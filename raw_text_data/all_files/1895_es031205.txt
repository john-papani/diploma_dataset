      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΛΙ΄
      Παρασκευή 5 Δεκεμβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το 4ο Ενιαίο Λύκειο Αλίμου Αττικής και το Γυμνάσιο Πτελέου Μαγνησίας, σελ.
      3. Ανακοινώνεται ότι η Εισαγγελία Πρωτοδικών Αθηνών διαβίβασε μηνυτήριες αναφορές κατά του Πρωθυπουργού και μελών της Κυβέρνησης, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 8 Δεκεμβρίου 2003, σελ.
      4. Συζήτηση επικαίρων ερωτήσεων: 
      α) Προς τον Υπουργό Γεωργίας σχετικά με τη θέση της Κυβέρνησης για την κυκλοφορία μεταλλαγμένων προϊόντων στην ελληνική αγορά κλπ., σελ.
      β) Προς τον Υπουργό Δημόσιας Τάξης: i) σχετικά με την ελλιπή αστυνόμευση της περιοχής Μεσαράς Κρήτης, την αναβάθμιση του τοπικού αστυνομικού τμήματος κλπ., σελ.
      ii) σχετικά με την ελλιπή αστυνόμευση του νομού Φθιώτιδας, τη στελέχωση των αστυνομικών σταθμών κλπ., σελ.
      iii) σχετικά με την καθυστέρηση χορήγησης των βιβλιαρίων ιατροφαρμακευτικής περίθαλψης στους ειδικούς φρουρούς και τους συνοριοφύλακες της Ελληνικής Αστυνομίας, σελ.
      iv) σχετικά με την εξάρθρωση της 17Ν κλπ., σελ.
      4. Συζήτηση επερώτησης Βουλευτών της Νέας Δημοκρατίας, προς τον Υπουργό Υγείας και Πρόνοιας, σχετικά με την ανάπτυξη των δομών και την καταπολέμηση της χρήσης και διάδοσης των εξαρτησιογόνων και τοξικών ουσιών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1) Κατάθεση Εκθέσεων Διαρκών Επιτροπών:
      α) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης, καταθέτει την Έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Δήλωση και έλεγχος περιουσιακής κατάστασης Βουλευτών, δημοσίων λειτουργών και υπαλλήλων ιδιοκτητών μέσων μαζικής ενημέρωσης και άλλων κατηγοριών προσώπων», σελ.
      β) Η Διαρκής Επιτροπή Μορφωτικών Υποθέσεων καταθέτει την Έκθεσή της στο σχέδιο νόμου του Υπουργείου Πολιτισμού «Ρύθμιση θεμάτων Ολυμπιακής Προετοιμασίας και άλλες διατάξεις», σελ.
      γ) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την Έκθεσή της στο σχέδιο νόμου του Υπουργείου Εθνικής ΄Αμυνας: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για την εκτέλεση αναγκαίων έργων υποδομής – αναβάθμισης της ναυτικής βάσης του Bisht Palla», σελ.
      2) Κατάθεση σχεδίου νόμου:
      Οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης, κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Βουλγαρίας για συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (ΠΚΕΕΥΕ)», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΓΓΕΛΟΥΣΗΣ Ε., σελ.
      ΔΡΥΣ Γ., σελ.
      ΚΑΝΕΛΛΗ Λ., σελ.
      ΚΑΡΑΤΖΑΦΕΡΗΣ Γ., σελ.
      ΚΟΥΒΕΛΗΣ Φ., σελ.
      ΣΧΟΙΝΑΡΑΚΗ -  ΗΛΙΑΚΗ Ε., σελ.
      ΤΣΕΡΤΙΚΙΔΗΣ Π., σελ.
      Β. Επί της επερώτησης:
      ΓΙΑΚΟΥΜΑΤΟΣ Γ., σελ.
      ΚΑΚΛΑΜΑΝΗΣ Ν., σελ.
      ΚΙΛΤΙΔΗΣ Κ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΜΑΝΤΟΥΒΑΛΟΣ Π., σελ.
      ΣΚΟΥΛΑΚΗΣ Ε., σελ.
      ΣΠΥΡΟΥ Σ., σελ.
      ΣΤΕΦΑΝΗΣ Κ., σελ.
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΛΙ΄
Παρασκευή 5 Δεκεμβρίου 2003


	Αθήνα, σήμερα στις 5 Δεκεμβρίου 2003, ημέρα Παρασκευή και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 4 Δεκεμβρίου 2003                     εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΛΘ΄ συνεδριάσεώς του, της Πέμπτης 4 Δεκεμβρίου 2003, σε ό,τι αφορά στην ψήφιση στο σύνολο των σχεδίων νόμων: 1) «Προστασία των δασικών οικοσυστημάτων, κατάρτιση δασολογίου, ρύθμιση εμπραγμάτων δικαιωμάτων επί δασών και δασικών εν γένει εκτάσεων και άλλες διατάξεις»
2) «Ρυθμίσεις θεμάτων αρμοδιότητας του Υπουργείου Υγείας και Πρόνοιας»)
 	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από την κ. Ευαγγελία Σχοιναράκη-Ηλιάκη,  Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Εύβοιας κ. ΔΗΜΗΤΡΙΟΣ  ΠΙΠΕΡΓΙΑΣ κατέθεσε αναφορά με την οποία η κυρία Μαρία Κωνσταντίνου ζητεί την επίλυση προβλήματος που αντιμετωπίζει από το ΤΕΒΕ Αλιβερίου.
      2. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Δημήτριος Μαργέτης ζητεί μεταφορά κολώνας της ΔΕΗ στην περιοχή Πόρτο – Ράφτη.
      3. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Γονέων Παιδιών και Πασχόντων από Μεσογειακή Αναιμία Θεσσαλονίκης ζητεί την κατά προτεραιότητα πρόσληψη γεωπόνων που πάσχουν από Μεσογειακή – Δρεπανοκυτταρική – Μικροδρεπανοκυτταρική Αναιμία και τοποθέτηση σε θέσεις της ειδικότητάς τους.
      4. Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Συντονιστική Επιτροπή Αγώνα Αναπήρων ζητεί τη λήψη μέτρων για την ανακούφιση των αναπήρων όπως: Δημόσια δωρεάν υγεία και πρόνοια, υποχρεωτική ειδική αγωγή για τα ανάπηρα παιδιά κ.λπ.
      5. Ο Βουλευτής Πειραιώς κ. ΑΝΑΣΤΑΣΙΟΣ ΝΕΡΑΝΤΖΗΣ κατέθεσε αναφορά με την οποία η Ομοσπονδία Συλλόγων Ιεροψαλτών Ελλάδας ζητεί τη νομοθετική κατοχύρωση του Ιεροψαλτικού λειτουργήματος, τη μισθοδοσία του κλάδου αυτού από το Δημόσιο και άλλα.
      6. Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Ιερός Σύνδεσμος Κληρικών Ελλάδος ζητεί την ένταξη του Εφημεριακού Κλήρου στο νέο μισθολόγιο.
      7. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην περικοπή του Δήμου Ηρακλείου Κρήτης από την τελετής έναρξης των Ολυμπιακών Αγώνων 2004.
      8. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Αθανάσιος Τσοκακτσίδης, κάτοικος Δράμας, ζητεί τη λήψη επικουρικής σύνταξης από το ΙΚΑ.
      9. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Ιωάννα Μπαλτατζή, κάτοικος Δράμας ζητεί την καταβολή επιδόματος από τον ΟΑΕΔ.
      10. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Παναγιώτα Κωνσταντινίδου, κάτοικος Δράμας, ζητεί τη λήψη οικογενειακού επιδόματος από τον ΟΓΑ.
      11. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Μαρία Μπαμπαλή, νοσηλεύτρια κάτοικος Δράμας, ζητεί την ακύρωση της Θ.3412/2003 απόφασης του ΑΣΕΠ.
      12. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Φωτεινή Παπαδάκη, κάτοικος Νεροφράχτη Δράμας, ζητεί την ικανοποίηση συνταξιοδοτικού της αιτήματος από τον ΟΓΑ.
      13. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ομοσπονδία Συλλόγων Ιεροψαλτών Ελλάδος ζητεί τη νομική κατοχύρωση του Ιεροψαλτικού λειτουργήματος, τη μισθοδοσία του κλάδου από το Δημόσιο και άλλα.
      14. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Ανταποκριτής του ΟΓΑ, Δημοτικού Διαμερίσματος Ξηροποτάμου Δράμας, ζητεί τη χορήγηση σύνταξης ΟΓΑ στην Αικατερίνη Κιοσσέ.
      15. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Ελευθέριος Νίνος, κάτοικος Αλιβερίου, ζητεί την επίλυση εργασιακού του προβλήματος από την Ελληνική Βιομηχανία Όπλων Α.Ε. – Συγκρότημα Λαυρίου.
      16. Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Νομαρχιακός Σύμβουλος του Νομού Ημαθίας ζητεί τη διακοπή των πλειστηριασμών στις εγκαταστάσεις της Ένωσης Αγροτικών Συνεταιρισμών Αλεξάνδρειας, την επαγγελματική εξασφάλιση των εργαζομένων και άλλα.
      17. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία η Πανελλήνια Ένωση Λαχειοπωλών διαμαρτύρεται για το ενδεχόμενο ιδιωτικοποίησης των Κρατικών Λαχείων.
      18. Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία το Νομαρχιακό Τμήμα της ΑΔΕΔΥ Ιωαννίνων ζητεί την επίλυση θεσμικών και οικονομικών προβλημάτων των εργαζομένων στο Δημόσιο Τομέα.
      19. Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Αγροτικός Δασικός Συνεταιρισμός Χρυσοβίτσας ζητεί να του αποδοθούν για υλοτόμηση συστάδες από το δημόσιο δάσος Χρυσοβίτσας.
      20. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Ιερός Σύνδεσμος Κληρικών Ελλάδος ζητεί την ένταξη του Εφημεριακού Κλήρου  στο νέο μισθολόγιο.
      21. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ομοσπονδία Συλλόγων Ιεροψαλτών Ελλάδος ζητεί τη νομική κατοχύρωση του Ιεροψαλτικού λειτουργήματος, τη μισθοδοσία του κλάδου από το Δημόσιο και άλλα.
      22. Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία η Πρωτοβουλία Πολιτών Δήμου Αχαρνών και Θρακομακεδόνων ζητεί τη διαπλάτυνση, ανάπλαση, κατασκευή αγωγού ομβρίων υδάτων, πεζοδρομίων και φωτισμού της Λεωφόρου Καραμανλή.
      23. Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία κάτοικοι του Δ.Δ. Περιθωρίου του Δήμου Χαλκείας και γονείς μαθητών διαμαρτύρονται για την κατάργηση του Δημοτικού Σχολείου στο Δ.Δ. Περιθωρίου.
      24. Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία ο Εξωραϊστικός και Εκπολιτιστικός Σύλλογος Ιδιοκτητών Οικοδομικού Οργανισμού στο Μολύκρειο Αντιρρίου ζητεί την επίλυση προβλήματος σχετικά με το χαρακτηρισμό έκτασης ως δασικής.
      25. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ομοσπονδία Πολιτικών Συνταξιούχων διαμαρτύρεται για τις παροχές του ΤΕΑΔΥ στους ασφαλισμένους του.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2863/11-9-03 ερώτηση του Βουλευτή κ. Παναγιώτη Αδρακτά δόθηκε με το υπ΄ αριθμ. 2140/3-10-03 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 11/9/03 ερώτησης του Βουλευτή Π. Αδρακτά, σας γνωρίζουμε ότι το συγκεκριμένο έργο είναι ενταγμένο στο Πρόγραμμα «ΕΛΛΑΔΑ 2004-Δίκτυο Προπονητηρίων» με προϋπολογισμό 176.082€ (60.000.000δρχ.) και όπως όλα τα έργα του προγράμματος αυτού θα υλοποιηθεί από τον Δήμο Φολόης σε συνεννόηση με την Περιφέρεια Δυτικής Ελλάδας.
     Ο Υφυπουργός
     ΓΙΩΡΓΟΣ ΛΙΑΝΗΣ»
     2. Στην με αριθμό 2864/11-9-03 ερώτηση του Βουλευτή κ. Παναγιώτη Αδρακτά δόθηκε με το υπ΄ αριθμ. 2141/3-10-03 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 11/9/03 ερώτησης του Βουλευτή Π. Αδρακτά σας γνωρίζουμε ότι σύμφωνα με τους δικούς μας υπολογισμούς το Κλειστό Γυμναστήριο τύπου Τ11Β της Γενικής Γραμματείας Αθλητισμού έχει κόστος κατασκευής που δεν υπερβαίνει το ποσό που έχει εγγεγραμμένο στο Πρόγραμμα ο αντίστοιχος Δήμος.
     Στη πράξη οι Δήμοι δημοπρατούν το έργο με αυξημένο προϋπολογισμό ώστε με την αναμενόμενη έκπτωση της δημοπρασίας να έχουν σύμβαση στα πλαίσια των κονδυλίων του Προγράμματος.
     Σε περίπτωση φυσικά που υπάρξει μικρή διαφοροποίηση προς τα άνω θα πρέπει και ο ίδιος ο Δήμος να συμβάλει με το αντίστοιχο ποσοστό στην υλοποίηση του έργου.
     Παραθέτουμε πίνακα με στοιχεία αντίστοιχων έργων που δημοπρατήθηκαν στην Περιφέρεια Κεντρικής Μακεδονίας τα οποία επιβεβαιώνουν τα παραπάνω.
     Τέλος οφείλουμε να σημειώσουμε ότι κανένας Δήμος δεν είναι υποχρεωμένος να εφαρμόσει για την κατασκευή των έργων τους τύπους των Γυμναστηρίων που τους έχει διαθέσει uπoβοηθητικά η Γ.Γ.Α. Είναι όλοι ελεύθεροι να εφαρμόσουν δική τους μελέτη πρoσαρμoσμένη από πλευράς τρόπου κατασκευής, υλικών διαστάσεων κλπ. στα πλαίσια των προϋπολογισμών που τους έχουν εγκριθεί.
     Ο Υφυπουργός
     ΓΙΩΡΓΟΣ ΛΙΑΝΗΣ»
      3. Στην με αριθμό 2876/11-9-03 ερώτηση του Βουλευτή κ. Αθανασίου Μπούρα δόθηκε με το υπ΄ αριθμ. ΓΠ/88561/2-10-03 έγγραφο από τον Υφυπουργό Υγείας και Πρόνοιας  η ακόλουθη απάντηση:
     «Απαντώντας στην με αρ. 2876/11-9-2003 ερώτηση που κατατέθηκε στη Βουλή από τον Βουλευτή κ. Θ. Μπούρα με θέμα «Ιατρική Περίθαλψη στην Αυλώνα», σας γνωρίζουμε τα εξής:
     Μετά τη σύσταση των Κέντρων Υγείας και την υπαγωγή των Περιφερειακών Ιατρείων σε αυτά, σε συνδυασμό με το άρθρο 1 του ΝΔ 67/1968, όπου οι γιατροί υπηρεσίας υπαίθρου υποχρεούνται να υπηρετήσουν εκτός του Ν. Αττικής και των τέως Δήμων Πειραιά και Θεσσαλονίκης, το Υπουργείο μας δεν δύναται να προκηρύξει θέσεις γιατρών υπηρεσίας υπαίθρου στο Ν. Αττικής.
     Τα Περιφερειακά Ιατρεία του Ν. Αττικής καλύπτονται υγειονομικά από τα Κέντρα Υγείας στα οποία έχουν υπαχθεί από γιατρούς του ΕΣΥ.
     Για τα υπόλοιπα θέματα αρμόδιο να απαντήσει είναι το Υπουργείο Εργασίας και Κοινωνικών Ασφαλίσεων προς το οποίο διαβιβάζουμε την ερώτηση.
     Ο Υφυπουργός
     Ε. ΝΑΣΙΩΚΑΣ»
     4. Στην με αριθμό 2901/12-9-03 ερώτηση του Βουλευτή κ. Ευτύχη Κοντομάρη με το υπ΄ αριθμ. 6406/7-10-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
     «Aπαντώντας  στην αριθμ. 2901/2003 ερώτηση, που κατατέθηκε στη Βουλή από το Βουλευτή Ε. Κοντομάρη, για τα θιγόμενα σ΄ αυτή θέματα, σας πληροφορούμε τα εξής:
     Το Υπουργείο Εργασίας και Κοινωνικών Ασφαλίσεων μέσω του Σώματος Επιθεώρησης Εργασίας (Σ.ΕΠ.Ε), που είναι ένας κατ΄ εξοχήν ελεγκτικός μηχανισμός, ελέγχει την εφαρμογή της εργατικής νομοθεσίας, η οποία εξασφαλίζεται με τη συχνή παρουσία των Επιθεωρητών Εργασίας στους χώρους εργασίας. Οι έλεγχοι αφορούν τους όρους εργασίας (χρονικά όρια, αμοιβή) την νομιμότητα της απασχόλησης, την έρευνα της ασφαλιστικής κάλυψης των εργαζομένων.
     Από την μέχρι τώρα επεξεργασία των στατιστικών στοιχείων προκύπτει ότι, κατά το έτος 2003 διενεργήθηκαν από την τοπική μας Υπηρεσία (Κοινωνική Επιθεώρηση Κέρκυρας) 466 έλεγχοι σε διάφορες επιχειρήσεις, πραγματοποιήθηκαν 112 εργατικές διαφορές αποτέλεσμα των οποίων ήταν να καταβληθεί στους προσφεύγοντες εργαζόμενους το συνολικό ποσό των 120.000 € και υποβλήθηκαν 99 διοικητικές κυρώσεις (πρόστιμα) συνολικού ύψους 83.800 €.
     Σημειώνουμε επίσης, ότι μετά από εντολή του Ειδικού Γραμματέα κλιμάκια Ειδικών Επιθεωρητών επισκέπτονται το Νομό κατά τακτά χρονικά διαστήματα συνεπικουρώντας το έργο της τοπικής Επιθεώρησης. Οι έλεγχοι των Ειδικών Επιθεωρητών θα συνεχισθούν μέσα στο έτος.
     Στο Νομό Κέρκυρας λειτουργούν οι παρακάτω υπηρεσίες του Σώματος Επιθεώρησης Εργασίας (Σ.ΕΠ.Ε.):
     α) Δ/νση Κοινωνικής Επιθεώρησης Ιονίων Νήσων
     β) Τμήμα Κοινωνικής Επιθεώρησης Κέρκυρας
     Σύμφωνα με το Π.Δ. 136/99 στον Νομό προβλέπονται 11 οργανικές θέσεις οι οποίες κατανέμονται ως εξής: πέντε (5) υπάλληλοι κατηγορίας ΠΕα, ένας (1) υπάλληλος κατηγορίας ΤΕα, ένας (1) υπάλληλος κατηγορίας ΤΕ-Πληροφορικής, τρεις (3) υπάλληλοι κατηγορίας ΔΕα, ένας (1) οδηγός.
     Στην ανωτέρω Υπηρεσία υπηρετούν πέντε (5) υπάλληλοι κατηγορίας ΠΕα, δύο (2) υπάλληλοι κατηγορίας ΔΕα, ένας (1) υπάλληλος κατηγορίας ΤΕα, ένας (1) οδηγός.
     Με τους πρόσφατους διορισμούς μέσω του ΑΣΕΠ έχουν καλυφθεί όλες, πλην μιας θέσεως κατηγορίας ΤΕ Πληροφορικής, που συστάθηκε με το ν. 3144/2093 και μιας θέσεως ΔΕ κατηγορίας, οι οποίες είναι θέσεις Διοικητικής Υποστήριξης.
     Το Υπουργείο Εργασίας και Κοινωνικών Ασφαλίσεων για την ενίσχυση του έργου των Υπηρεσιών του προέβη σε ίδρυση νέων υπηρεσιών και αναδιάρθρωση υπαρχόντων. Με το άρθρο 11 του ν. 3144/2003 ιδρύεται στο Σ.ΕΠ.Ε. Περιφερειακό Κέντρο Πρόληψης Επαγγελματικού Κινδύνου (ΚΕ.Π.Ε.Κ.) Δυτικής Ελλάδας, σε επίπεδο Διεύθυνσης με έδρα την Πάτρα, η αρμοδιότητα του οποίου εκτείνεται στα όρια των Νομών της αντίστοιχης Διοικητικής Περιφέρειας και περιλαμβάνει επιπρόσθετα τους Νομούς Κεφαλληνίας, Ζακύνθου, Κέρκυρας και Λευκάδας.
     Με την παράγραφο 3 του άρθρου 11 του ίδιου νόμου, στην Κεντρική Υπηρεσία του Σ.ΕΠ.Ε. συνιστάται Διεύθυνση Προγραμματισμού και Συντονισμού Κοινωνικής Επιθεώρησης και απαρτίζεται από τα Τμήματα: α) Τμήμα Σχεδιασμού και Συντονισμού Ελέγχων Κοινωνικών Επιθεωρητών Εργασίας. β) Τμήμα Αξιοποίησης Δεδομένων, Τεκμηρίωσης και Ανάλυσης Τεχνικής και Υγειονομικής Επιθεώρησης Εργασίας.
     Η Διεύθυνση Προγραμματισμού και Συντονισμού της Κεντρικής υπηρεσίας του Σ.ΕΠ.Ε. αναδιαρθρώνεται και στο εξής ονομάζεται Διεύθυνση Προγραμματισμού και Συντονισμού Τεχνικής και Υγειονομικής Επιθεώρησης και αποτελείται από τα παρακάτω Τμήματα: α) Τμήμα Σχεδιασμού και Συντονισμού Ελέγχων, Τεχνικών και Υγειονομικών Επιθεωρητών Εργασίας, β) Τμήμα Αξιοποίησης Δεδομένων, Τεκμηρίωσης και Ανάλυσης Τεχνικής και Υγειονομικής Επιθεώρησης Εργασίας.
     Το Υπουργείο Εργασίας και Κοινωνικών Ασφαλίσεων θα καταβάλλει κάθε δυνατή προσπάθεια για να καλυφθούν όλες οι οργανικές θέσεις.
     Η αγορά υπηρεσιακών αυτοκινήτων για την κάλυψη των αναγκών των υπηρεσιών σε ολόκληρη την Επικράτεια, στις οποίες συμπεριλαμβάνονται οι υπηρεσίες του Νομού Κέρκυρας, αποτελεί άμεση προτεραιότητα του Σώματος Επιθεώρησης Εργασίας (Σ.ΕΠ.Ε).
     Ήδη, έχουν ολοκληρωθεί οι διαδικασίες της προμήθειας αυτών από το Ενιαίο Πρόγραμμα Προμηθειών του Υπουργείου Ανάπτυξης και έχει δημοσιευθεί η αριθμ. 83/2003 Διακήρυξη, με ημερομηνία διενέργειας του διαγωνισμού την 7-10-2003.
     Συμπληρωματικά σας γνωρίζουμε ότι το αυτοκίνητο που χρησιμοποιείται από τις υπηρεσίες της Κέρκυρας, ανήκει στη Νομαρχιακή Αυτοδιοίκηση του Νομού Κέρκυρας.
     Ο Υπουργός
     ΔΗΜΗΤΡΙΟΣ ΡΕΠΠΑΣ»
      5. Στην με αριθμό 2893/12-9-03 ερώτηση των Βουλευτών κυρίων Αθανασίου Νάκου, Νικόλαου Τσιαρτσιώνη, Κωνσταντίνου Καραμπίνα και Γεωργίου Καλού δόθηκε με το υπ΄ αριθμ. Α.Π. Δ5/ΗΛ/Α/Φ6/168/17286/7-10-03 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ΄ αριθ. 2893/12.9.2003 ερώτησης που κατατέθηκε στη Βουλή από τους ως άνω Βουλευτές, σας διαβιβάζουμε συνημμένα, το υπ΄ αριθ. Γ.ΓΔΣ/3286/6-10-2003 έγγραφο της ΔΕΗ, και το υπ΄ αριθ. 4313/29.9.2003 έγγραφο του ΔΕΣΜΗΕ τα οποία καλύπτουν το θέμα.
     Ο Υπουργός
     Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 3082/16.9.03 ερώτηση των Βουλευτών κυρίων Τάκη Τσιόγκα και Νίκου Γκατζή δόθηκε με το υπ’ αριθμ. 43491/7.10.03 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε ότι για τον Δήμο Κραννώνα μέχρι σήμερα, έχουν ενταχθεί στο Ε.Π.Τ.Α. τα εξής έργα που αφορούν στην ύδρευση:
      Συμπληρωματικές εργασίες ύδρευσης, προϋπολογισμού 32.282,00 € και πληρωμές 30.353,00 € 
      . Ύδρευση, προϋπολογισμού 416.728,00 € και πληρωμές 398.712,00 € 
      . Ανόρυξη - αξιοποίηση υδρευτικών γεωτρήσεων (διαδημοτικό), προϋπολογισμού 107.335,00 € και πληρωμές 65.000,00 € 
      . Ύδρευση (διαδημοτικό), προϋπολογισμού 808.000,00 € και πληρωμές 732.517,00 € 
      Η δυνατότητα υλοποίησης άλλων έργων, πέρα από τα εγκεκριμένα, θα εξετασθεί από την Περιφέρεια σε συνεργασία με το Δήμο.
      Ο Υφυπουργός
      Λ. ΠΑΠΑΔΗΜΑΣ»
      7. Στην με αριθμό 3232/18.9.03 ερώτηση του Βουλευτή κ. Απόστολου Ανδρεουλάκου δόθηκε με το υπ’ αριθμ. 317/2.10.03 έγγραφο από την Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/ΣΕΡΑ τα εξής:
      1. Η παραχώρηση του δικαιώματος επιβολής διοδίων στον ανάδοχο, καθώς και η ευθύνη εφαρμογής της πολιτικής διοδίων από αυτόν, αναφέρονται στη Σύμβαση Παραχώρησης του έργου: «Μελέτη – κατασκευή - αυτοχρηματοδότηση και εκμετάλλευση της Ελεύθερης Λεωφόρου Ελευσίνας-Σταυρού – Α/Δ Σπάτων και Δυτικής Περιφερειακής Λεωφόρου Υμηττού», η οποία κυρώθηκε από τη Βουλή με το Νόμο 2445/96 (ΦΕΚ 274Α/16.12.1996).
      2. Ειδικότερα:
      α. Η επιβολή διοδίων στην Αττική Οδό προβλέπεται από τις διατάξεις των άρθρων 8.2 και 10.1.4.1 (2) της Σύμβασης Παραχώρησης (ΣΠ). Επίσης από το συνδυασμό των προβλεπομένων στις διατάξεις των άρθρων 48.7, 32.3.4(1), 49.7 και 50.2 της Σύμβασης Παραχώρησης, προβλέπεται η επιβολή διοδίων και με τη λειτουργία αυτοτελών τμημάτων της Αττικής Οδού.
      Οι προαναφερόμενες προβλέψεις των άρθρων της Σύμβασης Παραχώρησης περιλαμβάνονται στα Τεύχη Δημοπράτησης του Έργου ήδη από το 1992 επί Κυβερνήσεως Νέας Δημοκρατίας.
      β. Το έργο έχει κατασκευαστεί με την πρόβλεψη των Τευχών Δημοπράτησης του 1992 για επιβολή ενιαίου διοδίου ανεξαρτήτως χιλιομετρικής απόστασης, γι' αυτό το λόγο οι σταθμοί διοδίων έχουν τοποθετηθεί στις εισόδους της Αττικής Οδού και δεν έχουν προβλεφθεί, ούτε κατασκευαστεί σταθμοί διοδίων στις εξόδους από την Αττική Οδό.
      γ. Η Αττική Οδός έχει σκοπό την εξυπηρέτηση κυρίως των κατοίκων του Λεκανοπέδιου και των διερχομένων προς άλλες κατευθύνσεις μέσω του εθνικού οδικού δικτύου και όχι την εξυπηρέτηση της τοπικής κυκλοφορίας.
      δ. Παρά το γεγονός της πρόβλεψης πολύ μεγαλύτερου τέλους διοδίου (3,4 ECU σε τιμές 1994) στα Τεύχη Δημοπράτησης του 1992, η Σύμβαση Παραχώρησης του 1996 προβλέπει ότι το ανώτερο επιτρεπόμενο ύψος διοδίων που μπορεί να επιβάλει ο Ανάδοχος είναι 1,56 € χωρίς ΦΠΑ σε σταθερές τιμές 1994, το οποίο αναπροσαρμοζόμενο σε σημερινές τιμές μπορεί να ανέλθει σε 2,93 €, συμπεριλαμβανομένου του ΦΠΑ. Υπενθυμίζεται στον κ. Βουλευτή ότι οι συμμετέχουσες στο Διαγωνισμό αvταγωνίστριες κοινοπραξίες είχαν προσφέρει μέγιστο επιτρεπόμενο τέλος διοδίου 1,95 ECU και 3 ECU χωρίς ΦΠΑ σε τιμές επίσης 1994.
      3. Παρά τις ανωτέρω συμβατικές προβλέψεις και υποχρεώσεις του Αναδόχου, όπως και δημόσια δήλωσε η Υπουργός ΠΕ.ΧΩ.Δ.Ε., δόθηκε εντολή στον Ανάδοχο να μελετήσει ένα σύστημα διοδίων, το οποίο θα λαμβάνει υπ' όψη του και τη χιλιομετρική απόσταση. Στα πλαίσια αυτής της μελέτης θα εξετασθεί η διαφοροποίηση του διοδίου ανάλογα με την διανυόμενη χιλιομετρική απόσταση από τους χρήστες και με τη συχνότητα χρήσης της Αττικής οδού.
      4. Στις 3 Σεπτεμβρίου 2003 παραδόθηκαν σε κυκλοφορία τα 12 από τα 13,4 χιλιόμετρα της Δυτικής Περιφερειακής Λεωφόρου Υμηττού χωρίς ουδεμία αύξηση της τιμής των διοδίων, τα οποία παραμένουν σε 1,80 € για το σύνολο των 44 χιλιομέτρων της Αττικής Οδού, που βρίσκονται σήμερα σε κυκλοφορία.
      Η Υπουργός
      Β. ΠΑΠΑΝΔΡΕΟΥ»
      8. Στις με αριθμούς 2723/10-9-03 και 3463/23.9.03 ερωτήσεις του Βουλευτή κ. Κυριάκου Σπυριούνη δόθηκε με το υπ’ αριθμ. 270337/3.10.03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Ειδικής Υπηρεσίας Δημοσίων Εργων/Οδlκοί Άξονες Παραχώρησης (ΕΥ ΔΕ/ΟΑΠ) τα εξής:
      1. Η σκοπιμότητα της Υποθαλάσσιας Αρτηρίας έχει εξετασθεί και περιλαμβάνεται στο δίκτυο Μεταφορών του Ρυθμιστικού Σχεδίου Θεσσαλονίκης (Ν.1561/85).
      2. Οι σχετικές μελέτες για το έργο της Υποθαλάσσιας Αρτηρίας εκπονήθηκαν υπό την εποπτεία και καθοδήγηση της Δ/νσης Δημοσίων Έργων της Περιφέρειας Κεντρικής Μακεδονίας και μιας Ειδικής Επιτροπής Παρακολούθησης, στην οποία προήδρευε ο Νομάρχης Θεσσαλονίκης και σ' αυτήν εκπροσωπήθηκαν ο Δήμος Θεσσαλονίκης καθώς και άλλοι αρμόδιοι φορείς της πόλης. Έτσι ο σχεδιασμός του έργου έχουν τύχει της ευρύτερης δυνατής αποδοχής.
      3. Για την εύρυθμη λειτουργία της Υποθαλάσσιας Αρτηρίας Θεσσαλονίκης και την ένταξή της στο οδικό δίκτυο της πόλης προβλέπονται μία σειρά κυκλοφοριακών επεμβάσεων και ρυθμίσεων που αφορούν σε διαπλατύνσεις, μονοδρομήσεις καθώς και πεζοδρομήσεις υφισταμένων οδών όπως:
      α) Σε ότι αφορά στην Ανατολική πλευρά, η παραλιακή Λεωφόρος Μεγάλου Αλεξάνδρου θα διαπλατυνθεί και θα αμφιδρομηθεί μέχρι την οδό Γ. Παπανδρέου (Ανθέων) με νέες κυκλοφοριακές ρυθμίσεις ώστε να δημιουργηθούν συνθήκες αποσυμφόρησης του άξονα Βασ. Όλγας - Βασ. Γεωργίου. Επίσης προβλέπονται ανισόπεδες διαβάσεις πεζών.
      β) Σε ό,τι αφορά στη Δυτική πλευρά, προβλέπεται αναμόρφωση των κυκλοφοριακών συνθηκών με κατάργηση ισόπεδων κόμβων ώστε η Δυτική Είσοδος να αποτελέσει οδό ταχείας κυκλοφορίας.
      4. Η Α΄ Φάση του Διαγωνισμού του έργου έχει ήδη ολοκληρωθεί με την προεπιλογή έξι Ομίλων εταιριών και βρισκόμαστε στη Β΄ του Διαγωνισμού για την υποβολή των οικονομικών προσφορών. Η ανάδειξη Αναδόχου του έργου αναμένεται μέχρι τον Μάρτιο του 2004 και η ολοκλήρωση του έργου προβλέπεται για το έτος 2008.
      Η Υπουργός
      Β. ΠΑΠΑΝΔΡΕΟΥ»
      9. Στην με αριθμό 2955/12-9-03 ερώτηση του Βουλευτή κ. Μιχάλη Χαλκίδη δόθηκε με το υπ’ αριθμ. 99437-ΙΗ/6-10-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 2955/12.9.2003 την οποία κατέθεσε ο Βουλευτής κ. Mιxάλης Χαλκίδης, σχετικά με τη λειτουργία Σχολείων Δεύτερης Ευκαιρίας και Κέντρων Εκπαίδευσης Ενηλίκων στο Νομό Ημαθίας, σας γνωρίζουμε τα ακόλουθα:
      1. Από το ΥΠ.Ε.Π.Θ. υπάρχει σχεδιασμός για την ένταξη των αλλοδαπών και παλιννοστούντων μαθητών στο εκπαιδευτικό μας σύστημα. Η εκπαιδευτική μας πολιτική προσβλέπει στην ομαλή ένταξη όλων των παιδιών με πολιτισμικές και γλωσσικές ιδιαιτερότητες στο κοινωνικό γίγνεσθαι της χώρας, καθώς και στη δημιουργία προϋποθέσεων για την μετέπειτα κοινωνική τους ανέλιξη.
      - Για την αποτελεσματικότερη εκπαίδευση των παλιννοστούντων και αλλοδαπών μαθητών με Υπουργική Απόφαση αριθμ. Φ10/20/Γ1/708 (ΦΕΚ 1789/Β/28.9.1999) έχει καθιερωθεί διαδικασία εκμάθησης της ελληνικής γλώσσας στις Τάξεις Υποδοχής και στα Φροντιστηριακά Τμήματα που λειτουργούν μέσα στα σχολεία, καθώς και η πρόσθετη διδακτική βοήθεια στην κανονική τάξη που φοιτά ο μαθητής. Τα τμήματα αυτά λειτουργούν μέσα σε ένα ευέλικτο σχήμα διδακτικής και θεσμικής παρέμβασης, το οποίο επιτρέπει στο σύλλογο διδασκόντων κάθε σχολικής μονάδας Πρωτοβάθμιας και Δευτεροβάθμιας Εκπαίδευσης, αφού σταθμίσει τις εκπαιδευτικές ανάγκες των μαθητών αυτών και τις δυνατότητες της σχολικής μονάδας να επιλέξει εκείνο το σχήμα που μπορεί να λειτουργήσει ουσιαστικά και αποδοτικά.
      - Εξάλλου το Ινστιτούτο Παιδείας Ομογενών και Διαπολιτισμικής Εκπαίδευση, που είναι ο επιστημονικός φορέας του ΥΠ.Ε.Π.Θ. έχει αναλάβει τις διαπολιτισμικές παρεμβάσεις όχι μόνο στα σχολεία Διαπολιτισμικής Εκπαίδευσης, αλλά και σε όσα σχολεία, σύμφωνα με την έρευνα που έχει ολοκληρωθεί, παρουσιάζουν αυξημένο αριθμό μαθητών με γλωσσικές και πολιτισμικές ιδιαιτερότητες.
      - Επίσης, σύμφωνα με το Νόμο 2413/1996 ιδρύθηκαν και λειτουργούν σήμερα 28 σχολεία Διαπολιτισμικής Εκπαίδευσης σε όλη την Ελλάδα. Στα σχολεία αυτά φοιτά ένας μεγάλος αριθμός αλλοδαπών - παλιννοστούντων μαθητών.
      - Τα παιδιά που ανήκουν σε ευαίσθητες κοινωνικές ομάδες, ανεξάρτητα από καταγωγή ή προέλευση και ανεξάρτητα από τη νομιμότητα ή όχι της παραμονής τους στην Ελλάδα γίνονται δεκτά στο σχολείο ακόμη και με ελλιπή δικαιολογητικά εγγραφής.
      - Την προηγούμενη χρονιά (σχολικό έτος 2002-2003) στο Νομό Ημαθίας λειτούργησαν δύο (2) Τάξεις Υποδοχής και τριάντα πέντε (35) Φροντιστηριακά Τμήματα.
      2. Η Γενική Γραμματεία Εκπαίδευσης Ενηλίκων (Γ.Γ.Ε.Ε.) δια του Ινστιτούτου Διαρκούς Εκπαίδευσης Ενηλίκων (Ι.Δ.ΕΚ.Ε.), το οποίο υλοποιεί τα προγράμματα των Σχολείων Δεύτερης Ευκαιρίας (Σ.Δ.Ε.) και των Κέντρων Εκπαίδευσης Ενηλίκων (Κ.Ε.Ε.), προτίθεται να επεκτείνει το δίκτυό τους όσο το δυνατόν ταχύτερα σε όλη την επικράτεια, με προτεραιότητα στις περιοχές όπου ο πληθυσμός παρουσιάζει εντονότερα προβλήματα, όσον αφορά στην κατοχή βασικών γνώσεων και στη σχέση τους με την αγορά εργασίας.
      Κεντρικό στοιχείο στη φιλοσοφία των θεσμών αυτών είναι η ενεργοποίηση της τοπικής κοινωνίας και η σύνδεσή με την αγορά εργασίας. Το ενδιαφέρον των Οργανισμών Τοπικής Αυτοδιοίκησης (Ο.Τ.Α.) είναι αναγκαίος όρος για τη λειτουργία τους και η Γενική Γραμματεία μελετά με προσοχή οποιαδήποτε συγκεκριμένη σχετική πρόταση. Οριστικές όμως αποφάσεις για την ίδρυση Σ.Δ.Ε. και Κ.Ε.Ε. λαμβάνονται εφόσον έχουν εξασφαλιστεί οι βασικές προϋποθέσεις ορθής λειτουργίας για τις οποίες η συμβολή των Ο.Τ.Α. και άλλων τοπικών φορέων θα πρέπει να είναι συγκεκριμένη και ουσιαστική.
      Συγκεκριμένα, βασική προϋπόθεση για την ταχεία ίδρυση Σχολείου Δεύτερης Ευκαιρίας ή Κ.Ε.Ε. σε μια περιοχή και την έγκαιρη ένταξή της στον προγραμματισμό λειτουργίας τους είναι η εξασφάλιση από έναν ενδιαφερόμενο φορέα της Τοπικής Αυτοδιοίκησης κατάλληλου χώρου για τη στέγαση των δραστηριοτήτων του (χώρου που να πληροί τόσο τις προδιαγραφές που θέτει η Ευρωπαϊκή Ένωση, όσο και του κτιριολογικού προγράμματος που έχει εκπονηθεί από τη Γ.Γ.Ε.Ε. και το Ι.Δ.ΕΚ.Ε.).
      Με τα κριτήρια αυτά η ίδρυση Σ.Δ.Ε. και Κ.Ε.Ε. σε ορισμένους νομούς έχει προχωρήσει ταχύτερα από άλλους. Σταδιακά όμως και στο βαθμό που εξασφαλίζονται οι υποδομές και ΟΙ προϋποθέσεις ορθής και αποτελεσματικής λειτουργίας, τα προγράμματα θα επεκταθούν σε όλους τους νομούς. Κανένας νομός δεν έχει αποκλειστεί. Οποιαδήποτε συγκεκριμένη πρόταση υπάρξει προς την κατεύθυνση αυτή, θα αξιοποιηθεί το ταχύτερο δυνατόν.
      Τέλος, σας γνωρίζουμε ότι ο νομός Ημαθίας επιλέχθηκε από τη Γ.Γ.Ε.Ε. για τη λειτουργία προγράμματος Συμβουλευτικής Γονέων.
      Ο Υφυπουργός
      ΝΙΚ. ΓΚΕΣΟΥΛΗΣ»
      10. Στην με αριθμό 2926/12-9-03 ερώτηση του Βουλευτή κ. Αθανασίου Νάκου δόθηκε με το υπ’ αριθμ. ΑΠ Δ5/ΗΛ/Α/Φ6/167/17606/7-10-03 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ’ αριθ. 2926/12.9.2003 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ’ αριθ. Γ.ΓΔΣ/3287/6.10. 2003 έγγραφο της ΔΕΗ, το οποίο καλύπτει το θέμα.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 2915/12-9-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 6407/7-10-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην αριθμ. 2915/2003 ερώτηση, που κατατέθηκε στη Βουλή από το Βουλευτή κ. Κ. Τσιπλάκη τα θιγόμενα σ’ αυτή θέματα αρμοδιότητάς μας, σας πληροφορούμε τα εξής:
      1. Η Ελληνική οικονομία τα τελευταίο διάστημα έχει να επιδείξει μια σειρά ισχυρά σημεία. Το σημαντικότερο ίσως είναι η επίτευξη της εισόδου στην ΟΝΕ, με αύξηση των κοινωνικών δαπανών με ταυτόχρονη μετατόπιση από παθητικές προς ενεργητικές πολιτικές απασχόλησης. Τα σημεία αυτά αναλύονται ως εξής:
      . Ανάπτυξη υψηλότερη από το μέσο όρο της Ε.Ε. (μέσος όρος 1997-2000 για την Ελλάδα 3.5%, για την ΕΕ 2.7%).
      . Η μείωση του πληθωρισμού σε επίπεδα αντίστοιχα της Ευρωζώνης, δημιουργεί συνθήκες σταθερότητας πραγματικού εισοδήματος και απομακρύνει την ανασφάλεια των συνταξιούχων και άλλων με σταθερά εισοδήματα για πρώτη φορά από το 1973.
      . Το κοινωνικό κράτος ενισχύθηκε (κοινωνικές δαπάνες ως ποσοστό του ΑΕΠ αυξήθηκαν από 22,3% το 1993 σε 24,3% το 1998, ενώ για το 2000 προβλέπεται ότι θα ξεπεράσει το 25%. Η αύξηση αυτή εντοπίστηκε σε τομείς που δεν επηρεάζονται από τον οικονομικό κύκλο, άρα σηματοδοτεί μια ουσιαστική βελτίωση του επιπέδου κοινωνικής προστασίας.
      . Συνεχής πραγματική αύξηση συντάξεων (2.1 % αύξηση της μέσης ετήσιας κατά κεφαλή δαπάνη για συντάξεις την επταετία 1994 -2000, έναντι μείωσης 5.1% την τριετία 1991-93).
      . Πραγματικές αυξήσεις αμοιβών εργασίας (μέση ετήσια αύξηση 2.2% την περίοδο 1994-2001, έναντι μέσης ετήσιας μείωσης 3.3% την περίοδο 1990 -1993).
      . Η μέση ετήσια αύξηση της απασχόλησης την περίοδο 1994-2000 ήταν 0.9% ενώ για ολόκληρη την περίοδο των τελευταίων 30 ετών (1960-1993) ήταν αντίστοιχα 0.3%.
      . Τα κέρδη της βιομηχανίας και του εμπορίου αυξήθηκαν σημαντικά, όπως και οι δείκτες αποδοτικότητας.
      Η οικονομική μεγέθυνση δεν είναι από μόνη της ικανή να περιορίσει τις ανισότητες και τη φτώχεια και να αντιμετωπίσει το πρόβλημα του κοινωνικού αποκλεισμού. Είναι όμως αναγκαία, καθώς επιτρέπει την αύξηση του κοινωνικού πλεονάσματος και ταυτοχρόνως οδηγεί σε αύξηση της απασχόλησης που, με τη σειρά της, αποτελεί τον κύριο παράγοντα της κοινωνικής ενσωμάτωσης και συμμετοχής.
      Το πρόβλημα της φτώχειας και, πολύ περισσότερο, ο κίνδυνος του κοινωνικού αποκλεισμού μπορεί να εκφράζονται με μεγαλύτερη οξύτητα μεταξύ άλλων, ειδικών ομάδων του πληθυσμού, ανεξαρτήτως του προσδιορισμού τους στις στατιστικές έρευνες. Σε ορισμένες περιπτώσεις (ομάδες), μάλιστα, η διαιώνιση του προβλήματος, ακόμη και η μεταβίβασή του στην επόμενη γενεά συνιστά σοβαρή απειλή.
      Η φτώχεια και ο κοινωνικός αποκλεισμός έχουν πολλές παραμέτρους. Αφορούν σε υστερήσεις ως προς την απασχόληση, την κοινωνική προστασία, τη στέγαση, την παιδεία, την υγεία, την πληροφόρηση, την ασφάλεια και τη δικαιοσύνη, την ψυχαγωγία και τον πολιτισμό.
      2. Η χάραξη της πολιτικής της, σχετικά με την κοινωνική συνοχή, σύμφωνα με το Εθνικό Σχέδιο Δράσης για την Κοινωνική Ενσωμάτωση (ΕΣΔΕΝ) 2003-2005, το οποίο ήδη κατατέθηκε (Ιούλιος 2003) στην Ευρωπαϊκή Επιτροπή, πρέπει να λάβει υπόψη τα εξής:
      . Ο Κίνδυνος οικονομικής επισφάλειας στην Ελλάδα βρίσκεται σήμερα κοντά στον μέσο όρο της Ε.Ε. Αυτό προκύπτει αν ληφθεί υπόψη η μεγαλύτερη οικονομική άνεση, την οποία έχουν αυτοί που μένουν σε δικό τους σπίτι.
      . Το ποσοστό αυτό τα τελευταία χρόνια, από το 1994, μειώνεται με σταθερά βήματα. Συγκρινόμενο με το 1995, το ποσοστό αυτό μειώθηκε περισσότερο από 2 ποσοστιαίες μονάδες ή περί τα 250 χιλιάδες άτομα.
      . Η μικρή ποσοστιαία βελτίωση στην σχετική επισφάλεια υποκρύπτει πολύ μεγαλύτερες βελτιώσεις στην οικονομική κατάσταση - το επίπεδο ζωής των οικονομικά επισφαλών ατόμων: Το ποσοστό αυτών με εισοδήματα που δεν φθάνουν να περάσουν τη γραμμή διαχωρισμού του 1996, ήταν το 2002 μικρότερος κατά 30%.
      . Παρά ταύτα, το υφιστάμενο ποσοστό σχετικής επισφάλειας παραμένει εμπόδιο στην υλοποίηση της συνολικής οικονομικής και κοινωνικής πολιτικής. Στο πλαίσιο αυτό, ο ουσιαστικός περιορισμός του αριθμού ατόμων που ζουν σε συνθήκες οικονομικής επισφάλειας αποτελεί μείζονα στόχο πολιτικής.
      Ακριβώς επειδή οι αιτίες της φτώχειας είναι περίπλοκες και, συχνότατα, διαφέρουν μεταξύ των επιμέρους ευάλωτων ομάδων του πληθυσμού, η πολιτική μας επικεντρώνεται και εξειδικεύεται σε ομάδες- στόχους. Η πολιτική έχει διπλό προσανατολισμό. Στηρίζεται αφ’ ενός σε εισοδηματικές μεταβιβάσεις/ ενισχύσεις και αφ’ ετέρου σε υποδομές, υπηρεσίες, θεσμικά μέτρα και παροχές σε είδος και στοχευμένης δράσης που, από κοινού, προσδιορίζουν ένα εγγυημένο επίπεδο κοινωνικής προστασίας.
      Αυτή η προσέγγιση στις συνθήκες μετάβασης, που βρίσκεται η Ελλάδα, έχει σαφή πλεονεκτήματα σε σύγκριση με προσεγγίσεις που ρίχνουν όλο το βάρος τους σε εισοδηματικές ενισχύσεις.
      Η επικέντρωση σε ευάλωτες ομάδες-στόχους, καταρχήν, περικλείει στοιχεία -σε μια σειρά από περιπτώσεις μάλιστα πολύ ισχυρά -εισοδηματικών ενισχύσεων. Οι ενισχύσεις αυτές αποβλέπουν στην αντιμετώπιση καταστάσεων μεγάλης ανάγκης και, ταυτόχρονα, στον περιορισμό ενδεχόμενων αστοχιών αλλά και καταχρήσεων. Επιτρέπουν δε την αποτελεσματική και αξιόπιστη αξιοποίηση της διαθέσιμης πληροφόρησης. Η εξειδίκευση της παρέμβασης δίδει την δυνατότητα ταχείας προόδου και αντιμετώπισης προβλημάτων εκεί όπου υπάρχουν οι διοικητικές δυνατότητες και αξιόπιστες πληροφορίες.
      Επίσης, ο συνδυασμός εισοδηματικών μεταβιβάσεων, υποδομών και υπηρεσιών συμβάλλει αποτελεσματικότερα στην κοινωνική ενσωμάτωση -και την απεξάρτηση από την κοινωνική πρόνοια, προσφέροντας στους επωφελούμενους τους απαραίτητους πόρους για την ενεργοποίησή τους, ιδιαίτερα σε θέματα απασχόλησης. Υπογραμμίζεται, μάλιστα, ότι σε αρκετές περιπτώσεις το παρεχόμενο συνολικό επίπεδο κοινωνικής προστασίας και οι δυνατότητες απεξάρτησης είναι σαφώς πιο ικανοποιητικά συγκριτικά με τις απλές εισοδηματικές μεταβιβάσεις χωρίς στόχευση. 
      Στο πλαίσιο της υλοποίησης της στρατηγικής αυτής επισημαίνονται πέντε κρίσιμα προβλήματα που οριοθετούν και αντίστοιχες ομάδες προτεραιότητας.
      3. Η προστασία της τρίτης ηλικίας. Σε όλες τις έρευνες παραμένει ο πιο επιβαρυντικός παράγοντας φτώχειας. Προκειμένου να τονωθούν τα εισοδήματα των ηλικιωμένων καθιερώθηκε η σύνταξη ανασφαλίστων και θεσπίστηκε το Ειδικό Επίδομα Κοινωνικής Αλληλεγγύης (ΕΚΑΣ) το 1996. Στον αγροτικό τομέα το σύνολο σχεδόν των συντάξεων χορηγείται με κοινωνικούς όρους, ανεξαρτήτως εισφορών και έχει αυξηθεί σημαντικά. Τα τελευταία χρόνια έχει αρχίσει να αναπτύσσεται ο τομέας των κοινωνικών υπηρεσιών προς ηλικιωμένους, με θεσμούς όπως τα ΚΑΠΗ, η «Βοήθεια στο Σπίτι», κ.ά.
      Σχετικά με την αύξηση του ποσού του ΕΚΑΣ και των συντάξεων, σας κάνουμε γνωστά τα ακόλουθα:
      α) Οι αυξήσεις των συντάξεων του ΙΚΑ και των Ειδικών Ταμείων του ν. 1976/91 γίνονται κάθε χρόνο σύμφωνα με την εισοδηματική πολιτική της Κυβέρνησης, όπως αυτή εκφράζεται από το Υπουργείο Οικονομίας και οικονομικών, με σκοπό την εξασφάλιση του πραγματικού εισοδήματος των συνταξιούχων, σε εκείνους δε που έχουν τις μεγαλύτερες ανάγκες καταβάλλεται και το ΕΚΑΣ, το οποίο αποτελεί προνοιακή παροχή μη ανταποδοτικού χαρακτήρα.
      Σημειώνουμε ότι, μέσω της εξαγγελθείσας για το έτος 2004 αύξησης του ανώτατου ποσού του ΕΚΑΣ κατά 30 ευρώ, αναπροσαρμόζονται κατά 27% σε σχέση με το 2003 όλα τα ποσά του ΕΚΑΣ. Η αύξηση αυτή είναι πολύ σημαντική και συνδιαζόμενη με τις ήδη χορηγηθείσες αυξήσεις, που ανέρχονται σε 33,5% το 2001 (έναντι του 2000) 17,9%από 1-1-2002 (έναντι του χορηγούμενου ποσού το 2001) 15,2% από 1-1-2003 (έναντι του χορηγούμενου ποσού το 2002), έχει ως αποτέλεσμα να διπλασιασθούν σχεδόν όλα τα χορηγούμενα ποσά ΕΚΑΣ μέσα σε μια τετραετία. Η ανωτέρω προσαρμογή των ποσών του ΕΚΑΣ σε συνδυασμό με την αύξηση του ποσού που θα χορηγηθεί για το 2004 στις συντάξεις, αποδεικνύουν έμπρακτα το ενδιαφέρον της Πολιτείας για την εξασφάλιση ενός ανεκτού ορίου διαβίωσης στους συνταξιούχους της χώρας. Επισημαίνεται ότι οι ποσοστιαίες αυξήσεις των συντάξεων (για το 2003 ανέρχονται σε 4% για το τμήμα της σύνταξης 500,01-1.000,00 ευρώ) κινούνται τα τελευταία χρόνια πάνω από τον πληθωρισμό, ακριβώς για την ενίσχυση του εισοδήματος των ασθενέστερων κατηγοριών συνταξιούχων.
      β) Η παροχή που χορηγείται από τον ΟΓΑ στους ασφαλισμένους του, βάσει του ν. 4169/1961 είναι καθαρά παροχή κοινωνικού χαρακτήρα και για τη χορήγηση δεν προβλέπεται καταβολή ασφαλιστικών εισφορών, όπως στους άλλους φορείς, αλλά επιβαρύνεται σχεδόν εξολοκλήρου ο Κρατικός Προϋπολογισμός.
      Παρόλα αυτά στα πλαίσια της δυνατότητας του Κρατικού Προϋπολογισμού, βάσει του όρθρου 21 του ν. 2873/2000, χορηγήθηκε από 1-1-2003 αύξηση της βασικής σύνταξης του ΟΓΑ του ν. 4169/1961 κατά 14,67 ευρώ μηνιαίως και σύμφωνα με την εξαγγελία του Πρωθυπουργού η σύνταξη αυτή θα αυξηθεί από 1-1-2004 κατά 30 ευρώ.
      4. Τα μέτρα των πολιτικών του Υπουργείου της για την αντιμετώπιση της ανεργίας και της φτώχειας αποτυπώνονται στα παρακάτω ΘΕΣΜΙΚΑ ΜΕΤΡΑ και ΔΡΑΣΕΙΣ:
      α. Θεσμικά μέτρα
      1. Το Υπουργείο Εργασίας και Κοινωνικών Ασφαλίσεων αναγνωρίζοντας τη μεγάλη σημασία του Τομέα Κοινωνικής Προστασίας προχώρησε με το ν. 3144/2003
       α) Στη σύσταση της Εθνικής Επιτροπής κοινωνικής Προστασία, στην οποία προεδρεύει ο Υπουργός Εργασίας και συμμετέχουν οι Κοινωνικοί Εταίροι
      β) Στη σύσταση νέας Διεύθυνσης Κοινωνικής Προστασία στην Κεντρική Υπηρεσία του Υπουργείου. Ήδη, στα πλαίσια της ως άνω Επιτροπής κοινωνικής προστασίας συζητήθηκε το ΕΣΔΕΝ 2003-2005 , ως άνω αναφέρεται.
      2. Η αναδιάρθρωση των Υπηρεσιών Απασχόλησης του ΟΑΕΔ, που πραγματοποιείται μετά την ψήφιση του ν. 2956/2001 (ΦΕΚ 258 Α΄).Ο οργανισμός θ παρέχει στο προσεχές διάστημα αναβαθμισμένες υπηρεσίες, τόσο στον άνεργο (με ατομικό σχέδιο που θα εκπονεί ο Εργασιακός Σύμβουλος στα 73 ΚΠΑ), όσο και στις επιχειρήσεις.
      3. Η Ανάπτυξη των Κέντρων Προώθησης στην Απασχόληση (ΚΠΑ).
      4. Κίνητρο επανένταξης μακροχρόνια ανέργων στην αγορά εργασίας. 
      6 Η επιδότηση εργατικής εισφοράς.
      7. Μείωση εργοδοτικών εισφορών.
      β. Δράσεις
      Νέα μέτρα για την ενίσχυση της απασχόλησης των ευπαθών κοινωνικά ομάδων:
      1. Εξατομικευμένη προσέγγιση.
      2. Η συνεχής παροχή Υποστηρικτικών Υπηρεσιών.
      3.Η εφαρμογή του mainstreaming στα προγράμματα επαγγελματικής κατάρτισης για τις ευπαθείς κοινωνικές ομάδες του πληθυσμού.
      4. Ολοκληρωμένες παρεμβάσεις υπέρ ειδικών μειονεκτουσών ομάδων και υπέρ των ανέργων σε περιοχές ή τομείς υψηλής ανεργίας.
      5. Προκατάρτιση-προετοιμασία, για την εκμάθηση της ελληνικής γλώσσας, με στόχο τη διευκόλυνση ένταξης στα προγράμματα κατάρτισης του γενικού πληθυσμού ή και στη αγορά εργασίας.
      6. Επιχορήγηση της απασχόλησης των ευπαθών κοινωνικά ομάδων.
      7. Διευκόλυνση της πρόσβασης και της επιστροφής στην αγορά εργασίας.
      8. Πρόσβαση για όλους σε ό,τι αφορά τη διαδικασία ίδρυσης μιας επιχείρησης.
      9. Ενίσχυση της κοινωνικής οικονομίας.
      10. Προώθηση της δια βίου μάθησης και των εργασιακών πρακτικών ενσωμάτωσης.
      Περιλαμβάνει δράσεις για την ενίσχυση προγραμμάτων εναλλαγής κατάρτισης και απασχόλησης για εργαζομένους και ανέργους, την ενίσχυση των επιχειρήσεων για υιοθέτηση μηχανισμών και προγραμμάτων δια βίου εκπαίδευσης, προγράμματα εκπαίδευσης εργαζομένων σε επισφαλείς θέσεις για την αξιοποίηση των νέων τεχνολογιών και την υποστήριξη της προσαρμογής των επιχειρήσεων στις νέες τεχνολογίες και στις ιδιαιτερότητες των ευπαθών ομάδων.
      Όλες οι παραπάνω δράσεις αφορούν τις εξής ομάδες:
      
      (Ο σχετικός πίνακας υπάρχει στο τεύχος των Πρακτικών της Βουλής)
      
      11. Δράσεις που αφορούν τους μακροχρόνια ανέργους.
      12. Κέντρα Κοινωνικής Υποστήριξης και Κατάρτισης για άτομα με αναπηρίες.
      13. Ενθάρρυνση της επιχειρηματικότητας για τα άτομα με αναπηρίες, για την η ανάπτυξη της αυτοαπασχόλησης των ατόμων με αναπηρίες με την ίδρυση νέων επιχειρήσεων.
      14. Κατάρτιση που σχετίζεται με την εκκίνηση της επιχειρηματικότητας νέων επιχειρηματιών που έχουν αναπηρίες.
      15. Συνδυασμός οικογενειακής και επαγγελματικής ζωής, με τη δημιουργία νέων και η χρηματοδότηση της λειτουργίας των ήδη υπαρχόντων Βρεφονηπιακών Σταθμών - Κέντρων Δημιουργικής Απασχόλησης Παιδιών.
      16. Προώθηση της συμμετοχής στην απασχόληση με την αξιοποίηση των νέων τεχνολογιών.
      17. Ειδικές δράσεις για τις γυναίκες:
      α) Μέτρα νια την ισότητα και υποστήριξη της ισότητας των φύλων.
      β) Ενθάρρυνση της γυναικείας Επιχειρηματικότητας.
      γ) Γυναίκες - Σχέση των φύλων: Πρόκειται να υλοποιηθεί πρόγραμμα αρχικής επαγγελματικής εκπαίδευσης και κατάρτισης για γυναίκες Ενδεικτικές δράσεις είναι: τα επιμορφωτικά προγράμματα και η επιμόρφωση- για εκπαιδευτικούς, η υλοποίηση προγραμμάτων, όπως ο σχεδιασμός στρατηγικών παρέμβασης στην εκπαιδευτική διαδικασία και χρήσης εναλλακτικής μεθοδολογίας διδασκαλίας, η δρομολόγηση υπηρεσιών προσανατολισμού με την οπτική του φύλου, η παραγωγή νέου διδακτικού υλικού και η μελέτη σχολικών βιβλίων, η ενθάρρυνση της συμμετοχής γυναικών σε τομείς κατάρτισης, όπου το γυναικείο φύλο υπο-εκπροσωπείται και η υποβοήθηση της ένταξης στην αγορά εργασίας.
      5. Υλοποίηση του ν. 2643/1998
      Η κατηγορία των πολυτέκνων (πολύτεκνοι γονείς με τέσσερα τέκνα και άνω, ένα από τα τέκνα πολύτεκνης οικογένειας και ο επιζών ή άγαμος γονέας τριών ανηλίκων τέκνων) υπάγεται στις προστατευτικές διατάξεις του ν. 2643/98 «Μέριμνα για την απασχόληση προσώπων ειδικών κατηγοριών και άλλες διατάξεις».
      Σύμφωνα με τις διατάξεις του νόμου αυτού, ιδιωτικές επιχειρήσεις ή φορείς του ευρύτερου δημόσιου τομέα υποχρεούνται να προσλαμβάνουν προστατευόμενα πρόσωπα των κατηγοριών του νόμου σε ποσοστό 8% επί του συνόλου του προσωπικού τους.
      Από το ποσοστό αυτό κατανέμεται στους πολύτεκνους ποσοστό 3% για τις επιχειρήσεις του ιδιωτικού τομέα και 2% για τους φορείς του ευρύτερου δημοσίου τομέα, κατά τα ειδικότερα οριζόμενα στο άρθρο 2.
      Επίσης με το άρθρο 3 του ν. 2643/98, όπως τροποποιήθηκε πρόσφατα με το νόμο 2956/2001, άρθρο 31 παρ.3, καθορίσθηκε και διασφαλίσθηκε η δυνατότητα πρόσληψης με σειρά προτεραιότητας -και σε θέσεις που αντιστοιχούν στο 5% των θέσεων που προκηρύσσονται κάθε φορά των προστατευόμενων κατηγοριών του νόμου. Από αυτό το συνολικό ποσοστό, η κατηγορία των πολυτέκνων λαμβάνει αναλογία 2/8. Η πλήρωση των θέσεων γίνεται με βάση ξεχωριστούς πίνακες ανά κατηγορία προστασίας, σύμφωνα με τον αριθμό των μορίων που συγκεντρώνουν τα προστατευόμενα πρόσωπα, τις ειδικότερες προϋποθέσεις που ορίζονται στην κάθε προκήρυξη σε συνδυασμό και με τη σειρά προτίμησης που έχουν αναγράψει οι υποψήφιοι στη δήλωσή τους.
      Ο νόμος 2643/98, όπως ισχύει, καθιέρωσε αντικειμενικό σύστημα διαφάνειας και αξιοπιστίας, όσον αφορά τις προσλήψεις ατόμων ειδικών κατηγοριών στις οποίες συμπεριλαμβάνονται οι πολύτεκνοι. Ήδη εξεδόθη ο πρώτος πίνακας μοριοδότησης για την προκήρυξη έτους 2002 και εντός του Φθινοπώρου του 2003 προβλέπεται η έκδοση νέας προκ
      6. Ο Οργανισμός Απασχόλησης Εργατικού Δυναμικού (ΟΑΕΔ) καταβάλλει, σε ασφαλισμένες με σχέση εργασίας ιδιωτικού δικαίου απασχολούμενες γυναίκες, συμπληρωματικές παροχές μητρότητας, σύμφωνα με το Ν. 549177 και το Π.Δ. 776/77.
      Οι παροχές μητρότητας είναι ίσες με την διαφορά που προκύπτει μεταξύ των υπό του ΙΚΑ καταβληθέντων επιδομάτων κυοφορίας και λοχείας και των τακτικών αποδοχών.
      Επίσης σύμφωνα με την παρ. 2 του άρθρου 11 του Ν. 2874/29-12-2000 χορηγήθηκε μία επιπλέον εβδομάδα στις εργαζόμενες μετά τον τοκετό και η συνολική διάρκεια της άδειας κυοφορίας και λοχείας αναπροσαρμόστηκε κατ΄ αυτόν τον τρόπο σε δεκαεπτά (17) εβδομάδες.
      7. Ο Οργανισμός Εργατικής Εστίας (Ο.Ε.Ε.) στηρίζει και ενισχύει κάθε προσπάθεια που σκοπό έχει την αναβάθμιση των παρεχομένων υπηρεσιών στις πολύτεκνες και εργαζόμενες μητέρες μέσω των Βρεφονηπιακών Σταθμών. Οι Βρεφονηπιακοί Σταθμοί του ΟΕΕ κατέχουν σημαντική θέση στο χώρο της προσχολικής αγωγής από απόψεως υλικοτεχνικής υποδομής, αλλά και για τις προσφερόμενες υπηρεσίες (φροντίδα υγιεινή διατροφή, προγράμματα εκπαιδευτικής δράσης, αγωγής) στα φιλοξενούμενα βρέφη και νήπια.
      ΚΕΝΤΡΑ ΔΗΜΙΟΥΡΓΙΚΗΣ ΑΠΑΣΧΟΛΗΣΗΣ ΠΑΙΔΙΩΝ (ΚΔΑΠ)
      Το Υπουργείο Εργασίας και Κοινωνικών Ασφαλίσεων προκήρυξε με το ποσό των 66,5 εκατ. EURO η 22,6 δις για την περίοδο 2001-2003 που αφορά στην υποστήριξη των δομών φύλαξης, ΚΔΑΠ, και Κοινωνικής Μέριμνας που δημιουργήθηκαν στο Β΄ ΚΠΣ και στην ενίσχυση της λειτουργίας νέων Βρεφονηπιακών ΚΔΑΠ και ΚΔΑΠ ΜΕΑ στην Περιφέρεια Αττικής. Πρόκειται να συγχρηματοδοτηθεί η συνέχεια της λειτουργίας 400 περίπου δομών. 2.000 θέσεις εργασίας ειδικευμένου προσωπικού θα προκύψουν από την στελέχωση των δομών η πλειοψηφία των οποίων θα καλυφθούν από γυναίκες.
      Επίσης από τα ΠΕΠ πρόκειται να χρηματοδοτηθεί η δημιουργία 1260 νέων Μονάδων «Βοήθειας στο σπίτι» και ΚΗΦΗ και 340 Νέων Παιδικών σταθμών και Κέντρων Δημιουργικής Απασχόλησης Παιδιών. Ο συνολικός προϋπολογισμό της προκήρυξης ανέρχεται στα 85 δις και έγινε από τον άξονα της Ισότητας Ανδρών- Γυναικών.
      Από την υλοποίηση των σχεδίων διευκολύνονται 5.500 περίπου γυναίκες, οι οποίες ελαφρύνονται από τις απαιτήσεις της φροντίδας της οικογένειας και των παιδιών ώστε να αναζητήσουν με επιτυχία μια θέση εργασίας.
      Οι τελικές εγκρίσεις των σχεδίων αναμένονται άμεσα.
      8. ΠΡΟΣΤΑΣΙΑ ΤΗΣ ΜΗΤΡΟΤΗΤΑΣ
      Άδεια μητρότnτας:
      Κάθε εργαζόμενη έχει δικαίωμα να πάρει άδεια μητρότητας, δηλαδή, να απουσιάσει από την εργασία της πριν και μετά το τοκετό. 
      Διάρκεια
      Η άδεια μητρότητας είναι 17 εβδομάδες για όσες εργάζονται σε οποιοδήποτε εργοδότη με σχέση εργασίας ιδιωτικού δικαίου.
      Τις οκτώ εβδομάδες πρέπει να πάρει η εργαζόμενη πριν από τον τοκετό και τις υπόλοιπες 9 μετά. Η τήρηση των χρονικών διαστημάτων είναι υποχρεωτική.
      Σε περίπτωση που η εργαζόμενη γεννήσει πρόωρα, το υπόλοιπο της άδειας χορηγείται μετά τον τοκετό, έτσι ώστε ο χρόνος της άδειας να φθάνει συνολικά τις δεκαεπτά (17) εβδομάδες (Ε.Γ.Σ.Σ.Ε. 1993 άρθρο 7, Ε.Γ.Σ.Σ.ΣΕ. 2000 - 2001 άρθρο 7).
      Διαδικασία
      Για να πάρει την άδεια μητρότητας η εργαζόμενη προσκομίζει ιατρικό πιστοποιητικό που να βεβαιώνει την πιθανή ημερομηνία του τοκετού. 
      Άδεια θηλασμού και λοιπές: ρυθμίσεις:
      Σύμφωνα με το άρθρο 7 του ν. 3144/2003 - ΦΕΚ 111/8-5-2003 κυρώθηκαν και απέκτησαν ισχύ νόμου ορισμένες διατάξεις της Εθνικής Γενικής Συλλογικής Σύμβασης Εργασίας της 15-4-2002 που αφορούν διευκολύνσεις εργαζομένων γονέων.
      Συγκεκριμένα:
      α. Οι εργαζόμενες μητέρες δικαιούνται, για χρονικό διάστημα τριάντα(30) μηνών από τον τοκετό, είτε να προσέρχονται αργότερα στην εργασία τους είτε να αποχωρούν νωρίτερα κατά μία ώρα κάθε ημέρα. Εναλλακτικά, εφόσον το ζητεί η μητέρα και συμφωνεί και ο εργοδότης, το ημερήσιο ωράριο μπορεί να ορίζεται μειωμένο κατά δύο ώρες ημερησίως για τους δώδεκα (12) πρώτους μήνες και κατά μία (1) ώρα για έξι επιπλέον μήνες.
      β. Την άδεια απουσίας για λόγους φροντίδας του τέκνου δικαιούται και ο πατέρας, εφόσον δεν κάνει χρήση η εργαζόμενη μητέρα.
      γ. την άδεια φροντίδας τέκνου δικαιούνται και οι άγαμοι γονείς.
      δ. Η άδεια φροντίδας τέκνου θεωρείται και αμείβεται ως χρόνος εργασίας.
      ε. Το δικαίωμα καθορισμένης προσέλευσης έχουν και οι θετοί γονείς από το χρόνο της υιοθεσίας των τέκνων που δεν έχει υπερβεί το 6ο έτος.
      Απαλλαγή από την εργασία για προγεννητικές εξετάσεις.
      Οι έγκυες εργαζόμενες απαλλάσσονται από την εργασία χωρίς περικοπή αποδοχών, για να υποβάλλονται σε εξετάσεις προγεννητικού ελέγχου, εφόσον αυτές οι εξετάσεις πρέπει να γίνουν κατά τη διάρκεια του χρόνου εργασίας (π.δ. 176Π7 άρθρο 9).
      Νυχτερινή εργασία
      Οι γυναίκες, καθ' όλη τη διάρκεια της εγκυμοσύνης και για ένα (1) χρόνο μετά τον τοκετό, με πλήρη ή μερική απασχόληση κατά τη νύχτα, μετακινούνται σε αντίστοιχη θέση ημέρας εφόσον υποβάλλουν ιατρικό πιστοποιητικό που βεβαιώνει την ανάγκη λήψης αυτού του μέτρου για λόγους που αφορούν την ασφάλεια και την υγεία τους. Σε περίπτωση που η μετακίνηση είναι τεχνικά ή/και αντικειμενικά αδύνατη απαλλάσσονται από την εργασία (π.δ. 176/77 άρθρο 7).
      Πρόσληψη εγκύου
      Σύμφωνα με το ν. 1414/84, άρθρο 3 παρ. 3 και το ν. 1483/84 παρέχεται κάθε δικαίωμα πρόσληψης στην έγκυο γυναίκα. Ο εργοδότης δεν μπορεί να αρνηθεί την πρόσληψη εγκύου με την δικαιολογία ότι είναι έγκυος. Μπορεί να απαιτήσει να υποβληθεί η έγκυος σε ιατρικές εξετάσεις για την έκδοση πιστοποιητικών για την πρόσληψή της, εφόσον όμως οι εξετάσεις δεν θέτουν σε κίνδυνο την υγεία της εγκύου ή του εμβρύου, οπότε τα πιστοποιητικά προσκομίζονται μετά την γέννηση του παιδιού.
      Απόλυση εγκύου
      Ο εργοδότης δεν μπορεί να απολύσει την εργαζόμενη κατά τη διάρκεια της εγκυμοσύνης και για ένα (1) χρόνο μετά τον τοκετό ή για μεγαλύτερο διάστημα εφόσον αρρωστήσει και η ασθένεια οφείλεται στον τοκετό ή στην εγκυμοσύνη.
Μπορεί να απολύσει μία έγκυο γυναίκα όταν υπάρχει σπουδαίος λόγος όπως π.χ.  
Το κλείσιμο μιας επιχείρησης. 
      Ένα πειθαρχικό παράπτωμα. 
      Πλημμελή και μειωμένη εκπλήρωση καθηκόντων.
      Δεν μπορεί όμως να απολύσει την έγκυο επειδή μειώθηκε η απόδοσή της στη δουλειά λόγω της εγκυμοσύνης (ν. 1483/84 άρθρο 15).
      ΓΟΝΙΚΕΣ ΑΔΕΙΕΣ
      Για την ανατροφή του παιδιού
      Και οι δύο γονείς, εφόσον έχουν συμπληρώσει ένα χρόνο εργασίας στον ίδιο εργοδότη, έχουν το δικαίωμα να λάβουν γονική άδεια ανατροφής του παιδιού στο χρονικό διάστημα από τη λήξη της άδειας μητρότητας μέχρι ότου το παιδί συμπληρώσει ηλικία τριών και μισό (3 1/2) μήνες εφάπαξ ή τμηματικά και δίνεται με βάση την σειρά προτεραιότητας των απασχολουμένων στην επιχείρηση για κάθε ημερολογιακό έτος. Οι ίδιες ρυθμίσεις ισχύουν για τους απασχολούμενους στο Δημόσιο, τα Ν.Π.Δ.Δ. και τους Ο.Τ.Α Η καταγγελία της σύμβασης εργασίας που γίνεται εξαιτίας της άσκησης δικαιώματος για λήψη γονικής άδειας είναι άκυρη. (ν. 1483/84, άρθρα 5 και 6, ν. 2639/98, άρθρο 25). Και οι δύο γονείς εφόσον έχουν πλήρη απασχόληση, δικαιούνται να λαμβάνουν άδεια χωρίς αποδοχές, σε περίπτωση ασθένειας του παιδιού ή άλλου εξαρτημένου μέλους της οικογένειάς τους. Η διάρκειά της φθάνει τις έξι (6) ημέρες κάθε ημερολογιακό έτος εφόσον προστατεύουν ένα παιδί, τις οκτώ (8) ημέρες για δύο παιδιά και τις δώδεκα (12) ημέρες για περισσότερα από δύο παιδιά (ν. 1483/84, άρθρο 7, Ε.Γ.Σ.Σ.Ε. 2000 - 2001, άρθρο 11).
      Για την σχολική παρακολούθηση του παιδιού
      Οι εργαζόμενοι με πλήρη απασχόληση που έχουν παιδιά ηλικίας μέχρι δεκαέξι (16) ετών δικαιούνται να απουσιάζουν με άδεια του εργοδότη για να επισκεφθούν το σχολείο των παιδιών τους με σκοπό την παρακολούθηση της σχολικής τους επίδοσης.
      Η διάρκεια της άδειας μπορεί να είναι λίγες ώρες ή μία ημέρα κάθε φορά, όμως δεν μπορεί να υπερβεί τις τέσσερις (4) ημέρες συνολικά και για τους δύο γονείς για κάθε ημερολογιακό έτος (ν. 1483/84, άρθρο 9).
      Παιδιά με αναπηρία
      Οι εργαζόμενοι στον ιδιωτικό τομέα που έχουν παιδιά με σωματική, ψυχική ή σωματική αναπηρία μπορούν να ζητήσουν να μειωθεί το ωράριο εργασίας τους κατά μία ώρα με ανάλογη περικοπή των αποδοχών τους.
      Για τους τακτικούς υπαλλήλους και τους υπαλλήλους με σχέση εργασίας ιδιωτικού δικαίου αορίστου χρόνου του Δημοσίου, των Ν.Π.Δ.Δ. και των Ο.Τ.Α. που έχουν παιδιά με σωματική, ψυχική ή σωματική αναπηρία ή σύζυγο με αναπηρία 100% τον οποίο συντηρεί, αυτή η μείωση του χρόνου εργασίας γίνεται χωρίς περικοπή των αποδοχών. (ν. 1483/84, άρθρο 9).
      Άδεια γάμου και γέννησης τέκνου
      Η άδεια γάμου είναι έξι (6) εργάσιμες ημέρες για όσους εργάζονται εξαήμερο και πέντε (5) εργάσιμες ημέρες για όσους εργάζονται πενθήμερο, (άρθρο 6 Ε.Γ.Σ.Σ.Ε. 1993 και άρθρο 1 Ο Ε.Γ.Σ.Σ.Ε. 2000 - 2001).
      Για την γέννηση τέκνου ο πατέρας δικαιούται δύο (2) ημέρες άδεια με αποδοχές (άρθρο 10 Ε.Γ.Σ.Σ.Ε. 2000 - 2001).
      Ο Οργανισμός Απασχόλησης Εργατικού Δυναμικού (ΟΑΕΔ) καταβάλλει, σε ασφαλισμένες με σχέση εργασίας ιδιωτικού δικαίου απασχολούμενες γυναίκες, συμπληρωματικές παροχές μητρότητας, σύμφωνα με το ν. 549/77 και το π.δ. 776/77.
      Οι παροχές μητρότητας είναι ίσες με την διαφορά που προκύπτει μεταξύ των υπό του ΙΚΑ καταβληθέντων επιδομάτων κυοφορίας και λοχείας και των τακτικών αποδοχών.
      Επίσης σύμφωνα με τις διατάξεις του άρθρου 11 του ν. 2874/29-12-2000 χορηγήθηκε μία επιπλέον εβδομάδα στις εργαζόμενες μετά τον τοκετό και η συνολική διάρκεια της άδειας κυοφορίας και λοχείας αναπροσαρμόστηκε κατ' αυτόν τον τρόπο σε δεκαεπτά (17) εβδομάδες.
      9. Το δημογραφικό πρόβλημα που αντιμετωπίζει η χώρα και οι επιπτώσεις του στο ασφαλιστικό σύστημα όχι μόνο δεν αγνοήθηκε κατά την υιοθέτηση και των πρόσφατων ασφαλιστικών ρυθμίσεων, αλλά αντίθετα στον πρόσφατα ψηφισθέντα νόμο 3029/11-07-02 «Μεταρρύθμιση συστήματος κοινωνικής ασφάλισης» λήφθηκαν σειρά μέτρων για την στήριξη της εργαζόμενης μητέρας και κατ' επέκταση της ελληνικής οικογένειας.
      Συγκεκριμένα με την παρ. 7 του άρθρου 2 του νέου νόμου δόθηκε για πρώτη φορά η δυνατότητα στις μητέρες ασφαλισμένες του ΙΚΑ για κάθε παιδί που αποκτούν από 1-1-2003 και εφεξής να αναγνωρίσουν πλασματικό χρόνο 1 έτους για το πρώτο παιδί, 1 1/2 για το δεύτερο και 2 ετών για το τρίτο προκειμένου να συμπληρώσουν τον απαιτούμενο χρόνο ασφάλισης και να συνταξιοδοτηθούν.
      Για λόγους ισότιμης μεταχείρισης η εν λόγω δυνατότητα, εφόσον δεν ασκηθεί από τη μητέρα ασφαλισμένη, δίνεται και στον ασφαλισμένο στο ΙΚΑ πατέρα. Σύμφωνα με την ανωτέρω Υπουργική Απόφαση θα καθορισθεί κάθε αναγκαία λεπτομέρεια για την υλοποίηση της παραπάνω διάταξης καθώς και η ακριβής επιβάρυνση από την αναγνώριση η οποία θα καλύπτεται από τον Κρατικό Προϋπολογισμό.
      Ταυτόχρονα διατηρούνται όλες οι ισχύουσες ευνοϊκές προϋποθέσεις για τη συνταξιοδότηση των μητέρων ασφαλισμένων στα Ταμεία κύριας ασφάλισης ανεξαρτήτως χρόνου υπαγωγής τους στην ασφάλιση.
      Έτσι οι μέχρι 31-12-92 ασφαλισμένες στο ΙΚΑ -μητέρες ανηλίκων ή ανίκανων για κάθε βιοποριστική εργασία παιδιών που συμπληρώσουν 5500 ημέρες ασφάλισης εξακολουθούν να συνταξιοδοτούνται με πλήρης ποσό σύνταξης στο 55ο έτος και με μειωμένο ποσό σύνταξης στο 50ο. Οι νεοασφαλιζόμενες από 1-1-1993 με τη συμπλήρωση 6000 ημερών ασφάλισης και του 55ου έτους της ηλικίας (πλήρης σύνταξη) ή του 50ου προκειμένου για μειωμένη σύνταξη. Σημειώνεται στο σημείο αυτό ότι για τις μητέρες τριών και άνω παιδιών το όριο ηλικίας συνταξιοδότησης με πλήρες ποσό σύνταξης μειώνεται κατά 3 έτη για κάθε παιδί με κατώτατο όριο ηλικίας το 50ο έτος.
      Επισημαίνουμε ότι με τις διατάξεις του νέου νόμου τόσο για τις παλαιές όσο και τις νέες ασφαλισμένες-μητέρες που συνταξιοδοτούνται πριν από τη συμπλήρωση του πλήρους ορίου ηλικίας λήφθηκε μέριμνα για αύξηση του ποσού της σύνταξής τους, που επιτυγχάνεται μέσω του επανακαθορισμού του ποσοστού μείωσης σε 1/267 για κάθε μήνα που υπολείπεται του 55ου έτους (αντί του 1/200 που μέχρι σήμερα ίσχυε).
      Επιπλέον για τις νεοασφαλιζόμενες, αφενός μεν επανακαθορίζεται ο τρόπος υπολογισμού της μηνιαίας σύνταξης, η οποία πλέον συνιστάται για κάθε έτος ασφάλισης σε 2% (αντί του ισχύοντος 1,714%) επί των μηνιαίων συντάξιμων αποδοχών, αφετέρου δε αυξάνονται τα κατώτατα όρια συντάξεων στο ύφος των χορηγούμενων στους μέχρι 31-12-92 ασφαλισμένους. Συγκεκριμένα τα κατώτατα όρια τα οποία υπολείπονταν σημαντικά εκείνων που χορηγούνται στους παλιούς ασφαλισμένους ορίζονται πλέον ως το 70% του κατώτατου μισθού έγγαμου με πλήρη απασχόληση, όπως ο μισθός αυτός καθορίζεται από την Ε.Γ.Σ.Σ.Ε. έτους 2002. Οι δικαιούχοι κατώτατων ορίων λαμβάνουν και τις προσαυξήσεις για τα παιδιά, τα ποσοστά των οποίων βαίνουν αυξανόμενα για κάθε παιδί πέραν του ενός.
      Τα προαναφερόμενα μέτρα, η υιοθέτηση των οποίων έχει προέλθει μέσα από τη διαδικασία του διαλόγου με τους κοινωνικούς-φορείς και εταίρους κρίνονται επαρκή και ικανοποιητικά για την προστασία της εργαζόμενης μητέρας και αποδεικνύουν το έμπρακτο ενδιαφέρον της Πολιτείας για την αντιμετώπιση της υπογεννητικότητας.
      10. Οι παροχές που καταβάλλει ο Οργανισμός Απασχόλησης Εργατικού Δυναμικού (ΟΑΕΔ) κινούνται μέσα στα όρια της αντοχής του προϋπολογισμού του. Η νομοθεσία για τα οικογενειακά επιδόματα προβλέπει την καταβολή εισφοράς εργοδοτών και εργαζομένων υπέρ του ΔΛΟΕΜ, μέσω της οποίας χρηματοδοτείται η καταβολή των οικογενειακών επιδομάτων.
      Ο ΟΑΕΔ από το έτος 1999 έχει αναπροσαρμόσει μέχρι σήμερα τα οικογενειακά επιδόματα με μέση αύξηση 38,5% (άρθρο 13 ν. 2747/99): ΄Ηδη, όπως ανακοινώθηκε από τον Διοικητή του ΟΑΕΔ, ο ΟΑΕΔ θα αυξήσει τα οικογενειακά επιδόματα κατά 20% από 1-1-2004.
      Επισημαίνεται ότι διατάξεις, οι οποίες αποβλέπουν στην περαιτέρω βελτίωση των μέτρων κοινωνικής προστασίας προς τους πολίτες, περιλαμβάνονται στο νομοσχέδιο του Υπουργείου μας, το οποίο πρόκειται σύντομα να κατατεθεί στη Βουλή.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      12. Στην με αριθμό 1836/19-8-2003 ερώτηση του Βουλευτή κ. Γεωργίου Τσούρνου δόθηκε με το υπ’ αριθμ. 6399/3-10-2003 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην αριθμ. 1836/2003 ερώτηση, που κατατέθηκε στη Βουλή από το Βουλευτή κ. Γ. Τσούρνο, γιά τα θιγόμενα σ' αυτή θέματα, σας πληροφορούμε τα εξής:
      Σύμφωνα με τις διατάξεις του άρθρου 1 παρ.1, 2 & 3 του ν.δ. 1254/1949 οι φορτοεκφορτωτικές εργασίες, που διενεργούνται σε χώρους κοινής χρήσης, διενεργούνται αποκλειστικά από εργάτες εφοδιασμένους με επαγγελματικό βιβλιάριο φορτοεκφορτωτού Ξηράς.
      Σύμφωνα με την παρ. 6 του άρθρου 1 του ίδιου νόμου εξαιρούνται οι φορτοεκφορτώσεις γεωργικών και κτηνοτροφικών προϊόντων ή ειδών, που ανήκουν στους παραγωγούς, εφόσον η φορτοεκφορτωτική εργασία γίνεται από τους ίδιους τους παραγωγούς, από μέλη της οικογένειάς τους ή από εργάτες των παραγωγών
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      13. Στην με αριθμό 2138/26-8-03 ερώτηση του Βουλευτή κ. Σπύρου Βρέντζου δόθηκε με το υπ’ αριθμ. 36373/850/24-9-03 έγγραφο από την Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Απαντώντας στη ερώτηση με αριθμό 2138/26-8-2003 που κατατέθηκε από το Βουλευτή κ. Σπύρο Βρέντζο και μας διαβιβάστηκε με-το απ. ΥΠΠΟ/ΓΥ/Κ.Ε/164/9-9-2003 έγγραφο του Υπουργείου Πολιτισμού, σας πληροφορούμε ότι η Διεύθυνσή μας δεν έχει αρμοδιότητα χρηματοδότησης Ομογενειακών Χωριών, αλλά επιμελείται την έγκριση των πολεοδομικών μελετών αυτών. Μέχρι σήμερα δεν έχει περιέλθει στην Διεύθυνσή μας αίτημα σχετικό με την έγκριση Διεθνούς Κρητικού Χωριού στον Δήμο Ζαρού του Νομού Ηρακλείου. Στην περίπτωση που θα μας διαβιβασθεί το συγκεκριμένο αίτημα, με τα απαιτούμενα δικαιολογητικά, η Διεύθυνσή μας θα εξετάσει άμεσα τα στοιχεία του φακέλου και θα διερευνήσει την δυνατότητα υλοποίησης του συγκεκριμένου προγράμματος.
      Η Υφυπουργός
      ΡΟΔΟΥΛΑ ΖΗΣΗ»
      14. Στην με αριθμό 2698/9-9-03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. Φ 900α/3730/6782 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 2698/09-09-2003 ερώτησης, που κατέθεσε ο Βουλευτής κ. Ιορδάνης Τζαμτζής, με θέμα την παραχώρηση εκτάσεων του στρατοπέδου «Φιλιππάκου» (ιδιοκτησίας ΤΕΘΑ) στα Γιαννιτσά του Ν. Πέλλας, σας γνωρίζουμε τα εξής:
      Το ΥΠΕΘΑ επεξεργάζεται νομοτεχνικά σχέδιο τροπολογίας για την οριστική και κατά το δυνατόν ευμενέστερη για τους κατοίκους διευθέτηση του εν λόγω ζητήματος.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      15. Στην με αριθμό 2731/10-9-2003 ερώτηση του Βουλευτή κ. Γεωργίου Καλού δόθηκε με το υπ’ αριθμ. 97623/ΙΗ/2-10-2003 έγγραφο από τον Υφυπουργό Εθνικής Παιδείας και Θρησκευμάτων  η ακόλουθη απάντηση:
      «Απαντώντας στην ερώτηση με αριθμό 2731/10-9-2003 την οποία κατέθεσε ο Βουλευτής κ. Γ. Καλός η οποία αναφέρεται -στην προϋπηρεσία νηπιαγωγών στα πιλοτικά ολοήμερα σχολεία των ΣΕΛΔΕ, σας γνωρίζουμε τα ακόλουθα:
      Σύμφωνα με το άρθρο 6 παρ. 34 του Ν.3027/2002 (ΦΕΚ 152 Α΄), προϋπηρεσία προσωρινού αναπληρωτή ή ωρομίσθιου εκπαιδευτικού νοείται αυτή που προσφέρθηκε ανεξάρτητα από τον φορέα πρόσληψης στα δημόσια σχολεία Α/θμιας και Β/θμιας Εκπ/σης αρμοδιότητας του Υπουργείου Εθνικής Παιδείας και Θρησκευμάτων.
      Στα ολοήμερα διδάσκουν πρόσθετα αντικείμενα εκπαιδευτικοί με τις αντίστοιχες ειδικότητες. Ειδικά στα πιλοτικά ολοήμερα για ορισμένες ειδικότητες π.χ. Πηλοπλαστική, Εικαστικά, δίδαξαν ιδιώτες με διαπιστωμένη εμπειρική δυνατότητα για παρουσίαση στους μαθητές ορισμένων αντικειμένων χωρίς αυτό να σημαίνει ότι οι ιδιώτες αυτοί απέκτησαν και το χρίσμα του εκπαιδευτικού.
      Όσον αφορά όμως στους εκπαιδευτικούς που δίδαξαν στα προγράμματα των πιλοτικών ολοήμερων δημοτικών, η πρόσληψή τους έγινε από το Παιδαγωγικό Ινστιτούτο και η προϋπηρεσία τους αναγνωρίστηκε για την εγγραφή τους στον πίνακα των αναπληρωτών.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
      16. Στην με αριθμό 2738/10-9-2003 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 97624/ΙΗ/2-10-2003 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2738/10-9-2003 την οποία κατέθεσε ο Βουλευτής κ. Νικ. Νικολόποuλος-σχετικά με την αντιστοιχία των πτυχίων που απένειμαν τα Τμήματα Ηλεκτρολόγων Μηχανικών και Μηχανικών Υπολογιστών του Εθνικού Μετσόβιου Πολυτεχνείου, των Πανεπιστημίων Θεσσαλονίκης, Θράκης και του Τμήματος Ηλεκτρολόγων Μηχανικών και Τεχνολογίας Υπολογιστών του Πανεπιστημίου Πατρών πριν από τη μετονομασία τους, σας γνωρίζουμε ότι για τη ρύθμιση του θέματος απαιτείται σχετική διάταξη νόμου, την οποία το ΥΠ.Ε.Π.Θ. ήδη έχει καταρτίσει και έχει περιλάβει σ.ε νομοσχέδιο που θα κατατεθεί στη Βουλή προς ψήφιση.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ
      17. Στην με αριθμό 2759/10-9-03 ερώτηση του Βουλευτή κ. Μιχάλη Χαλκίδη δόθηκε με το υπ’ αριθμ. 16536Β/30-9-03 έγγραφο από την Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθ. 2759 που κατατέθηκε στις 10.9.03 από τον Βουλευτή Ημαθίας Ν Δ Κ. Mιχαήλ Χαλκίδη. σας γνωρίζουμε τα εξής:
      Είναι ευθύνη και υποχρέωση της Δημόσιας Διοίκησης να αξιολογεί τις υπηρεσιακές ανάγκες και να προχωρεί στις απαιτούμενες ενέργειες για τη βέλτιστη αντιμετώπισή τους.
      Τόσο η πολιτική ηγεσία του Υπουργείου, όσο και η Διοικητική Ιεραρχία δεν ασχολούνται και δεν γνωρίζουν τα πολιτικά φρονήματα των υπαλλήλων.
      Η Υπουργός
      ΒΑΣΩ ΠΑΠΑΝΔΡΕΟΥ»
      18. Στην με αριθμό 2767/10-9-2003 ερώτηση της Βουλευτού κ. Μαρίας Κόλλια - Τσαρουχά δόθηκε με το υπ’ αριθμ. ΠΛΟ 233/3-10-2003. έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης της Βουλευτού κ. Μ. Κόλλια-Τσαρουχά με αρ. πρωτ. 2767/10-9-2003, σας γνωρίζουμε ότι το Υπουργείο Ανάπτυξης μέσω των Επιχειρησιακών Προγραμμάτων «Ανταγωνιστικότητα» και Κοινωνία της Πληροφορίας στηρίζει ομάδες πληθυσμού με αναπηρίες και χρηματοδοτεί ερευνητικά έργα στο πλαίσιο των διατομεακών προγραμμάτων που προκηρύσσει, τα οποία περιλαμβάνουν και θέματα για άτομα με αναπηρίες.
      Ως προς την χρηματοδότηση του σχολείου κωφαλάλων Σερρών για την εγκατάσταση του συστήματος χειλιοτηλεφώνου και του κατάλληλου λογισμικού του, αρμόδια είναι τα Υπουργεία Εθνικής Παιδείας και Θρησκευμάτων και Υγείας - Πρόνοιας.
      Ο Υπουργός
      Α. ΤΖΟΧΑΤΖΟΠΟΥΛΟΣ»)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Δευτέρας 8 Δεκεμβρίου 2003.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
      1. Η με αριθμό 286/1-12-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Φασούλα προς τους Υπουργούς Οικονομίας και Οικονομικών, Ανάπτυξης, σχετικώς με την ανάπλαση των λυομένων κατασκευών στον παραλιακό χώρο του Μικρολίμανου στον Πειραιά κλπ.
      2. Η με αριθμό 298/2-12-2003 επίκαιρη ερώτηση του Βουλευτή της Νέας Δημοκρατίας κ. Δημητρίου Κωστόπουλου προς τους Υπουργούς Οικονομίας και Οικονομικών, Ανάπτυξης, σχετικώς με τη δανειοδότηση του Ομίλου Εταιρειών SYNERGY και SHELL που εκμεταλλεύονται το φυσικό αέριο στην Αττική, από την Αγροτική Τράπεζα κλπ.
      3. Η με αριθμό 294/2-12-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Μεταφορών και Επικοινωνιών, σχετικώς με την αύξηση της τιμής του εισιτηρίου στη γραμμή του Οργανισμού Σιδηροδρόμων Ελλάδας Αθήνα-Χαλκίδα κλπ.
      4. Η με αριθμό 302/2-12-2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την ακύρωση των Δημοτικών Εκλογών στη Νέα Μάκρη κλπ. 
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
      1. Η με αριθμό 277/1-12-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Ζαφειρόπουλου προς τον Υπουργό Γεωργίας, σχετικώς με τη μείωση της φετινής παραγωγής κορινθιακής σταφίδας στο Νομό Ηλείας λόγω των κακών καιρικών συνθηκών, την καταβολή των στρεμματικών ενισχύσεων κλπ. 
      2. Η με αριθμό 299/2-12-2003 επίκαιρη ερώτηση του Βουλευτή της Νέας Δημοκρατίας κ. Ευάγγελου Πολύζου προς τον Υπουργό Γεωργίας, σχετικώς με τη χορήγηση εγγυητικών επιστολών από την Αγροτική Τράπεζα στους καπνοπαραγωγούς κλπ. 
      3. Η με αριθμό 295/2-12-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εμπορικής Ναυτιλίας, σχετικώς με την καταβολή της έκτακτης οικονομικής ενίσχυσης στους ανέργους ναυτεργάτες για τα Χριστούγεννα κλπ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα την ομόφωνη απόφαση της Διάσκεψης των Προέδρων, όπως τη Δευτέρα 8 Δεκεμβρίου 2003 πραγματοποιηθεί νομοθετική εργασία αντί του κοινοβουλευτικού ελέγχου. Επίσης, η πρωινή συνεδρίαση της Τετάρτης 10 Δεκεμβρίου 2003 θα πραγματοποιηθεί το απόγευμα της ίδιας μέρας, με ειδική συνεδρίαση για τα άτομα με αναπηρία. 
      Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.  
      ΠΡΟΕΔΡΕΥΩΝ (Κωνσταντίνος Γείτονας): Το Σώμα συμφώνησε ομόφωνα. 
      
      
      ΠΡΟΕΔΡΕΥΩΝ (Κωνσταντίνος Γείτονας): Κυρίες και συνάδελφοι, εισερχόμαστε στην συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: Ζητώ την έγκρισή σας να συζητηθεί πρώτα η τέταρτη επίκαιρη ερώτηση του πρώτου κύκλου, για να διευκολύνουμε τον κ. Δρυ, δεδομένου μάλιστα ότι όλες σχεδόν τις υπόλοιπες θα τις απαντήσει ο ίδιος Υπουργός.
      Εγκρίνει το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Γείτονας): Το Σώμα ενέκρινε.
      Με την έγκριση του Σώματος προχωράμε στη συζήτηση της τέταρτης με αριθμό 290/8/1-12-2003 επίκαιρης ερώτησης του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη προς τον Πρωθυπουργό, σχετικώς με τη θέση της Κυβέρνησης για την κυκλοφορία μεταλλαγμένων προϊόντων στην ελληνική αγορά κλπ.
     Η επίκαιρη ερώτηση του κυρίου συναδέλφου έχει ως εξής:
     «Παρουσιάζοντας τη Χάρτα για την οικονομική και κοινωνική σύγκλιση ο κύριος Πρωθυπουργός ανέφερε:
     «Τα θεαματικά επιτεύγματα στη βιοτεχνολογία και την παραγωγή γενετικά τροποποιημένων εισροών γεωργικής παραγωγής και αγροτικών προϊόντων και τροφίμων έχουν φέρει στο επίκεντρο της δημόσιας συζήτησης για το μέλλον του αγροδιατροφικού τομέα το μεγάλο θέμα της βιοτεχνολογίας και των γενετικά τροποποιημένων οργανισμών. Η στρατηγική μας για την ανάπτυξη της ελληνικής γεωργίας και της υπαίθρου δεν μπορεί παρά να περιλαμβάνει συγκεκριμένες δράσεις για την αντιμετώπιση των προκλήσεων που δημιουργεί: η ανάπτυξη της βιοτεχνολογίας και η λήψη αποφάσεων με διαφανείς διαδικασίες, η εξέλιξη της τεχνολογίας της πληροφορικής και των τηλεπικοινωνιών για τον αγροδιατροφικό τομέα».
     Επειδή η πίεση που ασκείται από κράτη και πολυεθνικές για την απελευθέρωση των μεταλλαγμένων θέτει τεράστιο ζήτημα για το περιβάλλον και τη δημόσια υγεία και έρχεται σε αντίθεση με κοινωνικές οργανώσεις, επιστήμονες και εκατομμύρια πολίτες σ’ όλον τον κόσμο:
     Ερωτάται ο κύριος Πρωθυπουργός:
     Σκοπεύει η Κυβέρνηση να εγκρίνει, να «παγώσει» ή να απαγορεύσει τις μεταλλαγμένες καλλιέργειες και τα γενετικά τροποποιημένα προϊόντα;
     Θα λάβει υπόψη της την εισήγηση της Εθνικής Επιτροπής Βιοηθικής και θα ανακηρύξει τη χώρα σε ζώνη απαλλαγμένη από μεταλλαγμένους οργανισμούς;
     Θα λάβει μέτρα για την προώθηση και ενίσχυση της βιολογικής καλλιέργειας ως διέξοδο στα προβλήματα που αντιμετωπίζει η ελληνική καλλιέργεια;»
     Όπως είχε προαναγγελθεί, στην επίκαιρη ερώτηση του κυρίου συναδέλφου θα απαντήσει, σύμφωνα με το άρθρο 129 παράγραφος 3, ο Υπουργός Γεωργίας.
     Ορίστε, κύριε Δρυ, έχετε το λόγο.
     ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, κυρία και κύριοι συνάδελφοι, το θέμα των γενετικά τροποποιημένων οργανισμών είναι πολύπλοκο, δύσκολο και κοινωνικά ευαίσθητο. Γι’ αυτόν το λόγο απαιτείται προσοχή αλλά και απαλλαγή από δογματισμούς στην προσέγγιση των εφαρμογών της επιστήμης της Βιοτεχνολογίας.
     Η χώρας μας, όπως γνωρίζετε, συμμετείχε στην επιβολή του μορατόριουμ, σκοπός του οποίου ήταν η αναστολή της έγκρισης της κυκλοφορίας γενετικά τροποποιημένων οργανισμών μέχρι να εκσυγχρονιστεί και να ολοκληρωθεί η σχετική ευρωπαϊκή νομοθεσία.
     Η νέα νομοθεσία, που συναποφασίστηκε από το Ευρωπαϊκό Κοινοβούλιο και το Συμβούλιο Υπουργών, λαμβάνοντας υπόψη την κτηθείσα επιστημονική γνώση και εμπειρία, θεσπίζει ένα αυστηρότερο και αποτελεσματικότερο σύστημα ελέγχου για την κυκλοφορία των GMOs, όπως λέγονται οι γενετικά τροποποιημένοι οργανισμοί.
     Αυτό που προτείνεται, κύριοι συνάδελφοι, είναι να χαρακτηρίζονται ορισμένες περιοχές με ιδιαίτερα παραγωγικά και βιολογικά χαρακτηριστικά ως «ζώνες απαλλαγμένες από καλλιέργειες με γενετικά τροποποιημένους οργανισμούς». Η πρόταση αυτή έχει ληφθεί υπόψη στις συζητήσεις για τη συνύπαρξη των διαφόρων μορφών γεωργίας.
     Η προώθηση της βιολογικής γεωργίας αποτελεί βασική προτεραιότητα της πολιτικής μας για την ανάπτυξη μιας ισχυρής και ευημερούσας υπαίθρου. Στα πλαίσια αυτής της πολιτικής έχει ήδη συσταθεί και λειτουργεί το Εθνικό Συμβούλιο Βιολογικής Γεωργίας και η Διεύθυνση Βιολογικής Γεωργίας. Ήδη το Εθνικό Συμβούλιο έχει πραγματοποιήσει δύο συνεδριάσεις, δύο ολομέλειες, μία στην Τρίπολη και μία στο Βόλο.
     Δεύτερον, ο AGROCERT έχει εντατικοποιήσει το έργο του στη διασφάλιση της ποιότητας των βιολογικών προϊόντων. Και, τρίτον, με το Έγγραφο Προγραμματισμού Αγροτικής Ανάπτυξης (ΕΠΑΑ) χορηγούνται ενισχύσεις για δράσεις που συμβάλλουν στην περαιτέρω ανάπτυξη της βιολογικής γεωργίας και κτηνοτροφίας.
     Κύριοι συνάδελφοι, θέλω να προσθέσω ότι συγκεκριμένα για την εφαρμογή της νομοθεσίας αυτής, θεσπίστηκαν αυστηρότερες διατάξεις για τη χορήγηση έγκρισης κυκλοφορίας τροφίμων και ζωοτροφών που προέρχονται ή περιέχουν GMOs. Η αξιολόγηση θα διεξάγεται υπό την ευθύνη της Ευρωπαϊκής Αρχής για την Ασφάλεια των Τροφίμων, σε συνεργασία με τα κράτη-μέλη.
     Τέλος, μειώθηκε στο 0.9% το ποσοστό πρόσμιξης των γενετικά τροποποιημένων οργανισμών στα συμβατικά τρόφιμα και τις ζωοτροφές, πέραν του οποίου απαιτείται η σήμανση του προϊόντος, ώστε ο καταναλωτής να έχει το τελικό δικαίωμα επιλογής.
     Έχουν μάλιστα ήδη ξεκινήσει συζητήσεις για τη συνύπαρξη των διαφόρων μορφών γεωργίας, όπως η συμβατική, η βιολογική, η βιοτεχνολογική με τη χρήση εγκεκριμένων γενετικά τροποποιημένων οργανισμών. Επιδίωξη της Ευρωπαϊκής Ένωσης είναι να διασφαλίσει στους καταναλωτές το δικαίωμα να επιλέξουν τι θα καταναλώσουν και στους γεωργούς τη δυνατότητα να επιλέξουν τη γεωργική πρακτική που επιθυμούν και είναι επιτρεπτή στην Ευρωπαϊκή Ένωση.
      Η Κυβέρνηση λαμβάνει σοβαρά υπόψη της τις εισηγήσεις της Εθνικής Επιτροπής Βιοηθικής, ενός οργάνου υψηλού κύρους που η ίδια συνέστησε. Ωστόσο, κύριοι συνάδελφοι, θέλω να σας πληροφορήσω ότι δεν υπάρχει εισήγηση για την ανακήρυξη της χώρας μας «σε ζώνη απαλλαγμένη από μεταλλαγμένους οργανισμούς».
      Παρ΄ όλα αυτά, κύριοι συνάδελφοι, θέλω να σας διαβεβαιώσω ότι σχετικά με τη βιολογική γεωργία δεν πρέπει να θεωρηθεί ότι αποτελεί τη μόνη απάντηση για ασφαλή και υγιεινά τρόφιμα. Και το λέω αυτό ιδιαίτερα για τη γεωργία της Ελλάδας. Η βιολογική γεωργία σαφώς, έχει ένα σημαντικό ρόλο να επιτελέσει προς αυτήν την κατεύθυνση. Όμως και η συμβατική γεωργία ασκούμενη με όρους ορθής γεωργικής πρακτικής μπορεί να διασφαλίσει την παραγωγή ασφαλών και υγιεινών τροφίμων στους καταναλωτές και την προστασία του περιβάλλοντος.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, νομίζω ότι πρέπει να είναι ιδιαίτερα ανήσυχοι οι Έλληνες πολίτες και ειδικότερα οι καταναλωτές από την πληροφορία που μας έδωσε σήμερα ο κύριος Υπουργός ότι δεν υπάρχει εισήγηση να κηρυχθεί η χώρα μας σε ζώνη, στην οποία δεν θα κυκλοφορούν μεταλλαγμένα τρόφιμα.
      ΓΕΩΡΓΙΟΣ ΔΡΥΣ (Υπουργός Γεωργίας): Ολόκληρη η χώρα.
      ΦΩΤΗΣ ΚΟΥΒΕΛΗΣ: Θα το πείτε στη δευτερολογία σας. Εάν μου λέτε ότι ολόκληρη η χώρα δεν θα κηρυχθεί σε ζώνη, εγώ πάλι θα έχω την ανησυχία μου και θα σας ζητήσω να μου πείτε ποιες περιοχές τουλάχιστον της χώρας θα κηρυχθούν σε ζώνη που δεν θα επιτρέπεται η κυκλοφορία των μεταλλαγμένων προϊόντων. Βεβαίως συναφές είναι το ερώτημα, κύριε Υπουργέ, γιατί να μην κηρυχθεί ολόκληρη η χώρα σε ζώνη στην οποία θα απαγορεύεται η κυκλοφορία αυτών των τροποποιημένων γενετικά προϊόντων. 
      Όπως επίσης δεν θα συμφωνήσω με την παρατήρησή σας ότι αμφισβητείται –αν θέλετε- η αποτελεσματικότητα της βιοκαλλιέργειας στο σύνολό της. θα σας έλεγα ότι η βιοκαλλιέργεια είναι μια σύγχρονη μέθοδος εξαιρετικά φιλική προς τον άνθρωπο, προς τον καταναλωτή και η χώρα μας, κύριε Υπουργέ, είναι μεταξύ των τελευταίων χωρών της Ευρωπαϊκής Ένωσης –αν όχι η τελευταία- στην ανάπτυξη της βιοκαλλιέργειας.
      Δικαιούμαι όμως, κύριε Πρόεδρε, κι εγώ κι εσείς και ο καθένας από τους καταναλωτές να είμαστε ανήσυχοι, διότι έχω στα χέρια μου έκθεση-έρευνα του Ενιαίου Φορέα Ελέγχου Τροφίμων, σύμφωνα με την οποία αποκαλύπτεται ότι στο 13,9% των τροφίμων που ελέχθησαν ανιχνεύθηκαν γενετικώς τροποποιημένοι οργανισμοί, ιδιαίτερα σε ό,τι αφορά τη σόγια και το καλαμπόκι.
      Επιτρέψτε μου να αναφέρω ενδεικτικά πού κρύβονται αυτά τα μεταλλαγμένα προϊόντα της σόγιας και του καλαμποκιού. Σε ό,τι αφορά τη σόγια: στα αλλαντικά, στα επιδόρπια, στις κονσέρβες, στις παιδικές τροφές, κύριε Πρόεδρε, στα προϊόντα της σοκολάτας. Σε ό,τι αφορά το καλαμπόκι: στα δημητριακά, στα ζαχαρωτά, στις κονσέρβες, στις παιδικές τροφές, στα ποτά. Δικαιούμαι λοιπόν, κύριε Υπουργέ, κι εγώ και ο κάθε καταναλωτής-ενεργός πολίτης που γνωρίζει τι σημαίνει «τροποποιημένος οργανισμός» να ανησυχεί. 
      Είναι γεγονός, κύριε Πρόεδρε, ότι πιέζουν –και έχω σειρά εγγράφων- οι Ηνωμένες Πολιτείες της Αμερικής, η Ευρώπη να γίνει ένα ξέφραγο αμπέλι, όπου θα μπορούν να κυκλοφορούν τα μεταλλαγμένα προϊόντα. Αλλά είμαστε υποχρεωμένοι να πάρουμε τα μέτρα μας. 
      Πρέπει να είμαστε προμηθείς, κύριε Υπουργέ. Καταλαβαίνω ότι ασκούνται πιέσεις. Αλλά η μεγαλύτερη πίεση είναι εκείνη που ασκείται από τη βεβαιότητα και την παραδοχή ότι πάνω από όλα είναι η υγεία και η ποιότητα ζωής των πολιτών αυτής της χώρας.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, θέλω να ευχαριστήσω τον κ. Κουβέλη για την ηυξημένη ευαισθησία, την οποία επιδεικνύει και ως Βουλευτής και ως άτομο για τα θέματα που σχετίζονται με την κυκλοφορία των γενετικώς τροποποιημένων οργανισμών.
      Θέλω να σας πω, κύριε συνάδελφε, ότι αναγνωρίζεται πως η χώρα μας είναι εκείνη  εκ των δεκαπέντε χωρών που έχει το αυστηρότερο σύστημα έγκρισης κυκλοφορίας γενετικώς τροποποιημένων οργανισμών σε όλη την Ευρωπαϊκή Ένωση. Άρα συμφωνούμε ότι το θέμα είναι πολύ κρίσιμο και κοινωνικά ευαίσθητο και γι΄ αυτό χρειάζεται πολύ μεγάλη προσοχή. Το Υπουργείο Γεωργίας ακριβώς με αυτά τα ποιοτικά χαρακτηριστικά προσεγγίζει το θέμα.
      Σχετικά με τη βιολογική γεωργία σας είπα ότι, δεν μπορεί ολόκληρη η ελληνική γεωργία να γίνει βιολογική γεωργία και χαίρομαι που συμφωνείτε κι εσείς.
      Βεβαίως δεν είμαστε ικανοποιημένοι από το βαθμό ανάπτυξης της βιολογικής γεωργίας στην Ελλάδα. Γι’ αυτόν το λόγο δημιουργήσαμε το Εθνικό Συμβούλιο Βιολογικής Γεωργίας και τη Διεύθυνση Βιολογικής Γεωργίας. Δώσαμε εντολή στον AGROCERT να δραστηριοποιηθεί για την επέκταση της βιολογικής γεωργίας. Τονίζω ότι είναι πράγματι ανησυχητικό γιατί, για παράδειγμα, η Αυστρία έχει περίπου 3% της γεωργίας της με βιολογικά προϊόντα και εμείς έχουμε μόλις 1% με βιολογικά προϊόντα. 
      Αλλά, κύριε Κουβέλη, να συμφωνήσουμε ότι δεν είναι μόνο τι θέλει ο Υπουργός Γεωργίας, τι θέλετε εσείς. Πρωτίστως  είναι πρόβλημα των Ελλήνων αγροτών και των οργανώσεών τους.
      Θέλω όμως να σας διαβεβαιώσω, ότι η Ευρωπαϊκή Ένωση ανθίσταται και ανθίσταται σθεναρώς. Δεν πρόκειται να μετατραπεί σε ξέφραγο αμπέλι κυκλοφορίας των γενετικώς τροποποιημένων οργανισμών. Το νομοθετικό πλαίσιο, το οποίο μελετάται στην Ευρωπαϊκή Ένωση είναι αυστηρότατο και γι’ αυτόν το λόγο υπάρχουν πιέσεις από την άλλη πλευρά του Ατλαντικού. Θέλω να σας διαβεβαιώσω ότι θέλουμε να είμαστε προμηθείς και όχι επιμηθείς. Όσοι προλαμβάνουν, ακολουθούν την καλύτερη μέθοδο αντιμετώπισης των προβλημάτων.
      Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Δεν είναι μόνο εθνικό το θέμα, είναι ευρωπαϊκό. Εγώ πιστεύω ότι πήραν το μάθημα οι Ευρωπαίοι μετά τους διατροφικούς κινδύνους που αντιμετώπισαν τα τελευταία χρόνια.
      ΦΩΤΗΣ ΚΟΥΒΕΛΗΣ: Μακάρι. Αλλά το 13,9% των προϊόντων έχουν μεταλλαγμένες ουσίες. 
      ΠΡΟΕΔΡΕΥΩΝ (Κωνσταντίνος Γείτονας): Γι’ αυτό πιστεύω ότι στην Ευρώπη θα είμαστε προμηθείς και αυστηροί. Είναι σημαντικό θέμα. 
      Προχωρούμε στη συζήτηση της πρώτης επίκαιρης ερώτησης με αριθμό 300/2.12.2003 της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη – Ηλιάκη προς τον Υπουργό Δημόσιας Τάξης, σχετικώς με την ελλιπή αστυνόμευση της περιοχής Μεσαράς Κρήτης, την αναβάθμιση του τοπικού Αστυνομικού Τμήματος κλπ. 
      Η επίκαιρη ερώτηση της κυρίας Βουλευτού έχει ως εξής: 
      «Ένα από τα κύρια και χρονίζοντα προβλήματα της ευρύτερης περιοχής της Μεσαράς που περιλαμβάνει τους Δήμους Αστερουσίων, Γόρτυνας, Ζαρού, Κόφινα, Μοιρών, Ρούβα και Τυμπακίου είναι η ασφάλεια των πολιτών και των περιουσιών τους.
      Παρά τις προσπάθειες των αστυνομικών, τα φαινόμενα βίας και παρανομίας πολλαπλασιάζονται διαρκώς τα τελευταία χρόνια, προκαλώντας τη δυσαρέσκεια και την οργή στους πολίτες που αισθάνονται εκτεθειμένες τις ζωές και τις περιουσίες τους στις διαθέσεις των παρανόμων.
      Επειδή η περιοχή που καταλαμβάνει ένα μεγάλο μέρος του νοτίου τμήματος του Νομού Ηρακλείου και κατοικείται από σαράντα χιλιάδες κατοίκους, φιλοξενεί πολλούς μετανάστες και τουρίστες κάθε χρόνο, με συνέπεια να απαιτείται αυξημένη αστυνόμευση.
      Επειδή οι περιουσίες και η ζωή των κατοίκων έχουν εκτεθεί επανειλημμένα σε κίνδυνο χωρίς η Αστυνομία να είναι σε θέση να δώσει λύσεις λόγω της έλλειψης ανθρώπινου δυναμικού και υλικοτεχνικής υποδομής.
      Επειδή το κλίμα ανασφάλειας και φόβου που κυριαρχεί στους κατοίκους της περιοχής το τελευταίο διάστημα κλονίζει την εμπιστοσύνη στους θεσμούς.
      Επειδή στις προτεραιότητες του Υπουργείου σας είναι η σωστή λειτουργία των περιφερειακών υπηρεσιών προκειμένου ο πολίτης να νιώθει ασφαλής.
      Σας ερωτώ, κύριε Υπουργέ:
      Ποιες θα είναι οι ενέργειές σας, προκειμένου το Αστυνομικό Τμήμα της περιοχής να αναβαθμιστεί σε Αστυνομική Υποδιεύθυνση και η αστυνόμευση στην περιοχή της Μεσαράς να καταστεί αποτελεσματικότερη και στο προληπτικό και στο κατασταλτικό στάδιο;»
      Θα απαντήσει ο Υφυπουργός Δημόσιας Τάξης κ. Τσερτικίδης.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κυρίες και κύριοι συνάδελφοι, η πρόληψη και η καταστολή της εγκληματικότητας, η διασφάλιση της δημόσιας τάξης και ασφάλειας και η εμπέδωση του αισθήματος ασφάλειας στους πολίτες αποτελεί βασικό στόχο και καθημερινή επιδίωξη του Υπουργείου μας και κύρια αποστολή της Ελληνικής Αστυνομίας. Για το σκοπό αυτό, επειδή οι απαιτήσεις και οι προσδοκίες των πολιτών αυξάνουν συνεχώς, αξιώνοντας διαρκώς αναβάθμιση της ποιότητας των παρεχόμενων αγαθών και υπηρεσιών, το Υπουργείο Δημόσιας Τάξης με υπευθυνότητα καταβάλλει κάθε δυνατή προσπάθεια και εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους, με προοπτική αποτελεσματικότητας σε τοπικό και εθνικό επίπεδο.
      Στο πλαίσιο αυτό αστυνομεύεται και η περιοχή του Νομού Ηρακλείου και ασφαλώς αυτή της Μεσαράς. Ειδικότερα, για την αποτελεσματικότερη λειτουργία των αστυνομικών υπηρεσιών του νομού, έχουμε στελεχώσει την Αστυνομική Διεύθυνση Ηρακλείου με τις δυνατότητες που παρέχει η δύναμη του Σώματος της Ελληνικής Αστυνομίας, με δύναμη η οποία υπερβαίνει την οργανική της, όταν άλλες αστυνομικές διευθύνσεις που αντιμετωπίζουν τα ίδια ή περισσότερα αστυνομικά προβλήματα, εμφανίζουν σημαντικά ελλείμματα. Η Διεύθυνση αυτή έχει ενισχυθεί και με δεκατρείς αστυνομικούς, οι οποίοι έχουν αποσπαστεί στην υπηρεσία αυτή, προκειμένου να διευκολυνθούν για τη φοίτησή τους στα ΑΕΙ και ΤΕΙ του νομού. Επίσης, στη Διεύθυνση υπηρετούν εβδομήντα εννέα ειδικοί φρουροί του Τμήματος Αστυνομικών Επιχειρήσεων, που ασχολούνται κυρίως με την πάταξη της ζωοκλοπής και άλλα, ενώ κατά την τελευταία θερινή περίοδο αυτή είχε ενισχυθεί με εξήντα δόκιμους αστυφύλακες για την κάλυψη όλων των εποχικών αναγκών της, καθώς και για την κάλυψη των αναγκών ασφαλείας του αεροδρομίου Ηρακλείου.
      Στο πλαίσιο αυτό, έχουμε στελεχώσει  με ανάλογη δύναμη και τις αστυνομικές υπηρεσίες που αστυνομεύουν την περιοχή της Μεσαράς. Στην Αστυνομική Διεύθυνση Ηρακλείου, για την εκπλήρωση της αποστολής της, έχουν κατανεμηθεί τα απαραίτητα μέσα και εφόδια, τα οποία ενισχύονται και εκσυγχρονίζονται διαρκώς στο πλαίσιο του μεγάλου εξοπλιστικού προγράμματος της Ελληνικής Αστυνομίας. Ενδεικτικά δε, αναφέρω ότι η Αστυνομική Διεύθυνση Ηρακλείου για την κάλυψη των υπηρεσιακών της αναγκών διαθέτει εκατόν είκοσι πέντε οχήματα εκ των οποίων τα εβδομήντα εννέα χορηγήθηκαν μετά το έτος 2000. 
      Ειδικότερα για την αντιμετώπιση της εγκληματικότητας και την εξασφάλιση της ομαλής κοινωνικής συμβίωσης στην περιοχή της Μεσαράς, μετά τη σύσκεψη που πραγματοποιήθηκε τον προηγούμενο Σεπτέμβριο με πρωτοβουλία της Γενικής Αστυνομικής Διεύθυνσης Περιφέρειας Κρήτης στο Ασήμι, που είναι έδρα του Δήμου Κόφινα, με συμμετοχή των δημάρχων της περιοχής Μεσαράς -δηλαδή των δήμων που αναφέρονται στην επίκαιρη ερώτηση- εκπονήθηκε ειδικό σχέδιο γενικής αστυνόμευσης της περιοχής. 
      Ωστόσο, όμως, κύριε Πρόεδρε, επειδή το θέμα της Μεσαράς -ως περιοχή- μας απασχολεί στο Υπουργείο, νομίζω ότι τα αιτήματα που θέτει η κυρία συνάδελφος και για την ίδρυση υποδιεύθυνσης και για την αναβάθμιση αστυνομικών σταθμών σε αστυνομικά τμήματα είναι θέματα που μπορούν να μας απασχολήσουν. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Η κ. Σχοιναράκη έχει το λόγο. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε. 
      Κύριε Πρόεδρε, κύριε Υπουργέ, κύριοι συνάδελφοι, η επίκαιρη ερώτηση έγινε με αφορμή δύο γεγονότα που ξεχείλισαν το ποτήρι, θα έλεγα, σε όσα συμβαίνουν σε σχέση με την ασφάλεια. Αυτά τα γεγονότα συνέβησαν μετά τη σύσκεψη του Σεπτέμβρη που είχε ο Γενικός Αστυνομικός Διευθυντής με τους Δημάρχους της Μεσαράς και αυτά τα γεγονότα ακριβώς απέδειξαν ότι επιβάλλεται η ενίσχυση των υπηρεσιών του Υπουργείου Δημόσιας Τάξης στην περιοχή, προκειμένου και προληπτικά να μπορούν να λειτουργήσουν αλλά και κατασταλτικά όταν αυτό χρειάζεται και όταν τα γεγονότα επιβάλλουν τέτοιες δράσεις. 
      Κύριε Υπουργέ, είπατε για το Ηράκλειο ότι έχει ενισχυθεί η στελέχωσή του με αριθμό πάνω από τις οργανικές θέσεις που αναφέρονται στον Οργανισμό λειτουργίας του. Εκείνο που ήθελα να πω είναι ότι προφανώς ο Οργανισμός είναι διαμορφωμένος πολύ παλαιότερα, ενώ οι ανάγκες είναι εντελώς διαφορετικές, πολύ περισσότερο δε σήμερα που μετά από επτά, οκτώ μήνες έχουμε τους Ολυμπιακούς Αγώνες. Έτσι λοιπόν επιβάλλεται η ενίσχυση της στελέχωσης. Αυτό είναι το πρώτο. 
      Το δεύτερο είναι η απόσταση της πρωτεύουσας του νομού, όπου βρίσκεται η Αστυνομική Διεύθυνση με την περιοχή της Μεσαράς, σε συνδυασμό δε με το πρόβλημα του δρόμου που ακόμα δεν έχει  ολοκληρωθεί. Επομένως η ταχύτητα για την αντιμετώπιση των γεγονότων στην περιοχή της Μεσαράς δεν είναι αυτή που επιβάλλουν πολλές φορές τα γεγονότα στην περιοχή αυτή. 
      Έτσι, λοιπόν, εκτιμώ και δέχομαι ευχαρίστως αυτό που είπε και ο κύριος Υπουργός ότι το Υπουργείο Δημόσιας Τάξης εξετάζει και συζητά την ίδρυση Αστυνομικής Υποδιεύθυνσης και την αναβάθμιση των αστυνομικών σταθμών σε αστυνομικά τμήματα. Θα ήταν δε, ακόμα θετικότερο να επιτευχθεί μια συνάντηση στο Υπουργείο Δημόσιας Τάξης και με τον Υπουργό, προκειμένου να δώσουμε μια πλήρη εικόνα και για άλλα ζητήματα, τα οποία σε μία τέτοια συνάντηση μπορούν να ξεδιπλωθούν και να αναλυθούν για να δώσουμε τις πραγματικές διαστάσεις. 
      Ευχαριστώ  πολύ. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα θέλατε να συμπληρώσετε κάτι; 
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Ευχαριστώ, κύριε Πρόεδρε.
      Κύριε Πρόεδρε, είναι γνωστή η ευαισθησία της κ. Σχοιναράκη σε θέματα που απασχολούν γενικότερα το Νομό Ηρακλείου αλλά και ειδικότερα αυτά που απασχολούν το Υπουργείο Δημόσιας Τάξης. Θέλω να τη διαβεβαιώσω ότι τα δύο τελευταία γεγονότα που συνέβησαν μετά τη συνάντηση που έγινε στη συγκεκριμένη περιοχή μάς έγιναν γνωστά στο Υπουργείο και μας απασχολούν. 
      Ωστόσο, όμως, αποδέχομαι την πρότασή σας να βρεθούμε στο Υπουργείο Δημόσιας Τάξης με όλους τους συναδέλφους Βουλευτές της περιοχής, για να συζητήσουμε διεξοδικά και με τους υπηρεσιακούς παράγοντες τα θέματα αυτά που και θέτετε στην ερώτησή σας και αφορούν κατ’ αρχάς την αναβάθμιση των αστυνομικών σταθμών της περιοχής σε αστυνομικά τμήματα και κατά δεύτερο τη δυνατότητα ίδρυσης Υποδιεύθυνσης στη συγκεκριμένη περιοχή. 
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 292/2.12.2003 επίκαιρη ερώτηση του Βουλευτή της Νέας Δημοκρατίας κ. Αθανασίου Νάκου προς τον Υπουργό Ανάπτυξης, σχετικώς με την κάλυψη των αυξημένων αναγκών σε ηλεκτρική ενέργεια το καλοκαίρι του 2004 κλπ., η οποία λόγω κωλύματος του κυρίου Υπουργού δεν θα συζητηθεί και διαγράφεται. 
      Επίσης, η τρίτη με αριθμό 296/2.12.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Μεταφορών και Επικοινωνιών, Εργασίας και Κοινωνικών Ασφαλίσεων, σχετικώς με τις απεργιακές κινητοποιήσεις των ιπταμένων συνοδών και φροντιστών της Ολυμπιακής Αεροπορίας κλπ., δεν θα συζητηθεί και διαγράφεται. 
      Επίκαιρες ερωτήσεις δεύτερου κύκλου:
      Πρώτη είναι η με αριθμό 291/2.12.2003 επίκαιρη ερώτηση του Βουλευτή της Νέας Δημοκρατίας κ. Ευσταθίου Αγγελούση προς τον Υπουργό Δημόσιας Τάξης, σχετικώς με την ελλιπή αστυνόμευση του Νομού Φθιώτιδας, τη στελέχωση των Αστυνομικών Σταθμών κλπ. 
      Η επίκαιρη ερώτηση του κ. Αγγελούση έχει ως εξής:
      «Εξοργισμένοι είναι οι κάτοικοι των δήμων της Λοκρίδας και ευρύτερα του Νομού Φθιώτιδας από τον κυβερνητικό εμπαιγμό και την άκρατη υποσχεσιολογία σε ό,τι αφορά την προστασία της ζωής και των περιουσιών των κατοίκων. 
      Χωρίς την παραμικρή περιφρούρηση των δικαιωμάτων των πολιτών από την έλλειψη ουσιαστικής αστυνόμευσης, ομάδες κακοποιών καταληστεύουν κατοικίες, τράπεζες, καταστήματα και ταμιευτήρια και τρομοκρατούν προκλητικά μέρα μεσημέρι ακόμη και φτωχούς υπερήλικες.
      Επειδή οι υποσχέσεις και οι διαβεβαιώσεις του πρώην Υπουργού Δημόσιας Τάξης σε σχετική ερώτησή μου έπεσαν στο κενό, αφού οι σταθμοί παραμένουν κλειστοί και περιπολικά για περιπολίες δεν υπάρχουν, με αποτέλεσμα να εκδηλώνεται πρόθεση των απειλούμενων πολιτών να πάρουν το νόμο στα χέρια τους, προκειμένου να υπερασπιστούν τη ζωή τους και την περιουσία τους.
      Ερωτάται ο κύριος Υπουργός αν είναι διατεθειμένος: 
      1. Να ενισχύσει τους αστυνομικούς σταθμούς με την αναγκαιούσα δύναμη, ώστε να υπάρχει μακροπρόθεσμα αποτελεσματική αστυνόμευση και 
      2. Να λάβει τα απαραίτητα μέτρα για να τεθεί φραγμός στις καθημερινές ληστείες και μικροκλοπές που λαμβάνουν χώρα στη Φθιώτιδα».
      Ο Υφυπουργός Δημόσιας Τάξης κ. Τσερτικίδης έχει το λόγο.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε, για τη λειτουργία των Αστυνομικών Σταθμών της Φθιώτιδας, θέλω να επισημάνω ότι στα πλαίσια των προσπαθειών που καταβάλλονται τον τελευταίο καιρό από το Υπουργείο μας, ώστε να αποφευχθεί το φαινόμενο της τυπικής μόνο παρουσίας στους αστυνομικούς σταθμούς και να αξιοποιηθεί το προσωπικό τους, κυρίως για την πραγματοποίηση των εποχούμενων περιπολιών οι οποίες σύμφωνα με τα σχέδια δράσης των αστυνομικών διευθύνσεων γίνονται από τα αστυνομικά τμήματα ακόμη και στα πιο απομακρυσμένα δημοτικά διαμερίσματα, αποφασίστηκε η μερική ανακατανομή των οργανικών θέσεων των αστυνομικών διευθύνσεων της χώρας για την επίτευξη αυτού του στόχου.
      Με τις ρυθμίσεις αυτές ενισχύθηκαν τα αστυνομικά τμήματα με αστυνομικό προσωπικό που υπηρετούσε στους αστυνομικούς σταθμούς, για την αποτελεσματικότερη πραγματοποίηση περιπολιών, ακόμη και στα πιο απομακρυσμένα δημοτικά διαμερίσματα. Στους αστυνομικούς σταθμούς διατηρήθηκε η δύναμη εκείνη που κρίθηκε αναγκαία προκειμένου οι αστυνομικοί που υπηρετούν σ’ αυτούς να διατίθενται ορισμένες ώρες του εικοσιτετραώρου, κυρίως πρωινές, για την εξυπηρέτηση των πολιτών και οι υπόλοιπες να διατίθενται στις περιπολίες.
      Οι ρυθμίσεις αυτές που αφορούν και τους αστυνομικούς σταθμούς της Αστυνομικής Διεύθυνσης Φθιώτιδας, έγιναν επειδή εκτιμήθηκε από την υπηρεσία ότι ο τρόπος αυτός αστυνόμευσης, με την ευρύτερη στήριξη και των τοπικών κοινωνιών, θα αποδώσει θετικά αποτελέσματα ως προς την αντιμετώπιση της εγκληματικότητας και γενικότερα των αστυνομικών προβλημάτων των ευπαθών κυρίως περιοχών και θα συμβάλει σημαντικά στην παγίωση του αισθήματος ασφάλειας των πολιτών.
      ΄Οσον αφορά την πρόληψη και καταστολή της εγκληματικότητας και την εξασφάλιση και διασφάλιση της απρόσκοπτης κοινωνικής συμβίωσης στο Νομό Φθιώτιδας από την Αστυνομική Διεύθυνση, έχει καταρτιστεί και εφαρμόζεται σχέδιο λήψης μέτρων αστυνόμευσης του νομού, συμπεριλαμβανομένων βεβαίως και των δήμων της περιοχής Λοκρίδας για την αντιμετώπιση της εγκληματικότητας με εποχούμενες περιπολίες βάσει προγράμματος και χρονοδιαγράμματος, ώστε να  επιτυγχάνεται η συνεχής παρουσία της Αστυνομίας και η άμεση επικοινωνία με τους πολίτες. Παράλληλα έχουν συγκροτηθεί δύο ομάδες πρόληψης και καταστολής της εγκληματικότητας, εκ των οποίων η μία δραστηριοποιείται σε όλον το νομό και η άλλη αποκλειστικά στην ευρύτερη περιοχή της Λοκρίδας. 
      Με βάση τον υφιστάμενο σχεδιασμό οι αστυνομικές υπηρεσίες της Φθιώτιδας έχουν εντείνει τις προσπάθειές τους και έχουν δραστηριοποιήσει στο έπακρο το προσωπικό και η αστυνόμευση στο νομό έχει αναβαθμιστεί σημαντικά. Η δραστηριοποίηση αυτή των υπηρεσιών και ειδικότερα τα μέτρα και οι αυστηροί έλεγχοι γίνονται σ’ αυτήν την περιοχή όλο το εικοσιτετράωρο, σε συνδυασμό πάντα με τις φιλότιμες προσπάθειες που καταβάλλει το προσωπικό και έχουν αποδώσει θετικά αποτελέσματα, έχουν ενισχύσει το αίσθημα ασφάλειας των κατοίκων, αφού όπως προκύπτει από τη σύγκριση των στατιστικών στοιχείων, ο αριθμός των σοβαρών αδικημάτων παρουσιάζει μείωση.
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Αγγελούσης έχει το λόγο.
      ΕΥΣΤΑΘΙΟΣ ΑΓΓΕΛΟΥΣΗΣ: Κύριε Πρόεδρε, ο κύριος Υπουργός ανέφερε σήμερα στη Βουλή αυτά τα οποία είχε πει και ο κ. Χρυσοχοΐδης στο τέλος Μαρτίου. Είναι ακριβώς αντιγραφή των ίδιων προτάσεων. Δεν έγινε τίποτα από τότε που τα ανέφερε ο πρώην Υπουργός.
      Αφορμή γι’ αυτήν την ερώτηση είναι η έξαρση ληστειών από κακοποιούς που έχουμε την τελευταία περίοδο στη στενότερη περιοχή της Λοκρίδος. Από τις 30 Οκτωβρίου μέχρι τις 20 Νοεμβρίου έγιναν πέντε ληστείες και συγκεκριμένα στην Εθνική Τράπεζα Μαλεσίνας, στην Αγροτική Τράπεζα Μαρτίνου, στο Ταχυδρομικό Ταμιευτήριο Τιθορέας, στην Ελάτεια, στην Αμφίκλεια, παντού. 
      Κατηγορώ τους αστυνομικούς, οι οποίοι κάνουν με υπερβάλλοντα, θα μπορούσε να πει κανείς, ζήλο το καθήκον τους. Κατηγορώ την πολιτεία, η οποία δεν έχει τις απαιτούμενες δυνάμεις στο νομό. Διότι είναι αδύνατον ένας νομός του πληθυσμιακού ύψους της Φθιώτιδας να αστυνομεύεται με τετρακόσιους αστυνομικούς, οι μισοί από τους οποίους απασχολούνται σε γραφειοκρατικές υπηρεσίες και δεν κάνουν καμία ενέργεια αστυνόμευσης. Η περίφημη ΟΠΚΕ κάνει χρέη τροχονόμων και δεν μπορεί να γίνει τίποτα, παρά τις φιλότιμες προσπάθειες αυτών των ανθρώπων. 
      Στις 19 Νοεμβρίου έγινε πανλοκρική σύσκεψη των δημάρχων όλης της Λοκρίδος, των δημάρχων Αταλάντης, Μαλεσίνας, Λιβανάτων, Τιθορέας, Αμφίκλειας, οι οποίοι απαίτησαν από την πολιτεία να γίνει Αστυνομική Υποδιεύθυνση στη Λοκρίδα με έδρα την Αταλάντη και Τμήμα Ασφαλείας, διότι διαφορετικά δεν μπορεί να γίνει τίποτα. Θα μείνουν πάλι στα λόγια ό,τι και αν πει ο κύριος Υπουργός, γιατί δεν υπάρχει ο κατάλληλος εξοπλισμός. Δεν υπάρχουν περιπολικά. 
      Πού είναι οι πεζοπόρες  περιπολίες που μας είχαν πει στη Βουλή; Δεν έγινε τίποτα. Και μετά το έγκλημα που έγινε με την κατάργηση της Αγροφυλακής δεν υπάρχει αστυνόμευση πουθενά. Υπήρξε παταγώδης αποτυχία. Τα διαφημισμένα Πολυδύναμα Τμήματα απεδείχθησαν πολύ αδύναμα. Δεν έγινε τίποτα και η οργή των κατοίκων θα μεγαλώσει και θα έχουμε δυναμικές κινητοποιήσεις.
      Έχουν σημειωθεί ειδικά σε αυτήν την περιοχή, ο πληθυσμός της οποίας είναι εξήντα χιλιάδες και το καλοκαίρι διπλασιάζεται, τέτοια εγκλήματα από τους αλλοδαπούς, που δεν θα μπορέσουν να συγκρατήσουν την οργή των κατοίκων. Να το θυμάται αυτό ο κύριος Υπουργός. Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Ευχαριστώ, κύριε Πρόεδρε. 
      Θέλω να ενημερώσω τον κύριο συνάδελφο ότι η υπάρχουσα δύναμη στην Αστυνομική Διεύθυνση της Φθιώτιδας είναι τετρακόσιοι είκοσι έξι στο σύνολο, ενώ προβλέπονται από τις οργανικές θέσεις τετρακόσιοι σαράντα έξι. 
      Θέλω να σας ενημερώσω, λοιπόν, ότι η αναλογία της υπάρχουσας δύναμης με την οργανική είναι πολύ καλύτερη, σε σχέση με άλλες αστυνομικές διευθύνσεις όλης της χώρας συνολικά.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Είναι άλλο θέμα αυτό, κύριε συνάδελφε, με τι ασχολούνται οι αστυνομικοί που υπηρετούν στην Αστυνομική Διεύθυνση Φθιώτιδας. Αλλά εγώ δεν συμφωνώ μαζί σας. Είμαι βέβαιος ότι οι αστυνομικοί επιτελούν το καθήκον τους με τον καλύτερο τρόπο.
      Σε ό,τι έχει σχέση με την ΟΠΚΕ, που αναφερθήκατε ότι εκτελεί μόνο τροχονομικά καθήκοντα, θέλω να σας ενημερώσω ότι στο Νομό Φθιώτιδας έχουν συγκροτηθεί δύο ΟΠΚΕ. Η μία δε ΟΠΚΕ δραστηριοποιείται αποκλειστικά και μόνο στην περιοχή Λοκρίδας, όπως εσείς αναφέρετε στην ερώτησή σας.
      Σε σχέση με τις ληστείες που έγιναν τον τελευταίο καιρό, επειδή αναφερθήκατε σε μια σειρά από τράπεζες, θέλω να σας ενημερώσω ότι υπάρχει μία συζήτηση τον τελευταίο καιρό με την Ένωση Τραπεζών Ελλάδας, όπου θα ληφθεί μια απόφαση, η οποία κυρίως θα κατατείνει στη βελτίωση των λαμβανομένων μέτρων από τις τράπεζες για την αποφυγή ληστειών.
       Αλλά εκείνο που κυρίως θέλω να σας πω, κύριε συνάδελφε, είναι ότι τα στοιχεία που μας δώσατε δεν είναι αληθή.
      Κύριε συνάδελφε, τα δικά μας στοιχεία λένε ότι θα μπορούσαμε να χαρακτηρίσουμε ικανοποιητική την κατάσταση στην Αστυνομική Διεύθυνση Φθιώτιδας για το δεκάμηνο του 2003 σε σχέση με το αντίστοιχο του 2002, αφού τα περισσότερα αδικήματα παρουσιάζουν μείωση. Αν θέλετε μάλιστα μπορώ να αναφέρω πολλά εξ αυτών και είμαι στη διάθεσή σας για να σας δώσω τα στοιχεία που βεβαιώνουν τα όσα λέω.
      Ευχαριστώ πολύ.
      ΕΥΣΤΑΘΙΟΣ ΑΓΓΕΛΟΥΣΗΣ: Κύριε Πρόεδρε, θα ήθελα για ένα λεπτό το λόγο.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, δεν έχετε το δικαίωμα δευτερολογίας, γιατί δεν το επιτρέπει ο Κανονισμός.
      ΕΥΣΤΑΘΙΟΣ ΑΓΓΕΛΟΥΣΗΣ: Κύριε Πρόεδρε, παλαιότερα γίνονταν τριάντα ληστείες και τώρα γίνονται είκοσι. Είναι καθήκον της πολιτείας να προστατεύσει τους πολίτες.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, θα συζητηθεί η δεύτερη με αριθμό 297/2-12-2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Δημόσιας Τάξης, Υγείας και Πρόνοιας, σχετικώς με την καθυστέρηση χορήγησης των βιβλιαρίων ιατροφαρμακευτικής περίθαλψης στους ειδικούς φρουρούς και τους συνοριοφύλακες της Ελληνικής Αστυνομίας.
	Η επίκαιρη ερώτηση της κυρίας συναδέλφου έχει ως εξής:
      «Το τραγικό γεγονός του θανάτου του εικοσιεννιάχρονου ειδικού φρουρού της ΕΛΑΣ Παναγιώτη Σπανού, ο οποίος στις 19-11-2003 πέθανε κυριολεκτικά αβοήθητος, φέρνει ξανά στην επιφάνεια τις συνέπειες της εμπορευματοποίησης της υγείας και της μετατροπής των (δημοσίων) νοσοκομείων σε επιχειρήσεις με ανταποδοτική λειτουργία. Ο εικοσιεννιάχρονος ειδικός φρουρός παρ’ ότι ιατροφαρμακευτικά καλύπτεται από το δημόσιο (από τις 10-9-2003) δεν έγινε δεκτός στο 401 Στρατιωτικό Νοσοκομείο, επειδή δεν είχε βιβλιάριο του δημοσίου, όχι με δική του ευθύνη αλλά επειδή αυτά δεν έχουν χορηγηθεί ακόμα. Έτσι συνέβη το αδιανόητο: ένας νέος άνθρωπος πέθανε αβοήθητος επειδή δεν τον δέχθηκαν σε μία νοσοκομειακή μονάδα!
      Ερωτώνται οι κύριοι Υπουργοί:
      Γιατί δεν έχουν εφοδιασθεί ακόμα με βιβλιάρια του δημοσίου οι ειδικοί φρουροί και οι συνοριοφύλακες, που αριθμούν συνολικά επτάμισι χιλιάδες άτομα;
      Γιατί δεν έχουν ενημερωθεί τα στρατιωτικά νοσοκομεία για την υποχρέωση ιατροφαρμακευτικής κάλυψης των ειδικών φρουρών και των συνοριοφυλάκων;»
      Θα απαντήσει ο Υφυπουργός Δημόσιας Τάξης κ. Τσερτικίδης.
      Βλέπω, κύριε Υπουργέ, ότι έχετε την τιμητική σας σήμερα.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Ευχαριστώ, κύριε Πρόεδρε.
      Κύριε Πρόεδρε, με το ν.3181/2003 περί ρύθμισης θεμάτων συνοριακών φυλακών και λοιπών φρουρών αντιμετωπίστηκαν πάγια αιτήματα των συνοριακών φυλάκων και λοιπών φρουρών. Δηλαδή αντιμετωπίστηκε το θέμα της μονιμοποίησης και έχει αρθεί το καθεστώς της εργασιακής αβεβαιότητας του προσωπικού, καθώς και τα πάγια αιτήματά που αφορούσαν την ασφάλιση, την ιατροφαρμακευτική περίθαλψη και τα άλλα θέματα.
      Ειδικότερα σε ό,τι αφορά την ασφάλιση και την ιατροφαρμακευτική περίθαλψη των συνοριακών φυλάκων και των λοιπών φρουρών, θέλω να πω ότι με αυτές τις διατάξεις αυτού του νόμου αυτό το προσωπικό ασφαλίζεται πλέον για παροχές υγιεινομικής περίθαλψης στον ΟΠΑΔ.
      Επίσης, αυτό το προσωπικό υπάγεται και στην ασφάλιση των Ταμείων Επικουρικής Ασφάλισης και Πρόνοιας του Αστυνομικού Προσωπικού με τους ίδιους όρους και τις ίδιες προϋποθέσεις. 
      Συνεπώς σύμφωνα με τις διατάξεις του νόμου, που πρόσφατα ψηφίστηκε, οι συνοριακοί φύλακες και οι ειδικοί φρουροί ασφαλίζονται από την ημερομηνία δημοσίευσης, δηλαδή από τις 10 Σεπτεμβρίου του 2003 για υγιειονομική περίθαλψη στον Οργανισμό Περίθαλψης Ασφαλισμένων του Δημοσίου και στα Ασφαλιστικά Ταμεία Πρόνοιας και Επικουρικής Ασφάλισης του Προσωπικού της Αστυνομίας. 
      Αμέσως μετά από τη δημοσίευση του ν.3181/2003, έγιναν από την Ελληνική Αστυνομία ενέργειες σε συνεννόηση με τους εμπλεκόμενους ασφαλιστικούς φορείς, ΟΠΑΔ και ΙΚΑ, κυρίως για θέματα που αφορούν τα διαδικαστικά σχετικά με την υγιεινομική περίθαλψη των συνοριακών φυλάκων και των ειδικών φρουρών από τον ΟΠΑΔ. Αυτή η συνεννόηση αφορούσε κυρίως το είδος των παρεχόμενων υπηρεσιών, το ύψος των ασφαλιστικών εισφορών, τη διαδικασία έκδοσης βιβλιαρίων νοσηλείας, τον απαιτούμενο χρόνο έκδοσης αυτών και άλλα. 
      Ο εφοδιασμός με ατομικό βιβλιάριο νοσηλείας γίνεται μετά από αίτηση του ενδιαφερομένου στην αρμόδια υπηρεσία του ΟΠΑΔ του τόπου μόνιμης κατοικίας του ασφαλισμένου. 
      Κατά συνέπεια την ευθύνη για τον εφοδιασμό του ασφαλισμένου με ατομικό βιβλιάριο νοσηλείας έχει ο ίδιος, ο οποίος πρέπει να προσκομίσει και τα απαιτούμενα για την έκδοση δικαιολογητικά. 
      Η διαδικασία ολοκλήρωσης της έκδοσης βιβλιαρίων εκτιμάται ότι δεν υπερβαίνει τις δέκα με δεκαπέντε ημέρες. Ήδη από τις 27-10-2003 από την αρμόδια υπηρεσία της Ελληνικής Αστυνομίας δόθηκαν εντολές και οδηγίες για την άμεση ενημέρωση των συνοριακών φυλάκων και των ειδικών φρουρών περί της υγειονομικής περίθαλψης στον ΟΠΑΔ. 
      Επίσης ενημερώθηκαν για τον τρόπο, τη διαδικασία έκδοσης και εφοδιασμού τους από τις υπηρεσίες του ΟΠΑΔ με το βιβλιάριο νοσηλείας, καθώς και για τον τρόπο και το χρόνο διενέργειας των ασφαλιστικών εισφορών. 
      Διαπιστώσαμε ότι το σύνολο των συνοριακών φυλάκων και των ειδικών φρουρών έχει ενημερωθεί για το όλο θέμα. Έχει λάβει τον ενιαίο αριθμό ασφαλισμένων δημοσίου που τους αντιστοιχεί και συλλέγει τα απαραίτητα δικαιολογητικά για τον εφοδιασμό του με ατομικά βιβλιάρια νοσηλείας.
      Αρκετοί δε δικαιούχοι έχουν ήδη εφοδιαστεί με τέτοια βιβλιάρια. Σχετικά με το θέμα της ενημέρωσης των στρατιωτικών νοσοκομείων για την υποχρέωση ιατροφαρμακευτικής περίθαλψης ειδικών φρουρών και συνοριακών φυλάκων όπως και του αστυνομικού προσωπικού τα στρατιωτικά νοσοκομεία γνωρίζουν την υποχρέωσή τους για την ιατροφαρμακευτική περίθαλψη των ειδικών φρουρών και των συνοριακών φυλάκων.
      ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Κύριε Πρόεδρε δεν ξέρω τι να πω. Εγώ ρώτησα κάτι συγκεκριμένο. Αυτά που είπε ο κύριος Υπουργός τα ξέραμε, τα ήξερε ο φρουρός τα ήξερε και το νοσοκομείο. Μόνος σας είπατε ότι η υποχρέωση για περίθαλψη ισχύει από τη δημοσίευση από τις 10.9.2003.
      Ο άνθρωπος πέθανε! Σε ηλικία είκοσι εννέα χρονών πέθανε συνοριακός φρουρός που η πατρίδα μέσα στην ανεργία του βρήκε αυτήν τη δουλειά για να φυλάει τα σύνορα. Όμως τα σύνορα της ζωής του τα βρήκε στο 401 και δεν μπόρεσε να τα υπερασπιστεί. Και έρχεστε και μου λέτε τι λένε οι νόμοι και τα χαρτιά! Εμείς δεν λέμε ότι οι νόμοι και τα χαρτιά δεν λένε αυτά που λέτε. Πέθανε! Δεν συγκινήθηκε κανένας; Ούτε μια παραίτηση; Ούτε μια συγνώμη; Ούτε μια απολογία; Ούτε μια ΕΔΕ; Ούτε μια ανάκριση; Κανένας δεν φταίει; Σαν το σκυλί στ΄αμπέλι είκοσι εννέα χρονών. 
      Ο συνοριοφύλακας βρήκε τα σύνορα στο κέρδος στο κέντρο της Αθήνας στο 401. Του είπαν δεν είσαι ασφαλισμένος, δρόμο. 
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Δεν έγιναν έτσι τα πράγματα και το ξέρετε καλά.
      ΛΙΑΝΑ ΚΑΝΕΛΛΗ: Δεν είχε βιβλιάριο. Αυτή ήταν η επίσημη αιτία. Δεν έγινε δεκτός. Και σας άκουσα στην πρωτολογία σας να λέτε ότι αφού ισχύουν αυτά ενημερώθηκαν οι επτάμισι χιλιάδες συνοριοφύλακες και άρχισαν τώρα να συλλέγουν τα χαρτιά ένα χρόνο μετά. 
      Είπα ότι τους ασφαλίσατε. Φανταστείτε τι αντίκτυπο έχει αυτού του είδους η ασφάλεια σε αυτούς τους ανθρώπους. Αν μετατοπίζουμε τα σύνορα είτε αυτά είναι ιδεολογικά είτε σύνορα πατρίδας είτε σύνορα εκτίμησης της ζωής σε διαφορετικό κώδικα αξιών όσο και να κοπούν κάποιοι –κυρίως η μάνα του παιδιού ή οι συνάδελφοί του- δεν πρόκειται να συγκινηθεί κανένας.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε είναι αναγνωρισμένη η ευαισθησία της κ. Κανέλλη όταν χάνεται ένας άνθρωπος. Όταν χάνεται ένα μέλος της αστυνομικής οικογένειας αυτό βεβαίως λυπεί όλη την ελληνική κοινωνία και ιδιαίτερα εμάς που είμαστε στο Υπουργείο Δημόσιας Τάξης. Αυτό πρέπει να το λάβετε σοβαρά υπόψη σας.
      Όσον αφορά την απώλεια του ειδικού φρουρού Παναγιώτη Σπανού που υπηρετούσε στο αστυνομικό τμήμα Πετραλώνων πρέπει να πω ότι είχε υποστεί οξύ έμφραγμα του μυοκαρδίου. 
      ΛΙΑΝΑ ΚΑΝΕΛΛΗ: Αβοήθητος πέθανε
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κάνετε λάθος κ. Κανέλλη. Ο μακαρίτης στις 11.30΄ το βράδυ της 18ης Νοεμβρίου αισθάνθηκε έντονο πόνο στο στήθος ενώ βρισκόταν στο σπίτι του. Ζήτησε τη βοήθεια φίλου του και μαζί πήγαν στο Γενικό Κρατικό Αθηνών περίπου στις 12.30΄ το βράδυ. Επειδή εκεί στα εξωτερικά ιατρεία είχε πάρα πολύ κόσμο έφυγαν και μετά πήγαν στο 401. Εκεί έγιναν κάποιες εξετάσεις. Ενδεχομένως οι γιατροί που τον εξέτασαν να μην έκαναν σωστή διάγνωση. Στη συνέχεια ο μακαρίτης έφυγε. 
      Από την Αστυνομία για τη διερεύνηση των συνθηκών του θανάτου του ειδικού φρουρού δεν διατάχθηκε έρευνα διότι σύμφωνα με το ιατρικό πιστοποιητικό θανάτου αυτός οφειλόταν σε παθολογικά αίτια.
      Όμως, προκειμένου να διερευνηθεί η όλη υπόθεση σχετικά με την ορθή αξιολόγηση των κλινικών ευρημάτων από τους γιατρούς του 401 οι οποίοι εξέτασαν τον άτυχο ειδικό φρουρό και τον καταλογισμό τυχόν ευθυνών, διατάχθηκε αμέσως από το Γενικό Επιτελείο Στρατού ένορκη διοικητική εξέταση η οποία αυτήν τη στιγμή βρίσκεται σε εξέλιξη. 
      ΛΙΑΝΑ ΚΑΝΕΛΛΗ: Κύριε Πρόεδρε, αναγνωρίστε μου ότι συγκρατήθηκα!
      ΠΡΟΕΔΡΕΥΩΝ (Κωνσταντίνος Γείτονας): Η επίκαιρη ερώτηση με αριθμό 293/2-12-2003 της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς τον Υπουργό Ανάπτυξης, σχετικώς με την παραχώρηση της παραλίας του Δήμου Καλυβίων-Θορικού στην εταιρεία που εκμεταλλεύεται το ΞΕΝΙΑ στο Λαγονήσι διαγράφεται λόγω κωλύματος του ερωτώμενου Υπουργού. 
      Τέταρτη είναι η με αριθμό 301/2-12-2003 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Δημόσιας Τάξης, σχετικώς με την εξάρθρωση της 17Ν κλπ. 
      Η επίκαιρη ερώτηση του κ. Καρατζαφέρη έχει ως εξής:
      «Επειδή επιβεβαιώθηκαν δια στόματος του πλέον αρμοδίου, του Αρχηγού της Ελληνικής Αστυνομίας κ. Νασιάκου, οι πληροφορίες οι οποίες ίπταντο ότι δεν έχει εξαρθρωθεί η 17Ν και κυκλοφορούν ανάμεσά μας ελεύθερα μέλη της. 
      Επειδή στο ίδιο συμπέρασμα έχουν καταλήξει και οι «θεματοφύλακες» των διώξεων, οι Αμερικανοί 
      Ερωτάται ο κύριος Υπουργός και παρακαλείται να καταθέσει στη Βουλή κάθε σχετικό έγγραφο για το εάν έχουν τεθεί υπόψη του όλα τα ευρήματα των μυστικών υπηρεσιών που συνεργάστηκαν στη μέχρι σήμερα αποκάλυψη των μελών της 17Ν, ήτοι των Αμερικανών και των Άγγλων. 
      Ποια από αυτά τα ευρήματα δεν έχουν δοθεί στη δημοσιότητα;
      Επιπλέον, αν υπάρχουν ονόματα υπόπτων, τα οποία δεν «ενοχλούνται» για τις ανάγκες «κοινωνικής ειρήνης;»
      Θα απαντήσει ο Υφυπουργός Δημόσιας Τάξης κ. Τσερτικίδης. 
      ΤΣΕΡΤΙΚΙΔΗΣ ΠΑΝΤΕΛΗΣ (Υφυπουργός Δημόσιας Τάξης): Ευχαριστώ, κύριε Πρόεδρε. 
      Το θέμα της τρομοκρατίας είναι φαινόμενο με διεθνείς προεκτάσεις το οποίο απασχολεί σοβαρά τις κυβερνήσεις πολλών χωρών και όχι μόνο της χώρας μας, αφού αυτό συνιστά παγκόσμια κοινωνική απειλή. 
      Η αντιμετώπιση αυτού του φαινομένου από οποιονδήποτε και αν προέρχεται, αποτελεί για την Κυβέρνηση και το Υπουργείο Δημόσιας Τάξης θέμα υψηλής προτεραιότητας και η δε θέση μας αυτή έχει διακηρυχθεί επανειλημμένως και παραμένει αταλάντευτη. 
      Κατ’ επανάληψη έχουμε εκφράσει με τρόπο σαφή και κατηγορηματικό την αμετακίνητη θέληση και απόφασή μας να αντιμετωπίσουμε το φαινόμενο της τρομοκρατίας και όλες τις μορφές εγκλημάτων βίας με απόλυτο, βεβαίως, σεβασμό στις συνταγματικές επιταγές. 
      Τα θέματα τρομοκρατίας στη χώρα μας αντιμετωπίζονται από τις αρμόδιες διωκτικές και δικαστικές αρχές στα πλαίσια πάντα της δημοκρατικής νομιμότητας, των αρχών του κράτους δικαίου και του σεβασμού των δικονομικών κανόνων, ενώ το έργο της αρμόδιας Διεύθυνσης Αντιμετώπισης Ειδικών Εγκλημάτων Βίας επιβλέπει ο ορισθείς από τη δικαιοσύνη για θέματα τρομοκρατίας εισαγγελέας πρωτοδικών. 
      Ειδικότερα για την αντιμετώπιση αυτού του φαινομένου και την εξιχνίαση των εγκλημάτων της τρομοκρατίας, οι αρμόδιες υπηρεσίες μας εργάζονται υπεύθυνα, συστηματικά, μεθοδικά και με οργανωμένο σχέδιο. Από τις υπηρεσίες αυτές ασκείται έντονο προληπτικό και κατασταλτικό έργο, συλλέγεται και αξιοποιείται κάθε σχετική πληροφορία και εφαρμόζεται η ισχύουσα νομοθεσία με σύγχρονες μεθόδους και μέσα, βεβαίως με την επιβαλλόμενη υπευθυνότητα και σεβασμό στις συνταγματικές επιταγές, σε συνεργασία με τις υπηρεσίες άλλων Υπουργείων, καθώς και τις αντίστοιχες υπηρεσίες άλλων χωρών στο πλαίσιο της ευρωπαϊκής και διεθνούς συνεργασίας.  
      Σε ό,τι αφορά τη συνεργασία μας με ξένες αστυνομικές υπηρεσίες στον τομέα αυτό, πρέπει να επισημάνουμε ότι όπως έδειξαν και τα γεγονότα του παρελθόντα Σεπτεμβρίου στις Ηνωμένες Πολιτείες της Αμερικής, καθώς και τα πρόσφατα γεγονότα στην Κωνσταντινούπολη, οι συνεργασίες στον τομέα της ασφάλειας είναι μονόδρομος για την αντιμετώπιση των κινδύνων που απειλούν τις σύγχρονες κοινωνίες.  
      Ήδη στα πλαίσια των διμερών σχέσεων, η χώρα μας έχει υπογράψει συμφωνίες αστυνομικής συνεργασίας και με αντίστοιχα κράτη, ενώ βρίσκονται στο στάδιο ολοκλήρωσης της διαδικασίας τέτοιες συμφωνίες και με άλλες χώρες. 
      Η συνεργασία με τις αστυνομικές υπηρεσίες των άλλων χωρών για τα θέματα τρομοκρατίας σε κάθε περίπτωση γίνεται στα πλαίσια συμφωνιών που έχουμε υπογράψει και της ισχύουσας νομοθεσίας και αφορούν κυρίως θέματα τεχνογνωσίας, εκπαίδευσης και ανταλλαγής πληροφοριών. 
      Μεταξύ των χωρών με τις οποίες συνεργάζεται η χώρα μας είναι οι Ηνωμένες Πολιτείες της Αμερικής, καθώς και το Ηνωμένο Βασίλειο. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Καρατζαφέρης. 
      ΓΕΩΡΓΙΟΣ ΚΑΡΑΤΖΑΦΕΡΗΣ: Περιμένω να απαντήσει ο κύριος Υπουργός, κύριε Πρόεδρε!
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Καρατζαφέρη! Γνωρίζετε τον Κανονισμό!
      ΓΕΩΡΓΙΟΣ ΚΑΡΑΤΖΑΦΕΡΗΣ: Δεν απάντησε στα ερωτήματα. 
      ΠΡΟΕΔΡΕΥΩΝ (Κωνσταντίνος Γείτονας): Χρειάζεται και το χιούμορ αλλά υπάρχει και ο Κανονισμός! 
      ΓΕΩΡΓΙΟΣ ΚΑΡΑΤΖΑΦΕΡΗΣ: Σε μένα δεν απάντησε ο κύριος Υπουργός.
      Κύριε Υπουργέ, καταλαβαίνω τη δύσκολη θέση στην οποία βρίσκεσθε, δεν χωράει καμία αμφιβολία, αλλά έχω σαφή ερωτήματα:
      Πρώτον, γιατί βγαίνει ξαφνικά την παραμονή της αποφάσεως ο Αρχηγός της Ελληνικής Αστυνομίας και λέει στον Τύπο ότι δεν έχουν συλληφθεί όλοι οι παράγοντες της 17ης Νοέμβρη; Βοά έξω ο τόπος! στα γραφεία συντάξεως των εφημερίδων λένε ότι αυτό είναι ένα κλείσιμο του ματιού στην Έδρα που δικάζει. Καταλαβαίνετε; Βγαίνει ο Αρχηγός και λέει πριν βγει η απόφαση, ότι δεν είναι μόνο αυτοί αλλά υπάρχουν και άλλοι με ενδεχόμενα ψηλότερη θέση. Άρα προσέξτε τι θα αποφασίσετε. Αυτό το αντιλαμβάνεσθε ή δεν ξέρετε επιτέλους τι λέτε και τι πράττετε; Εγώ δεν το ισχυρίζομαι στην Αίθουσα, αλλά αυτό ακούγεται. Την παραμονή της αποφάσεως βγαίνει ο Αρχηγός και μιλάει για τη 17η Νοέμβρη όταν κανείς δεν ασχολείται με το θέμα.
      Δεύτερον σας ρώτησα, κύριε Υπουργέ, ποια είναι τα ευρήματα των Αμερικανών και των Άγγλων. Τα έχετε διαβάσει; Έχετε διαβάσει που αναφέρονται για πρώην συναδέλφους σας; Αυτά τα ξέρετε; Εάν δεν τα ξέρετε και δεν τα έχετε διαβάσει, να πείτε ότι δεν τα έχουμε διαβάσει τα ευρήματα ή τα έχουμε διαβάσει και δεν τα δίνουμε στη δημοσιότητα γι’ αυτό το λόγο. Δεν μπορεί όμως η κοινή γνώμη να μένει μετέωρη και μάλιστα το φυτίλι να το βάζει ο Αρχηγός της Αστυνομίας. Υπάρχουν ασύλληπτα μέλη; Ποιοι είναι αυτοί; Δεν μπορεί να λέει ο Αρχηγός της Αστυνομίας ότι υπάρχουν ασύλληπτα μέλη. Είναι ο καθ’ ύλην αρμόδιος. Εάν δεν τους ξέρετε ποιοι είναι αυτοί, πώς το ρίχνετε αυτό το πυροτέχνημα; 
      Σας αφορούν αυτά τα θέματα. Δεν με ενδιαφέρουν οι συνεργασίες κλπ. και η αναφορά στην 11η Σεπτεμβρίου στην Αμερική. Εδώ βγήκε ο Αρχηγός και είπε ότι υπάρχουν και άλλα μέλη της 17ης Νοέμβρη την παραμονή εκδόσεως της αποφάσεως. Ποια είναι αυτά τα μέλη; Και επαναλαμβάνω ποια είναι τα ευρήματα των Αμερικανών; Τι βρήκαν; Σας είπαν οι Αμερικάνοι, σας είπαν οι Άγγλοι ότι αυτά βρήκαμε; Τα ξέρετε; Πείτε μου, λοιπόν, για να ανταλλάξουμε μέσα σε αυτήν την Αίθουσα, τι πληροφορίες έχει ο καθένας. Έχει τύχει να διαβάσω αποσπάσματα της εκθέσεως των Άγγλων που αναφέρονται σαφέστατα σε πολιτικά πρόσωπα. Να δούμε εάν υπάρχει αυτή η σκιά. Διότι αύριο το πρωί αν υπάρχει αυτό στα αρχεία της Σκότλαντ Γιαρντ ή των Αμερικανών, θα υπάρξει εκβιασμός στην Κυβέρνησή σας. Μας ενοχλεί το ενδεχόμενο. Θέλουμε να σώσουμε την Ελλάδα και τη δημοκρατία. Μην αφήνουμε στοιχεία στους Αμερικάνους και στους Άγγλους που θα εκβιάσουν αύριο την πατρίδα μας. Τα έχετε διαβάσει ή δεν τα έχετε διαβάσει; Σας τα έδωσαν ή δεν σας τα έδωσαν; Είναι ξεκάθαρο το μήνυμα και είναι πρωταρχικό για τη δημοκρατία σε αυτήν τη χώρα.
      ΠΡΟΕΔΡΕΥΩΝ (Κωνσταντίνος Γείτονας): Γνωρίζω ότι συνήθως είσαστε μαχητικός αλλά όχι θυμωμένος και εκνευρισμένος. Σας βλέπω θυμωμένο! Να είσθε ήρεμος και θα πάρετε την απάντηση από τον κύριο Υπουργό.
	Ο κύριος Υπουργός έχει το λόγο.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε, για την υπόθεση της οργάνωσης της 17 Νοέμβρη πρέπει να γνωρίζουν όλοι οι Έλληνες ότι η Ελληνική Αστυνομία τα έτη 2002 και 2003 επέβαλαν κύριο πλήγμα κατά της τρομοκρατίας που επί είκοσι επτά έτη δραστηριοποιούνται στη χώρα μας με τις γνωστές δυσάρεστες συνέπειες τόσο στο εσωτερικό όσο και στο εξωτερικό. Αυτή η αναμφισβήτητη επιτυχία της Αστυνομίας αναγνωρίστηκε παγκοσμίως, γεγονός που συνέτεινε, ώστε η χώρα μας για πρώτη φορά να μην βρίσκεται στις υψηλού κινδύνου λίστες διαφόρων διεθνών οργανισμών. Ειδικότερα με τη σύλληψη δεκαεννιά μελών της 17ης Νοέμβρη επετεύχθη η εξάρθρωσή της και πλέον θεωρείται βέβαιο ότι η δραστηριότητά της γενικά έχει λάβει τέλος. Ωστόσο οι έρευνες για την υπόθεση αυτή συνεχίζονται από τις αρμόδιες υπηρεσίες μας με υπευθυνότητα. Οι υπηρεσίες μας με μεθοδικότητα εξετάζουν όλες τις πληροφορίες και τα στοιχεία που αφορούν την υπόθεση αυτή υπό την άμεση πάντα εποπτεία του αρμόδιου επί θεμάτων τρομοκρατίας εισαγγελικού λειτουργού. Και βεβαίως κάθε ανακριτικό και ερευνητικό στοιχείο που προέκυψε μέχρι σήμερα έχει τεθεί υπόψη των αρμοδίων δικαστικών αρχών, ενώ πρέπει να τονισθεί ότι δεν έχει διαπιστωθεί πρόβλημα συνεργασίας με ξένες αρχές και πόσο μάλλον επέμβαση αυτών στο έργο των ελληνικών αρχών. 
      Αυτή είναι η αλήθεια για το θέμα αυτό όπως καταδεικνύεται και στη συνέντευξη που έδωσε ο Αρχηγός της Ελληνικής Αστυνομίας, όπως λέτε, πρόσφατα την 30ή Νοεμβρίου 2003. Κάθε άλλη διάσταση που επιχειρούν ή αν θέλετε και εσείς επιχειρείτε να δώσετε στη συνέντευξή του για τόσο σοβαρό θέμα, δεν μας είναι καθόλου κατανοητή.
      Τέλος, πρέπει να επισημάνω κατά πάγια τακτική ότι στοιχεία που κατέχει η Ελληνική Αστυνομία για τρομοκρατικές δραστηριότητες υποβάλλονται πάντα στις δικαστικές αρχές, κύριε συνάδελφε. Πολύ δε περισσότερο όταν αυτά της ζητηθούν.
      Η αλήθεια, λοιπόν, είναι ότι η Ελληνική Αστυνομία σε κάθε περίπτωση έπραξε και πράττει το καθήκον της, γεγονός άλλωστε που καταδεικνύεται και από τα αποτελέσματα που είχε ως τώρα στην πάταξη του φαινομένου της τρομοκρατίας στη χώρα μας.
      Ευχαριστώ, κύριε Πρόεδρε.
     ΓΕΩΡΓΙΟΣ ΚΑΡΑΤΖΑΦΕΡΗΣ: Περί Αμερικάνων και άλλων δεν μου είπατε, κύριε Υπουργέ. 
     ΠΡΟΕΔΡΕΥΩΝ (Κωνσταντίνος Γείτονας): Τελειώσατε, κύριε Καρατζαφέρη.
     Κύριοι συνάδελφοι, έχω την τιμή να ανακοινώσω στο Σώμα ότι:
      1. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης, καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης «Δήλωση και έλεγχος περιουσιακής κατάστασης Βουλευτών, δημοσίων λειτουργών και υπαλλήλων, ιδιοκτητών μέσων μαζικής ενημέρωσης και άλλων κατηγοριών προσώπων».
      2. Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Πολιτισμού «Ρύθμιση θεμάτων Ολυμπιακής Προετοιμασίας και άλλες διατάξεις».
     3. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Άμυνας «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για την εκτέλεση αναγκαίων έργων υποδομής-αναβάθμισης της ναυτικής βάσης του Bisht Palla».
     Ακόμη οι Υπουργοί Εθνικής Άμυνας, Οικονομίας και Οικονομικών, Εξωτερικών και Δικαιοσύνης, κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Βουλγαρίας για συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (ΠΚΕΕΥΕ)».
     Παραπέμπεται στην αρμόδια Διαρκή Επιτροπή.
     Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
     
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 9/10-10-2003 επερώτηση των Βουλευτών της Νέας Δημοκρατίας κυρίων Κωνσταντίνου Κιλτίδη, Πέτρου Μαντούβαλου, Γεώργιου Κωνσταντόπουλου, Σπυρίδωνα Σπύρου, Γεράσιμου Γιακουμάτου, Ιωάννη Χωματά, Αθανασίου Μπούρα, Απόστολου Ανδρεουλάκου, Βασίλειου Μιχαλολιάκου, Ελευθέριου Παπανικολάου, Σταύρου Καλογιάννη, Νικόλαου Γκελεστάθη, Νικόλαου Αγγελόπουλου, Σωτήριου Χατζηγάκη, Παναγιώτη Μελά, Ανέστη Αγγελή, Κωνσταντίνου Καρρά, Μαρίας Καρρά, Αναστάσιου Σπηλιόπουλου, Αθανάσιου Γιαννόπουλου, Μαριέττας Γιαννάκου-Κουτσίκου και Νικήτα Κακλαμάνη προς τους Υπουργούς Υγείας και Πρόνοιας, Δημόσιας Τάξης, Δικαιοσύνης και Εξωτερικών, σχετικώς με την ανάπτυξη των δομών για την καταπολέμηση της χρήσης και διάδοσης των εξαρτησιογόνων και τοξικών ουσιών.
     Για τη συζήτηση της επερώτησης ορίζεται από το Πανελλήνιο Σοσιαλιστικό Κίνημα ως Κοινοβουλευτικός Εκπρόσωπος ο Βουλευτής κ. Εμμανουήλ Σκουλάκης. Από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής κ. Νικήτας Κακλαμάνης.
     Το λόγο έχει ο κ. Κιλτίδης.
     ΚΩΝΣΤΑΝΤΙΝΟΣ ΚΙΛΤΙΔΗΣ: Κυρίες και κύριοι συνάδελφοι, κύριε Υπουργέ, μετά από πολύ καιρό κάτω από κάποιες συνθήκες -με σεβασμό και με εκτίμηση το δηλώνω εξαρχής, επειδή επίκειται η μετάβασή μου στο εξωτερικό και δεν θα μπορέσω να ακούσω τη δευτερολογία- η επιμονή μου ήταν έντονη ότι πρέπει κάποτε επιτέλους να συζητηθεί αυτή η επερώτηση, η οποία επανακατατέθηκε τρεις φορές. Κάλλιο αργά παρά ποτέ.
     Αυτό το τονίζω, κύριε Υπουργέ, γιατί η γνώση σας είναι δεδομένη -θα έλεγε κανένας κατά έναν τρόπο καθοριστικό- γύρω από το ζήτημα της καταπολεμήσεως της χρήσεως και διαδόσεως των εξαρτησιογόνων ουσιών. Η συμβολή σας, όπως προανέφερα, είναι ακόμη μεγαλύτερη.
      Αλλά δεν θα κουραστώ να τονίζω ότι αυτό το μείζον θέμα αν δεν επανέρχεται συνεχώς στην επικαιρότητα και μέσα σ’ αυτήν την Αίθουσα αλλά και στην κοινωνία από τα μέσα ευρείας ενημερώσεως κατά ένα τρόπο παραστατικό και έντονο, νομίζω ότι και οι στόχοι της ενημερώσεως δεν θα υλοποιούνται, αλλά προπάντων δεν θα είμαστε εμείς ποτέ ευτυχείς ότι κάναμε το καθήκον μας απέναντι στην πολιτεία και την κοινωνία και ιδιαιτέρως στην ευαίσθητη ομάδα των νέων.
      Επί τρία χρόνια, κύριε Υπουργέ και με προκατόχους σας οι οποίοι χειρίζονταν το θέμα από την Κυβέρνηση του ΠΑΣΟΚ -και εσείς συμμετέχοντας κατά καιρούς τότε με άλλη ιδιότητα σε διάφορες φάσεις και συζητήσεις και στη διακομματική επιτροπή- έγιναν ορισμένες νύξεις. Δεν θα πω πράγματα τα οποία ανάγονται στο μακρινό παρελθόν γιατί πιστεύω ότι δεν ωφελούν κανέναν μας. Αυτήν τη στιγμή οι διαπιστώσεις μας έχουν «μπουκώσει» κατά το κοινώς λεγόμενο και προπάντων έχουν «μπουκώσει» την ελληνική κοινωνία, η οποία αναμένει δράσεις και αποτελέσματα μετά από αυτές τις δράσεις.
      Έτσι το πιο λυπηρό φαινόμενο πιστεύω κατά την ταπεινή μου άποψη ως πολιτικού όμως, όχι με την ιδιότητα αν θέλετε την ιατρική ή ενός ενεργού πολίτη –γιατί ξέρω πολύ καλά τη δύσκολη θέση, με ή χωρίς εισαγωγική, στην οποία μπορεί να βρίσκεστε…
      ΠΡΟΕΔΡΕΥΩΝ (Κωνσταντίνος Γείτονας): Δηλαδή ο πολιτικός δεν είναι ενεργός πολίτης;
      ΚΩΝΣΤΑΝΤΙΝΟΣ ΚΙΛΤΙΔΗΣ: Είναι πάνω από τον ενεργό πολίτη. Και ο όρος «ενεργός πολίτης» είναι λάθος, διότι από την αρχαιότητα ο πολίτης εννοείται ότι είναι ενεργός.
      ΠΡΟΕΔΡΕΥΩΝ (Κωνσταντίνος Γείτονας): Εσείς ήδη τον χρησιμοποιήσατε και μάλιστα σε αντίστιξη με τον πολιτικό.
      ΚΩΝΣΤΑΝΤΙΝΟΣ ΚΙΛΤΙΔΗΣ: Τον χρησιμοποίησα κατά το συρμό αλλά και κατά τη διάκριση που πρέπει να γίνει μεταξύ του πολιτικού και του πολίτη.
      O κύριος Υπουργός –και το τονίζω αυτό για τους μη γνωρίζοντες ή που δεν έτυχε να παρακολουθήσουν την όποια διαλεκτική μπορεί να έχουμε αναπτύξει και σε προσωπικό επίπεδο αλλά προπάντων σε επίπεδο κυβερνήσεως και Αξιωματικής Αντιπολιτεύσεως ότι υφίσταται ένα μείζον θέμα- που είχε την κεκτημένη του ακαδημαϊκή ιδιότητα και συνεισφορά, αυτήν τη στιγμή καλείται να κριθεί και αν το θέλετε να οδηγηθεί από τη δική μας κριτική σε δράσεις πολιτικές και σε αποτελέσματα χειροπιαστά με ευθύνη. Άλλο η διατύπωση απόψεως και άλλο οι δράσεις και το αποτέλεσμα. 
      Έτσι πιστεύω ότι η ελληνική κοινωνία σήμερα εκείνο που εισπράττει για να γίνει μία αναφορά στη συζήτησή μας και μία αφετηρία, νιώθει ότι έχει μπουχτίσει, έχει μπουκώσει από διαπιστώσεις. Και αυτό ξέρετε πώς συνάγεται; 
      Μετά από κόπο έγινε το διυπουργικό όργανο κάτω από την εποπτεία του Υπουργείου Υγείας και κατ’ επέκταση και του Πρωθυπουργού. Το διυπουργικό όργανο κάθε χρόνο επανειλημμένως κάνει καταγραφές, κάνει διαπιστώσεις. Δυστυχώς ούτε αν το θέλετε και ενημερωτικά γινόμαστε γνώστες αυτών των διαπιστώσεων, ούτε βεβαίως η ελληνική κοινωνία διαπιστώνει κάτι καλύτερο ή κάτι περισσότερο που έχει γίνει μετά απ’ αυτές τις διαπιστώσεις.
      Με λύπη, κύριε Υπουργέ, διαπιστώνει ότι σ’ αυτήν την αδυναμία της Κυβερνήσεως στο χρονικό διάστημα που εσείς προΐστασθε του Υπουργείου Υγείας κατά το νόμο, κατά την κυβέρνηση αρμόδιος ως φορέας χειρισμού αυτού του ζητήματος, δεν κινούμεθα με τις ταχύτητες και με την καθολικότητα που επιβάλλει αυτή η πανθομολογούμενη διαπίστωση της αυξήσεως θα τολμούσα να πω, της εκρήξεως της χρήσεως και της διαδόσεως των εξαρτησιογόνων ουσιών.
      Και θα σταθώ όσο γίνεται προσεκτικότερα και τεκμηριωμένα σ΄ αυτού του είδους την ύψιστη κριτική, που σήμερα εννοείται ότι πρέπει να επιτελέσουμε θεσμικά από τη θέση της Αξιωματικής Αντιπολιτεύσεως προς την Κυβέρνηση. Και θα ξεκινήσω με τις δομές, προλήψεως κατεξοχήν και θεραπείας και επανένταξης.
       Η πρόληψη, κύριε Υπουργέ! Τι όμορφη λέξη, άραγε, αλλά και πόσο, αν το θέλετε, χρηστική και αποτελεσματική θα ήταν, αν έπαιρνε το περιεχόμενό της η έννοια αυτή, που της προσέδωσαν οι αρχαίοι ημών πρόγονοι. Ακούγεται όμως δίκην ευχολογίου. Όλοι ομιλούν για πρόληψη. Και η αρμόδια Κυβέρνηση, η οποία πρέπει να καθορίσει με ποιον τρόπο ή περιεχόμενο και πώς πρέπει να γίνεται αυτή, δυστυχώς δεν το πράττει. Απουσιάζει αυτήν τη στιγμή όχι παντελώς, αλλά δεν απέχει και πολύ, κύριε Υπουργέ, η πρόληψη από τη γενική παιδεία. Γίνονται κάποιες προσπάθειες και κάποια βήματα στην εκπαίδευση διαφόρων εκπαιδευτικών. Αλλά ως βασική αρχή, η οποία θα έπρεπε αυτονοήτως να υλοποιηθεί ότι η πρόληψη πρέπει να έχει ομάδα, στόχο τη γενική παιδεία, πρωτοβάθμια και δευτεροβάθμια, και να μη γίνονται αυτού του είδους οι προσπάθειες στην πρόληψη από ανθρώπους που μόνο τον εαυτό τους ίσως προβάλλουν ή αν το θέλετε, κατά ένα πλεονασματικό τρόπο προστρέχουν να ενημερώσουν τους υγιείς. Εκεί που θα είχε αποτελέσματα είναι στη γενική παιδεία. Και η Νέα Δημοκρατία  δεν κουράστηκε τρία χρόνια και δεν θα κουραστεί να σας το τονίζει.
      Επί του πρακτικού ζητήματος, κύριε Υπουργέ, πότε επιτέλους σκέφτεται η Κυβέρνηση να βάλει τέρμα στο μαλλιοτράβηγμα των φορέων του Υπουργείου Παιδείας με τους δικούς σας φορείς; Είναι δυνατόν επί ένα χρόνο να μη μπορεί να συζητήσει το Παιδαγωγικό Ινστιτούτο με τον ΟΚΑΝΑ ή όποιον άλλο φορέα έχετε ορίσει εσείς για συζήτηση και εξεύρεση κάποιας λύσεως, πώς θα μεθοδευτεί η εκπαίδευση των εκπαιδευτικών, για να μεταβιβαστεί αυτή η πρόληψη, η ενημέρωση στη γενική παιδεία; Γιατί βοούν οι φήμες, δεν θέλουμε πολλές φορές να τις διογκώσουμε, γιατί όλοι έχουμε και αυτού του είδους την ευαισθησία ότι ομιλούμε περί θανάτου και ζωής που δεν έχει χρώμα. Αλλά όπως επανειλημμένως σας έχω τονίσει, οι πολιτικές έχουν χρώμα, έχουν, αν το θέλετε, αναφορά, υπάρχει διαφορετικότητα και πρέπει να αναζητούμε την ευθύνη γύρω από το αποτέλεσμα.
      Τα κέντρα πρόληψης, κύριε Υπουργέ. Συστήσατε μια επιτροπή, έχω την απόφασή σας εδώ, φέρει τη δική σας υπογραφή. Η επιτροπή αυτή επί ένα χρόνο έχει καταλήξει.
      ΠΡΟΕΔΡΕΥΩΝ (Κωνσταντίνος Γείτονας): Στο Σώμα να απευθύνεσθε, κατά τον Κανονισμό. 
      ΚΩΝΣΤΑΝΤΙΝΟΣ ΚΙΛΤΙΔΗΣ: Φέρει και την προσωπική του υπογραφή, κύριε Πρόεδρε. 
      Επί ένα χρόνο δεν ασχολείται κανένας. Ο αρμόδιος φορέας, ο ΟΚΑΝΑ, απαξιώνει και να τις συζητήσει. Αναλάβετε την ευθύνη σας. 
      Αν πρέπει το Υπουργείο Υγείας να επιβάλει αυτό που πρέπει να επιβληθεί, διότι η επιτροπή είναι από εσάς συσταθείσα, τότε να αποποιηθούμε, αν το θέλετε, των κατηγοριών προς τον ΟΚΑΝΑ. Εάν όμως έπρεπε ο ΟΚΑΝΑ να συστήσει αυτόν το φορέα, που η επιτροπή καθορίζει και να υπάρξει επιτέλους μια αναφορά των εργαζομένων στο θέμα αυτό, κάποτε πρέπει να δοθεί μία λύση.
      Πού ανήκουν τελικά, κύριε Υπουργέ; Στο Υπουργείο Υγείας; Στον ΟΚΑΝΑ; Στο Υπουργείο Εσωτερικών, στους δήμους, στις νομαρχίες; Αυτήν τη στιγμή έχουν συσταθεί, και ορθώς, και θα γίνουν περισσότερα τα κέντρα πρόληψης από εξήντα, αλλά πρέπει να υπάρξει ένας φορέας. Πότε θα γίνει; Θα γίνεται δηλαδή πρώτα από κάτω; Πρώτα τα πόδια και ύστερα το κεφάλι; Είναι δυνατόν να ξεκινούμε κατ΄ αυτόν τον τρόπο και να παρουσιάζονται όλα αυτά τα άναρχα, που παρουσιάζονται στα κέντρα πρόληψης, χωρίς να υπάρχει η βεβαιότης για το μέλλον των εργαζομένων, να απορφανίζονται, γιατί αυτή η αβεβαιότης οδηγεί τους επαγγελματίες υγείας και των ανθρωπιστικών επιστημών να αναζητήσουν αλλού την τύχη τους; Έχει καταγραφεί, νομίζω, αυτό επί σειρά ετών, κύριε Υπουργέ, και πλέον πρέπει να υλοποιηθεί.
      Η προπτυχιακή και μεταπτυχιακή εκπαίδευση των επαγγελματιών υγείας: 
      Κύριε Υπουργέ, αυτήν τη στιγμή εκτός από την προληπτική διαδικασία, αυτό αγγίζει και το θεραπευτικό κομμάτι, ασχολούνται όλοι με τα ναρκωτικά, αγωνίζονται όλοι δήθεν ή ουσία κατά των ναρκωτικών και απουσιάζει η προπτυχιακή και η μεταπτυχιακή εκπαίδευση των επαγγελματιών υγείας σε όλο τους το εύρος.
      Δεν υπάρχει γνωστικό αντικείμενο αυτήν τη στιγμή ούτε στην προπτυχιακή ούτε στη μεταπτυχιακή τους εκπαίδευση. Επιβάλλεται και πρέπει η Κυβέρνηση να βρει δρόμο και λύση. 
      Όσον αφορά τη θεραπεία, επειδή είναι και ένα κομμάτι που αφορά κατεξοχήν το Υπουργείο Υγείας, θα σταθώ σε αυτά που τόσες φορές έχει διακηρύξει η Κυβέρνηση. Πέρασαν τρία χρόνια και το ενθυμούμαι καλώς –και το έχω και γραπτώς- που έχετε διακηρύξει την ίδρυση είκοσι κέντρων αποτοξίνωσης. Αυτήν τη στιγμή απουσιάζουν παντελώς τα κέντρα αποτοξίνωσης πλην των ψυχιατρείων και απουσιάζει και ο ασφαλιστικός φορέας που θα κάλυπτε αυτήν την αποτοξίνωση. Και γίνονται όλα αυτά τα ευτράπελα και τα ημιπαράνομα ή παράνομα, που τα επικρίνουμε όλοι με ευκολία γύρω από τον ιδιωτικό τομέα για την αποτοξίνωση και όμως είναι αναγκασμένοι οι πολίτες και προ πάντων οι χρήστες να προστρέχουν σε αυτές και όλοι προσπαθούμε να βρούμε διέξοδο για να γίνει η πολυθρύλητη σωματική κατ’ αρχήν αποτοξίνωση –αυτό εννοούμε νομίζω όσοι είμαστε γιατροί στο θέμα της αποτοξινώσεως- και η βασική φάση της απεξάρτησης. Δεν αρκεί να τονίζουμε την αναγκαιότητα γύρω από τον αλκοολισμό και την απεξάρτηση από τα ναρκωτικά και να απουσιάζουν οι δομές. Τα ασφαλιστικά ταμεία επιβάλλεται επιτέλους σε αυτόν τον τόπο, να αναλάβουν το κόστος της νοσηλείας. Δεν μπορεί να ακούγονται συλλήβδην οι ισοπεδωτικοί ισχυρισμοί περί ασθενείας –που είναι πράγματι ασθένεια για πολλούς εξαρτημένους αλλά όχι για όλους τους χρήστες εξαρτησιογόνων ή μη τοξικών ουσιών- και να απουσιάζουν οι ασφαλιστικοί οργανισμοί. Όπως ειρήσθω εν παρόδω απουσιάζει παντελώς σε νομικό πλαίσιο ο ιδιωτικός τομέας υγείας. Είναι αδιανόητο να τίθεται σε ενέργεια και σε δράση ο ιδιωτικός τομέας υγείας κατά 45%-50% ανά ελληνική επικράτεια για πάσα νόσο και να μην υπάρχει νομικό πλαίσιο δράσεως αυτού του τομέα που έχει διογκωθεί υπερβολικά στο μείζον θέμα, στην εξάπλωση των εξαρτησιογόνων ουσιών. 
      Σχετικά με τον ΟΚΑΝΑ. Επιτέλους πρέπει να αντιληφθούμε ότι επιβάλλεται να σηματοδοτηθεί αυτή η ύπαρξη του φορέα παρά τω Πρωθυπουργώ και αν όχι παρά τω Πρωθυπουργώ, τουλάχιστον να υπαχθεί απευθείας στον Υπουργό. Δεν μπορεί να υπάγεται σε υποδιεύθυνση της διευθύνσεως. Και δεν μπορούμε να βλέπουμε συνεχώς νομοθετήματα σε αυτό τον πολύπαθο οργανισμό, που έχει συσταθεί προ δεκαετίας, που δεν μπορεί να βρει το ρόλο του και το δρόμο του, που πρέπει πρωτίστως να είναι στρατηγικός και να ασχολούμαστε διαρκώς με το τι καθήκοντα θα έχει ο γενικός διευθυντής. 
      Χθες αναγκάστηκα να ψάξω να βρω ορισμένα πράγματα για άλλου είδους νομοθετήματα που φέρατε στη Βουλή. Και ειλικρινά αναγκάστηκα να ψάξω και περί αυτού. Μα τι γίνεται; Είναι δυνατόν  με πρόταση της Αξιωματικής Αντιπολιτεύσεως  να αποδέχεται η Κυβέρνηση πριν δύο χρόνια, να συστήνεται η θέση του γενικού διευθυντού και μετά να ξαναέρχεται η διάταξη; Τι βρήκα; Το μόνο που βρήκα είναι ότι έχετε βάλει «αντί να είναι σχετικός με το αντικείμενο, μπορεί να είναι με διοικητική γνώση άλλης εταιρείας». Δηλαδή να έχει ασχοληθεί με διοικητικά καθήκοντα άλλης εταιρείας, όπως ελαστικών. Η προηγούμενη διάταξη ανέφερε ότι πρέπει η εμπειρία του να είναι στο θέμα του αντικειμένου. Και πριν μία βδομάδα προσθέσατε «ή και άλλης εταιρείας». Φταίνε αργότερα οι συνάδελφοι πολιτικοί που γίνεται τόσο μίζερη και μικρόψυχη η πολιτική; Είναι δυνατόν να μην καταγγέλλονται αυτά; Δηλαδή διάταξη επί της διατάξεως για να ανοίξουμε παράθυρα, και κατά το δοκούν να τεθούν οι αρεστοί ως γενικοί διευθυντές;
      Είναι δυνατόν σε αυτό το ευαίσθητο θέμα να μην έχετε τη δεδομένη εμπειρία επί του αντικειμένου που πολύ σοφά πιστεύω η προκάτοχός σας κ. Σπυράκη το θέσπισε με σύμφωνη γνώμη της Αξιωματικής Αντιπολιτεύσεως;
      Γύρω από το πολυθρύλητο θέμα του ΚΕΘΕΑ, κύριε Υπουργέ, είπατε πράγματα όχι μόνο πετυχημένα, αλλά θα τολμήσω να πω και πρωτάκουστα. Είπατε ότι με την τοποθέτηση των δύο μελών στη διοίκηση του ΚΕΘΕΑ συνδέεται το ΚΕΘΕΑ με το Υπουργείο Παιδείας, δηλαδή με την εκπαιδευτική διαδικασία. Είναι δυνατόν να ακούγονται αυτά; Έχω εδώ μπροστά μου μία απόφασή σας γύρω από το ΕΠΨ. Το ΕΠΨ παίρνει 1,5 δισεκατομμύριο με 60% συμμετοχή. Γιατί δεν βάζετε και εδώ, που είναι 30% συμμετοχή ιδιωτών, όχι με το νομικό καθεστώς του ΚΕΘΕΑ, στα διοικητικά συμβούλια να υπάρχουν διαχειριστές από το ελληνικό δημόσιο; Γιατί αυτού του είδους οι διακρίσεις και η επιχειρηματολογία; 
      Δεν είμαστε από αυτούς που θέλουμε να ζημιώσουμε ή να μειώσουμε οποιαδήποτε προσπάθεια για καλύτερη παραγωγή έργου σε αυτόν τον αγώνα κατά των ναρκωτικών. Ένα όμως έπρεπε να κάνετε. Αν ο ΟΚΑΝΑ ήταν στρατηγικό όργανο δεν υπήρχε καμία ανάγκη να ακυρώσετε και τη δική σας γνώση, κύριε Υπουργέ, που αναγνωρίζετε και αποδέχεστε την ιδιαιτερότητα των θεραπευτικών προγραμμάτων τα οποία έτσι λειτουργούν και διεθνώς και στην Ευρωπαϊκή Ένωση και έρχεστε με την προσθήκη δύο στο διοικητικό συμβούλιο, να αναστατώσετε αναίτια, ενώ δεν έχει κανένας καμία αντίρρηση ούτε από τους εργαζομένους ούτε από τους γονείς να λογοδοτούν στο στρατηγικό όργανο και να ελέγχονται. Εάν υπήρχε αυτό τι μας έφταιγε το αυτοδιοίκητο –αν θέλετε- και αυτή η ιδιαιτερότητα στον πλουραλισμό των θεραπευτικών δομών;
      Στα νοσοκομεία, κύριε Υπουργέ, άρον-άρον οι δομές. Εξαγγέλλετε το θέμα της Ρόδου, το οποίο το έζησα και ποικιλοτρόπως, ότι πρέπει να συσταθούν μονάδες χορηγήσεως  βουπρενορφίνη. Έκτοτε σιγή, με τη σχετική έννοια του όρου. Δεν είναι αποτελέσματα αυτά. Μετά από ένα, ενάμιση χρόνο να είναι αυτήν τη στιγμή στο πρόγραμμα, κύριε Υπουργέ, εκατό και διακόσιοι άνθρωποι. Είναι δυνατόν η ελληνική πολιτεία, η ελληνική Κυβέρνηση να επαίρεται ή απλώς να είναι ικανοποιημένη με εκατό και διακόσιους ανθρώπους που λαμβάνουν σήμερα βουπρενορφίνη; Είναι δυνατόν το νομοθετικό πλαίσιο, αυτό που εσείς έχετε συστήσει και για την αλτρεξόνη ακόμη, να μην έχει βρει το δρόμο υλοποιήσεώς του όπως έπρεπε από τους θεραπευτικούς φορείς;
      Έτσι, λοιπόν, κύριε Υπουργέ, νομίζω ολοκληρώνοντας γύρω από τη θεραπεία, ότι πρέπει κατ’ επέκταση να δούμε και αυτά που παρατηρούνται στο θέμα της αποκατάστασης και επανένταξης. Δίκτυα επί δικτύων. Όταν ρωτάμε τι αποτέλεσμα υπάρχει, πόσους καταφέρατε να επανεντάξετε, η ευθύνη μετατοπίζεται στο Υπουργείο Εργασίας ή σε άλλους φορείς.
      Επιτέλους, πρέπει κάποιοι να αντιληφθούν, αγαπητοί συνάδελφοι, ότι η Κυβέρνηση σε αυτό το πολύπλευρο και πολυπαραγοντικό πρόγραμμα της χρήσεως και διαδόσεως των ναρκωτικών και εξαρτησιογόνων ουσιών γενικώς, πρέπει να εμφανίσει μία ενιαία αντίληψη, έναν ενιαίο λόγο και έναν ενιαίο απαντητικό λόγο. 
      Σας πληροφορούμε, λοιπόν, αγαπητοί συνάδελφοι, ότι στην επανένταξη είναι ελαχιστότατοι. Μεγάλα κονδύλια, μεγάλα ποσά, μεγάλες διακηρύξεις και στο τέλος, όταν τίθεται το ερώτημα, στο διαταύτα, πόσοι είναι αυτοί οι οποίοι επανεντάχθηκαν και εργασιακά, η απάντηση αφορά κάποιες δεκάδες ή εκατοντάδα ανθρώπων. 
      Έτσι, λοιπόν, αγαπητοί συνάδελφοι, πιστεύω ακράδαντα και πιστεύει και η Νέα Δημοκρατία –δεν υπεισέρχομαι σε άλλους τομείς, θα ασχοληθούν άλλοι συνάδελφοί μου στη σημερινή επερώτηση- ότι στο θέμα της προλήψεως και το θέμα της θεραπείας δεν έγιναν αυτά που έπρεπε να γίνουν.
      Όσον αφορά το πολυθρύλητο θέμα –και κλείνω με αυτό- της ιδρύσεως των μονάδων υποκαταστάσεως, ας κοιταχτούμε στα μάτια, ας αναλάβουμε όλοι τις ευθύνες μας, να τις προσυπογράψουμε, αν το θέλετε, γιατί τα γραπτά μένουν, να έχουμε, κύριοι της Κυβερνήσεως συγκεκριμένες προδιαγραφές, όπως μας ενημερώσατε σε σχετική ημερίδα για τις μονάδες βουπρενορφίνης πώς θα γίνουν, που θα γίνουν και τι πρέπει να περικλείουν στο περιεχόμενό τους και τότε να κριθούμε όλοι.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Να μην ονομάζουμε μια κοινωνία ολόκληρη είτε πόλεων είτε ολόκληρης της πατρίδας μας ότι έχει ρατσιστική διάθεση εναντίον ποίων; Εναντίον των παιδιών της; 
      Το καθήκον των πολιτικών και ιδιαίτερα όσων συμμετέχουν σε αυτήν την Αίθουσα, αγαπητοί συνάδελφοι, είναι ένα και το διακηρύσσουμε με στεντόρεια τη φωνή. Ότι είμαστε αποφασισμένοι να μην σταματήσουμε στα μίζερα και στα μικρόψυχα περί πολιτικού κόστους, να στηρίξουμε όλες τις προσπάθειες, εφόσον όμως η αρμόδια Κυβέρνηση, αυτός που πρέπει, να μας δώσει τις προδιαγραφές αυτές, που πρέπει να υλοποιούνται κατά τον καλύτερο τρόπο. Και όπως δεν διστάσαμε να το πράξουμε σε άλλες περιπτώσεις ιδρύσεως τέτοιων μονάδων, να πάμε να ενημερώσουμε, να αγωνιστούμε και να σηματοδοτήσουμε κατά τον καλύτερο τρόπο ότι η ελληνική πολιτεία με όποια κυβέρνηση έχει είναι αποφασισμένη να αγωνιστεί γι’ αυτό το θέμα. 
      Κύριε Υπουργέ, οι ευθύνες είναι βαρύτατες. Έχω όλα τα ευρωπαϊκά δεδομένα και από το δίκτυο των πόλεων που ματαίως αναφέρουν, ότι επιχειρήσατε και εσείς η Ελληνική Προεδρία να παρουσιάσει ένα κείμενο που να γίνει αποδεκτό.  Δυστυχώς αυτά τα πράγματα ούτε και σε αυτό το επίπεδο έγινε κατορθωτό να τιμήσουν την πατρίδα μας. Αυτονόητα πράγματα που άλλες κυβερνήσεις και άλλες χώρες τα έχουν υλοποιήσει είναι αδιανόητο η Ελληνική Κυβέρνηση επί Ελληνικής Προεδρίας στην Ευρωπαϊκή Ένωση να μην κατορθώνει να έχει ένα ενιαίο κείμενο προσυπογραφόμενο από τους συμμετέχοντες.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε πολύ, κύριε Κιλτίδη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «Κρήτη, 90 χρόνια από την Ένωση της με την Ελλάδα» και του Περιστυλίου με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ: ο πολιτικός και ο διανοούμενος» σαράντα δύο μαθητές και τέσσερις συνοδοί καθηγητές από το 4ο Ενιαίο Λύκειο Αλίμου Αττικής.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Εξηγούμε ότι συζητείται επερώτηση Βουλευτών της Νέας Δημοκρατίας προς την Κυβέρνηση για την πολιτική που ακολουθεί, σχετικά με την καταπολέμηση της χρήσης και της διάδοσης των ναρκωτικών και παρίστανται στην Αίθουσα οι επερωτώντες Βουλευτές, οι Κοινοβουλευτικοί Εκπρόσωποι και οι κύριοι Υπουργοί που θα απαντήσουν.
      Ο κ. Μαντούβαλος έχει το λόγο.
      ΠΕΤΡΟΣ ΜΑΝΤΟΥΒΑΛΟΣ: Κυρία Πρόεδρε, κύριοι συνάδελφοι, κύριε Υπουργέ, αποτυπώνουμε με τη συγκεκριμένη επερώτηση με τους συναδέλφους μου την αγωνία μας για ένα σοβαρό και υπαρκτό πρόβλημα, ένα θέμα που μας προβληματίζει, μας κάνει να αγωνιούμε μαζί με πάρα πολλούς Έλληνες και με πολλές ελληνικές οικογένειες που είτε έχουν το πρόβλημα μέσα στο σπίτι τους είτε δυστυχώς αγωνιούν να μην τους συμβεί. 
      Αρθρώνουμε τον πολιτικό μας λόγο με επιχειρήματα που αντλούμε σε αυτήν την περίπτωση δυστυχώς από την τραγική καθημερινότητα που βιώνει η μέση ελληνική οικογένεια και την αγωνία και της ελληνικής οικογένειας αλλά και όλων μας για ένα ακόμα παιδί δυστυχώς εμπλεγμένο στην κόλαση των ναρκωτικών. Υπάρχουν κομμάτια, υπάρχουν τομείς, υπάρχουν σοβαρά θέματα όπως τούτο εδώ που μπορούν και πρέπει να μας βλέπουν σύστοιχους σε μια πορεία και πρόληψης και αντιμετώπισης και πορείας τέτοιας που αν είναι σύστοιχη από όλα τα κόμματα από όσο περισσότερους ανθρώπους γιατί το ζητάει όλη η κοινωνία χωρίς κόμματα και χρώματα αυτό το θέμα, να μπορέσουμε πραγματικά να αντιμετωπίσουμε ένα κορυφαίο θέμα που μας απασχολεί εδώ και χρόνια.
      Και είναι πολλά τα χρόνια, κύριε Υπουργέ, που δεν έχουν γίνει βήματα σοβαρά, ώστε να μην φθάσουμε σήμερα στο σημείο, ώστε με τη σημερινή μας ερώτηση πράγματι να προβληματιζόμαστε -απευθυνόμενοι και σε εσάς, αλλά και σε όλους τους Έλληνες- και να λέμε: Πιστεύουμε πως είναι υπολειμματική και καθυστερημένη η ανάπτυξη των δομών, για την καταπολέμηση της χρήσης και διάδοσης των εξαρτησιογόνων και τοξικών ουσιών. 
      Αλήθεια, είναι τόσο δύσκολο να δει ή να διαπιστώσει κανείς, μέσα από την επιστημονική έρευνα ή την καθημερινότητα, ότι στα σχολεία μας σε εξαιρετικά μικρές ηλικίες είναι τραγικό το φαινόμενο όλο και περισσότερα νεαρά παιδιά να εμπλέκονται σε αυτήν τη μάστιγα; Είναι τραβηγμένο ή μη υπαρκτό το γεγονός ότι και στις Ένοπλες Δυνάμεις έχουμε τέτοια παραδείγματα, δυστυχώς, αυξανόμενα; 
      Καλά, δεν τα μελέτησε κανείς αυτά τα πράγματα; Είναι στο κέντρο της Αθήνας, σε κεντρικές πλατείες και σε κεντρικούς δρόμους. Από την Ομόνοια δεν έτυχε να περάσει κανείς και να δει τραγικά εγκαταλελειμμένους νέους, δυστυχώς, και μέσα σε αυτούς εμπλεκόμενους εμπόρους του θανάτου και των ναρκωτικών, οι οποίοι χωρίς έλεγχο διανέμουν την πραμάτεια τους; Αυτό είναι μια αιτίαση δική μου ή της Νέας Δημοκρατίας, με την ερώτηση που συνυπογράφουμε και σας συνυποβάλλουμε, αληθινή ή φανταστική; Είναι τόσο δύσκολο να δει ο κόσμος, περνώντας κάθε μέρα με τα παιδιά μας από τέτοιους χώρους, παιδιά νέα να κείτονται στα πεζοδρόμια, στους δρόμους και στις πλατείες και κάποιους άλλους να τους προμηθεύουν ανεξέλεγκτα;
      Και να πω κάτι: Εδώ υπάρχει η πρόληψη. Υπάρχει και η καταστολή. Έχει αποδυναμωθεί με πολύ μεγάλο δυναμικό η Αστυνομία, τα αστυνομικά τμήματα, τα ειδικά τμήματα δίωξης ναρκωτικών και η αρμόδια διεύθυνση, τα τμήματα που ελέγχουν λιμάνια, σταθμούς και αεροδρόμια για τον έλεγχο των ναρκωτικών με κατάλληλα υλικά, δηλαδή με κατάλληλο τρόπο, ώστε να μπορεί κάποιος να είναι αδύνατο να μπορεί να περάσει στη χώρα μας -απ’ όλους αυτούς τους διαύλους που γνωρίζετε- ναρκωτικά ή και να διακινούνται με τόση ευκολία. Στήριξη και ενίσχυση, λοιπόν, στο στρατηγικό σχεδιασμό της Ελληνικής Αστυνομίας για τη μάστιγα αυτή!
      Και κάτι ακόμη, κυρία Πρόεδρε: Μήπως θα πρέπει ακόμη να μας προβληματίσει και το γεγονός ότι στα Πρωτοδικεία Αθηνών, Πειραιώς και Θεσσαλονίκης, για τα οποία έχει νομοθετηθεί ο ορισμός των ειδικών ανακριτών, στους οποίους ανατίθεται -όπως γνωρίζετε- αποκλειστικά η έρευνα των υποθέσεων ναρκωτικών, οι οριζόμενοι ειδικοί ανακριτές δεν τυγχάνουν σχεδόν καμίας εξειδίκευσης ή εξειδικευμένης επιμόρφωσης.
      Το γεγονός αυτό σε συνδυασμό με το διάχυτο κοινωνικό φόβο για την εξάπλωση του φαινομένου οδηγεί στον κλονισμό της εμπιστοσύνης, στην αντικειμενικότητα και συνακόλουθα στην αποτελεσματικότητα του συντεταγμένου δικτύου καταστολής και δικαστικής αντιμετώπισης του φαινομένου. Άρα, πιο οργανωμένες υπηρεσίες, πιο οργανωμένη προσπάθεια, καλύτερος ο στρατηγικός σχεδιασμός και σε επίπεδο δικαστικό και σε επίπεδο αστυνομικό και, όπως πολύ καλύτερα από μένα ξέρετε, κύριε Υπουργέ, σε πολύ μεγαλύτερη, οργανωμένη και άρτια βάση, γιατί είναι αναποτελεσματική μέχρι την ώρα αυτή η αντιμετώπιση του φαινομένου των ασθενών αυτών.
      Πιστεύω –και δεν θα σας κουράσω άλλο, κυρία Πρόεδρε, γιατί θα κλείσω- ότι η Νέα Δημοκρατία αφουγκράζεται τον κοινωνικό σφυγμό και βλέπει με ιδιαίτερη ανησυχία την εξάπλωση της κρίσης των ναρκωτικών στη χώρα μας.
      Αυτό το πρόβλημα πρέπει να αντιμετωπισθεί πέρα από τις κομματικές σκοπιμότητες με διακομματική, όπως προείπα, συναίνεση. Πρέπει όλοι μαζί να συμφωνήσουμε σ’ ένα κοινό και μακροχρόνιο πλαίσιο δράσης. Μόνο με αυτόν τον τρόπο θα αντιμετωπισθεί το μεγάλο αυτό πρόβλημα σε όλες του τις διαστάσεις και θα ληφθούν άμεσα και αποτελεσματικά μέτρα. Πρέπει όλοι να αντιληφθούμε ότι τα ναρκωτικά απειλούν το παρόν και το μέλλον των παιδιών μας, απειλούν το παρόν και το μέλλον του τόπου μας.
      Ο χρόνος που απομένει στην Κυβέρνησή σας, κύριε Υπουργέ, νομίζω ότι είναι βραχύς και εξαντλείται. Εμείς, η Νέα Δημοκρατία, ως αυριανή κυβέρνηση του τόπου θα χαράξουμε με διακομματική συναίνεση μια αποτελεσματική πολιτική, για να θωρακίσουμε την κοινωνία από τη μάστιγα των ναρκωτικών. Και σε αυτόν τον προσανατολισμό είναι και η επερώτηση, την οποία σήμερα είχαμε την τιμή να σας καταθέσουμε και να συζητήσουμε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Γεώργιος Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κυρία Πρόεδρε, κύριοι συνάδελφοι, κύριε Υπουργέ, θα ξεκινήσω μ’ ένα θέμα, το οποίο σας είναι ιδιαίτερα προσφιλές, το θέμα της αρνητικής κοινωνικής αντίδρασης και το θέμα της διαπαιδαγώγησης –εντός ή εκτός εισαγωγικών- της κοινωνίας μας απέναντι στα άτομα αυτά, τα οποία βρίσκονται στο στάδιο της εξάρτησης από ουσίες ή στα άτομα αυτά, τα οποία έχουν μια αποκλίνουσα συμπεριφορά, όπως συχνά λέτε. Και θέλουμε να διαπαιδαγωγήσουμε την κοινωνία μας, την αρνητική αντίδραση της κοινωνίας μας απέναντι στα άτομα αυτά.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Όχι εγώ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Είχατε αναφερθεί σε ένα συνέδριο…
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Δεν είπα εγώ τέτοιο πράγμα.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Τα λόγια είναι ακριβώς δικά σας, κύριε Υπουργέ, από το συνέδριο της ΚΕΔΚΕ για την αρνητική κοινωνική αντίδραση σε σχέση με τα άτομα που έχουν αποκλίνουσα συμπεριφορά ή τα άτομα τα οποία βρίσκονται στο στάδιο της εξάρτησης από ουσίες.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Να τα βρείτε και να μου τα δώσετε.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Είχατε τονίσει εκεί τον ιδιαίτερο ρόλο, τον οποίο πρέπει να παίζουν τα κέντρα πρόληψης, κυρίως όσον αφορά το στόχο της διαπαιδαγώγησης της κοινωνίας μας.
      Πώς όμως να παίξουν αυτόν το ρόλο, κύριε Υπουργέ, τα κέντρα πρόληψης, όταν βρίσκονται σε μια ιδιότυπη ομηρία οι εργαζόμενοι σ’ αυτά τα κέντρα; Όταν προχωράτε σε απλές προγραμματικές συμβάσεις και δεν καταθέτετε ένα νομοσχέδιο, το οποίο να ξεκαθαρίζει το καθεστώς των κέντρων αυτών, το θεσμικό πλαίσιο των κέντρων πρόληψης, το καθεστώς εργασίας των εργαζομένων στα κέντρα πρόληψης.
      Με κάθε φράση που λέτε ότι όλα πηγαίνουν καλά στα κέντρα πρόληψης, γνωρίζετε πολύ καλά ότι πολλοί από τους εργαζόμενους εκεί φεύγουν με την πρώτη ευκαιρία όταν διοριστούν στο δημόσιο ή όταν μπορέσουν να βρουν κάποια καλύτερη εργασία. Και σίγουρα αντιμετωπίζετε και σκέφτεστε πολύ καλά ότι δεν θέλετε να έχουν δημοσιοϋπαλληλική νοοτροπία οι εργαζόμενοι στα κέντρα πρόληψης. Θέλουμε όμως τους εργαζόμενους εκεί να εργάζονται σε μια επαγγελματική ασφάλεια και όχι σε ένα καθεστώς πλήρους ανασφάλειας.
      Οι φορείς που συμμετέχουν ή εμπλέκονται στην αντιμετώπιση του μεγάλου κοινωνικού προβλήματος της αντιμετώπισης και της πρόληψης κατά των ναρκωτικών στη χώρα μας, το Υπουργείο Υγείας, το Υπουργείο Εσωτερικών, ο ΟΚΑΝΑ, οι τοπικοί φορείς, δηλώνουν ότι έχουν τη βούληση να επιλύσουν τα προβλήματα των κέντρων πρόληψης και των εργαζόμενων σ’ αυτά για ζητήματα που άπτονται θεσμικών και εργασιακών προβλημάτων. Στην πράξη όμως, κύριε Υπουργέ, αποδεικνύεται στασιμότητα, αν όχι ανυπαρξία βούλησης για την ανάληψη ουσιαστικών πρωτοβουλιών και ενεργειών.
      Ο ΟΚΑΝΑ τελικά είναι μόνο ο επιτελικός φορέας που σχεδιάζει την εθνική στρατηγική για τα ναρκωτικά ή είναι και ο φορέας που υλοποιεί αυτήν τη στρατηγική, κύριε Υπουργέ; Αυτό πρακτικά σημαίνει ότι προχώρησε σε συνεργασία με τους τοπικούς φορείς για την ίδρυση των κέντρων πρόληψης; Πέρα από την εποπτεία θα έχει και τους εργαζόμενους υπό τη σκέπη του; Ποια είναι η τελική θέση του Υπουργείου Υγείας όσον αφορά τις προτάσεις που προέκυψαν από την επιτροπή που συστάθηκε με πρωτοβουλία του; Γιατί το Υπουργείο δεν πήγε στον ΟΚΑΝΑ να καταθέσει συγκεκριμένες προτάσεις, αν ήθελε να επιλύσει το πρόβλημα; Πώς νοείται να μην έχει θέσεις και προτάσεις ο φορέας που υποτίθεται ότι διαμορφώνει την εθνική πολιτική για την αντιμετώπιση του προβλήματος των ναρκωτικών;
      Με ποιους θα ανοίξει, κύριε Υπουργέ, διάλογο το Υπουργείο Υγείας; Ποιος τελικά θα διαπραγματευθεί; Ο ΟΚΑΝΑ, το Υπουργείο Υγείας, οι τοπικοί φορείς ή όλοι μαζί με διαφορετικές θέσεις; Το υπάρχον διαμορφωμένο πλαίσιο σε επιστημονικό, κοινωνικό και οικονομικό επίπεδο μ’ αυτές τις συνθήκες δεν ακυρώνεται στην πράξη;
      Επίσης, κύριε Υπουργέ, σας καταθέσαμε στην επερώτησή μας συγκεκριμένα ερωτήματα όσον αφορά τα άτομα τα οποία βρίσκονται στο στάδιο της εξάρτησης από ουσίες. Δέχεσθε ότι αυτοί είναι ασθενείς, κύριε Υπουργέ; Και αν δέχεσθε ότι είναι ασθενείς, έχουν τα ίδια δικαιώματα ασθενούς με όλους τους υπόλοιπους Έλληνες πολίτες σ’ αυτήν τη χώρα; Και αν έχουν τα ίδια δικαιώματα με τους υπόλοιπους Έλληνες πολίτες, γιατί συνωστίζονται στις διάφορες λίστες αναμονής;
      Γιατί υπάρχουν τέσσερις χιλιάδες άτομα επίσημα σε ουσιο-εξάρτηση και χιλιάδες άλλα ανεπίσημα, τα οποία περιμένουν στη λίστα; Γιατί δεν προχωρείτε και στην εφαρμογή ενός πλαισίου, ώστε να μπορούν να καταφύγουν και στον ιδιωτικό τομέα; Φοβάστε τον ιδιωτικό τομέα; Δεν τον φοβόμαστε σε κρισιμότατα θέματα υγείας και τον φοβόμαστε εδώ στο θέμα της ουσιο-εξάρτησης, όταν οικογένειες και άτομα βρίσκονται σε λίστες αναμονής, οι οποίες ουσιαστικά είναι λίστες ντροπής; 
      Κύριε Υπουργέ, αλήθεια έχουμε ευθύνη -και εσείς και όλος ο πολιτικός κόσμος και το Υπουργείο Υγείας-Πρόνοιας- για τα τελευταία γεγονότα της αρνητικής αντίδρασης που υπάρχει στην κοινωνία. Τελευταίο παράδειγμα στη Θεσσαλονίκη, στην οποία ο σχεδιασμός που κάνετε είναι ελλιπέστατος, όταν λέτε ότι θα δημιουργήσετε πακέτο τα διάφορα Κέντρα Απεξάρτησης σε διάφορους χώρους, όπου δεν υπάρχει η κοινωνική συναίνεση και όπου δεν έχουμε διαμορφώσει και δεν έχουν αποδεχτεί οι τοπικές κοινωνίες τις συγκεκριμένες πολιτικές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πω βέβαια ότι το δίκιο είναι με το μέρος σας, με το Υπουργείο. Τι γίνεται όμως με τα Κέντρα Πρόληψης και πόσο αυτά τα κέντρα έχουν υλοποιήσει το στόχο τους, που είναι η άμβλυνση της αρνητικής αντίδρασης στις τοπικές κοινωνίες; Πόσο τα βοηθάτε αυτά τα Κέντρα Πρόληψης να πετύχουν αυτόν το στόχο; Πόσο, αντί ίσως να τα βοηθάτε, δημιουργείτε συνέχεια εμπόδια στην καθημερινή λειτουργία τους και ιδιαίτερα στις σχέσεις εργασίας των εργαζομένων σε αυτά;
      Κύριε Υπουργέ, τα λόγια είναι καλά. Ξέρω ότι έχετε μια τεράστια ευαισθησία στο θέμα των ναρκωτικών, στο θέμα της ουσιο-εξάρτησης, στο θέμα της απεξάρτησης, αλλά πρέπει να προχωρήσουμε και σε μια πολιτική στην πράξη, ώστε να δούμε άμεσα αποτελέσματα.
      Μη φοβάστε τον ιδιωτικό τομέα στο θέμα της ουσιο-εξάρτησης. Προχωρήστε σε γενναία μέτρα, ώστε τα ασφαλιστικά ταμεία, εδώ και τώρα, να προχωρήσουν σε συμβάσεις και να αναλάβουν και αυτά τις ευθύνες τους και να μπορούν οι ασφαλισμένοι –γιατί για τους ασφαλισμένους πρόκειται, για άτομα με ίσα δικαιώματα πρόκειται- να καλύπτονται όσον αφορά τα έξοδα της ουσιο-εξάρτησης.  
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, ολοκληρώθηκε ο χρόνος της πρωτολογίας σας. Σας ευχαριστώ πολύ. 
    Το λόγο έχει ο συνάδελφος κ. Σπύρου. 
    ΣΠΥΡΙΔΩΝ ΣΠΥΡΟΥ: Κυρία Πρόεδρε, κύριοι συνάδελφοι, η σημερινή συζήτηση επερώτησης των Βουλευτών της Νέας Δημοκρατίας προς τους Υπουργούς Υγείας Πρόνοιας, Δημόσιας Τάξης, Δικαιοσύνης και Εξωτερικών για την υπολειμματική και καθυστερημένη ανάπτυξη των δομών και την καταπολέμηση της διάδοσης των εξαρτησιογόνων ουσιών, δεν φιλοδοξεί να λύσει ένα τεράστιο κοινωνικό πρόβλημα, το οποίο απασχολεί ολόκληρη την κοινωνία, αλλά θέλει να ενισχύσει την επίγνωση όλων μας σχετικά με την ογκούμενη απειλή που συνιστούν τα ναρκωτικά.
    Ο χαρακτηρισμός τους ως μάστιγα της κοινωνίας δεν λύνει το πρόβλημα και η δαιμονοποίηση των τοξικομανών ως περίεργα, αδικημένα και περιθωριοποιημένα άτομα, δεν διευκολύνει την επίλυση του προβλήματος των τοξικομανών και των χρηστών ναρκωτικών. Γιατί το πρόβλημα είναι μέρος της ίδιας μας της κοινωνίας, η οποία φέρει και τη δική της ευθύνη όσο προσπερνάει το πρόβλημα και δεν το αντιμετωπίζει, όσο το ακουμπάει ελαφρά. Όσο δεν ενδιαφέρει άμεσα τον καθένα, αφού δεν χτυπάει την πόρτα του δικού του σπιτιού, τόσο ο καθένας προσπερνάει αδιάφορα.
    Η αλήθεια είναι ότι τα ναρκωτικά, είτε ελαφρά είτε σκληρά, σκοτώνουν τον άνθρωπο και σωματικά και ψυχικά, άμεσα ή έμμεσα, μέσω και άλλων παθήσεων που εμφανίζονται, είτε αυτές είναι η ηπατίτιδα είτε το AIDS είτε άλλα νοσήματα. Το πρόβλημα μεγάλωσε μετά τη δεκαετία του ’90 και γιγαντώθηκε, παρά τις νομοθετικές πρωτοβουλίες του ν. 1729/87 και τα πορίσματα της διακομματικής επιτροπής. 
    Η Ελλάδα κατέκτησε δυστυχώς μια ακόμα πρωτιά, με αύξηση των θανάτων κατά εννιά φορές στη δεκαπενταετία 1985-2000. Τα δημοσιεύματα του τύπου κρούουν τον κώδωνα του κινδύνου, όπου αναφέρουν ότι ένας στους πέντε μαθητές από την ηλικία των δώδεκα ετών έρχονται σε επαφή με εξαρτησιογόνες ουσίες. Τρεις χιλιάδες πεντακόσιοι στρατεύσιμοι πήραν αναβολή για χρήση ναρκωτικών στην τελευταία τριετία. Χίλιοι τριακόσιοι στρατιώτες συνελήφθησαν για κατοχή ή εμπορία ναρκωτικών μέσα στους στρατώνες.
      Το 6,1% των μαθητών ηλικίας δεκατεσσάρων έως δεκαοκτώ ετών έχουν κάποια εμπειρία στα ναρκωτικά και το 28% των ανδρών ηλικίας είκοσι πέντε έως τριάντα πέντε ετών έχει κάνει χρήση, έστω και μια φορά, αυτών των ουσιών. Και ασφαλώς η έκταση και η διάδοση της χρήσης των αλκοολούχων ποτών παίρνει μεγάλη διάσταση σε όλες τις ηλικίες και ιδιαίτερα τελευταίως στη νεολαία μας.
      Μια άλλη παρατήρηση που έχω να κάνω, κύριοι συνάδελφοι, είναι ότι το πρόβλημα των ναρκωτικών δεν αφορά τα παιδιά διαλυμένων μόνον οικογενειών, παρά μόνο σε ποσοστό 27%. Ίσως όμως, κύριοι συνάδελφοι, να χρειάζεται επανεξέταση το τι είναι διαλυμένη οικογένεια, όταν σήμερα η αρμονία και η συνοχή της οικογένειας έχει διαταραχθεί για πολλούς λόγους και αιτίες: καριέρα, εισόδημα, δημόσιες σχέσεις, χαλάρωση αρχών και αξιών, έξοδος της γυναίκας-μητέρας από το σπίτι σε μια προσπάθεια να ανεξαρτητοποιηθεί, να αποκτήσει δικό της εισόδημα. Πού, λοιπόν, να υπάρξει χρόνος συζήτησης των γονέων με τα παιδιά; Χάθηκε ακόμη και η ζεστή αγκαλιά του παππού και της γιαγιάς, όταν η συγκατοίκηση σήμερα για πολλούς λόγους έχει περιοριστεί. Έτσι τα παιδιά είναι ευάλωτα, χωρίς αντιστάσεις, χωρίς στηρίγματα, στους ποικίλους κινδύνους που το περιβάλλον δημιουργεί. Σε κρίσιμες στιγμές της ζωής τους ο δάσκαλος, ο ιερέας, ο πολιτικός, ο γονέας, η τηλεόραση ακόμη, έπαψαν να είναι πρότυπα και τα σχολεία επενδύουν στην ποσότητα του γνωστικού αντικειμένου και στο συναγωνισμό της βαθμολογίας. Είναι βέβαιο ότι στα σχολεία δεν προσφέρεται παιδεία με τη βαθιά έννοια της λέξης.
      Η αλλοπρόσαλλη αυτή κατάσταση έχει θύματα τα ίδια τα παιδιά. Θεοποιήσαμε ως κοινωνία το κέρδος, θυσιάσαμε τα πάντα στο βωμό της καριέρας, της απόκτησης εξουσίας και της προβολής, της τηλεθέασης.
      Είναι ανάγκη να υπάρξει μια στρατηγική σφαιρική και ισόρροπη. Η πολιτική σας μέχρι σήμερα είναι αποσπασματική, ελλειμματική, χωρίς στρατηγικό σχεδιασμό. Λείπουν συστηματικά πολιτικές για την παιδεία και την εκπαίδευση των ίδιων των καθηγητών. Λείπουν οι πολιτικές για τη στήριξη της οικογένειας και το ρόλο που αυτή καλείται να παίξει σήμερα. Λείπουν ολοκληρωμένες υγειονομικές πολιτικές.
      Ο ρόλος των μέσων ενημέρωσης πρέπει να είναι παιδευτικός, με τη δημιουργία θετικών προτύπων για τους νέους, πολιτικές για ευκαιρίες εργασίας και δημιουργίας. Η προαγγελία συχνά, κύριοι συνάδελφοι, του δελτίου ειδήσεων θυμίζει κήρυξη πολέμου. Δεν ακούγεται και κάτι ευχάριστο. Όλα αυτά δεν μπορούν να αφήσουν ανέπαφη την ευαίσθητη νεανική ψυχή. 
      Θέλω να εκτιμήσω την προσφορά του συναδέλφου και συμφοιτητή μου, κ. Σκουλάκη, όλα αυτά τα χρόνια στον τομέα αυτό των ναρκωτικών που πράγματι δημιούργησαν ένα βήμα στην κατεύθυνση του ελέγχου. Το πρόβλημα όμως είναι τεράστιο, –και αυτό προκύπτει από τη σύγκριση των αριθμών- όπως δημιουργείται και όπως αυξάνουν είτε οι θάνατοι είτε το ποσοστό της επαφής με τα ναρκωτικά είτε η διαβεβαίωση ότι μόνο το 5% έως 10% των εμπόρων ναρκωτικών συλλαμβάνονται από τις διωκτικές αρχές, οι οποίες στερούνται –είναι αλήθεια- προσωπικού…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Κυρία Πρόεδρε, θα πάρω και το χρόνο της δευτερολογίας μου.
      Όπως και στην Κέρκυρα, δεν είναι δυνατόν σε κάθε βάρδια με τρία άτομα να αντιμετωπιστεί το τεράστιο πρόβλημα της διακίνησης. Ασφαλώς έγιναν βήματα και θέλω να τα εξάρω. Και στην Κέρκυρα με την ενίσχυση του Λιμενικού Σώματος περιορίστηκε η διακίνηση από την Αλβανία, που αποτελεί μια πραγματική πηγή τροφοδότησης της Ελλάδας και της Ευρώπης. Χρειάζονται όμως ολοκληρωμένες πολιτικές, για να μπορέσουν να αντιμετωπιστούν τα προβλήματα.
      Απαιτούνται επίσης: Συντονισμός των κρατών-μελών της Ευρωπαϊκής Ένωσης σε όλα τα επίπεδα. Μείωση της ζήτησης, με έμφαση στην πρόληψη μέσω της πληροφόρησης, της εκπαίδευσης κοινωνικώς και επαγγελματικής επανένταξης των απεξαρτημένων. Δημιουργία κέντρων ψυχικής υγιεινής και στην περιφέρεια, κύριε Υπουργέ. Η Κέρκυρα στερείται ενός τέτοιου κέντρου. Όταν κάποιος επιχειρείται να απεξαρτηθεί, στη συνέχεια εγκαταλείπεται. Στα νοσοκομεία ενδεχομένως θα πρέπει να διερευνηθεί επιστημονικά αν είναι δυνατόν μέσα από το Εθνικό Σύστημα Υγείας να υπάρχουν τομείς που να μπορούν να αντιμετωπίζονται αυτά τα άτομα, όπως συμβαίνει και με την αποτοξίνωση από τον αλκοολισμό, που και αυτός παίρνει ανεξέλεγκτες διαστάσεις. Πάταξη της εμπορίας των ναρκωτικών, των προδρόμων ουσιών και άλλων χημικών προϊόντων. Διεθνής συνεργασία, πλήρης εφαρμογή των κοινοτικών οδηγιών. Έλεγχος της νομιμοποίησης εσόδων από παράνομες δραστηριότητες, ένας τομέας που είναι αρκετά δύσκολος. Γνωρίζω ότι κάποιες χώρες δεν το επιθυμούν. Είναι όμως ανάγκη, με συνεργασία σε ευρωπαϊκό επίπεδο, να ελέγχεται το «μαύρο χρήμα». Αναβάθμιση του ΟΚΑΝΑ ως επιτελικού  οργάνου με πλήρεις αρμοδιότητες και ενίσχυση της πρόληψης με προγράμματα αγωγής υγείας και στα σχολεία. Σχέδιο για την εξασφάλιση θέσεων θεραπείας, προκειμένου να σταματήσει η σημερινή απαράδεκτη κατάσταση των καταλόγων αναμονής. Εκπαίδευση γιατρών ψυχολόγων, κοινωνικών λειτουργών. Διερεύνηση επιστημονικής δυνατότητας συμμετοχής του Εθνικού Συστήματος, όπως τόνισα προηγουμένως.
      Δεν είναι δυνατόν λοιπόν, κύριοι συνάδελφοι, η Κυβέρνηση να στρουθοκαμηλίζει, δεν είναι δυνατόν να προχωρούμε με ρυθμούς χελώνας σε ένα τεράστιο πρόβλημα, όταν τέσσερις χιλιάδες καταγεγραμμένες οικογένειες οικειοθελώς και είκοσι χιλιάδες μη καταγεγραμμένοι έχουν ανάγκη της προσφοράς αυτών των υπηρεσιών που σήμερα τα επιστημονικά δεδομένα επιτρέπουν, ώστε να μπορούν αυτοί οι άνθρωποι να προστατευθούν και να απεξαρτητοποιηθούν και να επανενταχθούν μέσα από προγράμματα, μέσα από στήριξη, μέσα από τον ΟΑΕΔ, ο οποίος και αυτός δεν έχει αναλάβει τις απαιτούμενες πρωτοβουλίες. 
      Άλλος, λοιπόν, ένας τομέας -κατά την εκτίμησή μας- της δημόσιας ζωής, όπως είναι ναρκωτικά και η χρήση των εξαρτησιογόνων ουσιών που η Κυβέρνησή σας απέτυχε να κάνει βήματα τολμηρά, βήματα αποτελεσματικά, βήματα ουσιαστικά σε μια απειλή που είναι σήμερα για ολόκληρη την κοινωνία, που κρούει την πόρτα της κάθε οικογένειας.
      Πιστεύω ότι σε όλη αυτήν την προσπάθεια, κυρία Πρόεδρε, με την ευαισθητοποίηση της ίδιας της κοινωνίας και το συνεχές ενδιαφέρον της πολιτείας και μέσα από διακομματική συνεργασία μπορεί αυτή η μάστιγα των ναρκωτικών να αντιμετωπιστεί τουλάχιστον με τον καλύτερο τρόπο. 
      Ευχαριστώ πολύ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Και εμείς ευχαριστούμε.
      Ο κ. Γιακουμάτος έχει το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Υπουργέ, όταν ως γιατρός και καθηγητής και μέλος και στέλεχος του ΠΑΣΟΚ οριστήκατε Υπουργός, είχα μια ψευδαίσθηση -δεν πίστεψα βέβαια ότι θα τα πάτε καλά στο χώρο της υγείας με τις πολιτικές και την κυβερνητική πολιτική που υπάρχει- ότι τουλάχιστον ο καθηγητής Στεφανής της Ψυχιατρικής ξέρει καλά –τουλάχιστον- το θέμα των ναρκωτικών. Και ήλπιζα, αγαπητέ καθηγητά…
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Τουλάχιστον. 
      ΓΕΡΑΣΙΜΟΣ ΓΙΑΚΟΥΜΑΤΟΣ: Όχι, λέω για τα θέματα της υγείας.  Είστε καλός καθηγητής, αλλά στο θέμα των ναρκωτικών τουλάχιστον ήλπιζα, κυρία Πρόεδρε, ότι θα μπορούσε να βάλει μία σφραγίδα σ’ αυτήν τη μάστιγα του αιώνα, σε αυτούς τους χιλιάδες νεκρούς, σ’ αυτά τα παιδιά που πραγματικά δεν έχουν καμιά ελπίδα, καμιά προοπτική. 
      Το λέω αυτό, κύριε Υπουργέ, γιατί το πολιτικό μου γραφείο μέχρι πρότινος ήταν στην οδό Πειραιώς 1. Στα επτά χρόνια εκεί στην Ομόνοια, στην οδό Πειραιώς 1, εγώ ως γιατρός, ως πολίτης και ως πολιτικός τουλάχιστον δέκα νεκρούς μάζεψα από τη στοά. Επανειλημμένες οχλήσεις προς το διοικητή του Αστυνομικού Τμήματος Ομόνοιας: «Κύριε διοικητά, εδώ γίνεται παζάρι». Το γραφείο μου δεν μπορούσε να λειτουργήσει μετά τις 6 το βράδυ, γιατί οι κοπέλες φοβόντουσαν αυτό που γινόταν απ’ έξω, μέσα στο κέντρο, στην καρδιά της Αθήνας. Και μου έλεγε ο διοικητής: «Τι να κάνω, κύριε Γιακουμάτο; Τους πιάνω, τους πάω και τους αφήνουν». Και καλά κάνουν, γιατί ξέρετε καλύτερα από εμένα, κύριε καθηγητά, κύριε Υπουργέ, ότι αυτοί είναι άρρωστοι. Οι χρήστες είναι άρρωστοι, είναι ασθενείς. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Ο κ. Κιλτίδης λέει ότι δεν είναι.
      ΓΕΡΑΣΙΜΟΣ ΓΙΑΚΟΥΜΑΤΟΣ: Και ερωτώ, κύριε καθηγητά. Αφού είστε Υπουργός –και αφήστε τι λέει ο καθένας, να δείτε τι λέει η υπεύθυνη πολιτεία, τι λέει ο υπεύθυνος Υπουργός- και αφού αυτοί οι χρήστες είναι άρρωστοι, δεν πρέπει να χορηγούνται τα φάρμακα στους αρρώστους; Αυτό είναι βασική αρχή του ασφαλιστικού και του κράτους πρόνοιας και υγείας. Δεν δίνονται. Άρα, λοιπόν, δεν θα έπρεπε μέχρι τώρα να επεξεργαστείτε κάτι, ώστε να μπορούν να χορηγούνται τα υποκατάστατα σε αυτούς; Αλλά τι να χορηγήσετε; 
      Το μεγαλύτερο σήμερα μέσο και πίεση που υπάρχει είναι να πάρεις ένα παιδί να το βάλεις στον ΟΚΑΝΑ. Έχω επανειλημμένως τηλεφωνήσει στην κ. Κοκέβη και έχω κάνει και ερώτηση προ εικοσαημέρου. Ο δύστυχος πατέρας εκλιπαρεί, κάνει προσπάθειες προς το παιδί να το πείσει να πάει να κάνει θεραπεία απεξάρτησης. Και παίρνεις την κ. Κοκέβη τηλέφωνο στον ΟΚΑΝΑ –δεν φταίει η κ. Κοκέβη- και σου λέει μετά από δυο χρόνια. Εδώ, αυτήν τη στιγμή, αυτό το λεπτό, αυτήν την ώρα θέλω να το πάρω να το πάω σε εικοσιτετράωρη βάση, όχι μετά από δυο χρόνια που αυτό το παιδί δεν θα μπορεί. Γιατί πρέπει να δεχθεί να κάνει τη θεραπεία απεξάρτησης.
      Άρα, λοιπόν, εδώ υπάρχει ένα τρομακτικό πρόβλημα, κύριε Υπουργέ, και δεν το βλέπετε και δεν μπορείτε να το λύσετε, παρά μόνο με νομοθέτημα που θα λέει ότι οι Τοπικές Αυτοδιοικήσεις όχι να είναι μόνο για τα σκουπίδια και τα φώτα, αλλά να έχουν και εκείνο το τμήμα που πραγματικά σε όλους τους νομούς θα δίνουν θεραπεία υποκαταστάτων.
      Δεν το λέω επειδή έχω λόγους να το πω, αλλά μόνο την εποχή του Σκουλάκη ξεκίνησε αυτή η διαδικασία, έμεινε στη μέση και το μόνο που ήταν καλό, ήταν για το ΠΑΣΟΚ να «φάει» το Σκουλάκη. Δεν με ενδιαφέρει το όνομα, με ενδιαφέρει η πορεία αυτού του μεγαλόπνοου προγράμματος περί ΟΚΑΝΑ. Και με υποψιάζει, όχι ο Σκουλάκης, αλλά όποιος κάνει τομή. Όποιος κάνει πραγματική προσπάθεια για να σταματήσει τα ναρκωτικά «τρώγεται», είτε αυτός είναι πολιτικός είτε είναι δημοσιογράφος είτε οτιδήποτε.
      ΚΥΡΙΑΚΟΣ ΣΠΥΡΙΟΥΝΗΣ: Το κατεστημένο είναι φοβερό. 
      ΓΕΡΑΣΙΜΟΣ ΓΙΑΚΟΥΜΑΤΟΣ: Το 1998 υπήρχε μία έρευνα του Αριστοτελείου Πανεπιστημίου Θεσσαλονίκης, που έλεγε ότι εκατό χιλιάδες νέοι είναι εθισμένοι στα ναρκωτικά. Σήμερα ο αριθμός έχει ξεπεράσει κατά πολύ τις εκατόν πενήντα χιλιάδες. Το ξέρετε καλύτερα. 
      Και ερωτώ, κύριε Υπουργέ. Με τρεις δόσεις την ημέρα, που είναι τεράστιες οι ποσότητες ναρκωτικών, είναι υπεύθυνα τα «βαποράκια» και οι μικροκάτοχοι ναρκωτικών ή αυτά έρχονται στην Ελλάδα με καραβιές ή με ανθρώπους που είναι πραγματικά υπεράνω υποψίας, δεν μπορεί να τους αγγίξει κανείς και γεμίζουν την αγορά ναρκωτικά; Κι εδώ πάλι είναι θέμα δημοσίας τάξεως. Κι εδώ πάλι υπάρχει ένα πρόβλημα, που η χώρα μας είναι πύλη εισόδου ναρκωτικών…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τρία λεπτά, κυρία Πρόεδρε, και τελειώνω.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Θα πάρετε και τη δευτερολογία σας, απ’ ό,τι αντιλαμβάνομαι.
     	ΓΕΡΑΣΙΜΟΣ ΓΙΑΚΟΥΜΑΤΟΣ: Και τα λέω αυτά, κύριε Υπουργέ, διότι πρέπει κάτι να γίνει. Υπάρχουν μελέτες που λένε ότι τα υποκατάστατα και ορισμένα απ’ αυτά μπορούν πράγματι σε ένα ποσοστό 30% με 40% να βοηθήσουν τα νέα παιδιά να γλιτώσουν από το θάνατο. Εδώ, λοιπόν, πρέπει να επικεντρωθούμε. Και δεν είναι θέμα της Νέας Δημοκρατίας, του Γιακουμάτου, του Σκουλάκη, του Στεφανή. Είναι θέμα όλων. Είναι θέμα των πολιτικών και των πολιτών μαζί. 
     Κανείς δεν έχει το δικαίωμα να πει πως στα όρια του δήμου του απαγορεύεται να γίνει κέντρο αποτοξίνωσης χρηστών. Αυτό είναι απαράδεκτο για μένα, όποιος και να το λέει, όπου κι αν ανήκει. Έχει μία λογική αν είναι κατάλληλο το κτήριο και αν εκεί βολεύει. Αλλά στο δήμο σου μέσα είσαι υποχρεωμένος για κοινωνική αλληλεγγύη, για ανθρωπιά τουλάχιστον, να κάνεις έναν κοιτώνα απεξάρτησης και μέσα από την Τοπική Αυτοδιοίκηση αυτό πρέπει να το δουλέψουμε. 
     Αλήθεια, κύριε Υπουργέ, με την εμπειρία σας τόσα χρόνια ως καλός καθηγητής, θα αφήσετε μία σφραγίδα, έστω και προεκλογικά, να πούμε ότι ο Στεφανής πέρασε –όπως λέγαμε παλιά, ο Δοξιάδης- και έβαλε μία σφραγίδα στα ναρκωτικά; Εγώ θα κάνω μία πρόταση. Όπως έχουμε κάνει διακομματική επιτροπή στη Βουλή για τα ναρκωτικά, να κάνουμε –και πρέπει να γίνει- μία επιτροπή. Εγώ το έχω ονομάσει πρόχειρα ΕΣΑΝ, δηλαδή Εθνικό Συμβούλιο Αντιμετώπισης Ναρκωτικών. Πρέπει να υπάρχει ένα κομμάτι μέσα στο Υπουργείο, κύριε καθηγητά, που υπεράνω κομμάτων και κυβερνήσεων να χαράζει στρατηγικές, να έχει υποδομές, να έχει την πλήρη στήριξη του Υπουργείου και  να είναι αυτόνομο, για να μπορούμε να αντιμετωπίσουμε το πρόβλημα με ανθρώπους που ξέρουν καλύτερα από μένα το θέμα των ναρκωτικών. Να το αντιμετωπίσουμε με ένα χρήστη μέσα, με πολιτικούς, με την εκκλησία.
     Με αυτό το εθνικό συμβούλιο, κύριε Υπουργέ, και μόνο αν το λάβουμε σοβαρά υπόψη, μπορούμε πραγματικά να σώσουμε χιλιάδες ανθρώπινες ζωές και ειδικά τα παιδιά μας. Δεν μπορεί να περιμένουμε άλλο, όταν σήμερα βλέπουμε στην τηλεόραση ότι στα σχολεία ήδη παιδιά δεκατεσσάρων χρονών δοκιμάζουν ναρκωτικά, με αποτέλεσμα να αυξάνεται ο αριθμός αυτών που κάνουν χρήση ναρκωτικών. Το ίδιο συμβαίνει και στο στρατό. Δηλαδή τα κάστρα που δεν είχαν μέχρι τώρα δηλητηριαστεί και αυτά τα δηλητηριάζουμε. Πού θα φτάσουμε; Σε μια κοινωνία εξαρτημένων; Και δεν είναι το πρόβλημα μόνο των ναρκωτικών. Είναι η εξάρτηση από τον αλκοολισμό, είναι η εξάρτηση - εθισμός στο τσιγάρο. 
     Και μια που μιλήσαμε για το τσιγάρο, βγάλατε και μία εγκύκλιο για να μην καπνίζουν στα νοσοκομεία. Χθες πήγα στο ΚΑΤ. Ερωτώ: Μέχρι τώρα, κύριε Υπουργέ -που νομοθετείτε και είναι σχέδια επί χάρτου- ποιος τιμωρήθηκε έστω με ένα ευρώ πρόστιμο, όταν μέσα στα νοσοκομεία καπνίζουν αρειμανίως;
      Εσείς δεν είστε υπεύθυνος γι’ αυτό; Εσείς δεν έχετε την ευθύνη του χώρου; Εσείς δεν έχετε την ευθύνη για την αύξηση των ναρκωτικών, για τους θανάτους και για όλα αυτά;
      Επιτέλους, προτείνω να γίνει το Εθνικό Συμβούλιο Αντιμετώπισης Ναρκωτικών. Πολύ φοβάμαι ότι σ’ αυτήν την Κυβέρνηση που οσονούπω τελειώνει, δεν θα προλάβετε να βάλετε τη σφραγίδα που εγώ, ο ταπεινός μαθητής σας, περίμενα όταν μπήκατε στο Υπουργείο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώθηκαν οι τοποθετήσεις των επερωτώντων Βουλευτών.
      Κύριε Υπουργέ Υγείας και Πρόνοιας, έχετε το λόγο.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Ευχαριστώ, κυρία Πρόεδρε.
      Κύριοι Βουλευτές, αυτή η επερώτηση είναι πάρα πολύ χρήσιμη για το γεγονός ότι αναφέρεται σ’ ένα αντικείμενο το οποίο είναι πάρα πολύ σημαντικό. Το αντικείμενο αυτό είναι η εξάρτηση από τα ναρκωτικά. 
      Δεν θα κάνω εδώ διαπιστώσεις καταναλώνοντας το χρόνο, για να πω ότι δεν είναι ένα πρόβλημα ελληνικό, αλλά είναι ένα πρόβλημα παγκόσμιο, με όλη τη σημασία της λέξης. Αν υπήρχαν χώρες πριν από μερικά χρόνια που κατά κάποιον τρόπο είχαν καταφέρει να έχουν σε μικρή έκταση αυτό το πρόβλημα, σήμερα δεν υπάρχει καμία απολύτως χώρα στον κόσμο –όπως είδατε- που να μην έχει αυτό το πρόβλημα σε μεγάλη έκταση και σε ρυθμούς αυξανόμενους, πραγματικά ιλιγγιώδεις. Μία τέτοια χώρα, επί παραδείγματι, είναι η Κίνα που δεν έχει μόνο το πρόβλημα των ναρκωτικών, αλλά έχει και αυτό του αυξημένου επιπολασμού μεταξύ των χρηστών του AIDS.
      Συνεπώς κανένας δεν θα μπορούσε να ισχυριστεί ότι είναι ελληνικό το πρόβλημα. Απλούστατα, υφίσταται και η χώρα μας τις επιπτώσεις ενός φαινομένου αρνητικού από κάθε πλευρά και για τα ίδια τα άτομα για την οικογένειά τους και για την κοινωνία, μέσα στην οποία ζουν. Είναι ένα πρόβλημα μεγάλης σημασίας από κάθε πλευρά και από πλευράς δημόσιας υγείας και κοινωνικής συνοχής, αν λάβει κανένας υπόψη του ότι το εμπόριο ναρκωτικών αποτελεί σήμερα μία παγκόσμια δύναμη που μπορεί να επηρεάσει εξελίξεις σε όλους τους τομείς, ακόμα και στον τομέα των εθνικών μας συμφερόντων. Αυτό αποτελεί μία διαπίστωση.
      Από την άλλη μεριά, ήρθαμε εδώ για να κάνουμε έναν απολογισμό για το πώς έχουν τα πράγματα. Εγώ περίμενα να γίνει ένας απολογισμός σωστός, οι διαπιστώσεις να είναι αντικειμενικές και, από εκεί και πέρα, να γίνει εποικοδομητική κριτική για ό,τι έγινε και, επιπλέον, να έχουμε συγκεκριμένες προτάσεις. Σε κάθε κριτική να υπάρχει αντίστοιχη πρόταση.
      Ως προς τις διαπιστώσεις, δεν θα αναφερθώ στον κ. Γιακουμάτο που είπε ότι είμαι προσωπικά υπεύθυνος για χιλιάδες θανάτων. Ένιωσα ιδιαίτερα πανίσχυρος, να μπορώ δηλαδή να είμαι ο exterminator χιλιάδων ανθρώπων προσωπικά. Τέτοιου είδους κορώνες δεν συμβάλλουν καθόλου σε μία εποικοδομητική συζήτηση.
      Νομίζω ότι αυτή η αρνητική, η μηδενιστική τάση η οποία κυριαρχεί, δεν συμβάλλει καθόλου στην αντιμετώπιση ενός σοβαρού προβλήματος, ούτε το περιεχόμενό της ούτε ο τόνος. Ειπώθηκε ότι εγώ στο χρόνο που βρίσκομαι σε αυτό το Υπουργείο μ’ αυτόν το ρόλο, θα έπρεπε να επιλύσω το πρόβλημα των ναρκωτικών. 
      Οφείλω να ομολογήσω ότι εγώ δεν είχα τέτοιου είδους φιλοδοξίες. Και άλλα δύο να μείνω, πάλι τέτοιες φιλοδοξίες δεν πρόκειται να αναπτύξω, για τον απλούστατο λόγο ότι κι αν υπήρχε κάποιος στον κόσμο που θα είχε τέτοιου είδους φιλοδοξίες, κάποιος Υπουργός Υγείας σε κάποιο κράτος, και έλεγε ότι «εγώ το 2008 θα εξαλείψω το πρόβλημα των ναρκωτικών στη χώρα μου», θα έλεγα ότι είναι τουλάχιστον επιπόλαιος. 
      Από την άλλη μεριά θα ήθελα να κάνουμε σωστές, αντικειμενικές διαπιστώσεις και να δούμε την πορεία αυτού του φαινομένου, δηλαδή πώς εμφανίζεται το φαινόμενο αυτό, τι πορεία έχει, και τι έγινε για να αντιμετωπισθεί.
      Φυσικά για όσα στοιχεία υπάρχουν, επειδή ακούστηκε κάτι για το ΕΠΙΨΥ, είναι βέβαιο ότι τα στοιχεία αυτά προέρχονται από το ΕΠΙΨΥ. Αυτό το λέω επειδή αναφέρθηκε το ΕΠΙΨΥ. Υπάρχει και σχετική ερώτηση για το ΕΠΙΨΥ. Θα χαρώ πάρα πολύ να είμαι εγώ εδώ για να απαντήσω σ’ αυτή την ερώτηση, και σ’ αυτήν τη λασπολογία, η οποία περιβάλλει το Ερευνητικό Πανεπιστημιακό Ινστιτούτο του οποίου είχα την τιμή να προΐσταμαι τα προηγούμενα χρόνια. Το ΕΠΙΨΥ έχει πραγματοποιήσει ένα έργο, για το οποίο εγώ είμαι υπερήφανος και δεν δέχομαι επ’ ουδενί λόγω ούτε ίχνος μομφής, πολλώ δε μάλλον υπονοούμενα από τον κ. Κιλτίδη, τα οποία άλλωστε ήταν και άσχετα με το αντικείμενο το οποίο συζητούσαμε εδώ. 
      Επειδή αναφέρθηκε το ΕΠΙΨΥ, σε συνάρτηση με το ΚΕΘΕΑ, προς τι η υπεράσπιση του ΚΕΘΕΑ κατ’ αυτόν τον τρόπο; Το ΚΕΘΕΑ το υπερασπίστηκα εγώ συμβάλλοντας ουσιαστικά στην ίδρυσή του. Το υπερασπίστηκα όλα αυτά τα χρόνια. Αυτού του είδους η υπεράσπιση γίνεται λόγω της προσθήκης δύο ατόμων, στο ΔΕ ή επειδή νομίζουμε ότι έτσι γινόμαστε πιο δημοφιλείς στην κοινή γνώμη, υπερασπιζόμενοι έναν οργανισμό, ο οποίος μάχεται κατά των ναρκωτικών; Αν αυτός είναι ο μόνος λόγος, τον θεωρώ τουλάχιστον δυσανάλογο με το αίσθημα ευθύνης που πρέπει να έχουμε απέναντι στο μεγάλο θέμα των ναρκωτικών.
      Δεν είναι αυτό το μεγάλο πρόβλημα, αλλά εν πάση περιπτώσει, επειδή έγινε αυτή η αντιπαράθεση, θα ήθελα να σας πω ότι το ένα -το ΚΕΘΕΑ- χρηματοδοτείται από τον τακτικό προϋπολογισμό του Υπουργείου, έχει κωδικό αριθμό και είναι στον προϋπολογισμό, ενώ το άλλο –το ΕΠΙΨΥ,- παίρνει –και ευτυχώς που παίρνει προγράμματα, διαγωνιστικά γιατί δεν έχει άλλους πόρους- Αυτή είναι η παρένθεση.
      Θα ήθελα, όμως, να αναφερθώ στα ουσιαστικά. Θα αρχίσω με τον κ. Κιλτίδη. Είπε ότι χρειαζόμαστε πρόληψη. Βεβαίως χρειαζόμαστε πρόληψη και στα τρία επίπεδα, το πρωτογενές, το δευτερογενές και το τριτογενές. Πώς μπορεί να γίνει η πρόληψη; Κατ’ αρχήν θα ήθελα να πω ότι κανένα θαυματουργό μέσο πρόληψης δεν γνωρίζω εγώ. 
      Ξέρω ότι πρέπει να γίνει μία προσπάθεια προς όλες τις κατευθύνσεις στα πλαίσια μιας γενικής ενημέρωσης, που αν και δεν φαίνεται να έχει και πολύ θετικά αποτελέσματα, αλλά θα έπρεπε να γίνεται και γίνεται. Ειδικά ως προς τα Μέσα Μαζικής Ενημέρωσης, επειδή αναφέρθηκε ότι πρέπει να είναι παιδαγωγικά και ότι πρέπει να κάνουν αυτό και εκείνο, θα συμβούλευα όσους κάνουν τέτοιες προτάσεις, να τις μεταφέρουν στα Μέσα μαζικής Ενημέρωσης, οι ίδιοι διότι έχουν περισσότερη επιρροή αυτοί που τις έκαναν από εμένα.
      Πρόληψη στα σχολεία. Επειδή αναφερθήκαμε και στο ιστορικό μου, θα πω ότι κατά κάποιο τρόπο τα πρώτα προγράμματα πρόληψης στα σχολεία που έγιναν σ’ αυτή τη χώρα και επί μερικά χρόνια έγιναν από μένα και τους συνεργάτες μου και αποτέλεσαν ένα πρότυπο, που αν μπορούσε να συνεχιστεί από το 1990 και το 1993, ενδεχομένως θα ήταν το πιο τέλειο πρόγραμμα πρόληψης και αγωγής υγείας στα σχολεία. Δυστυχώς διακόπηκε, αλλά σήμερα συνεχίζεται από το Υπουργείο Παιδείας.
      Και επειδή υπάρχει θέμα συντονισμού, ήδη έχουμε έτοιμο και υπογράφεται, αν όχι αύριο, τουλάχιστον στις αρχές της άλλης εβδομάδας, ένα μνημόνιο συνεργασίας μεταξύ του Υπουργείου Υγείας, του Υπουργείου Παιδείας και του ΟΚΑΝΑ για το θέμα της αγωγής υγείας ειδικά για τα ναρκωτικά στα σχολεία, χωρίς αυτό να σημαίνει ότι λύσαμε το πρόβλημα.
      Το θέμα είναι πώς γίνεται αυτή η πρόληψη στα σχολεία. Εν πάση περιπτώσει, γίνεται και θα γίνει, χωρίς να σημαίνει αυτό ότι η ζήτηση αυτομάτως σταματάει.
      Δημιουργήθηκαν τα κέντρα πρόληψης. Ο κ. Σκουλάκης που είναι εδώ έχει παίξει ένα σημαντικότατο ρόλο στην ίδρυση και στην ανάπτυξη των κέντρων πρόληψης. Εγώ θεωρώ ότι η ίδρυσή τους είναι πράγματι μία τομή. Δεν υπάρχουν πολλές χώρες στον κόσμο –το τονίζω αυτό- που έχουν ιδρύσει κέντρα πρόληψης που λειτουργούν μάλιστα μ’ αυτόν τον τρόπο. Είμαστε από τις ελάχιστες χώρες. Υπάρχουν βέβαια προβλήματα, όταν μάλιστα για την αποτελεσματικότητα και την αποδοτικότητα αυτών των κέντρων συμβάλουν πολλοί φορείς. Είναι και το Υπουργείο Υγείας και το Υπουργείο Εσωτερικών και η Τοπική Αυτοδιοίκηση και η κοινωνία γενικότερα. Θα επανέλθω στην κοινωνία και σ’ αυτή στην αρνητική κοινωνική αντίδραση ή μάλλον στο στίγμα το οποίο περιβάλλει αυτούς τους ανθρώπους και επηρεάζει τη νοοτροπία και τη στάση της κοινωνίας μας.
      Αυτά τα κέντρα πρόληψης έχουν ρόλους που είναι πάρα πολύ σημαντικοί. Πιστεύουμε στον εμπλουτισμό των κέντρων πρόληψης και , στη διασφάλιση των όρων εργασίας που υπαινιχθήκατε. Χρειάζονται απλώς μερικές τεχνικές τροποποιήσεις για να ολοκληρώσουμε τη συμφωνία με το Υπουργείο Εσωτερικών, Δημόσιας Διοίκησης και Αποκέντρωσης, ούτως ώστε το θέμα  της εργασιακής ασφάλειας των μελών των κέντρων πρόληψης να λήξει κατά τρόπο θετικό. Αυτά τα πολύ γενικά ως προς την πρόληψη.
      Θέλουμε δράσεις και θέλουμε αποτελέσματα. Σύμφωνα με όσα λέχθηκαν ούτε δράσεις υπήρξαν ούτε και κανένα αποτέλεσμα. Οι άνθρωποι πεθαίνουν κατά χιλιάδες. Διαρκώς αυξάνονται οι θάνατοι, όπως είπε ο κ. Σπύρου.
      Θα ήθελα απλώς να δώσω μερικούς αριθμούς. Το 2000 ήταν τριακόσιοι τέσσερις οι θάνατοι. Το 2002 ήταν διακόσιοι πενήντα εννέα. Ήταν η πρώτη και μεγαλύτερη πτώση απ’ ότι σε οποιαδήποτε χώρα της Ευρωπαϊκής Ένωσης. Θα μπορούσα να πω και του κόσμου, αλλά δεν έχω τα στοιχεία.
      Εκείνο που ήθελα να πω όμως –και σημειώστε το- είναι ότι τους ένδεκα πρώτους μήνες φέτος, το 2003, είχαμε μόνο εκατόν σαράντα δύο θανάτους. Δεν ξέρω πιο αψευδή, πιο αντικειμενικό δείκτη να σας αναφέρω για το πώς έχει η κατάσταση από το δείκτη του αριθμού των θανάτων. Αν λάβετε υπόψη σας δε ότι στην ίδια περίοδο πέρσι ήταν διακόσιοι σαράντα τρεις, καταλαβαίνετε ότι αν συνυπολογίσουμε το 2002 και το 2003 έχουμε κατά 100% μείωση των θανάτων.
      ΣΠΥΡΙΔΩΝ ΣΠΥΡΟΥ: Κύριε Υπουργέ, από πού πήρατε αυτά τα στοιχεία;
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Αυτά τα στοιχεία είναι από το Υπουργείο Δημοσίας Τάξης. Πρόκειται για βεβαιωμένους θανάτους, όπως ήταν και οι προηγούμενοι, με τα ίδια αυστηρά κριτήρια, των οποίων η αυστηρότητα δεν είναι δυνατόν να αμφισβητηθεί. Άλλωστε, έχει αναγνωριστεί από παντού. 
      Κύριοι συνάδελφοι, εγώ δεν θα ήθελα να μείνω μόνο στο θέμα των θανάτων, αλλά δεν θα ήθελα και να παραγνωρίζονται οι δείκτες. Δεν θα ήθελα οι κορώνες να αντικαθιστούν δείκτες που εκφράζουν μία πραγματικότητα. Δεν θα ήθελα αυτή η στείρα και αρνητική τοποθέτηση, να υποκαθιστά μία πραγματικότητα: Αναφέρθηκε η συναίνεση. 
      Όμως, σας ερωτώ: Πώς μπορεί να υπάρξει συναίνεση, όταν έχουμε μηδενίσει το παν; Πώς μπορεί κάποιος να συναινέσει με εκείνον που δεν έχει κάνει τίποτα; 
      Άκουσα μάλιστα ότι δεν υπάρχει η βούληση να γίνει κάτι. Ακούστηκε ωσάν κάποιος, να χαίρεται που υπάρχει αυτή η κατάσταση. Το «δεν έχω τη βούληση» σημαίνει ότι χαίρομαι με την κατάσταση και δεν θέλω να κάνω τίποτα, για να τη διορθώσω.
      Κύριοι συνάδελφοι, κρατήστε αυτά τα νούμερα. Θα μπορούσα να πω και πολλά άλλα. Όμως, μπορείτε να κρατήστε αυτά ως πιο ενδεικτικά.
      ΣΠΥΡΙΔΩΝ ΣΠΥΡΟΥ: Κύριε Υπουργέ, επίσημα είναι και τα στοιχεία που σας αναφέραμε.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Επίσημα είναι και τούτα εδώ. Όταν μιλάτε για τους χιλιάδες θανάτους που αυξάνονται, αυτό είναι κάτι που πρέπει οπωσδήποτε να γραφεί στα Πρακτικά, για να ξέρετε ποια ευθύνη έχετε απέναντι σε μία πραγματικότητα. Έτσι, μόνο θα μπορείτε να την αντιμετωπίσετε.
      Κατά συνέπεια, επαναλαμβάνω ότι δεν υπήρξαν χιλιάδες θάνατοι. Αντιθέτως, υπήρξε 100% μείωση σε απόλυτους αριθμούς μικρούς, ελάχιστους συγκριτικά με το τι συμβαίνει σε άλλες χώρες. 
      Ο κ. Κιλτίδης είπε, μεταξύ των άλλων, ότι είχαμε την Προεδρία και αναρωτήθηκε τι κάναμε μ’ αυτήν την Προεδρία. Είπε ότι δεν κατορθώσαμε να έχουμε ούτε ένα κοινό κείμενο, για να παρουσιάσουμε. Δηλαδή δύο τινά πρέπει να συμβαίνουν: Ή ο κ. Κιλτίδης δεν γνωρίζει, τη στιγμή που παρουσιάζεται εδώ ότι γνωρίζει τα πάντα, ή τα γνωρίζει και τότε θα πρέπει να σκεφθούμε κάτι άλλο. Ίσως, θα πρέπει να σκεφθούμε το ενδεχόμενο της απόκρυψης δεδομένων. 
      Κύριοι Βουλευτές, πρέπει να σας πω ότι κατά τη διάρκεια της Ευρωπαϊκής Ένωσης υπήρχε μία εποικοδομητική συνεργασία. Μάλιστα έχουν γίνει πολλές συναντήσεις, οι οποίες κατέληξαν σε πολύ χρήσιμα συμπεράσματα. 
      Όμως, το κυριότερο είναι ότι στην 46η Σύνοδο για τα Ναρκωτικά του Οργανισμού των Ηνωμένων Εθνών, που είναι και το πιο επίσημο όργανο για τα ναρκωτικά, η Ελληνική Προεδρία, δηλαδή εγώ προσωπικά -και ας μου επιτραπεί να το πω έτσι- επικοινώνησα όχι μόνο με όλα τα κράτη-μέλη της Ευρωπαϊκής Ένωσης, αλλά και με τα κράτη που είναι υπό ένταξη στην Ευρωπαϊκή Ένωση. Καταλήξαμε σ’ ένα κοινό κείμενο, το οποίο και θα καταθέσω στη συνέχεια. Πρόκειται για ένα κοινό κείμενο, το οποίο επαναλαμβάνω ότι κατατέθηκε στην 46η Σύνοδο για τα Ναρκωτικά και το οποίο έχει αρκετές σελίδες. 
      Όταν, λοιπόν, αντιμετωπίζεις ένα θέμα, όπως είναι τα ναρκωτικά, και καταλήγεις σε ένα συναινετικό κείμενο πολιτικής, εγώ δεν θα θεωρούσα ότι είναι μικρό πράγμα. 
      Όμως ο κ. Κιλτίδης είπε εδώ ότι δεν έγινε τίποτα. Αυτό είναι ένα χαρακτηριστικό δείγμα του τρόπου, με τον οποίο αντιμετωπίζεται το όλο θέμα.
      Όσον αφορά τις δομές τις θεραπευτικές, θα πω τα εξής. Δεν θα ήθελα να αναφερθώ στο τι έχει κάνει ο ΟΚΑΝΑ, το ΚΕΘΕΑ ή το 18 ΑΝΩ. Άλλωστε τα του ΚΕΘΕΑ τα είπατε εσείς. Δεν υπάρχει κανένας λόγος να πω εγώ αυτά, που στην προηγούμενη συζήτηση είπατε εσείς για το ΚΕΘΕΑ και το έργο το οποίο κάνει, το οποίο αναγνωρίζω και εκείνο το οποίο δεν αναγνωρίζω μόνο είναι η απειλή ότι, αν μπουν στο διοικητικό συμβούλιο δυο άτομα τα οποία δεν έχουν καμία σχέση με το κράτος, τότε δεν θα αναπτύξουν τα πέντε προγράμματα, τα οποία είχαν υπόψη τους να αναπτύξουν. 
      Κατά κάποιο τρόπο για μένα αυτό αποτελεί μια ένδειξη έλλειψης κοινωνικής ευαισθησίας και κοινωνικής ευθύνης, θα έλεγα. Ελπίζω αυτή την απειλή να την ανακαλέσει. Γι’ αυτό δεν θα αναφερθώ σ’ αυτό το θέμα. Θα αναγνωρίσω απλώς το έργο το οποίο έχει κάνει και θα έρθω στις άλλες δομές. 
      Βεβαίως έχουν διπλασιαστεί στο διάστημα αυτό οι θέσεις των ατόμων που είναι σε απεξάρτηση. Βεβαίως, γίνονται συνεχώς –όχι μόνο στη Ρόδο που αναφέρθηκε- σε άλλα νοσοκομεία όπως στη Λαμία, στη Λιβαδειά, στη Χαλκίδα, στο Αγρίνιο κλπ. Δεν θα ήθελα να αναφέρω όλη τη σειρά των νοσοκομείων. Το ότι υπάρχουν μερικές εκατοντάδες ανθρώπων αυτήν τη στιγμή που ήταν στο έρμαιο της εξάρτησής τους και σήμερα έχουν αυτό το πλεονέκτημα να έχουν αυτήν τη βοήθεια, αυτό δεν λαμβάνεται καθόλου υπόψη; 
      Ειπώθηκε επ’ ευκαιρία για το στρατηγικό ρόλο του ΟΚΑΝΑ να αναβαθμιστεί ο ΟΚΑΝΑ και να αναλάβει στρατηγικό ρόλο τέτοιο ούτως ώστε οι άλλες δομές να αναφέρονται στον ΟΚΑΝΑ, όπως και το ΚΕΘΕΑ. Και όταν έγινε μια απόπειρα να πάει ένα μέλος του ΟΚΑΝΑ στο διοικητικό συμβούλιο του ΚΕΘΕΑ χάλασε ο κόσμος. Τώρα, όμως έρχεσθε και λέτε το αντίθετο. 
      Είπατε ασθενής ή μη ασθενής. Η πολυχρωμία, η πολυγνωμία μεταξύ όλων αυτών των όρων είναι πολύ φυσικό. Εγώ εδώ την εγκρίνω. Αλλά η αντίληψη ότι εικάζεται κατά κάποιο τρόπο μια γραμμή κομματική χαρακτηρίζοντας ασθενή ή μη ασθενή, τουλάχιστον το «μη ασθενή» δεν νομίζω ότι ανταποκρίνεται στα πράγματα. Άλλωστε αυτό δεν έχει τόσο μεγάλη σημασία, μόνο να μη γίνεται κατάχρηση τέτοιου είδους όρων. 
      Εγώ δεν είμαι εκείνος ο οποίος όχι μόνο δεν φιλοδοξώ αλλά ούτε πιστεύω ότι είναι δυνατόν να αντιμετωπιστεί αποτελεσματικά το θέμα της εξάρτησης από τα ναρκωτικά, τη στιγμή μάλιστα που η εφευρετικότητα όλων αυτών που εμπορεύονται αυτή την εξάρτηση είναι τέτοια που ουσιαστικά έχεις να κάνεις με μία Λερναία Ύδρα. Αν κατά κάποιο τρόπο περιορίσεις την εισαγωγή της μορφίνης και κλείσουν τα εργοστάσια που φτιάχνουν την ηρωίνη όπου και αν βρίσκονται αυτά και επομένως δεν υπάρχουν έμποροι ηρωίνης, θα έρθουν οι έμποροι της κοκαΐνης. Και όταν δεν έρθουν οι έμποροι της κοκαΐνης θα έρθουν οι έμποροι των συνθετικών ναρκωτικών. 
      Συνεπώς έχουμε να κάνουμε με ένα πρόβλημα το οποίο δεν είναι στατικό. Είναι δυναμικό, εξελίσσεται και αντίστοιχη πρέπει να είναι η αντιμετώπισή του. 
      Θα κλείσω λέγοντας μερικά πράγματα. Ήθελα να τα πω αλλά δεν ξέρω εάν προλάβω, επειδή έχει θιγεί το θέμα της αστυνόμευσης και του περιορισμού των αστυνομικών τμημάτων, διευθύνσεων κλπ. και μονάδων που έχουν σχέση με τα ναρκωτικά το ουδέν αναληθέστερον τούτου. Αντιθέτως υπάρχει μία σημαντική, που δεν έχω τώρα την ευχέρεια του χρόνου να αναφέρω όπως και τους αντίστοιχους αριθμούς. Και αν δείτε την αποτελεσματικότητα και η αποτελεσματικότητα μπορεί κατά κάποιον τρόπο να εκτιμηθεί, με βάση τα ποσά των κατασχεθέντων ουσιών θα δείτε ότι στον τομέα αυτό της καταστολής τα πράγματα δεν είναι άσχημα συγκριτικά. Ποτέ η καταστολή δεν είναι σε θέση να εξαλείψει το πρόβλημα. Αλλά επειδή εθίγη το θέμα δηλαδή ότι έχουμε μία προϊούσα εκφύλιση από πλευράς αποδοτικότητας και αποτελεσματικότητας των αρχών να αντιμετωπίσουν το πρόβλημα, σας λέω ότι υπάρχει μια αυξημένη επαγρύπνηση, αυξημένη ενίσχυση του μηχανισμού αυτού καταστολής και αυξημένη αποδοτικότητα, όπως αυτή εμφαίνεται από αυτούς τους δείκτες.
      Τώρα, να σχολιάσω μερικά άλλα πράγματα, τα οποία ειπώθηκαν. Τους χαρακτηρισμούς, θα τους αποφύγω. Εν πάση περιπτώσει δεν είμαι εδώ για να επιζητήσω εύσημα ούτε δικαίωση για το τι ήμουνα. Ήμουνα ό,τι ήμουνα και εν πάση περιπτώσει θέλω να κρίνομαι γι’ αυτό το οποίο κάνω και λόγο απέναντί σας έχω γι’ αυτό το οποίο κάνω. Δεν χρειάζεται καμιά επίκληση κανενός παρελθόντος. Αυτό το παρελθόν είναι ήδη κεκτημένο και όση προσπάθεια και αν γίνεται από μερικούς, κατά κάποιο τρόπο θα μείνει ένα προσωπικό μου κεκτημένο.
      Από εδώ και πέρα, δηλαδή από ένα ορισμένο σημείο και πέρα μπορείτε να πείτε οτιδήποτε, παντός αυτά τα οποία ελέχθησαν ήταν τουλάχιστον ασυνήθη από πλευράς χαρακτηρισμών και μακράν της πραγματικότητας. Ούτε χιλιάδες θάνατοι υπάρχουν ούτε υπάρχει εκρηκτική αύξηση ούτε ότι δεν γίνεται τίποτε πουθενά ούτε ότι δεν υπάρχουν δομές ούτε ότι δεν υπάρχει αγωγή υγείας και πρόληψη. Υπάρχουν όλα αυτά και θέλουμε πολύ περισσότερα. 
      Χρειάζεται μία αυξημένη επαγρύπνηση, δεν χρειάζεται κανένας εφησυχασμός. Χρειάζεται αντιθέτως μια κινητοποίηση ακόμα μεγαλύτερη και χρειάζεται και αυτό το οποίο ειπώθηκε, συναίνεση. Αλλά τη συναίνεση τη ζητάει κανείς από κάποιον που νομίζει, εκτιμά ότι μπορεί να προσφέρει κάτι. Όταν όμως εγώ εδώ ακούω για συναίνεση, από ποιους, από εκείνους που όχι μόνο δεν έχουν κάνει τίποτε, όχι μόνο δεν είναι σε θέση να δώσουν τίποτε, αλλά ούτε βούλονται καν, ε, τότε αυτή η συναίνεση είναι μια επίκληση η οποία δεν έχει περιεχόμενο. Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Νικήτας Κακλαμάνης.
      ΝΙΚΗΤΑΣ ΚΑΚΛΑΜΑΝΗΣ: Και μόνο ακούγοντας το πώς έκλεισε ο κύριος Υπουργός την ομιλία του θλίβεται κανείς για την έπαρση και την εμπάθεια προς τους Βουλευτές της Αξιωματικής Αντιπολίτευσης. Θλίβεται. Όπως επίσης θλίβεται γιατί σε πάρα πολλά σημεία του λόγου του είτε διαστρέβλωσε είτε προφανώς δεν μπορεί να συνηθίσει ότι πολιτική δεν είναι μόνο παλαμάκια, είναι και κριτική, ακόμη και άδικη ενδεχομένως ορισμένες φορές.
      Έτσι, πριν πω πολύ συγκεκριμένα πράγματα θα πρέπει να του απαντήσω. 
      Ουδείς ισχυρίστηκε και σε καμία γραμμή της τρισέλιδης επερώτησης δεν γράφεται ότι το φαινόμενο των ναρκωτικών είναι ελληνικό, κύριε Υπουργέ. Αλίμονο αν το ισχυριζόμασταν. Απλά εμείς ως Έλληνες Βουλευτές κι εσείς ως Έλλην Υπουργός συζητάμε το κομμάτι του προβλήματος που αφορά τον τόπο μας. Δεν θα κάναμε επερώτηση στο ελληνικό Κοινοβούλιο για τη μάστιγα των ναρκωτικών στην Κίνα!
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Δεν σας έψεξε κανείς.
      ΝΙΚΗΤΑΣ ΚΑΚΛΑΜΑΝΗΣ: Όχι. Απαντώ στην παρατήρησή σας.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Εισαγωγή ήταν χωρίς επίκριση.
      ΝΙΚΗΤΑΣ ΚΑΚΛΑΜΑΝΗΣ: Κι εγώ εισαγωγή κάνω. Δεν μπήκα στο κυρίως θέμα ακόμα.
      Δεύτερον, επειδή δεν άκουσα τι ακριβώς είπε ο συνάδελφός μου, ο κ. Κιλτίδης, ο οποίος απουσιάζει, αφού ζήτησε «συγγνώμη», για πολύ συγκεκριμένο λόγο –πετάει για το εξωτερικό- σχετικά με το ΕΠΨ, δεν παίρνω θέση επί της ουσίας. Άκουσα όμως εσάς που είπατε ότι με πολλή χαρά θα έρθετε να μας απαντήσετε.
      Δεν ξέρω αν αναφέρεστε σε άλλες ερωτήσεις που δεν γνωρίζω. Αν αναφέρεστε σε δύο ερωτήσεις με αίτηση κατάθεσης εγγράφων που έχουμε υπογράψει εγώ και ο κ. Κιλτίδης, εσείς βεβαίως θα απαντήσετε -εγγράφως όμως γιατί δεν είναι επίκαιρες ερωτήσεις- μαζί με το φάκελο και τα στοιχεία που ζητάμε. Ούτε υπονοούμενα αφήνουμε ούτε τίποτα. Ενημέρωση ζητάμε. Δεν προκύπτει κανένα υπονοούμενο ούτε προσωπικά ούτε γενικότερα.
      Τρίτον –νομίζω ο κ. Γιακουμάτος το ανέφερε σχετικά με τα Μέσα Ενημέρωσης: Και είπατε: «Εσείς, που έχετε καλύτερη πρόσβαση και καλύτερη αποτελεσματικότητα, να πάτε στα Μέσα Ενημέρωσης». Δεν είπαμε ούτε εννοούσαμε αυτό. Εμείς ξέρετε τι περιμέναμε από σας; Κι εδώ είναι και η πρώτη πρόταση που σας κάνω: Ως αρμόδιος Υπουργός να ζητήσετε έναν εκπρόσωπο από κάθε κόμμα και όλα μαζί τα κόμματα να επισκεφθούμε τους διευθυντές του έντυπου και ηλεκτρονικού Τύπου και να τους ζητήσουμε μηνύματα που θα αφορούν ενδεχομένως την πρόληψη, την αγωγή υγείας που θα βγάλει το Υπουργείο Υγείας. Μία φορά την εβδομάδα τουλάχιστον να τα προβάλουν δωρεάν. Γιατί γνωρίζω το κόστος και γνωρίζω ότι δεν υπάρχει καμία βρύση που βρέχει ευρώ στο Υπουργείο Υγείας. Το αντίστοιχο να γίνει στον έντυπο Τύπο. Και όχι μία φορά το χρόνο που «εορτάζουμε» την ημέρα εναντίον των ναρκωτικών είτε τα Μέσα Ενημέρωσης είτε εμείς στη Βουλή είτε και κοινωνικοί φορείς, να θυμόμαστε το πρόβλημα. 
      Θα μου πείτε: «Πού ξέρετε, κύριε Κακλαμάνη, τι ανταπόκριση θα είχε μία τέτοια πρωτοβουλία;». Δεν το ξέρω. Αν και εκτιμώ ότι θα είχε, εάν πηγαίναμε όλοι μαζί με επικεφαλής εσάς. Τέτοια πρωτοβουλία δεν πήρατε.
      Παραδεχθήκατε μόνος σας –και αυτό επισημαίνουμε στην επερώτηση, για να μένουμε στο κείμενο της επερώτησης- ότι το πρόγραμμα αγωγής υγείας στην πρωτοβάθμια και δευτεροβάθμια σταμάτησε και τώρα μας είπατε ότι αύριο-μεθαύριο υπογράφετε νέο μνημόνιο.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Δεν σταμάτησε.
      ΝΙΚΗΤΑΣ ΚΑΚΛΑΜΑΝΗΣ: Ατόνησε. 
      Και μόνο αυτό που είπατε, κύριε Υπουργέ, δείχνει ότι δεν υπάρχει συνέχεια. Βεβαίως δεν είναι ένα Υπουργείο, όπως σπεύσατε –για να το συνδέσω- να υπερασπιστείτε την αστυνόμευση, απαντώντας για το Υπουργείο Δημόσιας Τάξης. Αν αναφέρεστε στο κομμάτι του Υπουργείου Δημοσίας Τάξεως Δίωξης Ναρκωτικών, έχετε δίκιο. Η αστυνόμευση όμως, όπως ξέρετε, είναι γενικότερη. Κι εμείς όταν λέμε αστυνόμευση εννοούμε αστυνόμευση από το τοπικό Τμήμα, που εκεί μέσα γίνεται η χρήση. Μιλάμε γενικότερα. Δεν μιλάμε ειδικά για το συγκεκριμένο κομμάτι. Και θέλουμε κι εμείς να πιστεύουμε –και το πιστεύουμε- ότι κάνει ό,τι μπορεί για καλύτερη αποτελεσματικότητα.
      Άκουσα τα στοιχεία που αναφέρατε για τη μείωση των θανάτων. Πρώτον, θα ήθελα να σας παρακαλέσω να μας τα καταθέσετε και δεύτερον, αφού το λέτε εγώ το πιστεύω. Δεν είδα όμως, κύριε Υπουργέ, να απαντήσετε σ’ αυτό εδώ το δημοσίευμα για να μη θεωρηθεί ότι διαφημίζουμε και εφημερίδες, αν και δεν είναι μία εν πάση περιπτώσει, με ημερομηνία 13 Ιανουαρίου 2003.
      Το δημοσίευμα, λοιπόν, λέει: «Αύξηση 2.930% των θανάτων. Η Ελλάδα κατέκτησε μία ακόμη αρνητική πρωτιά στην Ευρώπη». Απαντήσατε σ’ αυτό το δημοσίευμα σαν Υπουργείο; Και να πείτε, κύριε δημοσιογράφε, αυτό που γράψατε σε ολοσέλιδο στην εφημερίδα σας είναι λάθος. Τα στοιχεία είναι αυτά. Να μη μέμφεστε μετά, γιατί εσείς ως Υπουργός μπορείτε να έχετε άμεσα την πληροφόρηση. Ούτε τα Μέσα Ενημέρωσης ούτε καν η Βουλή μπορεί να έχει αυτή την άμεση ενημέρωση, εάν εσείς δεν τροφοδοτείτε με τα υπεύθυνα στοιχεία. Γι’ αυτό ζήτησα να τα δω. 
      Βεβαίως, υπάρχει ένα οξύμωρο, ότι από τη μία μεριά αυξάνονται δυστυχώς και στην Ελλάδα οι χρήστες και από την άλλη μειώνονται οι θάνατοι. Επιστημονικά μπορεί να καταλήξει κανείς στο συνειρμό ότι κάνουμε καλύτερη ποιοτικά χρήση ηρωίνης ή δεν ξέρω τι άλλο. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
     Παρεμπιπτόντως εδώ, επειδή δεν έχουμε πάρει απάντηση, θα ήθελα σήμερα στη δευτερολογία σας να μας απαντήσετε και να μας διαβεβαιώσετε ότι έχει εκλείψει το πρόβλημα, το οποίο εσείς ο ίδιος υπογράφετε, κύριε Υπουργέ, με ημερομηνία 30-12-2002 και με αριθμό πρωτοκόλλου 111694 προς την κ. Κοκέδη την Πρόεδρο του ΟΚΑΝΑ, για τον έλεγχο της ποιότητας της μεθαδόνης -δεν χρειάζεται να πω περισσότερες λεπτομέρειες- και ζητάτε απάντηση και να σας ενημερώσουν για τις ενέργειες. Παρακαλώ να μας ενημερώσετε ότι το πρόβλημα που επισημαίνεται στο συγκεκριμένο έγγραφο, που εσείς υπογράφετε, έχει λυθεί. 
     Ελληνική Προεδρία. Δεν αναφερόταν ο κ. Κιλτίδης στη δική σας προσπάθεια, κύριε Υπουργέ, ούτε σε κοινό ψήφισμα δικό σας και των ομολόγων σας στην Ευρώπη, αλλά σε κοινή θέση της Κυβέρνησής σας. Γνωρίζετε πολύ καλά τι εννοούσε. Αναφερόταν στο παρασυνέδριο που οργάνωσε η ηγεσία του Υπουργείου Εξωτερικών, το οποίο ήταν προς άλλη κατεύθυνση από την κατεύθυνση του Υπουργείου Υγείας, με την οποία εμείς συμφωνούμε. Σ’ αυτό αναφερόταν ο κ. Κιλτίδης και δεν χρειάζεται τώρα να ξαναθυμηθούμε ποιοι είχαν κληθεί να συμμετάσχουν.
     Θα μου πείτε, τα ναρκωτικά –κι εγώ είμαι αυτής της άποψης- δεν είναι θέμα μιας ενιαίας κομματικής γραμμής ή μιας ενιαίας αντίληψης. Έχει πολλές πλευρές από επιστημονικές μέχρι κοινωνικές, μέχρι οικονομικές που δεν μπορεί κανείς να απαγορεύσει σ’ έναν άλλον να έχει μία διαφορετική επιστημονική προσέγγιση. Δεν ανήκω εγώ σ’ αυτούς. Απλά υπάρχει, αν θέλετε, η επίσημη άποψη μιας κυβέρνησης ή ενός κόμματος, η πλειοψηφούσα και δεν είναι καθόλου κακό και μέσα στα κόμματα να υπάρχουν και κάποιοι άλλοι που να έχουν μία άλλη αντίληψη. Δεν μπορεί όμως σε περίοδο προεδρίας να γίνεται ένα άλλου είδους συνέδριο από το Υπουργείο Εξωτερικών κι εσείς να έχετε κάνει μία άλλη προσπάθεια, με την οποία –επαναλαμβάνω- εμείς συμφωνούμε με το περιεχόμενό της. Αυτό είπε ο κ. Κιλτίδης. 
     Έρχομαι σ’ ένα άλλο θέμα στο οποίο πάλι κάνατε αναφορά. Δεν είπε ο κ. Κιλτίδης ότι δεν θεωρεί αρρώστους τους χρήστες. Σας ρώτησε και είπε ότι εάν και εσείς του θεωρείτε, τότε γιατί δεν έχουν τα δικαιώματα με όλους γενικά τους αρρώστους. Αναφερόμαστε σ’ αυτό που εγγράφως έχουμε στείλει και στην κ. Τσουρή που εκπροσωπεί τον τομέα Υγείας και Πρόνοιας, αλλά σε συνεντεύξεις το έχουμε πει και στη Διακομματική Επιτροπή το έχουμε πει, νομίζω και σ’ εσάς, ότι εμείς θεωρούμε πως πρέπει να πάψει αυτός ο φαρισαϊσμός που υπάρχει στην ελληνική κοινωνία. Είναι και επίκαιρο αυτό γιατί άκουσα χθες –δεν κρίνω την απόφαση, ίσως και ορθή- την αθώωση του κ. Λυμπέρη για τη γνωστή ιστορία. Γίνεται ή όχι αυτή τη στιγμή παράνομα, σωματική απεξάρτηση σε ιδιωτικές κλινικές; Ξέρετε, κύριε Υπουργέ, ότι γίνεται και το ήξερε και το Υπουργείο, τουλάχιστον σε ό,τι αφορά την «ΚΑΣΤΑΛΛΙΑ», από τα πορίσματα των ελεγκτών του Υπουργείου δέκα χρόνια πριν, τα οποία τα έχουμε στα χέρια μας επισήμως, μέσω της διαδικασίας της Βουλής. Ίσως δεν είναι και η χειρότερη των περιπτώσεων, θα έλεγα η καλύτερη, από άποψη υποδομής της κλινικής εννοώ. 
      Υπάρχει νόμος και απλά πρέπει να βγει το προεδρικό διάταγμα και σαφέστατα με πολύ αυστηρές προδιαγραφές, σαφέστατα υπό την εποπτεία του Υπουργείου Υγείας και σαφέστατα τα ασφαλιστικά ταμεία να καλύπτουν τη δαπάνη τουλάχιστον της σωματικής απεξάρτησης. Αφού γνωρίζουμε τι γίνεται στα νοσοκομεία. Τη στιγμή που το παιδί παθαίνει το σύνδρομο στέρησης, πιστεύετε ότι υπάρχει μάνα που θα το βάλει σ’ ένα ταξί και θα αρχίσει να γυρνάει τα νοσοκομεία ποιο θα της το πάρει, γνωρίζοντας ότι δεν θα το δεχθεί σχεδόν κανένα; Θα πάει στην πρώτη ιδιωτική κλινική, που δεν ξέρουμε και τι ποιότητα υπηρεσιών προσφέρει, από τις μικρομεσαίες μάλιστα. 
      Αυτή είναι η πρότασή μας, ότι θα πρέπει να δούμε σοβαρά κάτω από ποιο θεσμικό πλαίσιο, ποιες αυστηρές προδιαγραφές και προϋποθέσεις, υπό την εποπτεία του Υπουργείου Υγείας και με κάλυψη από τα ασφαλιστικά ταμεία, να μπορέσουμε ενδεχομένως να βάλουμε στο κομμάτι αυτό της απεξάρτησης και τον ιδιωτικό φορέα, κάτι που ισχύει όπως ξέρετε δεν ξέρω σε πόσες αλλά σε αρκετές χώρες της Ευρωπαϊκής Ένωσης. Επ’ αυτής της πρότασης που τόσο καιρό την έχουμε πει και επισήμως και ανεπισήμως και σε συζήτηση, δεν πήραμε ποτέ απάντηση. Μπορεί να έχετε μια άλλη αντίληψη. Πείτε το να το ξέρουμε, ότι εμείς δεν συμφωνούμε. Δεν είναι τόσο κακό αυτό το πράγμα.
      Έρχομαι σ’ ένα θέμα που θέλω να είμαστε τελείως ξεκάθαροι: Κέντρα πρόληψης, αποκατάστασης, κοινωνικής επανένταξης, όπου υπάρχουν κλπ. Δεν υπάρχει καμία αμφιβολία ότι η επίσημη θέση της Νέας Δημοκρατίας είναι ότι θα στηρίξει την Κυβέρνηση –και το έκανε και στο παρελθόν- όσο μπορεί στο να γίνονται αυτά τα κέντρα. Δεν υπάρχει καμία αμφιβολία ότι η επίσημη θέση της Νέας Δημοκρατίας είναι ότι πρέπει να κάνουμε ό,τι μπορούμε για να καταλαγιάζουμε τις δίκαιες ή άδικες –τις περισσότερες φορές η άποψή μου είναι ότι είναι άδικες- αντιδράσεις των τοπικών κοινωνιών όταν πρόκειται να ιδρυθεί ένα κέντρο πρόληψης ή απεξάρτησης ή ακόμη και κοινωνικής επανένταξης. Φθάσαμε και σε τέτοια σημεία, όταν πας να κάνεις κοινωνική επανένταξη κι εκεί να αντιδρά η κοινωνία.
      Μπορεί μεν η κορυφή του παγόβουνου από άποψη δημοσιότητας να είναι το γνωστό θέμα της Θεσσαλονίκης, ξέρετε όμως, κύριε Υπουργέ, ότι δυστυχώς δεν είναι μόνο αυτό. Γιατί αν ήταν μόνο αυτό, θα λέγαμε δε βαριέσαι, θα δούμε τι θα κάνουμε. Εκεί όμως χρειάζεται συστηματικός προγραμματισμός και συστηματική ενημέρωση που θα είχε αρχίσει καιρό πριν στις τοπικές κοινωνίες είτε σε επίπεδο επισήμων φορέων, Νομαρχιακών Αυτοδιοικήσεων, Τοπικών Αυτοδιοικήσεων, μη κυβερνητικών οργανώσεων και δεν ξέρω ό,τι άλλο μπορεί να κάνει κανείς σε επίπεδο τοπικής κοινωνίας. Διότι κύριοι συνάδελφοι –και θα χρησιμοποιήσω λόγια που είχε χρησιμοποιήσει ο συνάδελφος κ. Ανδρεουλάκος στην επιτροπή- όταν έχει κανείς να διαλέξει μεταξύ του ζην και του ευ ζην –που και τα δύο τα θέλουμε- διαλέγει  το ζην. Και γι’ αυτά τα παιδιά η προτεραιότητα είναι το ζην κατ’ αρχήν και ύστερα το ευ ζην. Άρα σας δίνω και απάντηση ποια είναι η θέση μου. Αλλά το ότι δεν έγινε αυτό που έπρεπε πριν εγκατασταθεί εκεί που εγκαταστάθηκε η γνωστή μονάδα, είναι και αυτό εξίσου σίγουρο, κύριε Υπουργέ, και ευθύνεται προσωπικά η Πρόεδρος του ΟΚΑΝΑ, της οποίας το έργο η Νέα Δημοκρατία αμφισβητεί. Θέλω αυτό να είναι ξεκάθαρο. Αυτό φαίνεται και από το ότι και ο νυν Υπουργός Μακεδονίας-Θράκης αλλά και συνάδελφοί μας του ΠΑΣΟΚ στη Θεσσαλονίκη είναι πολύ προσεκτικοί όταν μιλούν για το αν είχε γίνει ό,τι έπρεπε προηγουμένως να γίνει πριν εγκατασταθεί εκεί που εγκαταστάθηκε. 
      Αλλά σαν φιλοσοφία και σαν θέση είμαστε ξεκάθαροι και χθες και σήμερα και αύριο. Πρέπει να στεκόμαστε αλληλέγγυοι στην προσπάθεια της οποιασδήποτε κυβέρνησης προκειμένου να ιδρυθούν όπου μπορούμε περισσότερα κέντρα πρόληψης, απεξάρτησης και κοινωνικής επανένταξης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, πόσο χρόνο δευτερολογίας έχω;
     ΠΡΟΕΔΡΕΥΩΝ (Παναγιώτης Σγουρίδης): Έχετε οκτώ λεπτά.
     ΝΙΚΗΤΑΣ ΚΑΚΛΑΜΑΝΗΣ: Θα χρησιμοποιήσω τα τρία λεπτά από τη δευτερολογία μου.
      Στο θέμα της κοινωνικής επανένταξης,  με όποια μορφή είναι αυτή, δεν είναι μόνο να του βρούμε δουλειά -που είναι ίσως από τα σημαντικότερα- αλλά σημαντικότατο είναι ποιος και πότε θα κάνει την αγωγή υγείας για τους μαθητές, την αγωγή υγείας για τους ενήλικες. Διότι από τη στιγμή που το παιδί θα βγει από τη θεραπευτική κοινότητα απεξαρτημένο και πάει στη γειτονιά του, στον μικρόκοσμο του καφενείου του χωριού του ή της μικρής του πόλης και οι γύρω του την ώρα που θα περνάει θα λένε τη γνωστή φράση «περνάει ο πρεζάκιας» αυτό τον ξαναστείλαμε πίσω, από εκεί που υποτίθεται ότι τον γλιτώσαμε. Αυτό είναι το θέμα, η αγωγή υγείας στους ενήλικες, με ποιο τρόπο και ποιος θα την κάνει. Άλλη η σημασία αγωγής υγείας στα παιδιά –πολύ σημαντική- όπου εκεί είναι να τους πείσουμε γιατί δεν πρέπει όχι ναρκωτικά, αλλά ούτε τσιγάρο να βάλουν στο στόμα τους. Για την αγωγή υγείας στους ενήλικες  έχουμε τεράστια ευθύνη. Ακούμε αποτελέσματα και αριθμούς για το πόσα παιδιά βγαίνουν απεξαρτημένα από τις θεραπευτικές κοινότητες, αλλά δεν έχω δει καμία στατιστική πόσα παιδιά ξανακυλούν. Όχι για λόγους περιεργείας, αλλά για να ερευνήσω τις αιτίες που τα αναγκάζουν να ξαναγυρίσουν στο σκοτάδι.
       Σ’ αυτά τα σκέλη που σας είπα, μην έχετε καμία αμφιβολία για την πλήρη συμπαράσταση και ως κόμμα και ως άτομα. Πολλές φορές αρκετά από αυτά που είπα, είναι αντιδημοφιλή από άποψη σταυροθηρίας. Αλλά οι Βουλευτές όλων των κομμάτων πρέπει να κάνουν τις επιλογές τους. Εσείς, κύριε Υπουργέ, έχετε την πολυτέλεια να μην ενδιαφέρεσθε για τον προσωπικό σταυρό. Εννοώ τους υπόλοιπους. Οι Βουλευτές πρέπει να δουν ποιο είναι το μείζον και ποιο το έλασσον για να συνεχίζουν να υπάρχουν, δικαιώνοντας το ρόλο τους στο Κοινοβούλιο. Το αν οι πολίτες  θα το εκτιμήσουν, είναι άλλη παράμετρος, που είναι δικό τους θέμα. Κάθε τέσσερα χρόνια επιλέγουν ένα κόμμα –εντάξει- ας φροντίσουν όμως να επιλέγουν και τα σωστά πρόσωπα στα κόμματα που αποφάσισαν να ψηφίσουν. Τα σωστά πρόσωπα όχι υπό την έννοια αν είμαστε χαμογελαστοί ή όχι, αλλά υπό την έννοια του θάρρους να τοποθετούνται σε τέτοιου είδους προβλήματα, όπως αυτά που συζητήσαμε σήμερα. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκουλάκης, ως Κοινοβουλευτικός Εκπρόσωπος του ΠΑΣΟΚ, έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κύριοι Υπουργοί, αγαπητοί συνάδελφοι, το θέμα που έφεραν οι συνάδελφοι της Νέας Δημοκρατίας με την επερώτησή τους προς συζήτηση στη Βουλή, είναι ένα από τα μεγαλύτερα θέματα που απασχολούν την ανθρωπότητα, την Ευρώπη και τη χώρα μας. Παρά τις προσπάθειες που καταβάλλουν οι κυβερνήσεις σ’ όλο τον κόσμο, το φαινόμενο επεκτείνεται, έτσι κι εδώ δυστυχώς πρέπει να συνειδητοποιήσουμε ότι θα συμβιώνουμε με το πρόβλημα της εξάπλωσης των ναρκωτικών. Έχει σημασία ως Πολιτεία να έχουμε αίσθηση της συνείδησής μας ότι  προσπαθούμε και κάνουμε ό,τι μπορούμε.  Η Ελλάδα συμμετέχουσα σ’ όλους τους διεθνείς διαγωνισμούς, στον ΟΗΕ, στις αντίστοιχες επιτροπές, στο Ευρωπαϊκό Παρατηρητήριο, έχοντας διακομματική επιτροπή στη Βουλή, η οποία λειτουργεί συνεχώς, έχοντας ένα σύγχρονο θεσμικό πλαίσιο που δεν έχει να ζηλέψει τίποτε από τα αντίστοιχα της Ευρώπης, ασκεί μία πολιτική η οποία στην ουσία έχει τη σφραγίδα των Κυβερνήσεων του ΠΑΣΟΚ και μόνο.
      Το 1983-1984 ξεκίνησε το ΚΕΘΕΑ δειλά, δειλά. Το 1995 ξεκίνησε ο ΟΚΑΝΑ. Σήμερα, μπορούμε να πούμε ότι σ’ όλες τις παραμέτρους του προβλήματος είτε στην πρόληψη είτε στη θεραπεία είτε στην επανένταξη είτε στην καταστολή, γίνεται μια τεράστια προσπάθεια η οποία έχει ορατά αποτελέσματα. Το ένα ήταν η μείωση των θανάτων. Προχθές η Πρόεδρος του ΟΚΑΝΑ κατέθεσε επίσημα στη διακομματική επιτροπή ότι μεταξύ του 2000-2003 οι θάνατοι στην Αθήνα και στη Θεσσαλονίκη έχουν μειωθεί αντίστοιχα κατά  34%  και κατά 31%.
      Σήμερα το ΚΕΘΕΑ έχει δέκα κοινότητες, πενήντα άλλες δομές, έχει επεκταθεί σ’ όλη την Ελλάδα, έχει ενταχθεί στο εθνικό σχέδιο δράσης, έχει πάρει ένα κομμάτι της προσπάθειας. Κι εδώ πρέπει να πούμε ότι όχι μόνο δεν είναι υποβάθμιση, αλλά είναι αναβάθμιση του ΚΕΘΕΑ η συμμετοχή στο διοικητικό συμβούλιο του Προέδρου του Παιδαγωνικού Ινστιτούτου και του Προέδρου του Συμβουλίου Δημόσιας Υγείας. Δεν είναι μπαμπούλες αυτοί. Είναι εκπρόσωποι της πολιτείας και όχι της Κυβέρνησης. Νομίζω ότι θα συμβάλουν στην καλύτερη λειτουργία του ΚΕΘΕΑ.
      Ο ΟΚΑΝΑ με πολλές προσπάθειες κατάφερε να έχει σήμερα εξήντα τρία κέντρα πρόληψης σ’ όλη την Ελλάδα, έξι μονάδες μεθαδόνης, έξι μονάδες βουνοπροφίνης. Επίκειται η λειτουργία και άλλων μονάδων μεθαδόνης και βουνοπροφίνης. 
      Τι ήθελα εγώ να κάνετε κύριοι συνάδελφοι της Νέας Δημοκρατίας με την επερώτησή σας; Ήθελα να ελέγξετε την Κυβέρνηση επί της ουσίας. Δηλαδή, να πείτε έχουμε ένα μοντέλο κέντρων πρόληψης. Όταν ξεκινήσαμε είχαμε ψάξει σ’ όλη την Ευρώπη και καταλήξαμε σ’ ένα δικό μας μοντέλο. Όλες οι ευρωπαϊκές χώρες δεν έχουν τέτοια πράγματα. Αυτό το μοντέλο κέντρων πρόληψης λέει ότι η Κυβέρνηση έχει την ευθύνη να υλοποιήσει την πολιτική της μέσα από τα όργανά της, αλλά στα θέματα της πρόληψης απαιτείται συνεργασία των τοπικών φορέων με τον ΟΚΑΝΑ. Γιατί το κάναμε αυτό; 
      Θα σας θυμίσω το εξής. Εσείς σαν κυβέρνηση κάνατε κέντρο πρόληψης στο κέντρο της Αθήνας με τυμπανοκρουσίες. Λέγατε Υπουργείο Δικαιοσύνης –Κέντρο Πρόληψης κατά των Ναρκωτικών. Τότε είχα κάνει μια δήλωση ότι θα κλείσει σε έξι μήνες. Και αυτό έγινε. Δεν μπορεί το Υπουργείο Δικαιοσύνης να στήνει κέντρο πρόληψης στο κέντρο της Αθήνας, διότι τότε δεν πλησιάζει ο χρήσης. Γι’ αυτό σκεφθήκαμε εμείς ότι πρέπει να ενεργοποιήσουμε την τοπική κοινωνία να αυτοοργανωθεί, να δημιουργήσει αστικές εταιρείες με κύριο κορμό την Τοπική Αυτοδιοίκηση την τοπική εκκλησία, τη Νομαρχιακή Αυτοδιοίκηση και άλλους φορείς. Αυτοί να υπογράψουν μια προγραμματική σύμβαση μεταξύ ΟΚΑΝΑ και αστικής εταιρείας και να έχουν τη στήριξή του επιστημονική και χρηματική με συγχρηματοδότηση κατά 50%. Αυτή είναι η φιλοσοφία των κέντρων πρόληψης κι εκεί έπρεπε να ελέγξετε την Κυβέρνηση.
     Λέτε γιατί είναι εξήντα τρία, και … Εγώ την ελέγχω σήμερα. Ψάχνοντας όμως θα δείτε ότι δεν φταίει η Κυβέρνηση. Φταίνε οι τοπικοί φορείς που δεν εννοούν να συνεργαστούν για να δημιουργήσουν τις απαραίτητες εταιρείες για τη δημιουργία των κέντρων πρόληψης.
      Δεν είχα σκοπό να θίξω τη Θεσσαλονίκη, αλλά μια που τη θίξατε, αγαπητέ συνάδελφε κύριε Κακλαμάνη, θα πω ότι λυπούμαι βαθύτατα για το γεγονός ότι αυτό που συνέβη στη Θεσσαλονίκη πέρασε απαρατήρητο από την ελληνική κοινωνία και τον πολιτικό κόσμο στο σύνολό του. Η ΤΕΔΚ του Νομού Θεσσαλονίκης το 2000, απέρριψε ομόφωνα την πρόταση του ΟΚΑΝΑ για τη δημιουργία τριών κέντρων υποκαταστάτων, λέγοντας να πάτε στα νοσοκομεία. Άποψή τους! 
      Στη συνέχεια, έρχεται ο Δήμαρχος Θεσσαλονίκης, ο πρώην Βουλευτής σας, στέλεχος της Νέας Δημοκρατίας και ο Δήμος Θεσσαλονίκης, παίρνει απόφαση να μη δεχτεί τη λειτουργία του Κέντρου Επανένταξης στα Λαδάδικα και αναγκάζεται η διακομματική επιτροπή της Βουλής να κάνει ειδική συνεδρίαση να τον καλέσουμε και να τον πείσουμε να αλλάξει την απόφαση. Το Κέντρο Επανένταξης άνοιξε στα Λαδάδικα και δεν υπήρξε καμία υποβάθμιση της περιοχής, γιατί μίλαγαν για υποβάθμιση και ευτυχώς το Κέντρο λειτούργησε. 
      Πάμε στη Μονάδα της Αναγεννήσεως και μιλάτε γιατί δεν έγινε ενημέρωση. Συμφωνώ, αλλά όπου έγινε ενημέρωση, δεν έγινε μονάδα, γιατί κανείς δεν τη θέλει δίπλα του. Τη θέλουν κάπου αλλού, εκτός από τη γειτονιά τους και αυτό ήρθε να το επιβεβαιώσει το στέλεχός σας, κύριε Κακλαμάνη. Ο επώνυμος, ο πρώτος πολίτης του Νομού Θεσσαλονίκης, ο κ. Ψωμιάδης, ο οποίος έκανε δήλωση για την οποία έπρεπε να ξεσηκωθούν και οι πέτρες και απορώ γιατί οι δημοσιογράφοι δεν αντέδρασαν. Όλη η κοινωνία δεν αντέδρασε. 
      Ο κ. Ψωμιάδης έκανε μία δήλωση, λέγοντας πως όποιος θέλει μονάδα μεθαδόνης να τη στήσει δίπλα στο σπίτι του. Τέλειωσε ο αγώνας της Κυβέρνησης και της κοινωνίας κατά των ναρκωτικών από την ώρα που η δήλωση αυτή δεν πάρθηκε πίσω. Και να σας πω κάτι; Έπρεπε να το κάνετε εσείς! Ο Πρόεδρός σας! Μπράβο του, για το γεγονός ότι επισκέπτεται τις Κοινότητες. Αλλά τι να το κάνω εγώ, όταν δεν έκανε παρέμβαση, καλώντας το επώνυμο στέλεχος, τον πρώτο πολίτη της Θεσσαλονίκης, να πάρει πίσω τη δήλωσή του; Και να τα αποτελέσματα. Να, γιατί δεν λειτούργησε ακόμη η μονάδα μεθαδόνης στην Αναγεννήσεως; 
      Βεβαίως, όπου πρόκειται να στηθεί μονάδα, ξεσηκώνονται οι τοπικές κοινωνίες, λες και το πρόβλημα είναι της διπλανής γειτονιάς, του διπλανού δήμου ή της διπλανής νομαρχίας. 
      Μπορούμε, κύριε Κακλαμάνη, σήμερα να στείλουμε αυτό το μήνυμα από εδώ; Θα πρέπει να είμαστε σε θέση να στείλουμε το μήνυμα ότι όλοι μας, όχι με λόγια, αλλά με πράξεις, θα συμβάλουμε στο να αντιμετωπιστούν αυτά τα προβλήματα και μετά να ελέγχουμε την Κυβέρνηση, αν διαθέτει λίγα λεφτά, αν δεν κάνει σωστά τη δουλειά της ή αν το μοντέλο είναι σωστό. Πλουραλισμός υπάρχει και στεγνά και υποκατάστατα και βουπρομορφίνη και μεθαδόνη. 
      Όλα αυτά εφαρμόζονται στην Ελλάδα, στην πατρίδα μας. Έρχεται, λοιπόν, ο ΟΗΕ –και μ’ αυτό θα τελειώσω, γιατί η μιζέρια είναι κακό πράγμα- ο οποίος στην έκθεσή του το 2000 επαινεί ονομαστικά την Ελλάδα για την ποιότητα των θεραπευτικών προγραμμάτων που εφαρμόζονται στη χώρα μας. Αυτό δεν είναι απλό, αλλά εκεί που υστερούμε πράγματι είναι αριθμητικά και χρειάζεται η προσπάθεια και η βοήθεια όλων, πρώτα απ’ όλα της Κυβέρνησης και στη συνέχεια των φορέων, του ΟΚΑΝΑ, του ΚΕΘΕΑ, των τοπικών κοινωνιών και όλων των πολιτικών κομμάτων, ώστε να πείσουμε τον κάθε δήμαρχο όχι να είναι απέναντι στο ΚΕΘΕΑ, στον ΟΚΑΝΑ, στο «18-ΑΝΩ», αλλά να υποχρεούται ο ίδιος ο δήμαρχος ή ο νομάρχης να υποδεικνύει στους φορείς πού θα στήσουν τη μονάδα μεθαδόνης ή τη μονάδα της βουπρομορφίνης.
      Όσο για μένα, επειδή ελέχθησαν δύο, τρεις φορές κάποια πράγματα –ευχαριστώ τους συναδέλφους για τα λόγια που είπαν- να ξέρετε κάτι, συνάδελφοι της Νέας Δημοκρατίας ότι εγώ εφήρμοζα το πρόγραμμα του ΠΑΣΟΚ, δεν ασκούσα προσωπική πολιτική. Αν έφυγα ή δεν έφυγα από την Κυβέρνηση, αυτό είναι άλλο θέμα και επειδή ακούστηκε αυτό πολλές φορές, ξέρουμε όλοι ότι ουδείς μόνιμος ουδείς αναντικατάστατος. 
      Το θέμα είναι να φεύγεις και να έχεις ήσυχη τη συνείδηση και το κεφάλι ψηλά. Εγώ έτσι έφυγα και ειλικρινά παίρνω κουράγιο, όταν συναντώ στο δρόμο παιδιά τα οποία μου συστήνονται και μου λένε «είμαι ένας από τους πρώτους που θεραπεύτηκα στα προγράμματα που εφαρμόσατε».
      Σας ευχαριστώ, κύριοι συνάδελφοι.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σπύρου.
      Ορίστε, κύριε Σπύρου, έχετε το λόγο του κ. Κωνσταντόπουλου για τρία λεπτά.
      ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, ακούσαμε τον κύριο Υπουργό και ασφαλώς εξεδήλωσε και ο ίδιος το θυμό του. Ίσως δεν έχει εξοικειωθεί με την κριτική την οποία ασκείται, η οποία ασφαλώς δεν είναι προσωπική, κύριε Υπουργέ, αλλά είναι κριτική η οποία προέρχεται από την ίδια την κοινωνία, όπως εμείς υφιστάμεθα την κριτική της εάν αυτά τα θέματα δεν τα επισημάνουμε, δεν τα εντοπίσουμε, δεν τα προωθήσουμε, για να υπάρξει λύση στα προβλήματα που αφορούν την κοινωνία μας. 
      Τι είναι αλήθεια ακόμα, όταν η ίδια η ζωή, αλλά και η πολιτική των τελευταίων είκοσι χρόνων οδήγησε ώστε ο ευαίσθητος τομέας της ενημέρωσης, της ψυχαγωγίας και του πολιτισμού πέρασε στα χέρια της αγοράς χωρίς ασφαλιστικές δικλείδες ελέγχου και παιδείας, όπως αναφέρει πρόσφατα ο αγαπητός Βαγγέλης Παπαδόπουλος στο βιβλίο του που παρουσίασε «τριάντα τρία χρόνια δημοσιογραφίας και ραδιοφώνου».
      Σε ό,τι αφορά τα στοιχεία που αναφέρατε, ασφαλώς αναφέρεσθε στον τελευταίο χρόνο. Είναι επίσημα τα στοιχεία που ανέφερα για την αύξηση των θανάτων και την πρωτιά που έχουμε στην Ευρώπη την τελευταία δεκαπενταετία.
      Η εφημερίδα «ΑΠΟΓΕΥΜΑΤΙΝΗ» στις 13 Ιανουαρίου 2003 στη σελίδα είκοσι δύο αναφέρει μελέτη η οποία έγινε από το Ινστιτούτο Ψυχικής Υγιεινής και από την Ψυχιατρική Κλινική του Πανεπιστημίου Αθηνών, από στοιχεία που πήραν από την Γενική Αστυνομική Διεύθυνση Αττικής για τους θανάτους από ηρωίνη στο πλαίσιο του Νομού Αττικής την πενταετία 1990 – 1995 και στη συνέχεια. Προς επιβεβαίωση, θα σας αναφέρω ότι το 1991 είχαμε εβδομήντα εννέα θανάτους, το 1992 είχαμε εβδομήντα εννέα θανάτους, το 1993 είχαμε εβδομήντα οκτώ θανάτους, το 1994 είχαμε εκατόν σαράντα έξι θανάτους, το 1995 είχαμε εκατόν εβδομήντα έξι θανάτους, το 1997 είχαμε διακόσιους τριάντα δύο θανάτους, το 1998 είχαμε διακόσιους σαράντα πέντε θανάτους, το 1999 είχαμε διακόσιους εξήντα πέντε θανάτους, το 2000 είχαμε τριακόσιους τέσσερις θανάτους και το 2001 είχαμε τριακόσιους δώδεκα θανάτους. 
      Σε ό,τι δε αφορά τους τρεισήμισι χιλιάδες στρατεύσιμους, που πήραν αναβολή για χρήση ναρκωτικών, γίνεται ολόκληρη αναφορά και περιγραφή για τα προβλήματα τα οποία υπάρχουν. 
      Όπως τονίστηκε, δεν μας ικανοποιεί αυτό το θέμα. Θέλουμε με την επερώτησή μας να επιστήσουμε την προσοχή, να συμβάλουμε και να ευαισθητοποιήσουμε την Κυβέρνηση, γιατί αυτή τη στιγμή την εκτελεστική εξουσία την έχετε εσείς. Το ότι η Κέρκυρα δεν έχει κέντρο ψυχικής υγιεινής και είναι έδρα της περιφέρειας Ιονίων Νήσων με ένα εκατομμύριο επισκέπτες το καλοκαίρι και τα προβλήματα τα οποία υπάρχουν με τη γειτονική Αλβανία, είναι απόφαση που πρέπει να πάρετε εσείς και να λύσετε το πρόβλημα. Το ότι το νοσοκομείο μας έχει σταματήσει να λειτουργεί για πολλούς λόγους και θα αργήσει να δοθεί στη χρήση της κοινωνίας και θέλουμε να έχουμε μία πληροφόρηση γιατί τη ζητά ο Κερκυραϊκός λαός για τη χρηματοδότησή του, που δεν την έχουμε, είναι ένα πρόβλημα μεγάλο.
      Λέμε, λοιπόν, ότι το θέμα των ναρκωτικών είναι ένα πρόβλημα σύνθετο, είναι πρόβλημα κοινωνικό, οικονομικό και προπαντός πολιτικό και σκοπός της επερώτησής μας είναι να μπορέσουμε πράγματι να εντοπίσουμε τις παραλείψεις που η κάθε εξουσία -η εκτελεστική εν προκειμένω- πρέπει να λύσει. Γιατί, χρειάζονται και πόροι οι οποίοι δεν σας δίνονται, και είναι γνωστό, διαφορετικά θα στελεχώνατε και το νοσοκομείο με νοσηλεύτριες που τις ζητούν καθημερινά, όταν οι απεργίες ολόκληρο το καλοκαίρι έδιναν κι έπαιρναν και στην Κέρκυρα και σ’ άλλα νοσοκομεία. Καταλαβαίνουμε ότι προσπαθείτε και γνωρίζετε το θέμα. Ίσως και η κριτική μας είναι εντονότερη, γιατί ξέρουμε ότι το θέμα των ναρκωτικών σας έχει απασχολήσει και είναι πολύ σημαντικό. Πρέπει όμως να προχωρήσουμε στην επίλυση θεμάτων που μπορούν να βοηθήσουν και να περιορίσουν το δράμα αυτών των ανθρώπων.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη – 90 χρόνια από την Ένωσή της με την Ελλάδα» και στην έκθεση του Περιστυλίου με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ: Ο πολιτικός και ο διανοούμενος», πενήντα επτά μαθητές και οκτώ συνοδοί καθηγητές από το Γυμνάσιο Πτελέου Μαγνησίας. 
      Η Βουλή τους καλωσορίζει.
      (Χειροκροτήματα απ’ όλες της πτέρυγες της Βουλής)
      Θέλω να πω στους μαθητές ότι σήμερα έχουμε κοινοβουλευτικό έλεγχο και στην Αίθουσα βρίσκονται μόνο οι Βουλευτές οι οποίοι ερωτούν και οι Υπουργοί οι οποίοι απαντούν. 
      Ο κύριος Υπουργός έχει το λόγο για δέκα λεπτά.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Θέλω, απαντώντας ν’ αρχίσω με μία παρατήρηση.
      Όταν έκανα μια εισαγωγή στο θέμα των ναρκωτικών, αυτό δεν συνιστούσε κριτική απέναντι ουδενός. Ήταν απλώς μία διαπίστωση.
      Δεύτερον, το συναίσθημα της εμπάθειας και της έπαρσης δεν είναι κάτι που με χαρακτηρίζει. Το αν χαρακτηρίζει κάποιους άλλους και ενδεχομένως κάνουν κάποιου είδους προβολή, αυτό είναι άλλο θέμα. Εγώ ποτέ δεν θα ήθελα να κάνω προσωπικούς χαρακτηρισμούς. Ποτέ δεν θα ήθελα να συναρτήσω το αντικείμενο το οποίο συζητάμε με προσωπικά θέματα. Το αν είμαι ή όχι κοινοβουλευτικός, το γνωρίζω. Δεν είναι ανάγκη να με πληροφορήσει γι’ αυτό ο κ. Κακλαμάνης. 
      Επίσης, θα ήθελα να παρατηρήσω ότι ένας τρόπος με τον οποίο αντιμετωπίζεται η δική μου παρουσία από τον κ. Κακλαμάνη παρασύρει και μερικούς άλλους και θλίβομαι γι’ αυτό. Προσπαθούν κατά κάποιον τρόπο να τον συναγωνιστούν. Ελπίζω ότι θα εξακολουθήσουν να είναι αυτοί που ήταν και ότι δεν θα παρασύρονται τόσο εύκολα. 
      Τώρα θα απαντήσω στα συγκεκριμένα θέματα. Για τους θανάτους. Είναι ο πιο ασφαλής και έγκυρος δείκτης για το πού βρισκόμαστε και πού πάμε. Αναφερθήκατε στην εφημερίδα «ΑΠΟΓΕΥΜΑΤΙΝΗ», που στις 13 Γενάρη 2002 δημοσίευσε ορισμένα στοιχεία τα οποία –ειρήσθω εν παρόδω- ήταν γνωστά. Αν μη τι άλλο προήλθαν από μια πηγή,  με την οποία ξέρετε ότι συνδέομαι και όταν αυτή δίνει ορισμένες πληροφορίες να ξέρετε ότι είναι έγκυρες. Άλλωστε είναι και οι μόνες έγκυρες πληροφορίες σχετικά με τη γεωγραφία των ναρκωτικών στη χώρα μας. 
      Πράγματι ήταν τριακόσιοι δώδεκα. Και πράγματι όχι ο αριθμός των θανάτων, αλλά ο αριθμός αύξησης των θανάτων. Επισημαίνω αυτήν τη διαφορά, κύριε Σπύρου. Πράγματι υπήρχε αύξηση του ρυθμού και όχι αύξηση των θανάτων. Δεν είναι η Ελλάδα πρώτη στους θανάτους στην Ευρώπη. Απλώς ο ρυθμός αυξήθηκε. Και έχει σημασία αυτό, γιατί αυτός ο ρυθμός είναι εκείνος που αντανακλά τη σημερινή κατάσταση. Διότι το 2002 απ’ αυτόν τον αριθμό που αναφέρατε πέσαμε στο διακόσια πενήντα εννέα και φέτος –και συγκρατείστε το αυτό- στο τέλος του 11ου μηνός στο εκατόν σαράντα πέντε. Βλέπετε αυτήν τη σημαντική καθοδική πορεία. Αν αυτό δεν λέει κάτι και δεν αποτελεί δείκτη μιας πραγματικότητας, αν το παραγνωρίζετε και εξακολουθείτε να εμμένετε σε μια μηδενιστική προσέγγιση του όλου προβλήματος, τότε δεν έχω να προσθέσω τίποτα. 
      Θα ήθελα να αναφερθώ σε μερικά άλλα θέματα, γιατί δεν έχω, όπως είπαμε, πάρα πολύ καιρό. Ο κ. Κιλτίδης ήταν σαφής. Δεν μπόρεσε η Ελληνική Προεδρία να παρουσιάσει ένα κοινό κείμενο. Το κοινό κείμενο υπάρχει και κατατίθεται στα Πρακτικά της Βουλής. Είναι ένα κείμενο το οποίο είναι προϊόν επίπονων διαπραγματεύσεων που προσωπικά έχω κάνει με όλα τα μέλη της κοινότητας και συγχρόνως με τα υπό σύνδεση μέλη. Είναι ένα κείμενο το οποίο έτυχε όχι μόνο γενικής αποδοχής, αλλά και επαίνου. 
      Αυτό στο οποίο αναφερθήκατε ήταν ένα συνέδριο, το οποίο πράγματι οργανώθηκε από το Υπουργείο Εξωτερικών, και κλήθηκαν όχι επίσημοι εκπρόσωποι κρατών, αλλά διάφοροι εμπειρογνώμονες. Στο συνέδριο αυτό συμμετείχαμε και εμείς. Εκφράστηκαν διάφορες απόψεις, όπως εκφράζονται στα συνέδρια αν και –οφείλω να ομολογήσω- είχε μια γραμμή. 
      Η γραμμή αυτή ήταν αν είναι δυνατόν να αναθεωρηθεί το «mid-term action plan» που είχαν τα Ηνωμένα Έθνη. Εκεί έγινε η συζήτηση γύρω από αυτό το θέμα. Ήταν όμως ένα συνέδριο. Και τη θέση της ελληνικής Κυβέρνησης την εξέφρασε το κείμενο, το οποίο κατέθεσα εγώ ο ίδιος –και σας είπα πώς- στην τεσσαρακοστή έκτη Σύνοδο των Ηνωμένων Εθνών για τα Ναρκωτικά που έγινε στη Βιέννη.
      Για το θέμα των ιδιωτικών δομών ξέρετε ότι με μία έρευνα το ποσοστό των εξαρτημένων ατόμων που ενδεχομένως έχουν ασφαλιστική κάλυψη είναι κάτω από 18%. Και τονίζω το «ενδεχομένως». Όλοι οι άλλοι δεν έχουν. Το λέω αυτό, για να ξέρουμε με τι πληθυσμό έχουμε να κάνουμε. Και βεβαίως θα ήμουν υπέρ της κάλυψης από τα ασφαλιστικά ταμεία όποιων δαπανών χρειάζονται για την αντιμετώπιση αυτών των ανθρώπων στα ταμεία που ανήκουν.
      Όσον αφορά την πρόταση για ίδρυση μονάδων εντός ιδιωτικών κλινικών ή –θα το επεξέτεινα αυτό σε μια πρωτοβουλία ρηξικέλευθη μάλλον- στους ιδιώτες γιατρούς, επιλεγμένους, όπως συμβαίνει σε ορισμένα άλλα κράτη. Στη Γαλλία επί παραδείγματι, μπορούν να δίνουν υποκατάστατα. Αυτή είναι μια πολιτική, την οποία δεν αντιμετωπίζω αρνητικά για λόγους αρχής, μόνο που θέλει πάρα πολύ μεγάλη προσοχή. Θέλει να προσδιοριστούν οι όροι και οι συνθήκες για να γίνει κάτι τέτοιο και οπωσδήποτε θα πρέπει να γίνει πιλοτικά και πάρα πολύ επιλεγμένα, αν ποτέ γίνει.
      Όσον αφορά το θέμα της κοινωνικής αντίδρασης και τον αποδιοπομπαίο τράγο, που ανακαλύψαμε μπροστά σ’ αυτά τα θλιβερά φαινόμενα ορισμένων παραγόντων της δημόσιας ζωής στη Θεσσαλονίκη, έχω να πω το εξής: θα έλεγα ότι οι παράγοντες αυτοί δεν είναι τυχαίοι, είναι βασικοί. Ένας δήμαρχος και ένας νομάρχης δεν είναι απλοί παράγοντες, είναι βασικοί παράγοντες. Προκειμένου να αντιρροπήσουμε ακριβώς αυτό, βρήκαμε αποδιοπομπαίο τράγο τον ΟΚΑΝΑ και ισχυριζόμαστε ότι δεν έγιναν προηγουμένως συνεννοήσεις στην Οδό Αναγεννήσεως; Σας διαβεβαιώνω –επειδή με απασχόλησε το θέμα- ότι συνεννοήσεις πολλές είχαν γίνει. Και μάλιστα στην αρχή φαινόταν ότι δεν υπήρχε και αντίδραση. Αυτές άρχισαν σιγά-σιγά να καλλιεργούνται και φτάσαμε στο σημείο που φτάσαμε, στο σημείο δηλαδή να έχουμε το οίκημα, ιδιοκτησίας του ΟΚΑΝΑ και υπό κάποια έννοια του κράτους, κατειλημμένο από κατοίκους, ενθαρρυνόμενους από δημόσιους παράγοντες. Φτάσαμε να έχουμε το κτήριο κατειλημμένο με απαγόρευση εισόδου στο οίκημα του οποιουδήποτε εκτός αυτού που θα ήθελαν.
      Ε, αυτό το κτήριο θα πρέπει να μείνει εκεί, έστω μη χρησιμοποιούμενο για τους λόγους για τους οποίους έχει κτιστεί, ως ένα μνημείο όχι μόνο κοινωνικής αναλγησίας, όχι μόνο μνημείο έλλειψης κοινωνικής αλληλεγγύης και συναλληλίας, αλλά και ως ένα μνημείο «υπευθυνότητας» ορισμένων παραγόντων της δημόσιας ζωής.
      Προσωπικά πιστεύω ότι το θέμα των ναρκωτικών θέλει πράγματι συναίνεση, θέλει διακομματική συναίνεση οπωσδήποτε, θέλει, δηλαδή, την πολιτεία, όπως αυτή εκφράζεται δια μέσου των κομμάτων, της Βουλής κλπ. Υπάρχει όμως μία προϋπόθεση: ότι πιστεύουμε ότι όλοι βούλονται ν’ αντιμετωπίσουν το πρόβλημα και δεν ακούμε ότι δεν υπάρχει καν βούληση. Δεύτερον, χρειάζεται και τη συναίνεση του ευρύτερου κοινωνικού περιβάλλοντος. Και για την ευαισθητοποίηση αυτού του περιβάλλοντος χρειάζονται πολλά. Και προπαντός και κυρίως ξέρουμε τι οπωσδήποτε δεν χρειάζεται. Και δεν χρειάζονται δηλώσεις, δεν χρειάζονται ενέργειες και δράσεις, οι οποίες συνέθεσαν αυτό το σκηνικό στη Θεσσαλονίκη, το οποίον έχει τάσεις εξαπλώσεως.
      Όσο για σας προσωπικά, κύριε Κακλαμάνη, δεν πιστεύω ότι η στάση σας θα έχει αρνητικό αντίκτυπο. Πιστεύω αντιθέτως -και θα ήθελα να σας συγχαρώ γι’ αυτή την προσωπική σας στάση- ότι θα έχει ένα θετικό αντίκτυπο στην κοινωνία. Ελπίζω αυτό το προσωπικό σας παράδειγμα κατά κάποιο τρόπο να επεκταθεί και να αγκαλιάσει, αν είναι δυνατόν, το σύνολο των μελών όλων των πτερύγων της Βουλής. 
      Δεν είναι δυνατόν να αντιμετωπίσουμε το πρόβλημα των ναρκωτικών ούτε με το κτίσιμο μερικών μονάδων μεθαδόνης, βουπρενορθίνης ή κάποιων άλλων υποκαταστάτων, ούτε με το να κάνουμε αγωγή υγείας μόνο στα σχολεία. Η αγωγή υγείας στην κοινωνία γενικότερα είναι πάρα πολύ δύσκολο πράγμα και ως γνωστόν οι στάσεις διαμορφώνονται και εν τέλει κρυσταλλώνονται και εκφράζονται στη συμπεριφορά μετά πολλά χρόνια και δεν είναι θέμα της μιας στιγμής στην άλλη. 
      Από τη μεριά μας και από τη μεριά μου θα έλεγα πως όσο διάστημα είμαι εδώ ως Υπουργός θα κάνω ό,τι μπορώ χωρίς ιδιαίτερες φιλοδοξίες, χωρίς ματαιοδοξίες ότι θα αντιμετωπιστεί κατά τρόπο ριζικό το πρόβλημα, όπως άκουσα, για να εξαλειφθεί το θέμα των ναρκωτικών. Θα κάνω ό,τι μπορώ για να αντιμετωπιστεί το θέμα αυτό όσο το δυνατόν αποτελεσματικότερα, με όσο το δυνατόν λιγότερες αρνητικές επιπτώσεις, εννοώ κατασταλτικού τύπου, για τους χρήστες και για τους πολίτες αυτής της κοινωνίας.
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κακλαμάνη, έχετε το λόγο.
      ΝΙΚΗΤΑΣ ΚΑΚΛΑΜΑΝΗΣ: Δεν θα πάρω το λόγο, κύριε Πρόεδρε. Ας κλείσουμε εν ηρεμία τη συνεδρίαση. 
      ΠΡΟΕΔΡΕΥΩΝ (Παναγιώτης Σγουρίδης): Καλώς. 
      Κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 9/10-10-2003 επερώτησης Βουλευτών της Νέας Δημοκρατίας προς τους Υπουργούς Υγείας και Πρόνοιας, Δημόσιας Τάξης, Δικαιοσύνης και Εξωτερικών σχετικά με την ανάπτυξη των δομών για την καταπολέμηση της χρήσης και διάδοσης των εξαρτησιογόνων τοξικών ουσιών. 
      Έχω την τιμή να ανακοινώσω στο Σώμα ότι η Εισαγγελία Πρωτοδικών Αθηνών διεβίβασε στη Βουλή μηνυτήριες αναφορές κατά του Πρωθυπουργού και μελών της Κυβέρνησης σύμφωνα με το άρθρο 86, παράγραφος 1 του Συντάγματος και του ν. 3126/2003 «Ποινική ευθύνη των Υπουργών».
       Κύριοι συνάδελφοι, έχουν διανεμηθεί τα Πρακτικά της Πέμπτης 20 Νοεμβρίου 2003  και ερωτάται το Σώμα αν τα επικυρώνει.
      ΟΛΟΙ  ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης 20 Νοεμβρίου 2003  επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.00΄, λύεται η συνεδρίαση για τη Δευτέρα 8 Δεκεμβρίου 2003 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση της απόφασης του Συμβουλίου της 25ης Ιουνίου 2002 και της 23ης Σεπτεμβρίου 2002 για την τροποποίηση της πράξης εκλογής των αντιπροσώπων στο Ευρωπαϊκό Κοινοβούλιο με άμεση, καθολική ψηφοφορία, η οποία είναι προσαρτημένη στη απόφαση 76/787/ΕΚΑΧ, ΕΟΚ, ΕΥΡΑΤΟΜ (2002/772/ΕΚ, Ευρατόμ)», σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
      
