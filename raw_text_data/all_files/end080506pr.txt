(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ A΄ 
ΣΥΝΕΔΡΙΑΣΗ ΡΛΑ΄
 Τρίτη 6 Μαΐου 2008  (πρωί)

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Γυμνάσιο Βουλιαγμένης, το 3ο Δημοτικό Σχολείο Αιγίου, το Δημοτικό Σχολείο Κέδρου Καρδίτσας, το Γυμνάσιο Ομβριάς Αχαϊας και το Λύκειο Ιάσμου Κομοτηνής, σελ.
3. Επί Διαδικαστικού θέματος, σελ.
4. Επί Προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Εθνικής Άμυνας «Κύρωση Συμφωνίας Στρατιωτικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Αραβικών Εμιράτων», σελ.
2. Συζήτηση επί της αρχής του σχεδίου νόμου του Υπουργείου Ανάπτυξης: «Μέτρα για τη μείωση της ενεργειακής κατανάλωσης των κτιρίων και άλλες διατάξεις», σελ.

 ΟΜΙΛΗΤΕΣ
Α. Επί Διαδικαστικού θέματος:
ΚΑΛΑΦΑΤΗΣ Σ., σελ.
ΠΑΠΑΔΗΜΗΤΡΙΟΥ Ε., σελ.
ΠΑΠΑΧΡΗΣΤΟΣ Ε., σελ.
ΠΑΠΟΥΤΣΗΣ Χ., σελ.
ΣΟΥΡΛΑΣ Γ., σελ.

Β. Επί Προσωπικού θέματος
ΓΕΩΡΓΙΑΔΗΣ Α., σελ.
ΛΙΒΑΝΟΣ Σ., σελ.

Γ. Επί του σχεδίου νόμου του Υπουργείου Εθνικής Άμυνας:
 ΓΚΑΤΖΗΣ Ν., σελ.

Δ. Επί του σχεδίου νόμου του Υπουργείου Ανάπτυξης:
ΑΜΟΙΡΙΔΗΣ Ι., σελ.
ΑΥΓΕΝΑΚΗΣ Ε., σελ.
ΒΕΡΕΛΗΣ Χ., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΓΚΑΤΖΗΣ Ν., σελ.
ΔΡΑΓΩΝΑ Θ., σελ.
ΚΑΛΑΦΑΤΗΣ Σ., σελ.
ΚΑΡΑΜΑΡΙΟΣ Α., σελ.
ΚΑΤΣΙΦΑΡΑΣ Α., σελ.
ΚΟΝΤΟΓΙΑΝΝΗΣ Γ., σελ.
ΛΙΒΑΝΟΣ Σ., σελ.
ΜΠΑΝΤΟΥΒΑΣ Κ., σελ.
ΠΑΠΑΓΙΑΝΝΑΚΗΣ Μ., σελ.
ΠΑΠΑΧΡΗΣΤΟΣ Ε., σελ.
ΠΑΠΟΥΤΣΗΣ Χ., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΤΣΟΥΚΑΛHΣ Ν., σελ.
ΦΩΛΙΑΣ Χ., σελ.

      ΠΡΑΚΤΙΚΑ ΒΟΥΛΗΣ
      Η’ ΑΝΑΘΕΩΡΗΤΙΚΗ ΒΟΥΛΗ
      ΙΒ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α’
      ΣΥΝΕΔΡΙΑΣΗ ΡΛΑ’
      Τρίτη 6 Μαΐου 2008 (πρωί)
      
      Αθήνα, σήμερα στις 6 Μαΐου 2008, ημέρα Τρίτη και ώρα 10.36’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ ('Ελσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Μιχαήλ Μπεκίρη, Βουλευτή Αχαΐας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
        1) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  η ΄Ενωση Αθλητικών Σωματείων Βόρειας Ελλάδας ζητεί την άμεση παραχώρηση της χρήσης του Παμπελοποννησιακού Σταδίου στους αθλητές και τα Σωματεία.
        2) Η Βουλευτής Β΄ Αθηνών κ. ΜΑΡΙΑ  ΔΑΜΑΝΑΚΗ  κατέθεσε αναφορά με την οποία  οι Δήμαρχοι Αγίου Κηρύκου,Ευδήλου και Ραχών Ικαρίας ζητούν την επιχορήγηση του Φεστιβάλ πολιτισμικών διαλόγων Ίκαρος.
        3) Ο Βουλευτής Νομού Αττικής κ. ΑΘΑΝΑΣΙΟΣ  ΛΕΒΕΝΤΗΣ  κατέθεσε αναφορά με την οποία  η Συντονιστική Επιτροπή Συλλόγων Γονέων και Κηδεμόνων Νηπιαγωγείων, Δημοτικών Σχολείων και Γυμνασίου Πόρτο Ράφτη Αττικής ζητεί την επίλυση του σχολικού κτιριακού προβλήματος της περιοχής της.
        4) Ο Βουλευτής Νομού Αττικής κ. ΑΘΑΝΑΣΙΟΣ  ΛΕΒΕΝΤΗΣ  κατέθεσε αναφορά με την οποία  η Πανελλήνια ΄Ενωση Τεχνολόγων Ιατρικών Εργαστηρίων ζητεί την αύξηση του αριθμού των οργανικών θέσεων του Κλάδου της στους νέους Οργανισμούς των νοσοκομείων.
        5) Ο Βουλευτής Β΄ Πειραιώς κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία  η Πανελλήνια Ομοσπονδία Σωματείων Εργαζομένων Κ.Ε.Π. ζητεί τον έλεγχο και τη γνωστοποίηση των στοιχείων των επιτυχόντων στις 7Κ/2006 και 4Κ/2007 προκηρύξεις του Α.Σ.Ε.Π..
        6) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  οι Δήμαρχοι και οι Εργαζόμενοι στα προγράμματα «Βοήθεια στο Σπίτι» Νομού Λάρισας ζητούν τη θεσμική κατοχύρωση των προγραμμάτων `Βοήθεια στο Σπίτι`.
        7) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  η κ. ΄Εφη Βουτσινά ζητεί τη βελτίωση των συνθηκών νοσηλείας του αδελφού της Αλέξανδρου Βουτσινά, ασθενούς - κρατουμένου στο Ψυχιατρείο των φυλακών Κορυδαλλού.
        8) Οι Βουλευτές  Β΄ Αθηνών κ. ΦΩΤΗΣ  ΚΟΥΒΕΛΗΣ  και Β΄ Πειραιώς κ. ΙΩΑΝΝΗΣ  ΤΡΑΓΑΚΗΣ  κατέθεσαν αναφορά με την οποία  το Σωματείο Συνταξιούχων Η.Σ.Α.Π. ζητεί την αναπροσαρμογή των συντάξεων των μελών του.
        9) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  κάτοικοι Έξω Μουλιανών και Χαμεζίου της επαρχίας Σητείας Κρήτης ζητούν την κατασκευή αγροτικού δρόμου,για να έχουν πρόσβαση στις ιδιοκτησίες τους.
        10) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Σπουδαστών Κ.Ε.Κ., Δημοσίων Ι.Ε.Κ. Θεσσαλίας διαμαρτύρεται για τον τρόπο διαχείρησης των κονδυλίων που διατίθενται στα προγράμματα επαγγελματικής εκπαίδευσης και κατάρτισης. 
        11) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμαρχος Αγίου Νικολάου Νομού Λασιθίου Κρήτης ζητεί την άμεση πρόσληψη φυλάκων στο Αρχαιολογικό Μουσείο Αγίου Νικολάου και στους αρχαιολογικούς χώρους του Νομού.
        12) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία   ζητεί ενημέρωση για τις προθέσεις του αρμόδιου υπουργείου να τροποποιήσει το συνταξιοδοτικό καθεστώς των στρατιωτικών.
        13) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο κ. Κοσμίδης Κοσμάς διαμαρτύρεται για την καταχρηστική εφαρμογή του Ν.3051/2002,από τον Α.Σ.Ε.Π..
        14) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η κ.Σηφάκη Γεωργία,νοσοκόμα στο ΓΝΑΝ ζητεί την απόσπαση της, στο Κέντρο Υγείας Νεάπολης Νομού Λασιθίου Κρήτης.
        15) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  τα Αθλητικά Σωματεία του Κουτσουρά Σητείας Νομού Λασιθίου ζητούν οικονομική ενίσχυση για την αποπληρωμή δανείου και τη βελτίωση των αθλητικών τους εγκαταστάσεων.
        16) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Λεύκης Νομού Λασιθίου ζητεί την άμεση ανόρυξη γεωτρήσεων για την κάλυψη των υδροαρδευτικών του αναγκών καθώς και των αναγκών του νέου ΑΗΣ στον Αθερινόλακκο.
        17) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  το Σωματείο Υπαλλήλων και Εργατοτεχνιτών Ελληνικών Αμυντικών Συστημάτων - Αιγίου καταγγέλλει τη Γενική Διεύθυνση του εργοστασίου,για την προαγωγή υπαλλήλου χωρίς τα απαραίτητα τυπικά και ουσιαστικά προσόντα σε θέση ευθύνης.
        18) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  το Σωματείο Εργαζομένων του Γενικού Νοσοκομείου-Κέντρου Υγείας Κύμης Νομού Εύβοιας καταγγέλλει τη διοίκηση του Νοσοκομείου για λειτουργικά και άλλα προβλήματα.
        19) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ, Νομού Αττικής κ. ΔΗΜΟΣ ΚΟΥΜΠΟΥΡΗΣ και Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία  ο Δήμος Ιστιαίας Νομού Εύβοιας ζητεί την άμεση ολοκλήρωση των μελετών και τη δημοπράτηση του βόρειου οδικού άξονα Ψαχνά-Ιστιαία κ.λπ..
        20) Ο Βουλευτής Β΄ Πειραιώς κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία  οι Σύλλογοι Γονέων και Κηδεμόνων 1ου και 2ου Δημοτικού Σχολείου Κερατσινίου καθώς και η Ένωση Συλλόγων Γονέων Δήμου Κερατσινίου ζητούν την άμεση αντικατάσταση της δασκάλας της Γ΄ Δημοτικού του 1ου Δ.Σ.Κερατσινίου,η οποία βρίσκεται σε απόσπαση.
        21) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας τα οποία αναφέρονται στην παράνομη τοποθέτηση διαφημιστικών πινακίδων σε περιοχές του Νομού Αττικής.
        22) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην ανάγκη υποστήριξης του Κέντρου Αποκατάστασης Θυμάτων Βασανιστηρίων.
        23) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στις συνθήκες κράτησης των γυναικών,στις Φυλακές του Κορυδαλλού.
        24) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στο μισθολογικό καθεστώς των ιερέων.
        25) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στη ανάγκη άμεσης μετεγκατάστασης των ΡΟΜΑ από τον Βοτανικό.
        26) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στον έλεγχο των συμβάσεων του Ο.Σ.Ε. και της ΕΡΓΟ.Σ.Ε. με τη «SIEMENS».
        27) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Ανθοπαραγωγών Ιεράπετρας Νομού Λασιθίου Κρήτης διαμαρτύρεται για τη δικαστική δίωξη αγροτικών συλλόγων της Ιεράπετρας.
        28) Ο Βουλευτής Λακωνίας κ. ΠΑΝΑΓΙΩΤΗΣ  ΣΚΑΝΔΑΛΑΚΗΣ  κατέθεσε αναφορά με την οποία  ο κ. Αυγουστής Μιχάλης,δάσκαλος σε Ελληνικό Σχολείο της περιοχής των Η.Π.Α. ζητεί τη μετακίνησή του στο γραφείο εκπαίδευσης της Ουάσιγκτον.
        29) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  το Σωματείο Υπαλλήλων και Εργατοτεχνιτών των Ελληνικών Αμυντικών Συστημάτων-Αιγίου διαμαρτύρεται για την τοποθέτηση υπαλλήλου του εργοστασίου σε θέση ευθύνης,χωρίς αυτός να διαθέτει τα απαραίτητα τυπικά και ουσιαστικά προσόντα.
        30) Οι Βουλευτές Β΄ Πειραιώς κύριοι ΓΡΗΓΟΡΗΣ ΝΙΩΤΗΣ και  ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία  ο Εξωραϊστικός Σύλλογος Παλαιάς Κοκκινιάς `Η ΠΡΟΟΔΟΣ` ζητεί τη δημιουργία αθλητικών εγκαταστάσεων στο χώρο του πρώην κτήματος Δεσύλλα στον Πειραιά. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 4588/16-1-08 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ90022/1618/131/29-1-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στη παραπάνω ερώτηση, που κατατέθηκε στη Βουλή των Ελλήνων από τον Βουλευτή κ. Βασίλη Κεγκέρογλου, σχετικά με την επιστροφή ποσών στους ασφαλιστικούς οργανισμούς, ως έκπτωση από τις φαρμακευτικές εταιρίες, σας γνωρίζουμε τα ακόλουθα:
     Με το ν.3457/2006 καθιερώθηκε νέος τρόπος προμήθειας του φαρμάκου και αποζημίωσής του από την κοινωνική ασφάλιση.
     Με το άρθρο 4 του νόμου αυτού, καθιερώνεται «Τιμή Αναφοράς» και «Τιμή Ανάκτησης» και ορίζεται η επιβάρυνση των ασφαλιστικών οργανισμών, καθώς και το ποσό ανάκτησης που θα εισπράπουν οι ασφαλιστικοί οργανισμοί ως έκπτωση επί του κύκλου εργασιών από τις φαρμακευτικές εταιρίες. Με κοινή απόφαση των Υπουργών Οικονομίας και Οικονομικών, Ανάπτυξης, Απασχόλησης και Κοινωνικής Προστασίας, Υγείας και Κοινωνικής Αλληλεγγύης και Εμπορικής Ναυτιλίας ρυθμίζονται οι λεπτομέρειες και κάθε θέμα σχετικό με την εφαρμογή των παραπάνω, καθώς και ο χρόνος έναρξης ισχύος αυτών.
     Μέχρι να ολοκληρωθεί η ανωτέρω διαδικασία, θα ισχύσουν τα αναφερόμενα στην παρ. 3 του άρθρου 13 του ν.3408/05, σύμφωνα με την οποία προβλέπεται η επιστροφή χρηματικού ποσού στους ασφαλιστικούς οργανισμούς από τις φαρμακευτικές εταιρίες. Το ποσό αυτό αντιστοιχεί στη διαφορά μεταξύ της Ανώτατης Ασφαλιστικής Τιμής και της Καθαρής Τιμής κάθε φαρμακευτικού προϊόντος, επί την ποσότητα που αποδεδειγμένα διατέθηκε σε ασφαλισμένους κάθε φορέα. Ως έναρξη ισχύος της διαδικασίας αυτής έχει ορισθεί η 1/1/2006 και με κοινή απόφαση του Υπουργού Ανάπτυξης και του κατά περίπτωση αρμόδιου Υπουργού, θα καθορισθεί η διαδικασία και κάθε άλλο θέμα σχετικό με την επιστροφή της ανωτέρω διαφοράς στα δικαιούχα ασφαλιστικά ταμεία.
     Από τη Γενική Δ/νση Φορολογίας του Υπουργείου Οικoνoμίας & Οικονομικών, έχει ρυθμισθεί το θέμα της φορολογικής αντιμετώπισης της επιστροφής χρηματικών ποσών από τις φαρμακοβιομηχανίες προς τα ασφαλιστικά ταμεία.
     Επίσης από το Υπουργείο Ανάπτυξης, Γενική Γραμματεία Εμπορίου, έχει διατεθεί αναλυτικό υπόδειγμα για τον τρόπο υπολογισμού του ποσού της επιστροφής, το οποίο καλύπτει το σύνολο των περιπτώσεων και έχει εξασφαλισθεί η αναγκαία για τον υπολογισμό διάθεση on-line ηλεκτρονικού αρχείου τιμών σκευασμάτων με πλήρες ιστορικό μεταβολών.
     Από τους ασφαλιστικούς οργανισμούς έχει έγκαιρα ζητηθεί να μεριμνήσουν για τη συγκέντρωση κεντρικά όλων των συνταγών των ετών 2006 και 2007, ώστε να βρίσκονται σε ετοιμότητα επεξεργασίας προκειμένου να προσδιορισθεί τεκμηριωμένα το χρηματικό ποσό που θα ζητηθεί από τις φαρμακευτικές εταιρείες.
     Η ομάδα εργασίας που είχε συγκροτηθεί στη Γενική Γραμματεία Κοινωνικών Ασφαλίσεων έργο της οποίας αποτελούσε ο προσδιορισμός των τεχνικών απαιτήσεων και λειτουργικών προδιαγραφών για την εκκαθάριση των συνταγών φαρμάκων των ασφαλιστικών φορέων, ολοκλήρωσε το έργο της και παρέδωσε το σχετικό πόρισμά της.
    Ήδη, βρίσκεται σε στάδιο επεξεργασίας η προβλεπόμενη κοινή υπουργική απόφαση, με την οποία θα ρυθμισθεί η διαδικασία, ο τρόπος υπολογισμού και κάθε αναγκαία λεπτομέρεια για την επιστροφή του χρηματικού ποσού (rebate) στους ασφαλιστικούς οργανισμούς από τις υπόχρεες φαρμακευτικές εταιρίες.
    Το έργο της αυτοματοποιημένης διαχείρισης/εκκαθάρισης των συνταγών φαρμάκων ασφαλιστικών φορέων, μέσω του οποίου προσδιορίζεται και το κατά τα ανωτέρω χρηματικό ποσό, που κάθε φαρμακευτική εταιρία υποχρεούται να επιστρέφει στους ασφαλιστικούς οργανισμούς αρμοδιότητας ΓΓΚΑ, για μεν το ΙΚΑ-ΕΤΑΜ έχει ανατεθεί στο ίδιο, το οποίο έχει σχεδιάσει και βρίσκεται σε εξέλιξη το έργο «Παροχή υπηρεσιών σε ανθρώπινο δυναμικό και μέσα για τον σχεδιασμό και την οργάνωση συστήματος αυτοματοποιημένης διαχείρισης συνταγών του ΙΚΑ», με αντικείμενο τη μηχανογραφική διαχείριση αρχείων φαρμάκων, φαρμάκων, εκκαθάριση συνταγών ετών 2006 και εφεξής, profile ιατρών (MIS) και επιστροφή (rebate) από τις φαρμακευτικές εταιρίες. Στις προδιαγραφές του έργου έχει ορισθεί η υποχρέωση του αναδόχου για υπολογισμό των ποσών ανάκτησης από τις φαρμακευτικές εταιρίες. Το συγκεκριμένο έργο έχει εγκριθεί από το Δ.Σ. του Ιδρύματος και από τη Γενική Γραμματεία Δημόσιας Διοίκησης & Ηλεκτρονικής Διακυβέρνησης και βρίσκεται στο στάδιο της διενέργειας διαγωνισμού. .
     Για τους λοιπούς ασφαλιστικούς οργανισμούς το έργο της αυτοματοποιημένης διαχείρισης/ εκκαθάρισης θα ανατεθεί στην Α.Ε. Ηλεκτρονική Διακυβέρνηση Κοινωνικής Ασφάλισης (Η.ΔΙ.Κ.Α. ΑΕ).
Η Υπουργός
ΦΑΝΗ ΠΕΤΡΑΛΙΑ-ΠΑΛΛΗ »
    2. Στην με αριθμό 4534/16-1-08 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. Φ90022/1609/126/29-1-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
    «Απαντώντας στην ανωτέρω σχετική ερώτηση, που κατατέθηκε στη Βουλή από το Βουλευτή κ. Κουτμερίδη Στάθη, αναφορικά με αιτήματα της «Ένωσης Γονέων Διαβητικών Παιδιών και Εφήβων Βορείου Ελλάδος», για τα θέματα αρμοδιότητάς μας, σας γνωρίζουμε τα ακόλουθα:
     Σύμφωνα με τις διατάξεις του άρθρου 19 του ν. 1902/1990 και τις Υπουργικές αποφάσεις που εκδόθηκαν κατ' εξουσιοδότηση αυτού, οι ασφαλιστικοί οργανισμοί αρμοδιότητας Γ.Γ.Κ.Α., χορηγούν δωρεάν στους ασφαλισμένους τους που πάσχουν από σακχαρώδη διαβήτη, την απαιτούμενη ινσουλίνη καθώς και το αναλώσιμο υλικό, που είναι απαραίτητο για τη θεραπευτική αγωγή.
     Ειδικότερα, οι ασφαλιστικοί οργανισμοί χορηγούν στους πάσχοντες από σακχαρώδη διαβήτη τη δαπάνη των αναλώσιμων υλικών για τη μέτρηση του σακχάρου στο αίμα, των συσκευών χορήγησης ινσουλίνης, τη δαπάνη προμήθειας της αντλίας συνεχούς έγχυσης ινσουλίνης ύστερα από γνωμάτευση του Κεντρικού Συμβουλίου Υγείας, καθώς και τα απαραίτητα αναλώσιμα υλικά για τη χρήση της αντλίας.
     Προσθετικά είδη, θεραπευτικά μέσα και διάφορα όργανα παροδικής χρήσης, χορηγούνται στους ασφαλισμένους, σύμφωνα με τα επιμέρους ισχύοντα στους κανονισμούς των ασφαλιστικών οργανισμών. Επισημαίνεται, δε ότι, τα Διοικητικά Συμβούλια των ασφαλιστικών οργανισμών, έχουν τη δυνατότητα, στο πλαίσιο των αρμοδιοτήτων τους, να λαμβάνουν αποφάσεις για τη βελτίωση των παρεχομένων υπηρεσιών τους, έχοντας υπόψη αφενός τόσο τις ιδιαιτερότητες των ασφαλισμένων τους, όσο και την οικονομική κατάσταση του φορέα.
Η Υπουργός
ΦΑΝΗ ΠΕΤΡΑΛΙΑ-ΠΑΛΛΗ »
	3. Στην με αριθμό 4019/8-1-08 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Φ90022/1322/348/29-1-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 4019/8-1-2008 ερώτηση, η οποία κατατέθηκε στη Βουλή, από το Βουλευτή κ. Δαμανάκη Μαρία σχετικά με την ανάθεση από το ΙΚΑ-ΕΤΑΜ σε 330 άτομα του έργου της απογραφής και δημιουργίας μητρώου ασφαλισμένων, συνταξιούχων και εργοδοτών, της ταξινόμησης και σύγκλισης ηλεκτρονικών αρχείων, κλπ των εντασσομένων στο ΙΚΑ-ΕΤΑΜ Κλάδων Κύριας Σύνταξης Ασφαλιστικών Ταμείων καθώς και της συγκέντρωσης, καταγραφής, ταξινόμησης και ηλεκτρονικής καταχώρησης του συνόλου των στοιχείων των ασφαλισμένων του Ιδρύματος μέχρι 31-12-2001, σε 330 άτομα, σας γνωρίζουμε τα εξής:
      1. Σύμφωνα με τις διατάξεις του άρθρου 6 του Ν. 2527/1997, οι υπηρεσίες και τα νομικά πρόσωπα του δημοσίου τομέα δύνανται να συνάψουν σύμβαση μίσθωσης έργου με φυσικά πρόσωπα.
      Σε εφαρμογή των ανωτέρω διατάξεων εκδόθηκαν οι ακόλουθες πράξεις που αφορούν στη σύναψη σύμβασης μίσθωσης έργου από το ΙΚΑ-ΕΤΑΜ με 330 άτομα:
      α) η 135/2007 γνωμοδότηση της ολομέλειας του Νομικού Συμβουλίου του Κράτους στην οποία αναγράφονται 2 έργα του ΙΚΑ -ΕΤΑΜ , τα οποία είναι δυνατό να αποτελέσουν αντικείμενο συμβάσεων έργου, χωρίς να υποκρύπτεται σε αυτές σύμβαση εξαρτημένης εργασίας,
      β) η ΔΙΠΠ/Φ.ΕΓΚΡ. 7/305/12608/3-7-07 απόφαση της 33/2006 ΠΥΣ, με την οποία εγκρίνεται η σύναψη συμβάσεων μίσθωσης έργου με 330 άτομα, διαφόρων ειδικοτήτων, για χρονικό διάστημα 2 ετών στο ΙΚΑ-ΕΤΑΜ,
      γ) η Φ.10021/19825/3008/26-7-07 (ΦΕΚ1359/τ.Β') κοινή υπουργική απόφαση των Υπουργών Εσωτερικών Δημόσιας Διοίκησης και Αποκέντρωσης και Απασχόλησης και Κοινωνικής Προστασίας για ανάθεση έργου με μίσθωση από το ΙΚΑ-ΕΤΑΜ, και
      δ) η P00/1069/6-8-2007 σχετική ανακοίνωση του Ιδρύματος.
      Οι ανωτέρω συμβάσεις είναι συμβάσεις έργου, που προβλέπονται από τις διατάξεις του άρθρου 6 του N.2527/1997, δεν υποκρύπτουν συμβάσεις εξαρτημένης εργασίας και, για το λόγο αυτό, δεν υπάγονται στη διαδικασία προσλήψεων του ΑΣΕΠ.
      Η διαδικασία της σύναψης σύμβασης μίσθωσης έργου του ΙΚΑ-ΕΤΑΜ με φυσικά πρόσωπα είναι αυτή που προβλέπεται από τις προαναφερόμενες διατάξεις.
      2. Όσον αφορά στην υπαγωγή των εν λόγω φυσικών προσώπων στην ασφάλιση του Ο.Α.Ε.Ε., σας γνωρίζουμε τα εξής:
      Στην υποχρεωτική ασφάλιση του ΟΑΕΕ υπάγονται όλοι οι άνω των 18 ετών επαγγελματίες, βιοτέχνες και έμποροι, αδιακρίτως φύλου και υπηκοότητας, που ασκούν δραστηριότητα στην Ελλάδα. ( άρθ.1 του Π.Δ/τος 258/2005).
      Στην υποχρεωτική ασφάλιση του ΟΑΕΕ υπάγονται επίσης, οι απασχολούμενοι με σύμβαση έργου σε φορείς του Δημόσιου Τομέα, όπως αυτός οριοθετείται βάσει του άρθρου 51 του ν. 1892/90, σε επιχειρήσεις ΟΤΑ (Δημοτικές Επιχειρήσεις) και ερευνητικούς φορείς του ν. 1514/85, με την απαραίτητη προϋπόθεση ότι οι ανωτέρω φορείς για τη δράση τους αυτή χρηματοδοτούνται ή συγχρηματοδοτούνται από την Ευρωπαϊκή Ένωση.(παρ. 4, του άρθρου 9 του ν. 3050/02 ).
      Στην ασφάλιση του ανωτέρω οργανισμού υπάγονται επιπλέον και τα πρόσωπα που έχουν συνάψει σύμβαση μίσθωσης έργου και τα οποία, έχουν αναλάβει την υποχρέωση να εκτελέσουν συγκεκριμένο έργο διατηρώντας παράλληλα ελευθερία ενεργειών κατά την παροχή των υπηρεσιών τους (γνήσια σύμβαση έργου, άρθρο 681 του Αστικού Κώδικα.)
       Εφόσον, λοιπόν, μεταξύ του ΙΚΑ-ΕΤΑΜ και των υπαλλήλων έχουν συναφθεί συμβάσεις έργου, κατά τα παραπάνω, στις οποίες δεν υποκρύπτεται παροχή εξαρτημένης εργασίας και επομένως ασφάλιση στο ΙΚΑ-ΕΤΑΜ, τότε οι εν λόγω εργαζόμενοι υπάγονται στην υποχρεωτική ασφάλιση του ΟΑΕΕ.
       Η Υπουργός
       ΦΑΝΗ ΠΕΤΡΑΛΙΑ-ΠΑΛΛΗ »
    4. Στην με αριθμό 6541/19-2-2008 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. 114/13-3-2008 έγγραφο από τον Υπουργό Εμπορικής Ναυτιλίας Αιγαίου και Νησιωτικής Πολιτικής η ακόλουθη απάντηση:
        «Σε απάντηση του με αριθ. πρωτ. 6541/19-02-2008 εγγράφου σας, με το οποίο μας διαβιβάσθηκε ερώτηση του Βουλευτή κ. Β. Αποστολάτου, που κατατέθηκε στη Βουλή των Ελλήνων, σας γνωρίζουμε τα ακόλουθα:
        1. Ο σχεδιασμός της ηγεσίας του ΥΕΝΑΝΠ για την ανάπτυξη και τον εκσυγχρονισμό των λιμένων του Πειραιά και της Θεσσαλονίκης αποβλέπει στην ενίσχυση της ανταγωνιστικότητας των δύο λιμένων και την ανάδειξή τους σε σημαντικούς κόμβους εξυπηρέτησης του διαμετακομιστικού εμπορίου σε διεθνές επίπεδο και θα υλοποιηθεί με βάση το χρονοδιάγραμμα που έχει τεθεί, ενώ οι εργαζόμενοι δεν θα χάσουν ούτε θέσεις εργασίας ούτε εργασιακά δικαιώματα.
        2. Η ανάπτυξη και ο εκσυγχρονισμός των ελληνικών λιμένων αποτελεί προτεραιότητα της εθνικής λιμενικής πολιτικής και βασικό στόχο των κυβερνήσεων από το Μάρτιο 2004 μέχρι και σήμερα. Για το σκοπό αυτό έχουν πραγματοποιηθεί ουσιαστικές παρεμβάσεις για την ανάπτυξη και τον εκσυγχρονισμό των εμπορικών λιμένων της χώρας μεταξύ των οποίων:
        α) Η σύναψη του χρηματοδοτικού πρωτοκόλλου μεταξύ του ΥΕΝ και της Ευρωπαϊκής Τράπεζας Επενδύσεων για την υλοποίηση λιμενικών έργων μέσω της χορήγησης δανείων ύψους 3 δις ευρώ για έργα συνολικού προϋπολογισμού 6 δις ευρώ, στο πλαίσιο της οποίας έχουν ήδη υπογραφεί συμβάσεις για τη χρηματοδότηση έργων στον Ο.Λ.Π. Α.Ε. και στον Ο.Λ.Θ. Α.Ε. ενώ θα ακολουθήσουν και άλλοι λιμένες.
        β) Η αναζήτηση επενδυτικών κεφαλαίων από τον ιδιωτικό τομέα με την παραχώρηση χρήσης του εμπορευματικού σταθμού του ΟΛΘ Α.Ε. και των προβλητών ΙΙ και ΙΙΙ του ΟΛΠ Α.Ε. σε ιδιώτες που θα επενδύσουν για την αναβάθμιση και τον εκσυγχρονισμό των σταθμών των δύο λιμένων.
        γ) Η αξιοποίηση του νόμου για τις συμπράξεις δημόσιου και ιδιωτικού τομέα (ΣΔΙΤ) για έργα σε λιμένες, στο πλαίσιο του οποίου έχει ήδη εγκριθεί από την αρμόδια Διυπουργική Επιτροπή πρόταση του ΥΕΝΑΝΠ για την υλοποίηση έργων ασφαλείας σε 12 μεγάλους λιμένες της χώρας συνολικού προϋπολογισμού 370 εκ. ευρώ με διάρκεια 10 ετών.
        δ) Η προσπάθεια αξιοποίησης κοινοτικών πόρων προς όφελος των ελληνικών λιμένων, στο πλαίσιο της οποίας υλοποιούνται έργα που χρηματοδοτούνται από την κοινοτική πρωτοβουλία «INTERREG ΙΙ» και τα Επιχειρησιακά Προγράμματα του Γ' ΚΠΣ, ενώ σχεδιάζεται η αξιοποίηση πόρων του ΕΣΠΑ και των θαλάσσιων λεωφόρων των Διευρωπαϊκών Δικτύων Μεταφορών.
        Ο Υπουργός
        ΓΕΩΡΓΙΟΣ ΒΟΥΛΓΑΡΑΚΗΣ»
     5. Στην με αριθμό 6723/20-2-2008 ερώτηση του Βουλευτή κ. Νάσου Αλευρά δόθηκε με το υπ’ αριθμ. 7017/4/7952/11-3-2008 έγγραφο από τον Υφυπουργό Εσωτερικών η ακόλουθη απάντηση:
        «Σε απάντηση της ανωτέρω ερώτησης, που κατέθεσε ο Βουλευτής κ. Ν. ΑΛΕΥΡΑΣ, σας γνωρίζουμε ότι στην ευρύτερη περιοχή του λεκανοπεδίου και κυρίως σε βασικές οδικές αρτηρίες υφίσταται πράγματι κυκλοφοριακό πρόβλημα, ιδιαίτερα κατά τις ώρες αιχμής της κυκλοφορίας, το οποίο οφείλεται σε πολλούς παράγοντες. Οι κυριότεροι από αυτούς σχετίζονται με τον διαρκώς αυξανόμενο αριθμό των κυκλοφορούντων οχημάτων, τις εγγενείς αδυναμίες υποδομών και σχεδιασμού του οδικού δικτύου, το οποίο αδυνατεί να απορροφήσει σε ικανοποιητικό βαθμό τον μεγάλο αριθμό οχημάτων, σε συνδυασμό με τη συγκέντρωση Υπουργείων και λοιπών δημοσίων Υπηρεσιών και καταστημάτων στο κέντρο της πόλης, την έλλειψη επαρκών χώρων στάθμευσης, τον μεγάλο αριθμό των πραγματοποιούμενων στο κέντρο της πόλης συγκεντρώσεων-πορειών, τη δυσχέρεια κίνησης των μέσων μαζικής μεταφοράς, λόγω των παρανόμων σταθμεύσεων και της κίνησης Ι.Χ.Ε. αυτοκινήτων στις λεωφορειολωρίδες, την κατά κόρον διοργάνωση αθλητικών εκδηλώσεων, εμποροπανηγύρεων, λαϊκών αγορών κ.λπ. από τους Ο.Τ.Α., σωματεία και διάφορους συλλόγους, τις κυκλοφοριακές οδικές ρυθμίσεις των Δήμων της Αττικής, αλλά και την έλλειψη κυκλοφοριακής συνείδησης και πειθαρχίας οδηγών και πεζών.
        Για την αντιμετώπιση των προαναφερόμενων προβλημάτων και με στόχο τη δημιουργία συνθηκών ομαλής, ταχείας και ασφαλούς κυκλοφορίας και γενικότερα την αναβάθμιση της ποιότητας ζωής των κατοίκων της πρωτεύουσας, οι Υπηρεσίες Τροχαίας λαμβάνουν τα αναγκαία τροχονομικά μέτρα σε καθημερινή βάση. Τα μέτρα αυτά αφορούν στην εφαρμογή σχεδίων με τη διάθεση ρυθμιστών τροχονόμων, πεζών και εποχούμενων, για τη ρύθμιση της κυκλοφορίας κυρίως σε κρίσιμα σημεία, τα οποία κορυφώνονται κατά τις ώρες αιχμής, στη διευκόλυνση της κυκλοφορίας σε ευαίσθητους κυκλοφοριακά χώρους ομαδικής διακίνησης, καθώς και στον προγραμματισμό ρύθμισης της κυκλοφορίας όταν λαμβάνουν χώρα διάφορες εκδηλώσεις.
        Στο σημείο αυτό πρέπει να επισημάνουμε ότι, για τη βελτίωση των κυκλοφοριακών συνθηκών στην Αττική, με τις διατάξεις του ν. 3387/2005, ιδρύθηκε και λειτουργεί ο Θάλαμος Επιχειρήσεων Παρακολούθησης και Ελέγχου Κυκλοφορίας (Θ.Ε.Π.Ε.Κ.), ως ειδική Υπηρεσία στη Διεύθυνση Τροχαίας Αττικής, με αποστολή την ολοκληρωμένη παρακολούθηση και διαχείριση της οδικής κυκλοφορίας στο νομό Αττικής.
        Πέραν αυτών τα μέτρα τροχαίας αφορούν και στη βεβαίωση των παραβάσεων εκείνων που διογκώνουν το κυκλοφοριακό πρόβλημα, στις οποίες συμπεριλαμβάνεται βεβαίως και η παράνομη στάθμευση. Συγκεκριμένα εφαρμόζεται πρόγραμμα έντονης αστυνόμευσης του κέντρου των Αθηνών, για την αποτροπή των παρανόμων σταθμεύσεων και τη βεβαίωση παραβάσεων, σε συνεργασία με τη Δημοτική Αστυνομία, ενώ απομακρύνονται τα παρανόμως σταθμευμένα οχήματα, τόσο με τα υπηρεσιακά γερανοφόρα όσο και με οχήματα του ΟΑΣΑ, στα οποία επιβαίνει και αστυνομικός. Για την αντιμετώπιση του προβλήματος αυτού πέριξ των Δικαστηρίων της π. Σχολής Ευελπίδων και του Εφετείου, διατίθενται καθημερινά αστυνομικοί-τροχονόμοι. Στο σημείο αυτό πρέπει να σημειώσουμε ότι το Υπουργείο μας απασχολεί σοβαρά το θέμα της παρεμπόδισης της κίνησης των ΑμεΑ, αλλά και γενικότερα των πεζών, που προκαλείται από τις παράνομες σταθμεύσεις των οχημάτων, κυρίως στην Αθήνα, αλλά και τις άλλες μεγάλες πόλεις. Για το λόγο αυτό έχουν δοθεί στις Υπηρεσίες μας ειδικότερες εντολές και οδηγίες για περαιτέρω δραστηριοποίηση και ευαισθητοποίηση του προσωπικού τους, ώστε να περιορισθεί το απαράδεκτο αυτό φαινόμενο.
        Παράλληλα, στα πλαίσια των μέτρων που λαμβάνουμε για τη βελτίωση των κυκλοφοριακών συνθηκών στην Αττική, από 28-10-2007 προγραμματίσθηκαν και πραγματοποιούνται, σε καθημερινή βάση, όταν βεβαίως το επιτρέπουν οι καιρικές συνθήκες, πτήσεις ελικοπτέρου της Αστυνομίας, στο οποίο επιβαίνει κατάλληλος αξιωματικός της Τροχαίας. Αποστολή του ελικοπτέρου, που φέρει τον αναγκαίο εξοπλισμό, εκτός από τον έλεγχο της κυκλοφορίας βασικών αρτηριών και κόμβων της Αττικής, είναι η μετάδοση εικόνας και η αμφίδρομη επικοινωνία με το ΘΕΠΕΚ και τους κατά τόπους σταθμούς τροχαίας. Το μέτρο αυτό, από τη μέχρι τώρα εφαρμογή του, κρίνεται θετικό, αφού σε αρκετές περιπτώσεις συμβάντων (συγκρούσεις, ακινητοποιήσεις οχημάτων κ.λπ.) μεταφέρθηκε άμεσα εικόνα και πληροφορίες στο ΘΕΠΕΚ και τις επίγειες δυνάμεις, με αποτέλεσμα να εκδηλωθούν άμεσα οι επιβαλλόμενες ενέργειες των Υπηρεσιών.
        Σε ό,τι αφορά την στελέχωση των Υπηρεσιών Τροχαίας Αττικής, σας γνωρίζουμε ότι το Υπουργείο μας θα προχωρήσει στη σταδιακή πλήρωση όλων των κενών οργανικών θέσεων του προσωπικού που έχουν παρουσιαστεί και αφέθηκαν να υπάρχουν ήδη προ του 2004, ώστε να μπορέσουν οι αστυνομικές Υπηρεσίες να επιτελέσουν την αποστολή τους, όπως απαιτεί ο ρόλος τους. Σήμερα οι Υπηρεσίες στελεχώνονται με το απαραίτητο προσωπικό, μέσα από τις δυνατότητες που παρέχει η δύναμη του Σώματος, με ορθολογική κατανομή αυτής, λαμβανομένου πάντα υπόψη και του ισχύοντος καθεστώτος μεταθέσεων του προσωπικού όπως καθορίζεται από τις κείμενες διατάξεις.
        Στο πλαίσιο αυτό έχουν στελεχωθεί και οι Υπηρεσίες της Διεύθυνσης Τροχαίας Αττικής, με δύναμη η οποία σήμερα παρουσιάζει έλλειμμα έναντι της οργανικής τους, γεγονός που συμβαίνει με αρκετές αστυνομικές Υπηρεσίες. Για την κάλυψη μέρους των κενών αυτών θέσεων, οι εν λόγω Υπηρεσίες, κατά το παρελθόν έτος, ενισχύθηκαν με 333 αστυφύλακες και 66 ειδικούς φρουρούς, νεοεξελθόντες των Σχολών. Περαιτέρω ενίσχυσή τους θα γίνει και κατά τις μεταθέσεις του τρέχοντος έτους, καθώς και με νέους αστυνομικούς, μετά την έξοδό τους από τις Σχολές. Επίσης, κατά την προσεχή θερινή περίοδο, θα ενισχυθούν και με ικανό αριθμό δοκίμων αστυφυλάκων.
        Ο Υφυπουργός
        ΠΑΝΑΓΙΩΤΗΣ ΧΗΝΟΦΩΤΗΣ»
     6. Στην με αριθμό  4180/10.1.08 ερώτηση των Βουλευτών κυρίων Φώτιου Κουβέλη και Αναστασίου Κουράκη δόθηκε με το υπ’ αριθμ. 7017/4/7774/29.1.08  έγγραφο από τον Yφυπουργό Εσωτερικών η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι Βουλευτές κ.κ. Φ. ΚΟΥΒΕΛΗΣ και Τ. ΚΟΥΡΑΚΗΣ, σας γνωρίζουμε ότι, κατά το αναφερόμενο σε αυτή περιστατικό και κατά την προσπάθεια των αστυνομικών να συλλάβουν τον αλλοδαπό υπήκοο Μαυριτανίας, ο οποίος αντιδρούσε και 'να κατασχέσουν το εμπόρευμά του, ένας ιδιώτης, από τους συγκεντρωμένους στο σημείο, άρχισε να βιντεοσκοπεί με φορητή κάμερα τις ενέργειες των αστυνομικών. Οι τελευταίοι του συνέστησαν να μη συνεχίσει τη βιντεοσκόπηση, αλλά αυτός επέμενε, με αποτέλεσμα να τον συλλάβουν και με τον επίσης συλληφθέντα αλλοδαπό οδηγήθηκαν στο Αστυνομικό Τμήμα Ακροπόλεως.
     Στη συνέχεια, με προφορική εντολή της Εισαγγελέως Ποινικής Διώξεως, ο ιδιώτης αφέθηκε ελεύθερος, ενώ ο αλλοδαπός προσήχθη, στα πλαίσια του αυτοφώρου, στην Εισαγγελία Πλημμελειοδικών και παραπέμφθηκε στο Μονομελές Πλημμελειοδικείο Αθηνών.
     Με αφορμή τα καταγγελλόμενα με την ερώτηση των κ.κ. Βουλευτών, αλλά και τα αναφερόμενα σε δημοσιεύματα του τύπου, για τη συμπεριφορά των επιληφθέντων στην υπόθεση αυτή αστυνομικών, από την Υπηρεσία διετάχθη η διενέργεια προκαταρκτικής έρευνας, σύμφωνα με τη διάταξη του άρθρου 22 του π.δ. 22/1996, προκειμένου να διερευνηθεί η όλη υπόθεση και να καταλογισθούν τυχόν πειθαρχικές ευθύνες σε βάρος των υπαιτίων . Αν κατά την πορεία της έρευνας προκύψουν στοιχεία τέτοιας βαρύτητας που να δικαιολογούν τη διενέργεια Προφορικής ή Ένορκης Διοικητικής Εξέτασης, αυτή θα διαταχθεί.
     Στο σημείο αυτό θα πρέπει να τονισθεί ότι το Υπουργείο μας είναι ιδιαίτερα ευαίσθητο στο θέμα της άψογης συμπεριφοράς των αστυνομικών προς τους πολίτες, ημεδαπούς και αλλοδαπούς και της πιστής εκτέλεσης των καθηκόντων τους, κυρίως σε ό,τι αφορά τον απόλυτο σεβασμό των ατομικών τους δικαιωμάτων. Για το λόγο δε αυτόν έχουν δοθεί στο προσωπικό συγκεκριμένες εντολές και οδηγίες, ενώ παράλληλα εξαντλείται η αυστηρότητά μας σε όσους γίνονται επιλήσμονες των υποχρεώσεών τους αυτών. Σταθερή απόφαση και θέλησή μας είναι να αποκαλύπτουμε τα περιστατικά αυτά, παράλληλα δε επιδιώκουμε διαρκώς τη διασφάλιση της αξιοπρέπειας της μέγιστης πλειοψηφίας των αστυνομικών και τη διαφύλαξη του κύρους της Αστυνομίας, μέσα από τη δημοκρατική δομή και λειτουργία της και την αφοσίωση του προσωπικού στους θεσμούς του δημοκρατικού μας πολιτεύματος και στις συνταγματικές και νομικές επιταγές.
     Στο πλαίσιο αυτό, κάθε καταγγελία ή πληροφορία, για ανάρμοστη συμπεριφορά αστυνομικού, κατά την εκτέλεση των καθηκόντων του ή όταν ευρίσκεται εκτός διατεταγμένης υπηρεσίας και γενικά για ενέργεια ή παράλειψη των αστυνομικών αντίθετη με το Σύνταγμα, τους ισχύοντες νόμους και κανονισμούς και την ηθική τάξη, εξετάζεται σε βάθος, με ιδιαίτερη προσοχή και σχολαστικότητα και εφόσον διαπιστωθεί παράβαση αυτών εφαρμόζεται με αυστηρότητα η κείμενη νομοθεσία. Η ευαισθησία μας αυτή για την πάταξη κάθε πράξης ή παράλειψης που δεν συμβιβάζεται με το λειτούργημα του αστυνομικού έχει επανειλημμένα δηλωθεί και έμπρακτα αποδειχθεί.
Ο Υφυπουργός
ΠΑΝΑΓΙΩΤΗΣ ΧΗΝΟΦΩΤΗΣ»
     7. Στην με αριθμό 5781/6.2.08 ερώτηση των Βουλευτών κυρίων Σπυρίδωνα-Άδωνι Γεωργιάδη και Κωστή Αϊβαλιώτη δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ/456/29.2.08 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5781/6.1.08 ερώτησης των Βουλευτών κ.κ. Σπυρίδωνα - Άδωνι Γεωργιάδη και Κωστή Αϊβαλιώτη, και σύμφωνα με τα στοιχεία που έθεσε υπόψη μας η Διεύθυνση Οικονομικών Υποθέσεων, κατατίθενται συνημμένα καταστάσεις που αφορούν τις πάσης φύσεως οργανώσεις και ενώσεις που έχουν χρηματοδοτηθεί από το Υπουργείο Πολιτισμού μέσω του Τακτικού Προϋπολογισμού, του Προγράμματος Δημοσίων Επενδύσεων και του Ειδικού Λογαριασμού κατά τα έτη 2004,2005,2006 και 2007.
      Ο Υπουργός
      ΜΙΧΑΛΗΣ ΛΙΑΠΗΣ»
      (Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Μέτρα για τη μείωση της ενεργειακής κατανάλωσης των κτιρίων και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση Συμφωνίας Στρατιωτικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Αραβικών Εμιράτων».
      Το νομοσχέδιο ψηφίστηκε στη Διαρκή Επιτροπή κατά πλειοψηφία. Εισάγεται προς συζήτηση στη Βουλή με τη διαδικασία του άρθρου 108 του Κανονισμού. Δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας. 
      Επιθυμεί κάποιος συνάδελφος να πάρει το λόγο; 
      ΝΙΚΟΛΑΟΣ ΓΚΑΤΖΗΣ: Εγώ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, έχουμε δηλώσει την αντίθεσή μας σ’ αυτήν την κύρωση κατά τη συνεδρίαση της επιτροπής και επαναλαμβάνουμε αυτά τα οποία είχαμε πει κατά την τοποθέτηση της κυρίας Κανέλλη στην επιτροπή. Είμαστε αντίθετοι, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε. 
      Κηρύσσεται περαιωμένη, λοιπόν, η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας «Κύρωση Συμφωνίας Στρατιωτικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Αραβικών Εμιράτων».
      Ερωτάται το Σώμα: Γίνεται δεκτό το νομοσχέδιο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το νομοσχέδιο του Υπουργείου Εθνικής Άμυνας: «Κύρωση Συμφωνίας Στρατιωτικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Αραβικών Εμιράτων» έγινε δεκτό κατ’ αρχήν, κατ’ άρθρο και στο σύνολό του κατά πλειοψηφία και έχει ως εξής:
      (να καταχωρισθεί το νομοσχέδιο σελ.5α)
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.    
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Έλσα Παπαδημητρίου): Το Σώμα παρέσχε τη ζητηθείσα εξουσιοδότηση. 
      Κύριοι συνάδελφοι, επανερχόμαστε στην προεκφώνηση των νομοσχεδίων της ημερήσιας διάταξης.
      Υπουργείου Μεταφορών και Επικοινωνιών. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης για συνεργασία στους τομείς των ταχυδρομείων, των τηλεπικοινωνιών και των τεχνολογιών πληροφορικής μεταξύ του Υπουργείου Μεταφορών και Επικοινωνιών της Ελληνικής Δημοκρατίας και του Υπουργείου Επικοινωνιών και Τεχνολογιών Πληροφορικής της Αραβικής Δημοκρατίας της Αιγύπτου».  
      Ερωτάται το Σώμα: Γίνεται δεκτό το νομοσχέδιο 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Του ιδίου Υπουργείου. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Δημοκρατίας της Αλβανίας για συνεργασία στους τομείς των ταχυδρομείων και ηλεκτρονικών επικοινωνιών». 
      Ερωτάται το Σώμα: Γίνεται δεκτό το νομοσχέδιο 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Επανερχόμεθα στο νομοσχέδιο του Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Μέτρα για τη μείωση της ενεργειακής κατανάλωσης των κτιρίων και άλλες διατάξεις». 
      Η Διάσκεψη των Προέδρων απεφάσισε στη συνεδρίασή της στις 16 Απριλίου τη συζήτηση του νομοσχεδίου σε δύο έως τρεις συνεδριάσεις.
      Στη σημερινή συνεδρίαση θα συζητηθεί το νομοσχέδιο επί της αρχής. 
      Έχει ζητήσει το λόγο ο Υπουργός Ανάπτυξης κ. Φώλιας.
      Ορίστε, κύριε Υπουργέ.
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Κυρία Πρόεδρε, κατ’ αρχήν να ευχηθώ σε όλους χρόνια πολλά και Χριστός Ανέστη και καλή δουλειά να έχουμε. 
      Επί του νομοσχεδίου που συζητούμε, θα ήθελα να επισημάνω πως ακούστηκε από πολλές πλευρές ότι δεν θα έπρεπε να μειώσουμε την πιστοποίηση των κτιρίων πάνω από χίλια τετραγωνικά μέτρα μόνο, αλλά να την επεκτείνουμε σε όλα τα μεγέθη. Αυτό είναι το άρθρο 6 παράγραφος 1 του σχεδίου νόμου κι έχω το εξής να πω και να προτείνω:
      Το αρχικό άρθρο του σχεδίου νόμου προέβλεπε ότι κατά την πώληση ή μίσθωση νέων κτηρίων ή υφισταμένων κτηρίων άνω των χιλίων τετραγωνικών μέτρων που έχουν υποστεί ριζική ανακαίνιση, πρέπει να διατίθεται από τον ιδιοκτήτη τους πιστοποιητικό ενεργειακής απόδοσης. Με αυτόν τον τρόπο το πεδίο εφαρμογής της σχετικής ρύθμισης για το πιστοποιητικό ενεργειακής απόδοσης επεκτείνεται όχι μόνο στα νέα κτήρια, αλλά και στα παλιά άνω των χιλίων τετραγωνικών μέτρων που υφίστανται ριζική ανακαίνιση, κατά την έννοια του νόμου.
      Η διάταξη αυτή βρισκόταν μέσα στο πνεύμα της οδηγίας, ενώ παρόμοιες ρυθμίσεις έχουν υιοθετηθεί τόσο στο γερμανικό νόμο όσο και στο νόμο της Δανίας. Αυτή η ρύθμιση έχει ουσιαστικά μεταβατικό χαρακτήρα, με σκοπό να μην διαταράξει απότομα την ήδη επιβαρυμένη αγορά ακινήτου. 
      Είχε δε προβλεφθεί σε πολιτικό επίπεδο η διεύρυνση του πεδίου εφαρμογής του νόμου σε όλα τα κτήρια, σε μεταγενέστερο –αλλά σαφώς σε σύντομο- χρόνο, αφού είχαν αφομοιωθεί από τους αποδέκτες οι νέες ρυθμίσεις και είχαν διαμορφωθεί οι σχετικές διαδικασίες, αλλά είχε δημιουργηθεί και επάρκεια ελεγκτών που θα μπορούσαν αποτελεσματικότερα να ελέγχουν τα κτήρια.
      Προτείνουμε μία νέα διατύπωση του άρθρου αυτού –μετά από τη συζήτηση που προηγήθηκε στην Επιτροπή- στην οποία προβλέπεται ότι κατά την πώληση ή μίσθωση όλων των κτηρίων ανεξαρτήτως μεγέθους, πάνω πάντως των πενήντα τετραγωνικών μέτρων ή και ανεξαρτήτως παλαιότητας, πρέπει να επιδεικνύεται πιστοποιητικό καλής ή κακής ενεργειακής απόδοσής τους. 
      Σύμφωνα με αυτήν τη ρύθμιση, το πεδίο εφαρμογής υποχρέωσης έκδοσης και επίδειξης πιστοποιητικού διευρύνεται από τώρα και όχι σε βάθος χρόνου, σε όλα τα κτήρια που πρόκειται να πουληθούν ή να ενοικιαστούν. 
      Με αυτόν τον τρόπο η συγκεκριμένη διάταξη είναι απόλυτα σύμφωνη τόσο με το πνεύμα όσο και με το γράμμα της οδηγίας. Τέτοια διάταξη υπάρχει και στον αυστριακό νόμο, ο οποίος εναρμόνισε πρόσφατα τη συγκεκριμένη οδηγία στο εθνικό του δίκαιο. Η αγορά ακινήτων και οι αρμόδιοι φορείς καλούνται πλέον να εξοικειωθούν με τα νέα γεγονότα άμεσα, συντομότατα. 
      Προκειμένου να αποφευχθούν καθυστερήσεις ή παρερμηνείες, θα συνεπικουρηθούν από μία μεγάλη εκστρατεία ενημέρωσης, σχετικά με τη διαδικασία που θα πρέπει να ακολουθήσουν για την έκδοση του πιστοποιητικού ενεργειακής απόδοσης σε σύντομο χρονικό διάστημα και με τη μικρότερη δυνατή επιβάρυνση για τους ιδιοκτήτες, καθώς και για την εντατική εκπαίδευση των αρμοδίων φορέων. 
      Αυτή η τροποποίηση επιφέρει συνακόλουθα και την τροποποίηση του άρθρου 3 παράγραφος 1 του σχεδίου νόμου, επεκτείνοντας την εφαρμογή του Κανονισμού του άρθρου 3 σε όλα τα κτήρια άνω των πενήντα τετραγωνικών μέτρων, ρυθμίζοντας με αυτόν τον τρόπο τη διαδικασία έκδοσης και ελέγχου του πιστοποιητικού ενεργειακής απόδοσης καθώς και τα αρμόδια προς τούτο όργανα. 
      Και η τροποποίηση που προτείνεται είναι η εξής: «Κατά την πώληση ή τη (διαγράφεται: «εκμίσθωσή των»), μίσθωση κτιρίων (διαγράφεται: «του προηγουμένου εδαφίου»), διατίθεται από τον ιδιοκτήτη στον αγοραστή ή τον μισθωτή αυτών πιστοποιητικό ενεργειακής απόδοσης». Αυτή είναι η πρόταση τροπολογίας, για να μπορέσουμε να ανταποκριθούμε σε μια κοινή -νομίζω- θέση που έχει διατυπωθεί.
      Εκείνο που θα κάνω ακριβώς είναι να ζητήσω να βγουν φωτοτυπίες και να μοιραστούν στους εισηγητές των κομμάτων, για να έχω τη σύμφωνη γνώμη τους ώστε να προχωρήσουμε στην υιοθέτηση του νομοσχεδίου.
      ΕΥΑΓΓΕΛΟΣ ΠΑΠΑΧΡΗΣΤΟΣ: Μπορείτε να μας τη δώσετε γραπτή;
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, παρακαλώ να κατατεθούν στη Γραμματεία και να διανεμηθούν προς τους συναδέλφους.
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Μάλιστα, κυρία Πρόεδρε.
      Ευχαριστώ πάρα πολύ.
      (Στο σημείο αυτό ο Υπουργός Ανάπτυξης κ. Χρήστος Φώλιας καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
      (να μπουν οι σελ. 13-16)
      ΠΡΟΕΔΡΕΥΟΥΣΑ (Έλσα Παπαδημητρίου): Οι Πρόεδροι των Κοινοβουλευτικών Ομάδων με επιστολές τους προς τον κ. Δημήτρη Σιούφα, Πρόεδρο της Βουλής, ορίζουν αντιστοίχως ως Κοινοβουλευτικούς Εκπροσώπους κατά τη συζήτηση του νομοσχεδίου του Υπουργείου Ανάπτυξης, για τη Νέα Δημοκρατία το Βουλευτή κ. Καραμάριο και για το Κ.Κ.Ε. τον κ. Νίκο Γκατζή.
      Ο Κοινοβουλευτικός Εκπρόσωπος του ΛΑ.Ο.Σ. ορίζει τον κ. Πολατίδη Ηλία ως ειδικό αγορητή.
      Ομοίως, με επιστολή του προς τον Πρόεδρο της Βουλής, ο κ. Αλέξανδρος Αλαβάνος ορίζει Κοινοβουλευτικό Εκπρόσωπο τον κ. Μιχάλη Παπαγιαννάκη και ειδικό αγορητή τον κ. Νίκο Τσούκαλη.
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Κυρία Πρόεδρε, μου επιτρέπετε;
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, θέλετε πάλι το λόγο;
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Είναι δύο βελτιώσεις νομοθετικές. Θέλετε να τις καταθέσω απλώς;
      ΠΡΟΕΔΡΕΥΟΥΣΑ (Έλσα Παπαδημητρίου): Ναι, παρακαλώ να κατατεθούν και να διανεμηθούν.
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Μάλιστα, κυρία Πρόεδρε.
      (Στο σημείο αυτό ο Υπουργός Ανάπτυξης κ. Χρήστος Φώλιας καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
      (να μπουν οι σελ. 19 και 20)
      
      ΠΡΟΕΔΡΕΥΟΥΣΑ (Έλσα Παπαδημητρίου): Καλώ στο Βήμα τον εισηγητή της Πλειοψηφίας κ. Κοντογιάννη Γιώργο.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κυρία Πρόεδρε, κυρίες και κύριοι συνάδελφοι, κύριοι Υπουργοί, Χριστός Ανέστη, χρόνια πολλά, σε όλους.
      Η κλιματική αλλαγή, όπως σιγά-σιγά έχουμε αρχίσει να τη βιώνουμε και στη χώρα μας, θεωρείται πλέον η μεγαλύτερη απειλή που αντιμετωπίζει η ανθρωπότητα, μια απειλή, όμως, που προέρχεται από τις δραστηριότητες του ιδίου του ανθρώπου. Ο ενεργειακός τομέας αποτελεί μια ανθρώπινη δραστηριότητα, της οποίας η συμβολή στο φαινόμενο του θερμοκηπίου και της κλιματικής αλλαγής είναι καθοριστική. Για το λόγο αυτό, αναζητούνται λύσεις, όπως η προώθηση ανανεώσιμων πηγών ενέργειας, αλλά και μέτρα που θα ενισχύσουν τις προσπάθειες για εξοικονόμηση ενέργειας.
      Είναι γενικώς παραδεκτό ότι η εξοικονόμηση ενέργειας είναι ο φθηνότερος και εξυπνότερος τρόπος αντιμετώπισης της ενεργειακής και περιβαλλοντικής κρίσης της εποχής μας και τα περιθώρια μοιάζουν πρακτικά απεριόριστα. Δηλαδή θα μπορούσε να πει κάποιος ότι η σημαντικότερη και αποδοτικότερη εναλλακτική μορφή ενέργειας είναι η μείωση της κατανάλωσης.
      Ωστόσο, η εξοικονόμηση ενέργειας δεν είναι δραστηριότητα η οποία αφορά μόνο την πολιτεία, όπως συμβαίνει με την προώθηση των ανανεώσιμων πηγών ενέργειας. Για την εξοικονόμηση ενέργειας στον κτηριακό τομέα χρειάζεται και η συμμετοχή των πολιτών. Μέχρι σήμερα, το πρόβλημα της υπερβολικής κατανάλωσης ενέργειας στα κτήρια ήταν υποβαθμισμένο, ίσως γιατί δεν είχαμε συνειδητοποιήσει το βαθμό συμβολής των κτηρίων στη ρύπανση της ατμόσφαιρας.
      Έτσι, λοιπόν, σήμερα με τη βοήθεια των επιστημονικών μετρήσεων που έχουν μεσολαβήσει, γνωρίζουμε ότι η βασική πηγή ρύπανσης της ατμόσφαιρας δεν είναι η βιομηχανία, αλλά τα αστικά κέντρα, τα οποία συγκεντρώνουν το 80% του πληθυσμού και καταναλώνουν το 75% της ενέργειας.
      Σύμφωνα με στοιχεία της Ευρωπαϊκής Ένωσης, η κατανάλωση ενέργειας για θέρμανση, ψύξη και φωτισμό στα κτήρια αναλογεί στο 40% της συνολικής ενέργειας κατανάλωσης της Ευρώπης. Τα κτήρια ευθύνονται σε ποσοστό 45% για τις εκπομπές διοξειδίου του άνθρακος και απορροφούν το 35% της συνολικά παραγόμενης ενέργειας.
     Ενδεικτικό της πορείας που ακολουθεί η καταναλωτική μας κοινωνία είναι και το γεγονός ότι μέσα στην τελευταία πενταετία το ποσοστό που χρειάζονται τα κτήριά μας για ψύξη, θέρμανση, ηλεκτροδότηση, έχει αυξηθεί κατά 25%. Στην Ελλάδα και ιδιαίτερα στην Αθήνα, παρατηρείται το φαινόμενο της αστικής θερμικής νησίδας. Η απαιτούμενη ενέργεια για τον δροσισμό ενός κτηρίου στο κέντρο της Αθήνας, λόγω της λειτουργίας της πόλης και της έλλειψης πρασίνου, είναι σχεδόν διπλάσια από την ενέργεια που απαιτείται για το δροσισμό του ανάλογου κτηρίου στην περιφέρεια. 
     Παράλληλα και στην ενέργεια καταγράφονται οικονομικές ανισότητες. Σύμφωνα με στοιχεία της ομάδας μελετών κτηριακού περιβάλλοντος του Πανεπιστημίου Αθηνών, σε ένα νοικοκυριό με ετήσιο εισόδημα κάτω από 9.000 ευρώ η κατανάλωση για θέρμανση ανά άτομο και τετραγωνικό μέτρο ξεπερνά τα δέκα λίτρα το χρόνο, τη στιγμή που για εισοδήματα πάνω από 100.000 ευρώ δεν υπερβαίνει τα τεσσεράμισι λίτρα. Αλλά και για κλιματισμό τα χαμηλά εισοδήματα πληρώνουν 197 ευρώ το χρόνο όταν ο μέσος όρος είναι 100 ευρώ το χρόνο. Οι διαφορές αυτές έχουν σχέση βέβαια με την ποιότητα των οικοδομικών υλικών, τη μόνωση, αλλά και την ποιότητα των μηχανημάτων θέρμανσης και κλιματισμού που χρησιμοποιούνται ανάλογα την οικονομική δυνατότητα του καθενός. Μόνο που στην προκειμένη περίπτωση τα φθηνά υλικά είναι περισσότερο ενεργοβόρα με χαρακτηριστικότερη περίπτωση αυτή των κλιματιστικών. 
     Ένα ακόμη στοιχείο το οποίο πρέπει να έχουμε υπ’ όψιν μας είναι η ποιότητα του περιβάλλοντος στο εσωτερικό των κτηρίων. Σύμφωνα με μελέτες, το λεγόμενο σύνδρομο των ασθενούντων κτηρίων με κακής ποιότητας αέρα εκτός από ενεργοβόρα, επιφέρουν μακροχρόνιες επιπτώσεις στην ευεξία των εργαζομένων, στην υγεία τους, αλλά και στην απόδοσή τους στην εργασία. Στα κτήρια δε είτε πρόκειται για εργασία είτε για κατοικία, αναλώνουμε περίπου το 80% του βίου μας. 
     Μέσα σ’ αυτήν την πραγματικότητα που επιτάσσει την προστασία και την ασφάλεια των πολιτών, αλλά και την γρήγορη προσαρμογή της Ελλάδας σε μια φιλοπεριβαλλοντική και αποδοτική ενεργειακή παραγωγή και κατανάλωση, η Κυβέρνηση της Νέας Δημοκρατίας προώθησε τα τέσσερα τελευταία χρόνια μια σειρά πολιτικών μέτρων και δράσεων κινούμενη προς τρεις στρατηγικές κατευθύνσεις:
     Πρώτον, την προώθηση ενός διαφανούς και αποτελεσματικού πλαισίου στον τομέα της ενέργειας, μέσα από την απελευθέρωση των αγορών ηλεκτρισμού και φυσικού αερίου.
     Δεύτερον, την προώθηση μεγάλων διεθνών έργων και την ένταξη της χώρας μας στα μεγάλα δίκτυα που την καθιστούν διεθνή ενεργειακό δίαυλο και αναβαθμίζουν τη γεωστρατηγική της θέση στην περιοχή.
     Τρίτον, τον περιορισμό της πετρελαϊκής εξάρτησης της χώρας με την παράλληλη προώθηση μέτρων για την εξοικονόμηση ενέργειας και την αξιοποίηση των εναλλακτικών και ανανεώσιμων, φιλικών προς το περιβάλλον, πηγών ενέργειας.
     Η εθνική σημασία αυτής της πολιτικής που ασκεί η Κυβέρνηση του κ. Καραμανλή δεν χρειάζεται βέβαια να αναλυθεί, αφού όλοι γνωρίζουμε ότι η ενεργειακή εξάρτηση πολλές φορές αποτελεί τροχοπέδη για τα συμφέροντα της χώρας. Με τα μέτρα που μέχρι σήμερα λαμβάνουμε, αλλά και με άλλα που σύντομα θα ληφθούν, ως Κυβέρνηση η Νέα Δημοκρατία στοχεύει η εξοικονόμηση ενέργειας να αποτελέσει το βασικό στοιχείο της καθημερινότητας του Έλληνα πολίτη καταναλωτή.
     Με το προτεινόμενο σχέδιο νόμου η πολιτεία ανταποκρίνεται στις εθνικές της δεσμεύσεις που απορρέουν από το κοινοτικό δίκαιο και έρχεται να μεταφέρει στο εσωτερικό δίκαιο την οδηγία 91/2002 του Ευρωπαϊκού Κοινοβουλίου και Συμβουλίου για την ενεργειακή απόδοση των κτηρίων ενώ παράλληλα θεσπίζονται τα αναγκαία μέτρα για τη βελτίωση της ενεργειακής απόδοσης των κτηρίων στην Ελλάδα. 
     Θα ακουστεί και πάλι βέβαια από την πλευρά της Αντιπολίτευσης ότι υπήρξε καθυστέρηση στην ενσωμάτωση της συγκεκριμένης οδηγίας. Πράγματι υπήρξε καθυστέρηση στο εσωτερικό δίκαιο της Ελλάδος. Ως τόσο έγινε σημαντική δουλειά και πλέον έχουν καθοριστεί και οι εφαρμοστικές διατάξεις που θα διευκολύνουν την άμεση υλοποίηση της οδηγίας. Κατά τη διάρκεια της συζήτησης στην Επιτροπή Παραγωγής και Εμπορίου ο Υπουργός Ανάπτυξης κ. Φώλιας παρέδωσε στα κόμματα τον Γενικό Κανονισμό και τις εφαρμοστικές διατάξεις ζητώντας από τους εκπροσώπους τους να καταθέσουν παρατηρήσεις και προτάσεις. Σημειώνεται ότι η προαναφερθείσες εφαρμοστικές διατάξεις θα επικυρωθούν εντός έξι μηνών, όπως ρητά αναφέρεται στο σχέδιο νόμου.
     Κυρία Πρόεδρε, σήμερα η Ελλάδα βρίσκεται σε μια κρίσιμη φάση στον τομέα της ανάπτυξης. Όμως, στη σημερινή εποχή δεν νοείται ανάπτυξη χωρίς προστασία του περιβάλλοντος.
	Σήμερα υπάρχει η πολιτική βούληση που επιτρέπει στην Ελλάδα να συμπορευτεί με τα άλλα κράτη-μέλη της Ευρωπαϊκής Ένωσης στην κοινή προσπάθεια για την πράσινη ενεργειακή επανάσταση. Η υλοποίηση άλλωστε του στόχου μείωσης κατά 20% της ετήσιας κατανάλωσης πρωτογενούς ενέργειας έως το 2020 θα επιτρέψει τον περιορισμό των επιπτώσεων στις κλιματικές αλλαγές και εξάρτησης της Ευρωπαϊκής Ένωσης από την εισαγωγή ορυκτών καυσίμων. 
      Ο στόχος αντιστοιχεί με ετήσια εξοικονόμηση 1,5% περίπου έως το 2020 και διασφαλίζει στα νοικοκυριά και στις επιχειρήσεις ετήσια εξοικονόμηση της τάξεως των 100.000.000.000 ευρώ και τριακοσίων ενενήντα εκατομμυρίων τόννων ισοδυνάμου πετρελαίου, μειώνοντας παράλληλα μέχρι το 2012 τις εκπομπές διοξειδίου του άνθρακα στις χώρες της Ευρωπαϊκής Ένωσης κατά περισσότερο από το διπλάσιο της τιμής που απαιτείται, σύμφωνα με το Πρωτόκολλο του Κιότο, δηλαδή επτακόσια ογδόντα εκατομμύρια τόννους ετησίως. 
	Το νομοσχέδιο που συζητούμε σήμερα για την ενεργειακή απόδοση των κτηρίων έχει ως στόχο να μειώσει την τελική κατανάλωση ενέργειας στον κτηριακό τομέα κατά 11%, όπως προβλέπει η ανάλογη οδηγία της Ευρωπαϊκής Ένωσης. 
	Το σχέδιο νόμου προβλέπει τη θέσπιση ελάχιστων απαιτήσεων ενεργειακής απόδοσης για τα νέα κτήρια, βελτίωση της ενεργειακής απόδοσης όλων των υφισταμένων κτηρίων, όταν ανακαινίζονται, και την ενεργειακή πιστοποίηση των κτηρίων. 
      Καθορίζεται η υποχρέωση κατάρτισης ενεργειακής μελέτης και η υποβολή της στην αρμόδια πολεοδομία πριν από την έκδοση της απαραίτητης οικοδομικής άδειας κατασκευής νέου κτηρίου ή ριζικής ανακαίνισης υφισταμένου, στην οποία θα πρέπει να περιλαμβάνονται τουλάχιστον οι ελάχιστες απαιτήσεις ενεργειακής απόδοσης. Η ύπαρξη ενεργειακής μελέτης είναι πλέον όρος υποχρεωτικός για την έκδοση άδειας οικοδομής. 
	Το νομοσχέδιο προβλέπει, επίσης, ότι εντός έξι μηνών από την ψήφισή του και με κοινή απόφαση των Υπουργών Οικονομίας, Ανάπτυξης και ΠΕ.ΧΩ.Δ.Ε. θα εγκριθεί ο Κανονισμός Ενεργειακής Απόδοσης των κτηρίων, ο οποίος θα περιλαμβάνει τις ελάχιστες απαιτήσεις ενεργειακής απόδοσης και τη μέθοδο υπολογισμού της απόδοσης. 
	Ακόμη, προβλέπεται η έκδοση πιστοποιητικού ενεργειακής απόδοσης για όλα τα κτήρια πάνω από πενήντα τετραγωνικά, το οποίο θα έχει δεκαετή ισχύ, ενώ με κοινή υπουργική απόφαση θα καθορίζονται τα πρόστιμα μη συμμόρφωσης. 
	Παράλληλα, εγκαινιάζει το θεσμό των ενεργειακών επιθεωρητών για τις ανάγκες ελέγχου και πιστοποίησης της ενεργειακής απόδοσης των κτηρίων. 
	Με το νομοσχέδιο επιβάλλονται τακτικές επιθεωρήσεις από τους ενεργειακούς επιθεωρητές στους λέβητες των κτηρίων, προκειμένου να μειωθεί η ενεργειακή κατανάλωση και να περιοριστούν οι εκπομπές διοξειδίου του άνθρακα. Χρέος των επιθεωρητών είναι να συντάσσουν εκθέσεις και να διατυπώνουν συστάσεις. 
	Επίσης, προβλέπεται η επιβολή προστίμων μη συμμόρφωσης, καθώς και ο αντίστοιχος έλεγχος των εγκαταστάσεων κλιματισμού των κτηρίων. 
	Τα θέματα που αφορούν στους επιθεωρητές κτιρίων και στους επιθεωρητές λεβήτων και εγκαταστάσεων κλιματισμού κτηρίων θα ρυθμιστούν με διάταγμα που θα εκδοθεί εντός έξι μηνών από την ψήφιση του νομοσχεδίου. 
	Κυρία Πρόεδρε, πρέπει, επιτέλους, να καταλάβουμε ότι η εξοικονόμηση ενέργειας στα κτήρια δεν είναι συμπληρωματική, αλλά βασική επιλογή στην προσπάθεια για μείωση των βλαβερών για το περιβάλλον αερίων ρύπων και ότι τα χρήματα που κάποιος θα καταβάλει να περιορίσει την κατανάλωση ενέργειας σε ένα κτήριο δεν αποτελούν περιττό έξοδο, αλλά επένδυση, η οποία μάλιστα θα αποδώσει καρπούς σε σύντομο χρονικό διάστημα. 
	Υπάρχουν, όμως, και δραστηριότητες χωρίς κόπο, στις οποίες μπορούμε ως πολίτες να προχωρήσουμε, για να μειώσουμε την κατανάλωση ενέργειας και κατ’ επέκταση την εκπομπή ρύπων, δραστηριότητες, οι οποίες επιφέρουν οικονομία και στον οικογενειακό μας προϋπολογισμό. 
      Επί παραδείγματι, αλλάζοντας τους κοινούς λαμπτήρες με λαμπτήρες εξοικονόμησης, επιτυγχάνουμε οικονομία 30 ευρώ ετησίως και εμποδίζουμε την απελευθέρωση στην ατμόσφαιρα διακοσίων ογδόντα χιλιόγραμμων διοξειδίου του άνθρακα. Αν δεν αφήνουμε τις ηλεκτρικές συσκευές σε κατάσταση αναμονής εξοικονομούμε 70 έως 80 ευρώ ετησίως και διακόσια ενενήντα χιλιόγραμμα διοξειδίου του άνθρακα. Λειτουργώντας τα πλυντήρια σε πρόγραμμα χαμηλής θερμοκρασίας, εξοικονομούμε έως και 30% της ενέργειας που καταναλώνεται. 
      Όμως, αυτές είναι δραστηριότητες στις οποίες μπορούμε να προχωρήσουμε μόνοι μας, χωρίς την παρότρυνση ή τη συμβολή του κράτους, αν και αυτή υπάρχει μέσα από εκστρατείες που επιτυγχάνει το Υπουργείο Ανάπτυξης. Υπάρχει, όμως, και η άλλη πλευρά, δηλαδή η στάση της ίδιας της πολιτείας, της οποίας αποτελεί χρέος η δημιουργία συνθηκών και η παροχή κινήτρων που θα ωθούν τον πολίτη να ενεργεί φιλοπεριβαλλοντικά. 
	Ελέχθη -και είναι γεγονός- ότι το παρόν σχέδιο νόμου δεν περιλαμβάνει κίνητρα που θα ωθούν τους πολίτες στην οικοδόμηση μη ενεργοβόρων κτηρίων. 
    Θεωρώ δεδομένο ότι αυτό θα συμβεί σ’ ένα νέο νομοσχέδιο, το οποίο μπορεί να περιλαμβάνει προτάσεις, όπως φορολογικές ελαφρύνσεις στα νοικοκυριά που χρησιμοποιούν ενεργειακώς φιλικά προϊόντα, όπως ηλιακούς θερμοσίφωνες, φωτοβολταϊκά κ.λπ.,  αντίστοιχες φορολογικές ελαφρύνσεις και για κτήρια που ανακαινίζονται, ή νέα που χρησιμοποιούν νέους τύπους μόνωσης και κουφωμάτων, ενισχύοντας έτσι και την ελληνική βιομηχανία στο συγκεκριμένο τομέα. Όλα τα καινούργια σχολεία που κτίζονται να χρησιμοποιούν τα ίδια ήπιες μορφές ενέργειας ή ανανεώσιμες πηγές ενέργειας, αποτελώντας τα ίδια ζωντανό παράδειγμα για τους μαθητές.
    Ο Οργανισμός Εργατικής Κατοικίας, στα οικιστικά συγκροτήματα που κατασκευάζει, να χρησιμοποιεί ανανεώσιμες πηγές ενέργειας. Οι τράπεζες και ο Ο.Ε.Κ. να δίνουν δάνεια με επιδοτούμενο επιτόκιο σε όσους κατασκευάζουν σπίτια και χρησιμοποιούν ανανεώσιμες πηγές ενέργειας.
    Κύριε Υπουργέ, επειδή προέρχομαι από μια πυρόπληκτη περιοχή θα ήθελα να σας επισημάνω ότι τα δυο χωριά, η Αρτέμιδα και η Μάκιστος που κατασκευάζονται, θα μπορούσε να πει κάποιος, εξ αρχής, το ένα από την Κυπριακή Κυβέρνηση και το άλλο από τον Όμιλο Βαρδινογιάννη, καλό θα ήταν να μπουν σ’ αυτήν τη λογική και στα κτήρια να χρησιμοποιηθούν οι διατάξεις του συγκεκριμένου νομοσχεδίου, ούτως ώστε τα να μην είναι ενεργοβόρα.
    Κυρία Πρόεδρε, η εξοικονόμηση ενέργειας στον κτηριακό τομέα και τα νέα δομικά υλικά είναι ένας επιχειρηματικός κλάδος, η ανάπτυξη του οποίου αναμένεται να επιφέρει σημαντικά, πολλαπλασιαστικά οφέλη. Προς αυτή την κατεύθυνση το Υπουργείο Ανάπτυξης διαμορφώνει το ταχύτερο δυνατόν το θεσμικό πλαίσιο που προδιαγράφει η κοινοτική πολιτική, ώστε να εξασφαλίσει την ανάπτυξη της νέας αυτής αγοράς. 
    Στην προσπάθεια μείωσης της κατανάλωσης, τα κτήρια, ο δημόσιος τομέας, οι τοπικές και περιφερειακές υπηρεσίες, διαδραματίζουν σημαντικό ρόλο, όπως επίσης και η εκπαίδευση και η κατάρτιση των πολιτών, επαγγελματιών και επιχειρήσεων. 
    Η αντιμετώπιση του προβλήματος των κλιματικών αλλαγών μπορεί να ξεκινήσει άμεσα από τα κτήρια που ζούμε και εργαζόμαστε και ο τρόπος υποδεικνύεται εύστοχα από τις διατάξεις του παρόντος νομοσχεδίου, το οποίο σας καλώ να υπερψηφίσετε.
    Σας ευχαριστώ.
    (Χειροκροτήματα από την πτέρυγα της Νέας  Δημοκρατίας)
    ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ πολύ, κύριε συνάδελφε.
    Το λόγο έχει ο εισηγητής του ΠΑ.ΣΟ.Κ. κ. Παπαχρήστος. 
    ΕΥΑΓΓΕΛΟΣ ΠΑΠΑΧΡΗΣΤΟΣ: Κύριοι συνάδελφοι, με αυτό το νομοσχέδιο έχουμε ένα τυπικό παράδειγμα της συμπεριφοράς της Κυβέρνησης. Έγινε μια εκτεταμένη συζήτηση και έγιναν προτάσεις από όλες τις πλευρές της Βουλής για ένα νομοσχέδιο και αναμέναμε να έρθει μια σοβαρή τροπολογία που να ενσωματώνει τις προτάσεις που έγιναν και αντί γι’ αυτό, έρχεται μια τροπολογία που αφορά τους οπτικούς σ’ ένα νομοσχέδιο για την εξοικονόμηση της ενέργειας. Μάλλον «βάζουμε» γυαλιά στα ζητήματα της ενέργειας.
    Εδώ, κύριοι συνάδελφοι, ακόμα και από τη Νέα Δημοκρατία, ακούστηκαν έντονες κριτικές παρατηρήσεις. Θα παρατηρήσατε και τον τόνο του συναδέλφου εισηγητή. Περιμέναμε μια πιο σοβαρή παρέμβαση σήμερα στο νομοσχέδιο. Σας είχαμε πει ότι μας φέρατε ένα νομοσχέδιο, το οποίο είναι πρόχειρο, είναι μια κακή αντιγραφή μιας κακής μετάφρασης της οδηγίας. Δεν βρίσκεται μέσα στο πνεύμα και τη λογική αυτής της οδηγίας και επιχειρεί με έναν κουτοπόνηρο τρόπο να παρακάμψει τα πιο ουσιώδη ζητήματα που αφορά αυτή η οδηγία. 
    Κύριοι συνάδελφοι, το ζήτημα της εξοικονόμησης ενέργειας συμφωνήσαμε όλοι ότι είναι ο πιο οικονομικός, ο πιο αποτελεσματικός και ο πιο καθαρός πόρος ενέργειας σ’ αυτήν τη χώρα και πρέπει να είναι προτεραιότητα. Και αυτό κάναμε και το δηλώσαμε όλες οι πλευρές της Βουλής. Αυτό επιχειρεί και αυτή η οδηγία, η οποία τι γράφει; 
      Ξεκινώντας από τη διαπίστωση ότι ο μεγαλύτερος καταναλωτής ενέργειας είναι τα κτήρια, η πρώτη παρέμβαση που πρέπει να γίνει είναι στα κτήρια. Αυτό αν για την Ευρωπαϊκή Ένωση είναι σημαντικό επειδή το ποσό είναι 40% της κατανάλωσης της ενέργειας, στην Ελλάδα είναι ακόμα μεγαλύτερο. Και το χειρότερο είναι ότι η κατανάλωση από τα κτήρια αυξάνεται με μεγαλύτερο ρυθμό από την αύξηση της ενέργειας συνολικά, που σημαίνει ότι αυτό το ποσοστό θα διευρύνεται. Και ξέρετε ότι στα κτήρια, επειδή οι επενδύσεις είναι για πολύ μεγάλο χρονικό διάστημα, οι συνέπειες θα είναι πολύ μεγάλες. Άρα, η οδηγία είχε ως στόχο να βάλει στο κέντρο της προσοχής την εξοικονόμηση της ενέργειας στα κτήρια. Δύσκολο πρόβλημα! Από πού να αρχίσουμε;
      Η οδηγία αρχίζει από τα νέα κτήρια και γι’ αυτό βάζει ελάχιστες απαιτήσεις και ένα ενιαίο πλαίσιο υπολογισμού της ενεργειακής απόδοσης στα νέα κτήρια.
      Οι συζητήσεις οι οποίες γίνονται σήμερα και στην επιτροπή και στο Ευρωκοινοβούλιο είναι για μεγαλύτερη αυστηροποίηση αυτών των κριτηρίων για να πάμε ένα βήμα μπροστά. Όμως, τα νέα κτήρια αυξάνονται με πολύ αργό ρυθμό και το μεγάλο πρόβλημα είναι το υφιστάμενο κτηριακό δυναμικό και η παρέμβαση εκεί. Γι’ αυτό η οδηγία αρχίζει πρώτον, από το ζήτημα της ανακαίνισης των κτηρίων. Κτήρια πάνω από 1.000 τετραγωνικά μέτρα που ανακαινίζονται, πρέπει να εκπληρώνουν τις ελάχιστες απαιτήσεις ενεργειακής απόδοσης. Μάλιστα, στην τελευταία συζήτηση που έγινε στο Ευρωπαϊκό Κοινοβούλιο ζήτησαν στα ενεργοβόρα κτήρια όπως αυτά που έχουμε εδώ στην Κηφισίας, τα γυάλινα κτήρια, να μην τους επιτρέπεται να ανακαινιστούν και να πηγαίνουν σε συνολική κατεδάφιση. Έχει προχωρήσει αυτή η συζήτηση κι εμείς, αυτά τα ζητήματα, με αυτό το νομοσχέδιο δεν θέλουμε να τα αγγίξουμε. 
      Το δεύτερο μεγάλο πρόβλημα που ήθελε να βγάλει με αυτήν την οδηγία, είναι ότι ήθελε να δώσει κατεύθυνση προς τις χώρες μέλη, γιατί δεν επιβάλλουν συγκεκριμένα μέτρα, ώστε να μπορέσουν να σπάσουν αυτόν το φαύλο κύκλο ανάμεσα στους ιδιοκτήτες, οι οποίοι δεν είναι διατεθειμένοι να πληρώνουν παραπάνω για να κάνουν επενδύσεις ενεργειακές στους ενοικιαστές, οι οποίοι θέλουν χαμηλότερο ενοίκιο, τους κατασκευαστές που θέλουν πιο φθηνές κατασκευές και τους σχεδιαστές. Υπάρχει ένας ολόκληρος φαύλος κύκλος και αυτόν το φαύλο κύκλο πρέπει να βρούμε έναν τρόπο να τον σπάσουμε. Και η οδηγία γράφει ότι δίνει στα κράτη-μέλη την κατεύθυνση «δουλέψτε εκεί».
       Η Δανία το έκανε πριν από αυτήν την οδηγία, πήγε στην πιστοποίηση όλων των κτηρίων και μέσα σε τριάμισι χρόνια ελέγχθηκαν εκατόν εξήντα χιλιάδες κτήρια, το κόστος ήταν 20% και η απόδοση ήταν 20.000.000 ευρώ ανά έτος. Υπολόγισαν ότι η απόδοση ήταν 13% επί του επενδυμένου κεφαλαίου. Και για να σπάσει αυτός ο φαύλος κύκλος έπρεπε να δοθούν κίνητρα.
      Σας είπαμε και σας είπαν από όλες τις πτέρυγες στην επιτροπή και για φορολογικά κίνητρα για την εγκατάσταση ηλιακών θερμοσίφωνων, αλλά και άλλα κίνητρα, όπως σας είπαμε για το σχέδιο: «Πρόσοψη» που μπορεί να αποτελέσει μια βάση για να μπορέσουμε να εξοικονομήσουμε.
      Εσείς τι κάνετε; Αντί να βάζετε αυτό στο κέντρο της προσοχής, επιχειρείτε όσο το δυνατόν να περιορίσετε την παρέμβαση, να στείλουμε ένα χαρτί στους Ευρωπαίους ότι δήθεν εφαρμόζουμε αυτή την οδηγία και να κερδίσουμε λίγο παραπάνω χρόνο σ’ ένα τέτοιο σοβαρό ζήτημα.
      Θεωρώ ότι – και θα πρέπει να το πάρετε σοβαρότατα υπ’ όψιν – δεν είναι τυχαίο ότι αυτός ο κουτοπόνηρος τρόπος αντιμετώπισης των πραγμάτων ήταν που μας οδήγησε στο να αποβληθούμε από το Κιότο. Είναι η ίδια κουτοπόνηρη λογική, να δώσουμε λάθος στοιχεία, να πάρουμε ημίμετρα που να φαίνεται ότι εκπληρώνουμε την κατεύθυνση την οποία επιβάλλει η οδηγία.
      Εσείς κάνετε ακριβώς αυτό το πράγμα και στην ουσία ο τρόπος με τον οποίο επιχειρείτε να αντιμετωπίσετε την κατάσταση – σας το είπαμε και στην επιτροπή – θα οδηγήσει σε μια γραφειοκρατική διαδικασία, η οποία από τη μια θα εξυπηρετεί πελατειακά συμφέροντα και πελατειακές σχέσεις και από την άλλη θα δημιουργήσει ένα μηχανισμό διακίνησης χαρτιών και αντί να έχουμε εξοικονόμηση ενέργειας, στην πράξη θα έχουμε τη συνέχιση της ίδιας πρακτικής, απλά θα επιβαρυνθεί το κόστος με ένα σύστημα διαφθοράς, το οποίο ξέρουμε πώς λειτουργεί. Γιατί θα πληρώνουμε στην Πολεοδομία, για να πάρουμε το χαρτί, ακόμα και όταν ο σχεδιασμός μας είναι ανύπαρκτος.
      Θα ήθελα να πω, κυρίες και κύριοι συνάδελφοι, ότι σ’ αυτό το νομοσχέδιο ήταν μια ευκαιρία να ξεκινήσουμε και να κάνουμε ένα μεγάλο βήμα στην κατεύθυνση της εξοικονόμησης ενέργειας. Ήταν η ευκαιρία να δώσουμε νέα μέτρα που να μπορούν να κινητοποιήσουν τον κόσμο μαζί με την εκπαίδευση, μαζί με μέτρα φορολογικά, μαζί με κίνητρα, να βάλουμε μπροστά ένα μηχανισμό που να μπορέσει να βάλει σε κίνηση την εξοικονόμηση ενέργειας.
      Αυτή η λογική είναι ξένη προς το νομοσχέδιο που φέρνετε. Σας το είπαμε άρθρο-άρθρο. Φαίνεται και από τον τρόπο που προσδιορίζετε ποια κτήρια θα εφαρμόσουν τις ελάχιστες ενεργειακές απαιτήσεις, βάζοντας ένα 25% ανακαίνιση. Είναι δυνατόν να ελεγχθεί αυτό; Ξέρουμε πώς λειτουργεί. Θα σπάνε την ανακαίνιση σε μικρά κομμάτια και στο τέλος κανένα υφιστάμενο κτήριο δεν θα αναγκάζεται να εφαρμόσει τα νέα μέτρα.
      Το κυριότερο όμως, φαίνεται ότι και στα καινούργια κτήρια, εκεί που θα μπορούσαν να εφαρμοστούν ανανεώσιμες πηγές ενέργειας, εσείς τι κάνετε; Λέτε να μελετάται η σκοπιμότητα εφαρμογής ανανεώσιμων πηγών.
      Δεν το κάνετε υποχρεωτικό, έτσι ώστε όλοι να αναγκαστούν να βάλουν ενεργειακές πηγές ανανεώσιμες. Το έκανε η Ισπανία και αυτή τη στιγμή, παρ’ ότι έχει μεγάλη αύξηση πάνω από 4% του Α.Ε.Π., έχει μείωση κατά 4% των εκπομπών ρύπων διοξειδίου του άνθρακος. Είναι ένα παράδειγμα το οποίο μπορούμε να αξιοποιήσουμε και έχει και οικονομικά συμφέροντα. Εμείς είμαστε μία χώρα όπου και ηλιακούς θερμοσίφωνες παράγουμε και δυνατότητα έχουμε να παράγουμε φωτοβολταϊκά τόξα και έχουμε τη δυνατότητα να κάνουμε αυτή τη διαδικασία της εξοικονόμησης ενέργειας και μια πηγή για την ανάπτυξη του τόπου. Και αντί γι’ αυτό, υποχωρείτε στις πιέσεις και υποπτεύομαι –δεν έχω δει την ακριβή διατύπωση- ότι και η διατύπωση που μας έφερε σήμερα ο Υπουργός είναι για να βάλουμε «νερό στο κρασί μας», σε σχέση με πέντε πράγματα που τα είχαμε συμφωνήσει στην επιτροπή, γι’ αυτό θέλουμε να μας τη δώσετε συγκεκριμένη. 
      Αγαπητοί κύριοι συνάδελφοι, εμείς θέλαμε πάρα πολύ να ψηφίσουμε αυτό το νομοσχέδιο στο σύνολό του. Όμως, ο τρόπος που το χειριστήκατε μας οδηγεί στο εξής: Εμείς θα ψηφίσουμε επί της αρχής, επειδή δίνουμε το νόημα ότι θέλουμε να ξεκινήσει να γίνει αυτό το βήμα, αλλά θα καταψηφίσουμε στα άρθρα, δείχνοντάς σας ότι είχατε μια ευκαιρία και την ξεπουλήσατε με κουτοπόνηρους σχεδιασμούς. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Γκατζής, έχει το λόγο. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε. 
      Κυρίες και κύριοι Βουλευτές, το νομοσχέδιο αυτό ενσωματώνει την οδηγία 2002 στο εθνικό μας δίκαιο. Έχει στόχο, όπως αναφέρεται και στον τίτλο του, τη μείωση της ενεργειακής κατανάλωσης των κτηρίων. Επειδή, όπως έχει αποδειχθεί μέχρι σήμερα, καμμιά οδηγία, συμφωνία ή συνθήκη και άλλες αποφάσεις της Ευρωπαϊκής Ένωσης, παρά την ιλουστρασιόν συσκευασία τους δεν ήταν ποτέ υπέρ των λαϊκών νοικοκυριών, παρά για τη στήριξη και ενίσχυση της πλουτοκρατίας και αυτή η οδηγία γίνεται στο πλαίσιο των συμφερόντων τελικά των μονοπωλίων, της πλουτοκρατίας και στο πλαίσιο της μείωσης της ενεργειακής εξάρτησης και μέσα στο σκληρό ανταγωνισμό…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, συσκέψεις- διασκέψεις εκτός Αιθούσης, σας παρακαλώ.
      ΝΙΚΟΛΑΟΣ ΓΚΑΤΖΗΣ: Και αυτή η οδηγία γίνεται στο πλαίσιο της μείωσης της ενεργειακής εξάρτησης και μέσα στο σκληρό ανταγωνισμό που γίνεται μεταξύ της Ευρώπης, των Η.Π.Α. και της Ρωσίας και είναι γνωστό πως όταν μαλώνουν τα «βουβάλια στο βάλτο, την πληρώνουν τα βατράχια». Για εμάς το πρόβλημα της ενέργειας είναι βαθιά πολιτικό και ταξικό. Έχει να κάνει με το χαρακτήρα της ανάπτυξης της χώρας. Δηλαδή, ανάπτυξη για ποιον και σε όφελος τίνος; Και είναι γνωστό πως όποια ανάπτυξη επιτυγχάνεται…
      ΠΡΟΕΔΡΕΥΟΥΣΑ (Έλσα Παπαδημητρίου): Συγγνώμη, κύριε Γκατζή. 
      Κύριε Παπουτσή, παρακαλώ, δώστε το καλό παράδειγμα. Δεν μπορεί να συσκέπτεσθε με την πλάτη στο Προεδρείο μέσα στην Αίθουσα! 
      Ευχαριστώ. 
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, μου δίνετε το λόγο, παρακαλώ;
      ΠΡΟΕΔΡΕΥΟΥΣΑ (Έλσα Παπαδημητρίου): Αν συμφωνεί ο κύριος συνάδελφος. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ πάρα πολύ για την επισήμανση και ζητώ συγγνώμη από τον κύριο συνάδελφο, θέλω, όμως, να σας παρακαλέσω να επιβεβαιώσετε στο Σώμα και σε όσους μας ακούν από τους τηλεοπτικούς δέκτες ότι είναι πολύ συνήθεις οι συνεργασίες των συναδέλφων, όταν αφορούν το νομοσχέδιο και όταν αφορούν τη διακρίβωση των τροπολογιών, τις οποίες έχει καταθέσει ο κύριος Υπουργός, χωρίς να τις έχουμε λάβει υπ’ όψιν. 
      ΠΡΟΕΔΡΕΥΟΥΣΑ (Έλσα Παπαδημητρίου): Θέλω να διευκρινίσω δεκαπέντε χρόνια που είμαι εδώ μέσα ότι κανένας Πρόεδρος ή Προεδρεύων δεν έχει αποδεχτεί Βουλευτή και μάλιστα προβεβλημένο όπως και εσάς Κοινοβουλευτικό Εκπρόσωπο να κάνει πηγαδάκι, με την πλάτη στραμμένη στο Προεδρείο και στον εισηγητή. 
      ΧΡΗΣΤΟΣ ΠΑΠΟΥΤΣΗΣ: Επαναλαμβάνω, είναι συνηθισμένο στην Αίθουσα. Παρακαλώ, μην το συνεχίζετε, συνηθίζετε να κάνετε τέτοιου είδους παρεμβάσεις. 
      ΠΡΟΕΔΡΕΥΟΥΣΑ ('Ελσα Παπαδημητρίου): Συνεργαστείτε με το Προεδρείο, κύριε Παπουτσή, να δουλέψουμε καθώς πρέπει!
      ΧΡΗΣΤΟΣ ΠΑΠΟΥΤΣΗΣ: Επαναλαμβάνω ότι πρόκειται περί διευκόλυνσης της συνεργασίας, κυρία Πρόεδρε. Και επειδή συνηθίζετε να το κάνετε αυτό, σταματήστε το επιτέλους! 
      ΝΙΚΟΛΑΟΣ ΓΚΑΤΖΗΣ: Κρατήστε το χρόνο μου, κυρία Πρόεδρε.
      ΠΡΟΕΔΡΕΥΟΥΣΑ ('Ελσα Παπαδημητρίου): Ναι, κύριε Γκατζή. Θα σας δώσω ένα λεπτό επιπλέον.
      ΕΥΑΓΓΕΛΟΣ ΠΑΠΑΧΡΗΣΤΟΣ: Θα έπρεπε να απαγορεύετε στους Υπουργούς να φέρνουν τέτοιες τροπολογίες την τελευταία στιγμή.
      ΠΡΟΕΔΡΕΥΟΥΣΑ ('Ελσα Παπαδημητρίου): Συνεχίστε, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Όπως είναι γνωστό, κύριε συνάδελφε, ποτέ δεν έχει διακόψει Βουλευτής τον ομιλητή για να κάνει μια τοποθέτηση ή έστω παρατήρηση. 
      Για μας, όπως έλεγα, κύριοι Βουλευτές, το πρόβλημα της ενέργειας είναι βαθιά πολιτικό και ταξικό. Έχει να κάνει με το χαρακτήρα της ανάπτυξης της χώρας. Δηλαδή, ανάπτυξη για ποιον και σε όφελος τίνος; Κι είναι γνωστό πως όποια ανάπτυξη επιτυγχάνεται στη χώρα μας, γενικότερα στον καπιταλισμό, αυτή γίνεται κυρίως με την αφαίρεση οικονομικών, κοινωνικών, συνδικαλιστικών και δημοκρατικών ακόμη ελευθεριών των εργαζομένων, με συσσώρευση πλούτου για την πλουτοκρατία από τη μια και από την άλλη με την αύξηση των ποσοστών της φτώχειας και της δυστυχίας των εργαζομένων. 
      Κυρίες και κύριοι Βουλευτές, αλήθεια μπορεί ο στόχος της εξοικονόμησης της ενέργειας και ειδικότερα της βελτίωσης της ενεργειακής απόδοσης των κτηρίων να αντιμετωπιστεί αποτελεσματικά στο πλαίσιο της απελευθερωμένης καπιταλιστικής αγοράς και της εμπορευματοποίησης της γης; Η εκτίμησή μας είναι πως όχι. Με βάση βέβαια τη δική σας πολιτική αντίληψη θα μου πείτε πως γίνεται, εφόσον αυτό βέβαια εξυπηρετεί τον κεντρικό πολιτικό στόχο σας, που είναι η εξυπηρέτηση της ανταγωνιστικότητας και του καπιταλιστικού κέρδους. Δεν μπορεί όμως να υπηρετήσει τον άλλο πολιτικό πόλο που έχει γνώμονα τις λαϊκές ανάγκες. Κι αυτό γιατί απαιτείται μια άλλη πολιτική. Το πρόβλημα της εξοικονόμησης της ενέργειας δεν μπορεί να αντιμετωπιστεί σαν ανεξάρτητη μεταβλητή με το συνολικό προσανατολισμό της ενεργειακής πολιτικής. 
      Στο σημερινό πλαίσιο της απελευθέρωσης, για παράδειγμα, έχουμε σπατάλη ενέργειας με την αξιοποίηση του φυσικού αερίου κυρίως για ηλεκτροπαραγωγή και όχι για οικιακή χρήση, με γνώμονα τα συμφέροντα των ιδιωτών επενδυτών και στο στόχο της ενέργειας. Η βελτίωση της ενεργειακής απόδοσης των κτηρίων δεν αφορά τα τεχνικά χαρακτηριστικά των εγκαταστάσεων. Κυρίως σχετίζεται με τη χωροθέτηση κάθε κτηρίου και των γειτονικών του εγκαταστάσεων, το σχεδιασμό και την αξιοποίηση κεντρικών συστημάτων θέρμανσης-ψύξης για ολόκληρες περιοχές, την έρευνα και την οικοδόμηση ενεργειακά αυτόνομων κτηρίων με αξιοποίηση εγχώριων ενεργειακών πηγών. Παραδείγματος χάριν, ήλιος, γεωθερμία και βιοκλιματικές εφαρμογές.
      Εδώ θα κάνω μια παρένθεση. Κύριε Υπουργέ, η Ευρωπαϊκή Ένωση κι εσείς μιλάτε για οικονομία της ενεργειακής κατανάλωσης των κτηρίων. Φέρατε μάλιστα ολόκληρο νομοσχέδιο. Από την άλλη καταργήσατε την απαλλαγή της δαπάνης από την Εφορία για ηλιακό θερμοσίφωνα και ξέρετε ότι στην ολότητά της η χρήση του ηλιακού θερμοσίφωνα γίνεται από τα λαϊκά στρώματα. 
      Συνεχίζοντας τις παρατηρήσεις εκτιμούμε, κύριοι Βουλευτές, -έτσι είθισται άλλωστε- πως η χρηματοδότηση των αναγκαίων μέτρων προσαρμογής στο στόχο της εξοικονόμησης ενέργειας θα γίνει με αφαίμαξη του λαϊκού εισοδήματος ώστε να βρει κερδοφόρα διέξοδο το συσσωρευμένο κεφάλαιο σε διάφορους τομείς. 
      Την ίδια προσέγγιση έχει και το πρόγραμμα του ΠΑ.ΣΟ.Κ. -φάνηκε και από την ομιλία του εισηγητή του σήμερα- που ζητάει οικονομικά κίνητρα, αλλά ψηφίζει το νομοσχέδιο επί της αρχής και το καταψηφίζει για λόγους που εν πάση περιπτώσει αυτό κατανοεί. Κι είναι γνωστό ότι σ’ αυτό το αισχροκερδές παιχνίδι της τιμής του πετρελαίου θησαυρίζουν σε βάρος των λαϊκών στρωμάτων τα ιμπεριαλιστικά μονοπωλιακά συγκροτήματα, οι χρηματοπιστωτικοί όμιλοι κι εδώ θα πω ότι έχει την αμέριστη στήριξη των κυβερνώντων, όπως και της σημερινής πολιτικής ηγεσίας. 
      Κυρίες και κύριοι  Βουλευτές, το περιβάλλον –γη, αέρας και θάλασσα- στο πλαίσιο της ανάπτυξης, δηλαδή της εκμετάλλευσης και του κέρδους, έχει προσβληθεί ανεπανόρθωτα. Η δήθεν αντιμετώπιση των ρύπων και η αναφορά στο πρόβλημα της κλιματικής αλλαγής –Κιότο κ.λπ.- μόνο ως εμπαιγμός μπορεί να χαρακτηριστεί όταν και οι ρύποι έχουν μπει στην καπιταλιστική αγορά. «Πληρώνω, αγοράζω ρύπους και ρυπαίνω για τα συμφέροντά μου». Είναι το δόγμα του Κιότο. 
      Οι μετρήσεις, μόνο στην αερορρύπανση, στα μεγάλα αστικά κέντρα, όπως είναι ο Βόλος -χωρίς να παραλείπουμε τη Λάρισα, τη Θεσσαλονίκη, την Αθήνα και όλα τα αστικά κέντρα, αλλά ιδιαίτερα στον Βόλο-, έχουν «χτυπήσει κόκκινο» προ πολλού, με ό,τι αυτό συνεπάγεται για την υγεία και τη ζωή των εργαζομένων. 
      Και όμως και αυτή η Κυβέρνηση όπως και η προηγούμενη στις καταγγελίες μας κωφεύουν και ας αυξάνονται τα αναπνευστικά, καρδιολογικά νοσήματα, οι καρκινοπάθειες και οι θάνατοι. Και όλα αυτά για το κέρδος των επιχειρηματικών ομίλων, όπως της «ΛΑΦΑΖ» με την «ΑΓΕΤ», των δύο χαλυβουργιών στο Βόλο και τον Αλμυρό και στο Βελεστίνο αλλά και το λιμάνι που λειτουργεί χωρίς περιβαλλοντική μελέτη και έχει μολύνει αφάνταστα το κέντρο της πόλης και τη συνοικία Παλιό Λιμεναρχείο. 
      Συνεχίζοντας τις παρατηρήσεις επί του νομοσχεδίου να σημειώσω ακόμα ότι, ούτε κρατικός μηχανισμός πιστοποίησης υλικών υπάρχει σήμερα στο νομοσχέδιο. Δεν δρομολογούνται ουσιαστικά διαδικασίες εκπαίδευσης και ενημέρωσης των ελεγκτών. Η ανάπτυξη οικιακών εφαρμογών φωτοβολταϊκών συστημάτων ανατίθεται στο ιδιωτικό κεφάλαιο μέσα από το ν. 3468/2006. Συνολικά το νομοσχέδιο προσπαθεί να διαχειριστεί το πρόβλημα, όπως και η οδηγία ορίζει, μέσα στο αντιλαϊκό πλαίσιο, ως ένα τεχνικό ζήτημα. Επίσης, μιλάει για πρόστιμα και κυρώσεις, χωρίς να ξεκαθαρίζει ποια θα είναι και πότε. 
      Κύριοι Βουλευτές, έχουμε διατυπώσει πολλές φορές την άποψη πως η ανάπτυξη σε όφελος των εργαζομένων μπορεί να γίνει από μια εθνικά σχεδιασμένη οικονομία, όπου η ενέργεια ως βασικός πόλος της θα ανήκει σ’ έναν κρατικό φορέα ενέργειας και θα υπηρετεί ένα σύνολο στόχων και κριτηρίων. Συγκεκριμένα θα υπηρετεί. Πρώτον, τη διασφάλιση της υποδομής και την κάλυψη των αναγκών της κεντρικά σχεδιασμένης βιομηχανίας, που στηρίζεται στην κοινωνικοποίηση των βασικών μέσων παραγωγής, τη σχεδιασμένη ανάπτυξη συγκεκριμένων περιοχών και κλάδων, με μοχλό τον ενεργειακό τομέα, τη στήριξη της αγροτικής και βιοτεχνικής παραγωγής, με στόχο τη συνεταιριστική συγκεντροποίηση της. 
      Δεύτερον, την εξασφάλιση επαρκούς και φθηνής λαϊκής κατανάλωσης η οποία θα ανεβάζει συνολικά το επίπεδο ζωής, θα κατοχυρώνει στην πράξη το ενεργειακό προϊόν ως κοινωνικό αγαθό. 
      Τρίτον, τη ασφάλεια των εργαζομένων του κλάδου αλλά και των οικιστικών ζωνών και γενικότερα την προστασία του περιβάλλοντος. 
      Τέταρτον, την μείωση του βαθμού ενεργειακής εξάρτησης της χώρας. Παράλληλα την ανάπτυξη διακρατικής συνεργασίας σε αμοιβαία επωφελή βάση, όπου προκύπτουν και όταν προκύπτουν οι ανάλογες κοινωνικοπολιτικές προϋποθέσεις. 
      Τότε μόνο μπορεί να υλοποιηθεί ο κεντρικός ενεργειακός σχεδιασμός του κρατικού φορέα ενέργειας, δηλαδή ο σχεδιασμός ο οποίος προωθεί, προγραμματίζει και συνδυάζει αρμονικά όλους τους στόχους που αναφέραμε. Σε αυτές τις κοινωνικοοικονομικές και πολιτικές συνθήκες, αποκτά ουσιαστικό ρόλο ο εργατικός και κοινωνικός έλεγχος. Υπό αυτήν την προϋπόθεση, ο κρατικός φορέας ενέργειας απαλλαγμένος από τους σιδερένιους νόμους του καπιταλιστικού κέρδους θα μπορεί να προσδιορίσει σε κάθε περιοχή της χώρας πόσοι σταθμοί ηλεκτροπαραγωγής χρειάζονται, που θα λειτουργήσουν και με τι πηγές, ώστε να περιοριστούν τα προβλήματα για το περιβάλλον, τη δημόσια υγεία, την αγροτική παραγωγή, την τουριστική δραστηριότητα και να διασφαλιστούν τα δικαιώματα των εργαζομένων που θα εργαστούν σ’ αυτούς τους σταθμούς. 
      Θα μπορεί να επεξεργάζεται την ενεργειακή πολιτική με άξονες. Πρώτον, την αξιοποίηση εγχώριων πηγών προσδιορίζοντας τις κατάλληλες χρήσεις, περιοχές, τεχνολογίες, τα μεγέθη με βάση τα προαναφερθέντα κριτήρια. Την αξιοποίηση των λιγνιτικών κοιτασμάτων της δυτικής Μακεδονίας και της Μεγαλόπολης με φιλικές προς το περιβάλλον μονάδες ηλεκτροπαραγωγής. 
      Δεύτερον, την αξιοποίηση κοιτασμάτων πετρελαίου που δεν κρίθηκε κερδοφόρα η εξόρυξή τους από ιδιωτικούς καπιταλιστικούς ομίλους ιδιαίτερα σήμερα σε συνθήκες ανόδου της τιμής του πετρελαίου και βελτίωσης των τεχνολογιών εξόρυξης. Τη συστηματική έρευνα για εξεύρεση νέων πηγών, παραδείγματος χάριν πιθανά κοιτάσματα σε Ιόνιο, Αιγαίο και αξιοποίηση των τεχνολογιών με στόχο την εξοικονόμηση ενέργειας, την αύξηση του βαθμού ενεργειακής αυτοδυναμίας. 
      Τρίτον, τη διακριτική αμοιβαία επωφελή συνεργασία σε τομείς όπως η αξιοποίηση και η ανάπτυξη δικτύων αγωγών μεταφοράς ενεργειακού προϊόντος,  με προϋποθέσεις που συνδυάζουν το αμοιβαίο όφελος διαφορετικών κρατών από τις οικονομικές κλίμακες με τη διασφάλιση των κυριαρχικών δικαιωμάτων στη διαχείριση του εγχώριου προϊόντος. Η μεταφορά τεχνογνωσίας και η ανάπτυξη εγχώριας ενεργειακής δραστηριότητας. Η καλύτερη διαχείριση του προβλήματος των εισαγωγών καυσίμων και γενικότερα των όρων διεξαγωγής του εξωτερικού εμπορίου. 
      Το Κομμουνιστικό Κόμμα Ελλάδας καλεί σε μαζική αγωνιστική συσπείρωση ενάντια στην κυβερνητική πολιτική της απελευθέρωσης και των ιδιωτικοποιήσεων του ενεργειακού τομέα. Θεωρεί ότι και σήμερα οι στόχοι της ενεργειακής πολιτικής συνιστώσας, της λαϊκής οικονομίας μπορούν να αποτελέσουν αιτήματα μιας ευρύτερης λαϊκής συσπείρωσης και πάλης. Γι’ αυτό το σκοπό παλεύουμε.
      Καταψηφίζουμε επί της αρχής το νομοσχέδιο.
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ.
      Παρακαλώ τον ειδικό αγορητή του ΣΥ.ΡΙΖ.Α. κ. Τσούκαλη να έρθει στο Βήμα.
      ΝΙΚΟΛΑΟΣ ΤΣΟΥΚΑΛΗΣ: Κυρίες και κύριοι συνάδελφοι, όπως αναφέραμε και στην ομιλία μας στην επιτροπή, κάθε φορά που συζητάμε ενεργειακά θέματα, πλήττουμε τον πυρήνα του αναπτυξιακού μοντέλου, το οποίο αναπτύσσεται με ιλιγγιώδη ταχύτητα τις τελευταίες δεκαετίες, δηλαδή πλήττουμε το μοντέλο εκείνο του άκρατου καταναλωτισμού, και της άναρχης ανάπτυξης του χρηματοπιστωτικού κεφαλαίου και γενικότερα της ελεύθερης, ή για να το πω καλύτερα, της ασύδοτης διαχείρισης των προϊόντων και των υπηρεσιών και όχι των ανθρώπων. Τούτων δοθέντων θα μου επιτρέψετε να πω ότι η τοποθέτηση κάθε κόμματος και καθενός από εμάς απέναντι σ’ αυτό το ζήτημα είναι έντονα πολιτική και φέρει σαφέστατες ιδεολογικές διαχωριστικές γραμμές. Πάνω στα θέματα αυτά πρέπει να τοποθετηθεί καθένας από εμάς και εκεί όλοι μας κρινόμαστε. 
      Όμως, το θέμα της ενεργειακής διαχείρισης και το θέμα του μοντέλου ανάπτυξης είναι τόσο διαχρονικό στην Ελλάδα όσο είναι και η μεταπολιτευτική μας δημοκρατία. Εδώ έχουμε να κάνουμε βεβαίως, κυρίες και κύριοι συνάδελφοι, με συγκεκριμένες πολιτικές επιλογές. Το ερώτημα που ετέθη είναι για ποιο λόγο υπάρχει αυτή η καθυστέρηση ενσωμάτωσης της συγκεκριμένης οδηγίας. Η απάντηση είναι απλή. Η καθυστέρηση έχει σχέση με το συγκεκριμένο μοντέλο ανάπτυξης που έχει επιλέξει συνειδητά η Ελλάδα τις τελευταίες δεκαετίες, προκειμένου να πετύχει ρυθμούς ανάπτυξης και αυτό είναι η οικοδομική δραστηριότητα, το real estate.
      Ο αγαπητός μου συνάδελφος κ. Καραμάριος στην επιτροπή έθεσε ένα σαφέστατο θέμα, το οποίο έχει τεράστιες πολιτικές και κοινωνικές διαστάσεις. Είπε ότι αν η συγκεκριμένη οδηγία εφαρμοστεί κατά γράμμα στα νησιά του Αιγαίου, τότε εκεί πρόκειται να έχουμε πραγματικά μια πλήρη αναστροφή της οικοδομικής δραστηριότητας και της ανάπτυξης.
      Έτσι είναι ακριβώς, κύριε συνάδελφε, γιατί το μοντέλο ανάπτυξης που έχουμε επιλέξει στη χώρα μας, έχει σαφείς, συγκεκριμένες κατευθύνσεις και προσανατολισμούς. Είναι ανάπτυξη άναρχη, είναι ανάπτυξη φθηνή, είναι ανάπτυξη βρώμικη. Δεν είναι, δηλαδή, αυτό που όλοι ζητάμε, η βιώσιμη ανάπτυξη. 
      Τι, λοιπόν, ανάπτυξη θέλουμε να επιλέξουμε, προκειμένου να εφαρμόσουμε όλα αυτά τα οποία συζητάμε σήμερα εδώ; Τη στιγμή που ενσωματώνεται η συγκεκριμένη οδηγία με την οκταετή περίπου καθυστέρηση. Είμαστε υποχρεωμένοι να ενσωματώσουμε στο ελληνικό δίκαιο την οδηγία 32/2006, που αναφέρεται στην ενεργειακή απόδοση των κτηρίων κατά την τελική χρήση και τις ενεργειακές υπηρεσίες, αφού πλέον καταργείται η οδηγία 93/1976. Αυτήν την οδηγία, λοιπόν, πρέπει να την ενσωματώσουμε πλήρως μέχρι τις 17 Μαΐου 2008. 
      Η ημερομηνία αυτή επίκειται, κύριε Υπουργέ, και ήδη ένα άρθρο από τη συγκεκριμένη οδηγία έπρεπε να το είχαμε εφαρμόσει από πέρυσι, δηλαδή την αποστολή σχετικών εκθέσεων όσον αφορά την πορεία της υλοποίησης. Είμαστε, λοιπόν, πάρα πολύ απαισιόδοξοι όσον αφορά την εφαρμογή της συγκεκριμένης οδηγίας και θεωρούμε ότι η ολοκληρωμένη διαχείρισης της ενέργειας στη χώρα μας απαιτεί επαναστάσεις συνειδήσεων και αντιλήψεων, κάτι που δεν φαίνεται να είναι διατεθειμένη να εφαρμόσει η χώρα μας απέναντι στις υποχρεώσεις που έχει στους διεθνείς οργανισμούς.
      Ποια είναι, όμως, η κατάσταση που ισχύει στη χώρα μας, κυρίες και κύριοι συνάδελφοι; Η μεγαλύτερη ίσως ενεργειακή «μαύρη τρύπα» της Ελλάδας είναι τα κτήρια, τα οποία είναι υπεύθυνα για το 40% της ενέργειας που καταναλώνεται. Εδώ και χρόνια κάθε κτήριο θα έπρεπε να διαθέτει ενεργειακή ταυτότητα. Ήδη από το 1998 υπάρχει η σχετική οδηγία, η οποία δυστυχώς δεν εφαρμόζεται. Από τις 4 Ιανουαρίου 2006, ημεροχρονολογία δηλαδή που είναι καταληκτική για την ενσωμάτωση της συγκεκριμένης οδηγίας στο εγχώριο δίκαιο, θα έπρεπε ήδη η Ελλάδα να υλοποιεί συγκεκριμένα μέτρα μείωσης της ενεργειακής σπατάλης των κτηρίων με χρήση ανανεώσιμων πηγών ενέργειας, νέου τύπου θερμομονώσεις και βιοκλιματικές τεχνικές. 
      Ήδη στην Ιταλία, κυρίες και κύριοι συνάδελφοι, έχουν εκπαιδευτεί γι’ αυτό το σκοπό επτά χιλιάδες ενεργειακοί επιθεωρητές, ένας όρος άγνωστος για την Ελλάδα. Αντίστοιχος αριθμός ενεργειακών επιθεωρητών, κύριε Υπουργέ, για τη χώρα μας εκτός των περιβαλλοντικών λόγων ίσως θα έλυνε κατά ένα ποσοστό και το πρόβλημα της ανεργίας στη χώρα. 
      Μελέτη της «ICAP» υπολογίζει ότι είναι εφικτή, μέσα σε δέκα χρόνια μόνο με τη χρήση  παθητικών ηλιακών συστημάτων, εξοικονόμηση ενέργειας 10% από τον κτηριακό μόνο τομέα, ίση δηλαδή με 35.000.000 τόνους ισοδύναμου πετρελαίου. Δεν ξέρω αν αυτό μας λέει κάτι σε σχέση με τις φανφάρες για την απεξάρτηση της χώρας μας από μια πηγή προμήθειας πετρελαίου. 
      Χαρακτηριστικό παράδειγμα. Ενώ η Ελλάδα είναι η πρώτη χώρα παραγωγής ηλιακών θερμοσιφώνων, μόλις το 20% των ελληνικών νοικοκυριών διαθέτει ηλιακούς θερμοσίφωνες, συλλέκτες. Δηλαδή, οκτακόσιες χιλιάδες περίπου νοικοκυριά.
      Ένας στόχος τριπλασιασμού των εγκατεστημένων ηλιακών συλλεκτών, δηλαδή, 60% των κτηρίων να διαθέτουν ηλιακούς συλλέκτες, μέσα στα επόμενα χρόνια θεωρείται βάσιμος. Στην περίπτωση αυτή του 60% η εξοικονόμηση ενέργειας θα εκτοξευτεί από το 1,3 εκατομμύρια μεγαβάτ που είναι σήμερα το χρόνο, στα 4.000.000 mw. Δεν πληροί επιπλέον τους όρους ποιότητας του εσωτερικού αέρα το 75% των δημόσιων και ιδιωτικών εμπορικών κτηρίων της χώρας. Και περίπου, δύο εκατομμύρια κατοικίες λόγω πλημμελούς κατασκευής είναι ενεργοβόρες. 
      Τα δημόσια και  κρατικά κτήρια, εκεί που είναι η μεγάλη αμαρτία αυτής εδώ της χώρας, κρατούν τα σκήπτρα της ενεργειακής διαρροής. Δημόσιος και ευρύτερος δημόσιος τομέας έχουν περίπου διακόσιες χιλιάδες κτήρια παλαιά, κακοφτιαγμένα και κακοσυντηρημένα, συνήθως όπως λέγεται αιμορραγούν συνεχώς ενέργεια. 
      Σύμφωνα με σχετική μελέτη του Κέντρου Ανανεώσιμων Πηγών Ενέργειας, η ετήσια ενεργειακή δαπάνη των κτηρίων αυτών είναι  πάνω από 450.000.000 ευρώ. Υπολογίζεται ότι μπορεί να εξοικονομηθεί  μέχρι και 22% της ενεργειακής δαπάνης με οικονομικά αποδοτικό τρόπο, πράγμα που σημαίνει εξοικονόμηση εκατόν σαράντα χιλιάδων τόνων ισοδύναμου πετρελαίου. Θα ήθελα πάρα πολύ να αθροίζατε όλες αυτές τις αναφορές σε ισοδύναμο πετρέλαιο και αυτές που ανέφερα πριν και αυτές που θα αναφέρω στη συνέχεια.
      Μια σειρά από ευρωπαϊκά προγράμματα για την ενεργειακή οχύρωση των δημοσίων κτηρίων με τα προηγούμενα ευρωπαϊκά πλαίσια πέρασαν εντελώς ανεκμετάλλευτα. Είναι απαραίτητο ένα εθνικό πρόγραμμα εξοικονόμησης ενέργειας σε δημόσια κτήρια με προσδιορισμό ανά έτος συγκεκριμένου αριθμού κτηρίων που θα προσαρμόζονται με νέες προδιαγραφές.
      Απαιτείται πλήρης εφαρμογή, ήδη έπρεπε να ισχύει, στις νέες οικοδομικές άδειες της οδηγίας της Ευρωπαϊκής Ένωσης για την εξοικονόμηση ενέργειας σε κτήρια. Ταχεία μετάβαση από το πετρέλαιο στο φυσικό αέριο, όπου αυτό είναι εφικτό.
      Επιβάλλεται επίσης, η σύσταση οργανισμού πιστοποίησης βιοκλιματικών κτηρίων. Άμεσα φορολογικά κίνητρα για επέκταση της χρήσης φολτοβοταϊκών συστημάτων σε κτήρια ώστε να κινηθεί επιτέλους ο μύλος που θα φέρει αποτέλεσμα και θα συνεγείρει και τον πολίτη. 
      Το κράτος όταν υπολογίζει την αντικειμενική αξία των ακινήτων να λαμβάνει υπ’ όψιν και την ύπαρξη βιοκλιματικών στοιχείων στον υπολογισμό αντικειμενικής αξίας των κτηρίων.
      Με βάση τα τελευταία επίσημα στοιχεία η χώρα μας παίρνει μόλις το 4,7% της ακαθάριστης κατανάλωσης ενέργειας και το 6,3% της ηλεκτροπαραγωγής από ανανεώσιμες πηγές και κινείται με «ρυθμούς χελώνας» την ίδια ώρα που άλλες ευρωπαϊκές χώρες, όπως η Γερμανία, η Δανία, η Ισπανία απογειώνονται. 
      Σήμερα εισάγουμε το 70,7 των καυσίμων, ενώ το πανάκριβο και ρυπογόνο πετρέλαιο καλύπτει το 57% της συνολικής εγχώριας κατανάλωσης ενέργειας, 29,7 εκατομμύρια ισοδύναμοι τόνοι πετρελαίου το 2002.
      Δεν πρόκειται για μοιραίο ούτε για φυσικό αποτέλεσμα. Είναι αποτέλεσμα συγκεκριμένων πολιτικών. Υπάρχουν σαφέστατες πολιτικές ευθύνες καθώς η ανανεώσιμη ενέργεια αντιμετωπίστηκε με αδιαφορία και εχθρότητα από κυβερνήσεις και κρατικές υπηρεσίες. Η Δ.Ε.Η. παίρνει σήμερα μόλις το 0,3% της ηλεκτροπαραγωγής της από ανανεώσιμες πηγές. Ο γίγαντας έγινε ο νάνος των σύγχρονων τεχνολογιών. Σήμερα, η Ελλάδα απέχει από το στόχο κάλυψης του 12% της  ενέργειας και του 21,1% του ηλεκτρικού ρεύματος από ανανεώσιμες πηγές μέχρι το 2010 και μαζί με την Πορτογαλία είναι οι μοναδικές χώρες των δεκαπέντε της Ευρωπαϊκής Ένωσης που δεν θα το πετύχουν. Οι  άλλες χώρες βαδίζουν με προγραμματισμό και μάλλον θα πετύχουν τους στόχους τους. 
      Εάν τα καταφέρουμε θα εξοικονομήσουμε 1,2 εκατομμύρια τόνους  ισοδύναμο πετρελαίου το χρόνο. Αλλά κάτι τέτοιο είναι προφανές ότι χρειάζεται υποστήριξη. Κάθε εγκατεστημένο mw αιολικής ενέργειας  παράγει ηλεκτρικό ρεύμα για το οποίο απαιτούνται 720 τόνοι μαζούτ. Σήμερα στην Ελλάδα  υπάρχουν εγκατεστημένα 525 mw σε εκατό αιολικά πάρκα. Θα μπορούσαν όμως να είναι πολλαπλάσια αφού έχουν κατατεθεί επενδυτικές προτάσεις για 14.000  mw από τις οποίες μάλιστα  τα 4200 mw έχουν πάρει την άδεια παραγωγής. Γιατί δεν προχωρούν; Κατ’ αρχήν γιατί δεν έχουμε χωροταξικό σχεδιασμό και  μη μας πει, ο κύριος  Υπουργός ΠΕ.ΧΩ.Δ.Ε. ότι έχει ολοκληρωθεί. Έχει ολοκληρωθεί απλώς η διαβούλευση και η αξιολόγηση του κειμένου. Δεν είναι επίσημο έγγραφο του κράτους. 
      Απίστευτο και όμως ελληνικό. Σε μία χώρα που λούζεται από τον ήλιο έχει εγκατασταθεί μόνο 1 mw φωτοβολταϊκών εκ των οποίων μόνο 210 Κw είναι της Δ.Ε.Η.. Η γραφειοκρατία αρνείται  ακόμα και την εγκατάσταση ενός πάνελ 5 Κw σε ένα δημόσιο χώρο. Και ένα μεγάλο θέμα που αφορά τη χώρα μας είναι η τεράστια πηγή της βιομάζας. Η βιομάζα θεωρείται μία από τις πιο δυναμικές πηγές ανανεώσιμες πηγές ενέργειας και προέρχεται κατ’ αρχάς από την αξιοποίηση γεωργικών και δασικών υπολειμμάτων που στη χώρα μας μένουν εντελώς ανεκμετάλλευτα. Σύμφωνα με έρευνα της «ICAP» τα διαθέσιμα υπολείμματα στην Ελλάδα από σιτηρά, αραβόσιτο, βαμβάκι, καπνό κ.λπ. ανέρχονται σε 7,5 εκατομμύρια τόνους το χρόνο, ενώ άλλα 2,7 εκατομμύρια τόνοι μπορεί να προέλθουν από δασικά υπολείμματα. Εάν αξιοποιηθούν στο σύνολό τους θα εξοικονομήσουν σχεδόν τέσσερα εκατομμύρια τόνους ισοδύναμου πετρελαίου.
      Δυστυχώς, όμως σήμερα αξιοποιείται λιγότερο από το 25% κυρίως σε τζάκια και λιγότερο σε βιομηχανίες επεξεργασίας ξύλου. Και βέβαια, δεν μπορούμε να αποστούμε του πειρασμού να αναφερθούμε στην περίφημη υπόσχεση του ΠΑ.ΣΟ.Κ και της Νέας Δημοκρατίας για τη λεγόμενη «Πράσινη Ολυμπιάδα». Κάποια κτήρια που αυτήν τη στιγμή είναι ανεκμετάλλευτα είναι κλειστά τα περισσότερα. Παρά τη δαπάνη για τη κατασκευή τόσων μεγάλων έργων η προσπάθεια για την εξοικονόμηση πηγών ενέργειας και για την αξιοποίησή της απουσίασε εξ’ ολοκλήρου. Δεν  μπήκε ούτε ένας φωτοβολταϊκός συλλέκτης, ενώ το Ολυμπιακό χωριό δεν διαθέτει ούτε μία πρόνοια θερμομονωτικής και βιοκλιματικής κατασκευής. Απίστευτο και όμως αληθινό. Τα σπίτια του χωριού δεν διαθέτουν θερμοσίφωνα! Από την άλλη έχουν πληθώρα κλιματιστικών. Αυτή είναι η «Πράσινη Ολυμπιάδα» που είχατε υποσχεθεί. Ακόμα και μέσα στα μπάνια έχουν ενεργοβόρα κλιματιστικά μερικά διαμερίσματα. 
      Ο περιορισμός της κατανάλωσης βενζίνης και πετρελαίου από τα αυτοκίνητα δεν απασχόλησε ποτέ σοβαρά το κράτος παρά το ότι υπολογίζεται ότι μπορεί να επιτευχθεί μείωση πάνω από 15% με σειρά συγκεκριμένων μέτρων. 
    Ένα πρώτο μέτρο είναι να ανανεωθεί ο στόλος των αυτοκινήτων του δημοσίου με υβριδικά αυτοκίνητα, που πετυχαίνουν έως και 40% μικρότερη κατανάλωση καυσίμου μέσα στην πόλη. 
    Αλήθεια, τι γίνεται με αυτόν τον τεράστιο στόλο των κρατικών αυτοκινήτων; Μήπως θα πρέπει εκεί να έχουμε μια ριζική παρέμβαση, κύριε Υπουργέ; Ήδη ο Πρόεδρος της Βουλής έχει πάρει μια γενναία απόφαση, η αντικατάσταση να μπορεί να γίνει, μετά από δική μας επιλογή, με υβριδικά αυτοκίνητα. 
    Ο Δήμος Αθηναίων έχασε πριν από δύο χρόνια την ευκαιρία να συμπεριληφθεί σε ένα ευρωπαϊκό πρόγραμμα για υβριδικά λεωφορεία. Η πρόταση είναι απλή. Όλες οι λιμουζίνες Υπουργών, Βουλευτών, Γενικών Γραμματέων και στελεχών του κρατικού μηχανισμού να αντικατασταθούν από υβριδικά αυτοκίνητα.
    Επίσης, τα ελληνικά νησιά θα μπορούσαν να αποτελέσουν ένα υποδειγματικό αρχιπέλαγος των ανανεώσιμων πηγών ενέργειας. Ιδιαίτερα η ηλιακή ενέργεια παρουσιάζει τη μεγαλύτερη έντασή της κατά την περίοδο του καλοκαιριού, δηλαδή ακριβώς κατά την περίοδο με τη μεγαλύτερη ζήτηση. Εκεί είναι το παράδοξο αυτής της χώρας. Τότε που έχουμε τη μεγαλύτερη ένταση της ηλιοφάνειας, τότε έχουμε και τη μεγαλύτερη ενεργειακή ζήτηση. Δυστυχώς, όμως, μέχρι τώρα οι Α.Π.Ε. αξιοποιούνται για την παραγωγή μόλις του 1,7% της ηλεκτρικής ενέργειας των ελληνικών νησιών που λούζονται από τον αέρα.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κυρία Πρόεδρε.
    Μόνο που καμμιά φορά η Ελλάδα δεν κοιμάται τον ύπνο του δικαίου, κυρίες και κύριοι συνάδελφοι, απλώς κάποιοι την αφήνουν να κοιμάται, για να παίζουν ανεμπόδιστοι μικροπαιχνίδια εξουσίας ή και να κερδοσκοπούν ασύστολα σε βάρος του δημόσιου συμφέροντος. Και όταν αυτό το δημόσιο συμφέρον συνδέεται με θέματα υγείας, ποιότητας ζωής ή περιβάλλοντος, όταν αυτό το δημόσιο συμφέρον συνδέεται με το ίδιο το ξεπέρασμα της οικολογικής κρίσης που μαστίζει τον πλανήτη μας, τότε καταλαβαίνει κανείς ότι τα μικροπαιχνίδια εξουσίας και κερδοσκοπίας δεν μπορούμε παρά να τα καταγγείλουμε και να απαιτήσουμε επιτακτικά να σταματήσουν. 
    Εμείς ψηφίζουμε κατ’ αρχήν το νομοσχέδιο για τον απλούστατο λόγο ότι ως κόμμα επιτακτικά ζητούσαμε απ’ όλες τις κυβερνήσεις να το φέρουν προς ψηφοφορία -τους εγκαλούσαμε μάλιστα, γιατί καθυστερούν- και επιφυλασσόμαστε επί των άρθρων να έχουμε ειδικές τοποθετήσεις.
    (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, πενήντα ένας μαθήτριες και μαθητές και δύο συνοδοί-καθηγητές από το Γυμνάσιο Βουλιαγμένης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Πολατίδης για δεκαπέντε λεπτά.
      ΗΛΙΑΣ ΠΟΛΑΤΙΔΗΣ: Ευχαριστώ, κυρία Πρόεδρε.
      Κυρίες και κύριοι Βουλευτές, το υπό συζήτηση νομοσχέδιο είναι ένα σημαντικό νομοσχέδιο και από οικονομικής πλευράς, αφού η χώρα μας είναι αναγκασμένη να εισάγει καύσιμα. Και είναι αναγκασμένη, διότι δεν αξιοποιεί τα δικά της καύσιμα. Όπως είναι γνωστό, το πετρέλαιο του Αιγαίου για λόγους πολιτικούς ή «εθνικούς» δεν αξιοποιείται. Όμως, τώρα τελευταία υπάρχει και το θέμα της περιβαλλοντικής πλευράς, το οποίο πρέπει να ληφθεί σοβαρά υπ’ όψιν. 
      Επίσης, το υπό συζήτηση νομοσχέδιο είναι πολύ σημαντικό και από πλευράς τηρήσεως των διεθνών υποχρεώσεων της χώρας τόσο έναντι της Ευρωπαϊκής Ένωσης όσο και ως προς τη Συμφωνία του Κιότο, η οποία τις τελευταίες ημέρες είναι στη δημοσιότητα, διότι έχουμε προβλήματα ως προς την τήρησή της. Αυτό το νομοσχέδιο φιλοδοξεί ή θα μπορούσε να έχει το στόχο να μειώσει τα αέρια του φαινομένου του θερμοκηπίου. Υπάρχουν, δηλαδή, δύο τομείς. Ο ένας είναι η τυπική υποχρέωση και ο άλλος είναι η ουσία. 
      Ως προς την τυπική υποχρέωση, θα ήθελα να πω ότι οποιαδήποτε και αν ήταν η διατύπωση του νομοσχεδίου θα την επετύγχανε, διότι δηλώνει μέσα στην εισηγητική έκθεση ότι ο σκοπός είναι η εναρμόνιση της εθνικής νομοθεσίας με τον ευρωπαϊκό κανονισμό.
      Επί της ουσίας, όμως, θα έπρεπε ένα τέτοιο νομοσχέδιο να είχε έρθει πολύ νωρίτερα, με πολύ μεγαλύτερες απαιτήσεις, από τα ελληνικά κτήρια, διότι ακριβώς η Ελλάδα θεωρείται και λέγεται ότι είναι η Σαουδική Αραβία των ανανεώσιμων πηγών ενέργειας και θα έπρεπε για δικούς μας οικονομικούς λόγους, κυρίως, αλλά και εθνικής ανεξαρτησίας να μην έχουμε την εξάρτηση από τα εισαγόμενα ορυκτά καύσιμα. Γι’ αυτόν το λόγο θα έπρεπε να είναι πολύ αυστηρότερο. Αντ’ αυτού βλέπουμε το τι έχει έρθει μπροστά μας και θα το εξηγήσω παρακάτω.
      Αν δούμε ιστορικά το θέμα, θα δούμε ότι κατά την περίοδο 1973-1974, όταν υπήρξε η πρώτη πετρελαϊκή κρίση, οι χώρες της Γερμανίας και της Γαλλίας ήταν οι πρώτες που το 1975 έκαναν, για πρώτη φορά, κανονισμό θερμομόνωσης. 
     Μέχρι τότε ιστορικά εθεωρείτο ότι με το φθηνό πετρέλαιο ήταν δυνατόν να μειώσουμε το κόστος του κτηρίου, ταυτοχρόνως όμως επιτυγχάνοντας με κάποια δαπάνη ενέργειας την ίδια άνεση την οποία είχε ένα παλαιότερο κτήριο. Έτσι, από τοίχους των εξήντα ή ογδόντα εκατοστών ή του ενός μέτρου που βλέπουμε στην παραδοσιακή αρχιτεκτονική, πήγαμε σε τοίχους πολύ λεπτότερους, πήγαμε δηλαδή στα δέκα με είκοσι εκατοστά, τα οποία όμως απαιτούσαν μία συνεχή δαπάνη με τη χρήση πετρελαίου κυρίως τότε για τη θέρμανση και κατόπιν για τον κλιματισμό. 
     Τι συνέβη τότε; Το 1979 η Ελλάδα με τη δημόσια διοίκηση που είχε τότε, που φυσικά δεν ήταν ιδανική, ενσωμάτωσε και κατόρθωσε να εισαγάγει στη δική της νομοθεσία σε πέντε χρόνια -χωρίς να έχει καμμία υποχρέωση από καμμία Ευρωπαϊκή Ένωση, διότι δεν ήταν τότε μέλος- τον κανονισμό θερμομόνωσης, ο οποίος ισχύει μέχρι σήμερα.  
     Τι έχει συμβεί από τότε; Γιατί δεν ασχολείται κανείς με τη διαρκή πτώση παραγωγικότητας της δημόσιας διοίκησης, όταν χωρίς να έχουμε καμμία υποχρέωση, εντός πέντε ετών το 1979 υιοθετήσαμε αυτά που γίνονταν στη Γερμανία και στη Γαλλία και μάλιστα με πολύ καλή προσαρμογή στις ελληνικές συνθήκες με το γνωστό χωρισμό –οι συνάδελφοι που είναι μηχανικοί καταλαβαίνουν- σε τρεις περιφέρειες, αναλόγως με τις απαιτήσεις που υπάρχουν για τη θερμομόνωση και τη θερμοπερατότητα των κτηρίων; Αυτός ο κανονισμός δουλεύει μέχρι σήμερα και οι μη ειδικοί περνώντας από μία οικοδομή βλέπουμε αυτά τα μπλε ή πράσινα «σάντουϊτς» να υπάρχουν ενσωματωμένα στο σκελετό των κτηρίων. 
     Το μεγάλο πρόβλημα είναι ότι δυστυχώς τώρα επί τέσσερα χρόνια, ενώ έχουμε μία διοίκηση η οποία συνεχώς αυξάνεται σε αριθμό, δεν κατορθώνει να φέρει αποτελέσματα. Βλέπουμε ότι λέγονται διάφορες δικαιολογίες. Μία φταίει ο τάδε Υπουργός, το Υπουργείο επί ΠΑ.ΣΟ.Κ. το οποίο δεν έκανε αυτά που έπρεπε, μία φταίει το Υπουργείο επί Νέας Δημοκρατίας το οποίο δεν υιοθέτησε τόσο γρήγορα αυτά που έλεγε το Υπουργείο επί ΠΑ.ΣΟ.Κ.. Το τελικό συμπέρασμα ποιο είναι; Το τελικό συμπέρασμα είναι ότι κινδυνεύουμε με καταδίκη από το Ευρωπαϊκό Δικαστήριο και ερχόμαστε τώρα σπασμωδικά, διότι και ο κανονισμός δεν είναι έτοιμος. Μας δόθηκε βέβαια στην επιτροπή, αλλά τελευταία στιγμή και δεν είναι φυσικά δυνατόν να κάνουμε ουσιαστικές παρατηρήσεις. Θα κάνουμε κάποιες παρατηρήσεις βέβαια στην ομιλία επί των άρθρων. 
     Ας εξετάσουμε αυτό καθεαυτό το νομοσχέδιο. Γενικώς η οδηγία είναι άτολμη, ομολογουμένως ήδη  ξεπερασμένη από τις τεχνολογικές εξελίξεις. Διότι  το 2002 μιλούσαμε για τελείως άλλη τιμή πετρελαίου. Σήμερα μιλάμε για τέσσερις και πέντε φορές την τιμή του πετρελαίου από τη στιγμή που υιοθετήθηκε η οδηγία. Άρα η βαρύτητα η οποία έπρεπε να δοθεί είναι πολύ μεγαλύτερη. Εμείς, λοιπόν, πάμε προς τα πίσω και υιοθετούμε αυτό που πρότεινε το 2002 η Ευρωπαϊκή Ένωση και μάλιστα τα ελάχιστα δυνατά όρια και σε κάποιες περιπτώσεις  ξεπερνάμε και αυτά τα ελάχιστα και προχωρούμε ακόμη περισσότερο. 
     Τι εφαρμόζει το νομοσχέδιο; Με την τροποποίηση η οποία έχει γίνει πλέον περνά το πιστοποιητικό ενεργειακής απόδοσης και στα ιδιωτικά κτήρια κάτω των χιλίων τετραγωνικών μέτρων. Βέβαια ένα πιστοποιητικό ενεργειακής απόδοσης εξαρτάται από το κατά πόσο η αγορά –και εννοώ τους αγοραστές και τους μισθωτές των κτηρίων- πραγματικά θα το ζητά και δεν θα μετατραπεί τελικά όλη αυτή η διαδικασία σε ένα εμπόριο χαρτιών και τύπων. Στα κτήρια άνω των χιλίων τετραγωνικών επιβάλλεται η έκδοση πιστοποιητικού όταν γίνεται ενοικίαση ή πώληση. Στα  κάτω των χιλίων τετραγωνικών μέτρων νέα κτήρια απλώς ζητείται η τήρηση του κανονισμού χωρίς δεσμεύσεις. Στα άνω των χιλίων τετραγωνικών μέτρων ζητείται μελέτη εγκατάστασης  ενός από τα τέσσερα είδη ανανεώσιμων πηγών ενέργειας. 
      Μπαίνει όμως η πολύ σημαντική δικλίδα του οικονομικώς εφικτού. Όταν μιλάμε για οικονομικώς εφικτό, κύριε Υπουργέ, είναι σαφές ότι ανοίγει ένας τεράστιος ασκός του Αιόλου. Τι σημαίνει «οικονομικώς εφικτό»; Μια δαπάνη σε πόσα χρόνια πρέπει να αποσβεστεί, ούτως ώστε να θεωρούμε ότι η δαπάνη αυτή πραγματικά δίνει οικονομικώς εφικτό αποτέλεσμα; Μένει κάτι μετέωρο. Τουλάχιστον μέσα στον κανονισμό, απ’ όσο έχω δει, δεν ασχολείστε ούτε με αυτό το θέμα. 
      Ελπίζουμε μέχρι την οριστική του έκδοση να προστεθούν κάποια, ούτως ώστε να ξέρουμε για τι μιλάμε. Διότι, αλλιώς, μπορεί κάθε φορά να γίνεται μια τυπική μελέτη, να λέμε ότι οι εγκαταστάσεις όλων αυτών των συστημάτων οικονομικά δεν είναι σκόπιμες και να μη γίνεται τίποτα. 
      Τέλος, επιφορτίζονται οι πολεοδομίες με δουλειά, την οποία δεν μπορούν να φέρουν εις πέρας. Είναι σαφές. Όλοι γνωρίζουμε ότι οι πολεοδομίες είναι ή ο πρώτος ή ο δεύτερος παράγοντας διαφθοράς, ακριβώς επειδή υπάρχουν οι τεράστιες καθυστερήσεις. Όλες οι εκθέσεις που έχουν γίνει λένε ότι οι πολεοδομίες είναι ένας παράγοντας διαφθοράς, όπου κάποιοι πρέπει να λαδώσουν για να ξεπεράσουν τους χρόνους και τις αναμονές, οι οποίες υπάρχουν.
      Εδώ, λοιπόν, ερχόμαστε και αυτές τις πολεοδομίες, χωρίς καμμία ενίσχυση του προσωπικού –τόσο ως προς τον αριθμό όσο και ως προς τις ειδικότητες- τις φορτίζουμε με ένα μεγάλο όγκο, να κάνουν τον έλεγχο, όπως αναφέρεται ρητά στο άρθρο, των μελετών και της εφαρμογής των μελετών.
      Είναι δυνατόν αυτά να τα λέμε σοβαρά και να πιστεύουμε ότι σήμερα οι πολεοδομίες –που δεν μπορούν να κάνουν τις απλές στατικές μελέτες και τον έλεγχο και την εφαρμογή των πολεοδομικών όρων ως προς τα τετραγωνικά- ξαφνικά θα αναλάβουν και αυτήν τη διαδικασία και θα την φέρουν εις πέρας και μάλιστα σε έναν τομέα, που, καλώς ή κακώς, οι πολεοδομίες με τη στελέχωση και τη νοοτροπία που έχουν σήμερα τον θεωρούν δευτερεύοντα; Διότι γνωρίζουμε πολύ καλά ότι οι πολεοδομίες από τότε που συστάθηκαν στο ελληνικό κράτος σκοπό είχαν να ελέγχουν τη στατική επάρκεια των κατασκευών. Αυτός θεωρείται ο πρώτος σκοπός τους και δευτερευόντως οι όροι δόμησης, ως προς τα εμβαδά κ.λπ..
      Γι’ αυτές, λοιπόν, τις πολεοδομίες δεν προβλέπει τίποτα το νομοσχέδιο και θα πρέπει, εάν θέλουμε έστω στοιχειωδώς να εφαρμοστεί, να έλθει κατόπιν ένα άλλο νομοσχέδιο, το οποίο να δίνει στους Οργανισμούς Τοπικής Αυτοδιοίκησης κάποια ειδική χρηματοδότηση, για να μπορέσουν να βελτιώσουν αυτά που έχουν σχέση με τις πολεοδομίες. Η κατάσταση εκεί είναι ούτως ή άλλως τραγική.
      Επίσης, στα δημόσια κτήρια δεν γίνεται καμμία παρέμβαση. Εξαντλείται η ευαισθησία του δημοσίου με το να εκδώσει τα πιστοποιητικά και να αναγράψει στην είσοδο των κτηρίων αυτών ποιες είναι οι βέλτιστες συνθήκες, πού πρέπει να είναι η θερμοκρασία και φυσικά να αναφέρει τα χαρακτηριστικά του ίδιου του πιστοποιητικού. Αυτό είναι επαρκές; Τι παράδειγμα δίνει το δημόσιο στους ιδιώτες, ούτως ώστε και αυτοί να μπορέσουν να κάνουν κάποιες επενδύσεις; 
      Από την έκθεση του Γενικού Λογιστηρίου του Κράτους δεν προβλέπεται η παραμικρή δαπάνη για την επέμβαση ακόμα και στα κτήρια, τα οποία είναι εντελώς απαράδεκτα από ενεργειακή άποψη. 
      Επίσης, γενικώς –αυτό σαν αέρας που υπάρχει σε όλο το κτήριο- θεωρείται ότι οι ιδιοκτήτες ακινήτων θα αντιδράσουν. Δεν βλέπει τις ανανεώσιμες πηγές ενέργειας ως μία επένδυση, η οποία τελικά θα ωφελήσει οικονομικά τους ιδιοκτήτες και δεν προτείνει κάποια κίνητρα, τα οποία θα μπορέσουν να τους διευκολύνουν να κάνουν οι ίδιοι στην ουσία μια επένδυση. Διότι αυτοί πίσω θα έχουν το αποτέλεσμα αυτής της επενδύσεως. Ακόμα, φυσικά μπορούν με τους μισθωτές των κτηρίων –σε συνεργασία των ιδιοκτητών και των μισθωτών- να γίνουν κάποιες επεμβάσεις. 
      Θα προτείνω ένα κίνητρο, το οποίο είναι χωρίς κόστος για το δημόσιο. Θα μπορούσε, παραδείγματος χάριν, οι σημερινοί συντελεστές δόμησης να ισχύουν μόνο εφόσον υπάρχει και μία ορισμένη δαπάνη, μια επένδυση σε ανανεώσιμες πηγές ενέργειας και από εκεί και πέρα, κλιμακωτά, να μειώνονται οι συντελεστές δόμησης. Δηλαδή, αυτός ο οποίος δεν επενδύει στις ανανεώσιμες πηγές ενέργειας και στην ενεργειακή απόδοση του κτηρίου να τιμωρείται με αυτόν τον τρόπο. 
      Είναι βέβαιο ότι με αυτήν τη ρύθμιση θα μπορέσει να επενδύσει, διότι θα υπάρχει πραγματικά το οικονομικό κίνητρο και θα υπάρχει αντιστοίχως η τιμωρία, χωρίς την παραμικρή επιβάρυνση του δημοσίου. Βέβαια, το Υπουργείο Οικονομικών δεν μας έχει δείξει ότι ιδιαιτέρως ενδιαφέρεται για όλα αυτά τα θέματα περί ενέργειας. Μπαίνει μια τυπική συνυπογραφή από τον κ. Αλογοσκούφη, αλλά δυστυχώς ουσία δεν υπάρχει. Διότι, στα οικονομικά αυτά, που είπαμε ότι συνέβαιναν τη δεκαετία του ’70 -τότε που, απ’ ότι φαίνεται, το κράτος λειτουργούσε καλύτερα, δεν ξέρω για ποιον λόγο- είχαμε 75% της δαπάνης του ηλιακού θερμοσίφωνα να εκπίπτει από το εισόδημα. Τώρα, έχουμε μόνο το 20%. Προφανώς τότε ήταν σοβαρά τα ενεργειακά θέματα, ενώ τώρα είναι αστεία και δεν μας ενδιαφέρουν.
      Μπορεί και εδώ πρέπει να δείξει γενναιότητα το Υπουργείο Οικονομικών. Αντί να μην υπάρξει καμμία επένδυση και να έχει χάσιμο, μπορεί να εκπίπτει το εισόδημα. Αντί να κάνουν διάφορα κόλπα οι λογιστές προκειμένου να εκπέσει το εισόδημα και να μειωθεί η φορολογητέα ύλη, που ούτως ή άλλως θα μειωθεί          -ξέρουμε πώς δουλεύει όλο το σύστημα- μπορούν οι δαπάνες για όλες τις ανανεώσιμες πηγές ενέργειας, ηλιακός θερμοσίφωνας, φωτοβολταϊκά, μικρές ανεμογεννήτριες, όλες αυτές να εκπίπτουν 100%, στην κατασκευή ενός νέου κτηρίου ή όταν τοποθετούνται σε ένα παλαιότερο κτήριο. Δεν θα έχει την παραμικρή επίπτωση στα έσοδα του δημοσίου. Αυτή θα είναι μηδενική. Αντιθέτως, θα υπάρχει μόνο το Φ.Π.Α. που θα είναι 19%.
      Επίσης, είναι γνωστό ποιες κατηγορίες κτηρίων καταναλώνουν περισσότερη ενέργεια. Είναι τα εμπορικά κέντρα, τα ξενοδοχεία, τα κτήρια γραφείων, οι κατοικίες. Γιατί βάζουμε ως μοναδικό κριτήριο τα χίλια τετραγωνικά μέτρα; Είναι πολύ μεγαλύτερη η κατανάλωση που έχει ένα κτήριο εννιακοσίων τετραγωνικών μέτρων γραφείων, από ό,τι έχει ένα χιλίων πεντακοσίων τετραγωνικών μέτρων κατοικιών. Αυτό είναι γνωστό. Δεν ξέρουμε ότι στα εμπορικά κέντρα υπάρχει μεγάλη κατανάλωση ενέργειας; Δεν ξέρουμε -είτε από τη Δ.Ε.Η. είτε με κάποιον άλλον τρόπο- δεν μπορούμε να βρούμε ποια είναι τα κτήρια; Γιατί αυτά τα τεράστια εμπορικά κέντρα, τα οποία είναι ενεργοβόρα, τα υφιστάμενα ξενοδοχεία, να μην υποχρεούνται και αυτά να πάρουν το πιστοποιητικό ενεργειακής απόδοσης; Και σε αυτά, βέβαια, να δούμε εάν μπορούμε να βρούμε κάποιον τρόπο να αυξήσουμε τα κίνητρα για να μπορέσουμε σε βάθος χρόνου σε όλες αυτές σταδιακά, αρχίζοντας από τους πολύ μεγάλους καταναλωτές ενέργειας, τα πολύ μεγάλα κτήρια, να μειώνουμε τις ελάχιστες απαιτήσεις οι οποίες υπάρχουν, προκειμένου να εκδοθούν αυτά τα πιστοποιητικά ενεργειακής απόδοσης.
      Επίσης, αναφέραμε και στην επιτροπή, ότι πρέπει η Δ.Ε.Η. να είναι ο πρωτοπόρος που, λόγω της οικονομικής δυνατότητας που έχει, των τεραστίων κεφαλαίων και του μηχανισμού εισπράξεως, θα μπορέσει να επέμβει και να χρηματοδοτήσει όσους ιδιοκτήτες θέλουμε να κάνουν τις επενδύσεις στις ανανεώσιμες πηγές ενέργειας ή στη βελτίωση των χαρακτηριστικών θερμομόνωσης των κτηρίων, αλλά δεν μπορούν. Πρέπει και η Δ.Ε.Η. να εμπλακεί μέσα -δεν ξέρω με ποιον τρόπο και φυσικά τι σχέδια έχει για τη Δ.Ε.Η. το Υπουργείο- αλλά χωρίς τη Δ.Ε.Η. νομίζω ότι θα ματαιοπονούμε.
      Υπάρχει η λογική η οποία ακούστηκε φυσικά και από άλλα κόμματα, ότι παρ’ όλα τα προβλήματα του νομοσχεδίου, πρέπει να ψηφιστεί, διότι αποτελεί ένα πρώτο βήμα προς τη σωστή κατεύθυνση, δηλαδή, ότι είναι καλύτερο από το τίποτε. Δυστυχώς, όμως, για όλους τους λόγους που έχω προαναφέρει και παρ’ όλες τις καλές προθέσεις του Υπουργείου και των συνεργατών του, των λοιπών εμπλεκομένων, τις οποίες δεν θέλω να αμφισβητήσω, τα αποτελέσματα στη συνολική ενεργειακή απόδοση όλης της χώρας, του κτηριακού τομέα όλης της πατρίδας μας, θα είναι μηδαμινά. Ενδεχομένως σε πενήντα ή εκατό χρόνια να έχουμε κάποιο αποτέλεσμα από την εφαρμογή. Σήμερα και για το ορατό μέλλον δεν θα υπάρξει η παραμικρή επίπτωση.
      Το νομοσχέδιο δεν είναι το πρώτο δειλό βήμα στη σωστή κατεύθυνση, αλλά είναι μια χαμένη ευκαιρία να αντιμετωπίσουμε το οξύ πρόβλημα της ενεργειακής απόδοσης των κτηρίων. Ως τέτοιο, το καταψηφίζουμε επί της αρχής, διότι θεωρούμε ότι για λόγους εθνικούς, πρέπει πρώτα εμείς να βάλουμε πολύ αυστηρότερες προδιαγραφές και να μην επισείεται κάθε φορά πάνω από την κεφαλή της Ελλάδας η δαμόκλειος σπάθη της καταδίκης ενός ευρωπαϊκού δικαστηρίου για να κάνουμε τα αυτονόητα.
      Σας ευχαριστώ.
(Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Έχει ζητήσει το λόγο για μια μικρή παρέμβαση ο Κοινοβουλευτικός Εκπρόσωπος του ΣΥ.ΡΙΖ.Α. κ. Παπαγιαννάκης.
      ΜΙΧΑΗΛ ΠΑΠΑΓΙΑΝΝΑΚΗΣ: Κυρία Πρόεδρε, παρακάλεσα για πεντάλεπτο. Είναι δυνατόν;
      ΠΡΟΕΔΡΕΥΟΥΣΑ (Έλσα Παπαδημητρίου): Εντάξει.
      ΜΙΧΑΗΛ ΠΑΠΑΓΙΑΝΝΑΚΗΣ: Ευχαριστώ.
      Κυρία Πρόεδρε, ακούγοντας τη συζήτηση και προτού μιλήσει ο Υπουργός, παίρνω το θάρρος να κάνω αυτήν την παρέμβαση, γιατί ελπίζω να έχω και μία αντίδρασή του.
      Αναρωτιόμουν πού οφείλεται αυτή η αίσθηση που έχει κανείς όταν παρακολουθεί την κουβέντα για το ότι η Κυβέρνηση δεν έχει την αίσθηση του επείγοντος ως προς το θέμα της εξοικονόμησης ενέργειας γενικά και όχι μόνο στα κτήρια, αλλά παντού. Δεν την έχει! «Ψιμύθια» είναι αυτά!
       Και από την άλλη μεριά, όπως σωστά έγραψε μία εφημερίδα, δίνει την εντύπωση ότι πάει να χαϊδέψει όλο τον κόσμο. Χαϊδεύει τα σπάταλα κτήρια «μην σκάτε παιδιά, θα βρούμε μία λύση». Όμως, επειδή αυτή δεν είναι σωστή και σοβαρή πολιτική συμπεριφορά, αναρωτιέται κανείς πού οφείλεται. 
      Και όταν είχαμε συζητήσει στην επιτροπή το θέμα –το είχα αναπτύξει- η ερμηνεία μου είναι ότι η Κυβέρνηση πραγματικά περιμένει –και αναρωτιέμαι γιατί- καλύτερες μέρες και ότι θα έχουμε τόσο φθηνή αύξηση της ενέργειας, ώστε να μην ενοχληθεί κανένας. Όσον αφορά το με ποιους τρόπους, δεν θα ήθελα να μπω σε λεπτομέρειες, γιατί θα μας πάρα πολύ χρόνο. Νομίζω, όμως, ότι δεν στέκουν. Και επομένως, μ’ αυτήν την εντύπωση διαχειρίζεται τα πράγματα, για να τελειώνουμε. «Μη σας νοιάζει, θα τα λύσουμε διά της αυξήσεως της πίτας, της παραγωγής της ενέργειας».  
      Και αυτήν την αντίληψη, κυρία Πρόεδρε, μου την ενισχύει -και θα ήθελα να το πω αυτό, γιατί έχει σχέση με την κουβέντα που κάνουμε- η χθεσινή εξωφρενική δήλωση του κ. Σουφλιά. 
      Ο κ. Σουφλιάς βγήκε σε συνέδριο και δήλωσε ότι θεωρεί πως καλώς η πυρηνική ενέργεια θεωρείται «πράσινη ενέργεια» και ότι θα πρέπει να περιλαμβάνεται στον ενεργειακό σχεδιασμό της Ευρωπαϊκής Ένωσης. Αυτή η δήλωση υπάρχει σήμερα σε όλο τον Τύπο και τη θεωρώ εξωφρενική και σκανδαλώδη. Φοβάμαι δε ότι με αυτήν την άποψη συμφώνησαν και κάποιοι μεταφυσικοί οικολόγοι, με τη λογική ότι δεν προλαβαίνουμε, χανόμαστε σε τριάντα, σαράντα, πενήντα χρόνια, άντε λοιπόν στην πυρηνική ενέργεια και σε ό,τι να είναι, για να τελειώνουμε. Επίσης πιστεύουν ότι υπερβάλλουμε λιγάκι για τη σοβαρότητα του ζητήματος. Νομίζω ότι και ο κ. Σουφλιάς υπερβάλλει και μερικοί συνάδελφοι εντός της Βουλής, όπως είδα εξάλλου και σε μια συζήτηση στην Επιτροπή Παραγωγής και Εμπορίου. 
      Κύριοι συνάδελφοι, θυμίζω απλώς και μόνο τους τίτλους: Κόστος εγκατάστασης, κόστος έρευνας, κόστος συντήρησης, κόστος των πυρηνικών καυσίμων που αυξάνονται κατακόρυφα και κόστος του ρίσκου. 
      Έχω εδώ τις εναποθέσεις καισίου 137, βάσει στοιχείων του Ευρωπαϊκού Κοινοβουλίου, από το 1986 σε όλη την Ευρώπη, μετά από το μόνο μεγάλο δυστύχημα του Τσέρνομπιλ. Πηγαίνει από την κεντρική Σιβηρία, μέχρι τη Σουηδία, τη Νορβηγία, στο κέντρο της Ελβετίας και σε τμήματα της Ελλάδας ακόμα. Τι υποτίμηση είναι αυτή; 
      Και, βεβαίως, έχουμε και το κόστος της διάθεσης των αποβλήτων –και όχι μόνο το οικονομικό- που δεν ξέρουμε τι να τα κάνουμε –και γνωρίζετε τα προβλήματα που υπάρχουν- και το κόστος της αντικατάστασης των εργοστασίων. Για να κλείσει ένα πυρηνικό εργοστάσιο, κυρίες και κύριοι συνάδελφοι, χρειάζονται έντεκα χρόνια! Επί έντεκα χρόνια το πληρώνουμε και δεν παράγει! Και αυτό το κόστος δεν το βάζουμε στο αρχικό κόστος της αρχικής επένδυσης. Και λέμε ότι η πυρηνική ενέργεια είναι και φθηνή και ασφαλής!  Ούτε το ένα είναι ούτε το άλλο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Πράσινη δεν είναι ούτως ή άλλως!
      ΜΙΧΑΗΛ ΠΑΠΑΓΙΑΝΝΑΚΗΣ: Πράσινη μπορεί να είναι αν την βάψετε. Ο καθένας λέει ό,τι θέλει, έτσι δεν είναι; 
      Κυρία Πρόεδρε, κύριε Υπουργέ, κυρίες και κύριοι συνάδελφοι, επαναλαμβάνω ότι θεωρώ κυριολεκτικά εξωφρενικό το να γίνεται μια προσπάθεια διά της διολισθήσεως με απλές δηλώσεις από εδώ και από εκεί σε επιστημονικά fora και μετά παραμυθίας «μην ανησυχείτε, θα λυθούν τα προβλήματα», να κατρακυλάει η χώρα μας προς την πυρηνική επιλογή, την οποία μέχρι τώρα θεωρούσα ότι την έχουμε όλοι απορρίψει. 
      Θεωρώ αναγκαίο να επαναληφθεί αυτή η απόρριψη και να διαψευστεί -ενδεχομένως να κάνουμε όλοι λάθος, όπως και ο Τύπος- η δήλωση του κ. Σουφλιά. Θεωρώ αναγκαίο να αποσυρθεί η δήλωση του κ. Σουφλιά αν έχει γίνει. 
      Και, εν πάση περιπτώσει, αν δεν αποσύρεται, να διαχωρίσει η Κυβέρνηση τη θέση της από αυτήν τη δήλωση. Και περιμένω από τον κύριο Υπουργό απάντηση τώρα, διότι αυτή η διολίσθηση μετά παραμυθίας δεν θα μου συνεχιστεί αύριο και στα επόμενα συνέδρια, μέχρι να φθάσουμε όλοι να λέμε «τι να κάνουμε, ρε παιδιά, είναι αυτονόητη».  
      Ευχαριστώ πάρα πολύ, κυρία Πρόεδρε. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Έλσα Παπαδημητρίου): Και εμείς ευχαριστούμε. 
      Τώρα εισερχόμαστε στον κατάλογο των ομιλητών. Πρώτος είναι ο κ. Αυγενάκης Ελευθέριος από τη Νέα Δημοκρατία. 
      Κύριε Αυγενάκη, έχετε το λόγο. 
	ΕΛΕΥΘΕΡΙΟΣ ΑΥΓΕΝΑΚΗΣ: Κύριε Υπουργέ, κυρίες και κύριοι συνάδελφοι, να ευχηθώ και εγώ με τη σειρά μου σε όλους που είναι στην Αίθουσα αυτή και μας παρακολουθούν Χριστός Ανέστη και χρόνια πολλά. 
	Κυρίες και κύριοι, ιστορικά η ενέργεια έχει αποτελέσει βασικό μοχλό ανάπτυξης και βελτίωσης των συνθηκών διαβίωσης του ανθρώπου. Διαχρονικά η χρήση των συμβατικών πηγών ενέργειας έχει οδηγήσει στο παράδοξο φαινόμενο αφ’ ενός να αποτελεί στοιχειώδη παράμετρο της ανάπτυξης, της οικονομικής προόδου και της κοινωνικής συνοχής και αφ’ ετέρου να μετατρέπεται σε τροχοπέδη της βιώσιμης αειφόρου ανάπτυξης και της περιβαλλοντικής ισορροπίας στον πλανήτη. Ποτέ πριν στην ανθρώπινη ιστορία η ανάγκη για εξοικονόμηση ενέργειας δεν ήταν τόσο επιτακτική όσο στις μέρες μας. 
	Η συνεχώς αυξανόμενη χρήση των συμβατικών καυσίμων για την κάλυψη των διαρκώς αυξανόμενων ενεργειακών αναγκών έχει ως συνέπεια την επιτάχυνση της εξάντλησης των αποθεμάτων τους και την υποβάθμιση του ατμοσφαιρικού μας περιβάλλοντος. Οι επιστήμονες και οι κυβερνήσεις συμφωνούν: Οι κλιματικές αλλαγές έχουν προκληθεί αποκλειστικά από ανθρώπινες δραστηριότητες και οι επιπτώσεις τους θα είναι καταστροφικές. Ήδη έχουμε αρχίσει να βιώνουμε τις πρώτες συνέπειες της κλιματικής αλλαγής: ακραία καιρικά φαινόμενα, πλημμύρες, ξηρασίες, ασθένειες, αλλεργίες, καταστροφές καλλιεργειών και οικοσυστημάτων και -το πιο τραγικό- απώλειες ανθρώπινων ζωών. 
      Κυρίες και κύριοι συνάδελφοι, η περίοδος των παχέων αγελάδων σε ό,τι αφορά την ενέργεια έχει περάσει. Η περίοδος των ισχνών αγελάδων, απ’ ό,τι φαίνεται, δεν είναι μακριά μας. Σε αυτό συντελούν η μείωση, παγκοσμίως, των αποθεμάτων του μαύρου χρυσού. Η ανάπτυξη και η βελτίωση του βιοτικού επιπέδου αυξάνουν συνεχώς τις ενεργειακές ανάγκες του πληθυσμού. Υπάρχουν οι ραγδαία αναπτυσσόμενες νέες υπερδυνάμεις, όπως η Κίνα και η Ινδία. Κάθε χρόνο η ζήτηση για ενέργεια από τις δύο χώρες είναι ολοένα και μεγαλύτερη, με αποτέλεσμα να αυξάνεται η τιμή του μαύρου χρυσού. Η ρευστότητα των πολεμικών συγκρούσεων, ειδικά σε πετρελαιοπαραγωγές χώρες, έχει επακόλουθο να επικρατούν χαοτικές καταστάσεις σε ολόκληρο τον κόσμο. Αποτέλεσμα: Κάθε τρίτη χώρα να μην μπορεί να υλοποιήσει την οικονομική πολιτική της. 
      Είναι πλέον γνωστό σε όλους μας ότι, αν δεν αλλάξουμε το ενεργειακό μας μοντέλο, η κατάσταση στον πλανήτη θα επιδεινώνεται συνεχώς με γεωμετρική πρόοδο. Επομένως είναι επιτακτική η ανάγκη χάραξης νέων πολιτικών και στρατηγικών που αφορούν στην ενέργεια και τη βιωσιμότητα του περιβάλλοντος. 
      Αυτές οι στρατηγικές πρέπει να γίνονται γύρω από δύο βασικούς άξονες: Την αξιοποίηση σε βέλτιστο βαθμό των ανανεώσιμων πηγών ενέργειας και την εξοικονόμηση ενέργειας. 
      Ο τομέας των κτηρίων αποτελεί τον πλέον ενεργοβόρο τομέα. Εκτιμάται ότι τα κτήρια απορροφούν περίπου το 1/6 των παγκοσμίων πόρων. Είναι υπεύθυνα για την κατανάλωση του 40% της παγκόσμιας ενέργειας και του 16% των παγκοσμίων αποθεμάτων φρέσκου νερού. Παράλληλα, παράγουν το 70% του οξιδίου του θείου, καθώς και το 50% των εκπομπών διοξιδίου του άνθρακα. 
      Ποτέ πριν στην ανθρώπινη ιστορία δεν ήταν τόσο χρήσιμες και αναγκαίες οι καινοτομίες σε ό,τι αφορά την εξοικονόμηση ενέργειας. Οι αγορές όλου του κόσμου, ιδιαίτερα στην Ευρώπη, στις Ηνωμένες Πολιτείες της Αμερικής, στην Ιαπωνία και στον Καναδά, είναι ήδη έτοιμες, για να περιορίσουν τη σπατάλη ενέργειας και να μειώσουν την εξάρτηση από τις συμβατικές πηγές ενέργειας. Αυτό τεκμηριώνεται από τα παρακάτω: 
      Πρώτον, οι συνεχείς αυξήσεις του πετρελαίου διεθνώς, με τάσεις πάντα ανοδικές. 
      Δεύτερον, η κύρωση του Πρωτοκόλλου του Κιότο απ’ όλες σχεδόν τις χώρες του κόσμου, συμπεριλαμβανομένης και της χώρας μας. Με το ν. 3017/2002 –«Κύρωση του Πρωτοκόλλου του Κιότο στη Σύμβαση-Πλαίσιο των Ηνωμένων Εθνών για την αλλαγή του κλίματος»- η χώρα μας χρησιμοποίησε τη δέσμευσή της για δράσεις αντιστρατευόμενες την τάση επιδείνωσης του φαινομένου του θερμοκηπίου. 
      Τρίτον, η οδηγία 2002/1991 του Ευρωπαϊκού Κοινοβουλίου και του Συμβουλίου της 16ης Δεκεμβρίου 2002 για την ενεργειακή απόδοση των κτηρίων. 
      Στη χώρα μας τα κτήρια καταναλώνουν το 1/3 των συνολικών ενεργειακών πόρων και ευθύνονται για το 40% των εκπομπών διοξιδίου του άνθρακα. Ενδεικτικό παράδειγμα ενεργειακής σπατάλης αποτελεί η έλλειψη ενέργειας κατά τους θερινούς μήνες από την εκτεταμένη χρήση κλιματιστικών συστημάτων. 
      Η ανάπτυξη ενός μακροπρόθεσμου σχεδιασμού, ώστε να αντιμετωπίζεται το πρόβλημα της κατασπατάλησης ενέργειας από τα κτήρια, είναι επιβεβλημένη, κύριοι συνάδελφοι, και για περιβαλλοντικούς, αλλά και για οικονομικούς λόγους.
      Κυρίες και κύριοι, το παρόν νομοσχέδιο για τη μείωση της ενεργειακής κατανάλωσης των κτηρίων θέτει τις βάσεις για την εξοικονόμηση ενέργειας στα κτήρια. Το νομοσχέδιο, εμπνεόμενο από τις σύγχρονες τάσεις για την προστασία του περιβάλλοντος και την ανάπτυξη ανανεώσιμων πηγών ενέργειας, στοχεύει στην προώθηση της βελτίωσης της ενεργειακής απόδοσης των κτηρίων. 
      Θέλω να πιστεύω ότι το παρόν σχέδιο νόμου, το οποίο στηρίζω, δεν θα αποτελέσει κενό γράμμα νόμου. Σε μια εποχή που τα γεγονότα και οι εξελίξεις τρέχουν με ραγδαίους ρυθμούς και οι ανάγκες εξέλιξης και ταχείας προσαρμογής είναι πιεστικές, παρατηρούμε σημαντικές καθυστερήσεις. Αποτέλεσμα, να συνεχίζουμε να έχουμε δυσάρεστες πρωτιές. Για παράδειγμα, στην Ελλάδα η σπατάλη ενέργειας είναι η υψηλότατη, συγκριτικά με την Ευρώπη των δεκαπέντε, τις Ηνωμένες Πολιτείες της Αμερικής, την Ιαπωνία και τις χώρες του Ο.Ο.Σ.Α.. Οι καθαρές εισαγωγές πετρελαίου σε σχέση με το Ακαθάριστο Εθνικό Προϊόν, τοποθετούν τη χώρα μας πρώτα σε ενεργειακή σπατάλη πετρελαίου. Τα οφέλη της υλοποίησης της πολιτικής της Κυβέρνησης για τη μείωση της ενεργειακής κατανάλωσης των κτηρίων είναι πολλαπλά. Η εξοικονόμηση ενέργειας συνεπάγεται μικρότερη ενεργειακή εξάρτηση από εισαγωγές από τρίτες χώρες. Η μείωση της κατασπατάλησης της ενέργειας συμβάλλει στον περιορισμό της παραγωγής διοξιδίου του άνθρακα, του φαινομένου του θερμοκηπίου και των κλιματικών αλλαγών, μειωμένη δαπάνη για τα νοικοκυριά και την εθνική οικονομία. 
      Το σχέδιο νόμου για τη μείωση της ενεργειακής κατανάλωσης των κτηρίων αποτελεί μέρος μιας ευρύτερης και συνολικής πολιτικής της Κυβέρνησης για την ενέργεια και για την προστασία του περιβάλλοντος. Απτά αποτελέσματα αυτής της πολιτικής αποτελούν η υπογραφή της σύμβασης για τον πετρελαιαγωγό Μπουργκάς-Αλεξανδρούπολη το Μάρτιο του περασμένου έτους. Η πρόσφατη υπογραφή της συμφωνίας για τον αγωγό «Southern Stream», ο οποίος θα ξεκινά από τα ελληνοβουλγαρικά σύνορα θα μεταφέρει φυσικό αέριο στην Ιταλία μέσω της Ελλάδας. Η συμφωνία για τον αγωγό «TGA» που θα ξεκινά από το Αζερμπαϊτζάν, θα περνά από την Τουρκία, θα έρχεται στην Ελλάδα και θα συνεχίζει στην Ιταλία μεταφέροντας φυσικό αέριο. Η προώθηση ανανεώσιμων πηγών ενέργειας και η ενθάρρυνση επενδύσεων θα γίνεται και μέσω κοινοτικών προγραμμάτων για Α.Π.Ε.. Στόχος είναι η εξυπηρέτηση των ενεργειακών αναγκών της χώρας μας από ανανεώσιμες πηγές κατά ποσοστό 20,1% μέχρι το 2010 και κατά ποσοστό 29% μέχρι το 2020. 
      Όσον αφορά τις ανανεώσιμες πηγές ενέργειες, παρατηρούνται σημαντικές καθυστερήσεις. Καθυστερήσεις που οδηγούν σε δυσάρεστες συνέπειες για το περιβάλλον και την ποιότητα ζωής των πολιτών, αλλά και καθιστούν αδύνατη την επίτευξη του στόχου για τον οποίο έχουμε δεσμευτεί στην Ευρωπαϊκή Ένωση. Ενδεικτικά αναφέρω ότι στην Κρήτη από τις τριάντα αιτήσεις για χορήγηση άδειας παραγωγής άνω των 150 KWh, συνολικής ισχύος 38.277 MWh, δεν έχει εγκριθεί καμμία. Από τις χίλιες εξακόσιες είκοσι τρεις αιτήσεις για χορήγηση άδειας παραγωγής κάτω των 150 KWh συνολικής ισχύος 180.631 MWh έχουν εγκριθεί άδειες μόλις 24.500 MWh.
      Κύριε Υπουργέ, δεν μπορούμε να συνεχίσουμε με μια λογική ότι θα δώσουμε από λίγο σε όλους και αναφέρομαι στις άδειες εγκατάστασης φωτοβολταϊκών παρκών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Ένα λεπτό, κυρία Πρόεδρε, σας παρακαλώ.
      Οι επενδύσεις δεν μπορεί να γίνονται με βάση μπακαλίστικες λογικές. Δεν είναι σοβαρή πολιτική στάση αυτό. Δεν είναι δυνατόν η αγορά, οι επενδυτές, οι πολίτες να είναι έτοιμοι τώρα να επενδύσουν στα φωτοβολταϊκά πάρκα και εμείς, το κράτος, να τους καθυστερούμε ένα και πλέον έτος. Είναι χρέος όλων μας να προωθήσουμε την ανάπτυξη των Α.Π.Ε. και να συμβάλουμε καθοριστικά στην αξιοποίηση των φωτοβολταϊκών πηγών ενέργειας που πλουσιοπάροχα μας δίνει η ελληνική φύση. 
      ΠΡΟΕΔΡΕΥΟΥΣΑ (΄Ελσα Παπαδημητρίου):  Ολοκληρώστε, κύριε συνάδελφε.
      ΕΛΕΥΘΕΡΙΟΣ ΑΥΓΕΝΑΚΗΣ: Κυρίες και κύριοι συνάδελφοι, η στρατηγική της Κυβέρνησης, όσον αφορά την ενεργειακή πολιτική, διασφαλίζει την ενεργειακή επάρκεια της χώρας, πολλαπλασιάζει τις πηγές ενέργειας και τους προμηθευτές και αποφέρει σημαντικά οικονομικά οφέλη, νέες επενδύσεις, ανάπτυξη και θέσεις εργασίας. 
      Κυρίες και κύριοι, το προτεινόμενο νομοσχέδιο δημιουργεί το θεσμικό πλαίσιο για την εξοικονόμηση της ενέργειας. Η ευαισθητοποίηση και η συμβολή όλων μας…
      ΠΡΟΕΔΡΕΥΟΥΣΑ (΄Ελσα Παπαδημητρίου):  Κύριε συνάδελφε, μην ανοίγετε καινούργιες παραγράφους. 
      ΕΛΕΥΘΕΡΙΟΣ ΑΥΓΕΝΑΚΗΣ: Τελειώνω, κυρία Πρόεδρε.
      Η ευαισθητοποίηση και η συμβολή όλων μας σε αυτήν την πολιτική για την εξοικονόμηση ενέργειας είναι καθοριστική και θα συντελέσει στη μείωση των δαπανών για ενέργεια, καθώς και στη μικρότερη επιβάρυνση του περιβάλλοντος, διασφαλίζοντας ένα καλύτερο μέλλον για εμάς και τις επόμενες γενιές.
      Είναι χρέος όλων μας να τρέξουμε γρηγορότερα και αποτελεσματικότερα. Αρκετά λάθη και εγκλήματα κάναμε για το περιβάλλον χρόνια τώρα. Είναι καιρός ή πιο σωστά από καιρό έπρεπε να είχαμε τρέξει και να είχαμε βάλει μπροστά σκληρή δουλειά για το περιβάλλον. Απαιτείται πολυεπίπεδη επίθεση και συνεχής. 
      Κύριοι συνάδελφοι, ώρα μηδέν για το περιβάλλον!
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (΄Ελσα Παπαδημητρίου):  Ο κ. Γείτονας έχει το λόγο.
     ΚΩΝΣΤΑΝΤΙΝΟΣ ΓΕΙΤΟΝΑΣ: Δεν πειράζει που ο νέος συνάδελφος κατανάλωσε δύο λεπτά παραπάνω, κυρία Πρόεδρε. Σεις είστε ανεκτική σε όλους και πολύ περισσότερο πρέπει στους νέους συναδέλφους. Άλλωστε είπε και στο τέλος αυτό που είναι αλήθεια. Δηλαδή «ώρα μηδέν» για το περιβάλλον, με την πολιτική της Κυβέρνησης. Η αδιαφορία και η αδράνεια της Κυβέρνησης για το περιβάλλον είναι πράγματι πρωτοφανής.
     Επανειλημμένα είχαμε τονίσει, είχαμε επισημάνει ότι το περιβάλλον είναι ο φτωχός συγγενής της κυβερνητικής πολιτικής. Η Κυβέρνηση αγρόν ηγόραζε. Και φθάσαμε στο διασυρμό, φθάσαμε στην αποπομπή της χώρας μας από το Πρωτόκολλο του Κιότο. Είναι μεγάλο, μείζον θέμα. Το «μεγαλοποιείτε», λέει ο κ. Σουφλιάς. Τι να του πει κανείς! Όπως και τι να πούμε του κ. Σουφλιά, όταν εχθές ανακάλυψε πως η ατομική ενέργεια είναι πράσινη ενέργεια.
     (Στο σημείο αυτό την Προεδρική Έδρα  καταλαμβάνει η Ε’ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
     Τι θα γίνει με την Κυβέρνησή σας, κύριε Υπουργέ, τελικά; Μετά τον «καθαρό» λιθάνθρακα της Δ.Ε.Η., ανακαλύψατε την «πράσινη» ατομική ενέργεια. Για συνέλθετε λίγο. Είναι ανεύθυνη αυτή η πολιτική. Είναι επικίνδυνη πολιτική για το περιβάλλον.
     Η αδράνεια για το Κιότο, η απόπειρα αναθεώρησης του άρθρου 24 για τα δάση, η καθυστέρηση του χωροταξικού και του ειδικού χωροταξικού για τις ανανεώσιμες πηγές ενέργειας είναι μόνο μερικά χαρακτηριστικά δείγματα της εχθρικής για το περιβάλλον πολιτικής σας. Και έτσι είχε δίκιο ο κύριος συνάδελφος που είπε ότι είναι τώρα ώρα μηδέν. Σ’ αυτήν την περίοδο που κυβερνάτε, η χώρα διασύρεται διεθνώς και το περιβάλλον συνεχώς επιβαρύνεται.
     Δεν μας φθάνουν όλα τα άλλα, έχουμε και τις αλλεπάλληλες συγκρούσεις μεταξύ του κυρίου Υπουργού ΠΕ.ΧΩ.Δ.Ε. και του Έλληνα αρμοδίου για το περιβάλλον Επιτρόπου. Αλαλούμ! 
     Το νομοσχέδιο που συζητάμε και έχει σχέση με την ενεργειακή απόδοση των κτηρίων, την ενσωμάτωση δηλαδή της σχετικής οδηγίας, είναι κι αυτό ένα χαρακτηριστικό δείγμα της κυβερνητικής ολιγωρίας για το περιβάλλον. Έρχεται με καθυστέρηση η ενσωμάτωση της οδηγίας. Γιατί αυτή η καθυστέρηση τεσσάρων χρόνων; Υπάρχει μία εξήγηση λογική; Όχι. Όταν όλοι γνωρίζουμε ότι ο τομέας της κατοικίας, ο τριτογενής τομέας που κυρίως αφορά κτήρια, σύμφωνα με τα στοιχεία, αντιπροσωπεύει το 40% της τελικής κατανάλωσης ενέργειας και στην Ελλάδα ίσως είναι και παραπάνω. Και όχι μόνο αυτό. Αλλά όπως τονίστηκε και προηγουμένως, τα κτήριά μας είναι ενεργοβόρα και είμαστε σπάταλοι σε ενέργεια. Είναι θέμα κουλτούρας. Αποδεικνύεται συνεχώς ότι είμαστε σπάταλοι σε ενέργεια.
     Ερωτώ, κύριε Υπουργέ: Γιατί λοιπόν αυτή η καθυστέρηση ενσωμάτωσης μιας οδηγίας; Τι, ποιους, εξυπηρετούσε;
     Η οδηγία αυτή για τη μείωση της ενεργειακής κατανάλωσης των κτηρίων, έρχεται με καθυστέρηση. Και έρχεται η ενσωμάτωση με λαθροχειρία, με κουτοπονηριά, όπως είπε και ο εισηγητής μας πολύ σωστά. 
     Λαθροχειρία ουσιαστικά διαπράττει η Κυβέρνηση. Μας λέει ότι ενσωματώνει όλες τις διατάξεις της Οδηγίας, ενώ ουσιαστικά προσπάθησε να παρακάμψει βασικούς στόχους της Οδηγίας με τις διατάξεις που μας έφερε. Αναγκάστηκε σήμερα ο κύριος Υπουργός να παραδεχτεί τη λαθροχειρία με τις αλλαγές που έφερε. Όπως μας εξήγησε, τώρα, πια με τις αλλαγές στο άρθρο 3 και στο άρθρο 6 εναρμονιζόμαστε πλήρως στο γράμμα και στο πνεύμα της Οδηγίας. Αυτό είπε, ό,τι δηλαδή έλεγαν οι συνάδελφοί μας στην επιτροπή. Για ό,τι ασκούσαν κριτική οι συνάδελφοί μας, το παραδέχτηκε σήμερα. Παραδέχτηκε ουσιαστικά τη λαθροχειρία. Γιατί τι προσπάθησε να κάνει; Ουσιαστικά την έκδοση του ενεργειακού πιστοποιητικού να την περιορίσει σε ορισμένα κτήρια. Αυτό προσπάθησε στην αρχή να κάνει. Και στη συνέχεια όσον αφορά τα παλιά κτήρια, να προσδιορίσει το μέγεθος ως κριτήριο. 
     Κατ’ αρχάς δεν είναι το μέγεθος το μοναδικό κριτήριο κατανάλωσης ενέργειας, είναι και η χρήση προ πάντων. Αν είχε και άλλα κριτήρια, θα μπορούσε να πει κανείς ότι θα είχε αξία και το κριτήριο με το μέγεθος. Μάλιστα το μέγεθος της ανακαίνισης είναι τρόπον τινά απροσδιόριστο, όπως ειπώθηκε και από Τεχνικό Επιμελητήριο. Προσδιόρισε ανακαίνιση στο 25% του κόστους για να εμπίπτει στην ανάγκη, για να πάρει πιστοποιητικό το κτήριο. Όρισε ριζικά ανακαίνιση όταν υπερβαίνει το 25% του συνολικού κόστους του κτηρίου. Είναι πράγματα τα οποία δεν μπορούν στην πράξη να ελέγξουν οι πολεοδομίες.
Άρα, θα είχαμε ουσιαστικά σε μία αλυσιτελή διάταξη και στο μόνο που θα κατέληγε θα ήταν να έχουμε απαίτηση σύνταξης κάποιων τυπικών μελετών, για να ληφθεί το πιστοποιητικό. Και ξέρουμε ότι όλες αυτές οι τυπικές απαιτήσεις επιβάλουν χαράτσι και δημιουργούν και εστίες διαφθοράς. Αυτό επιχείρησε η Κυβέρνηση. Αφού καθυστέρησε τέσσερα χρόνια, ήρθε ουσιαστικά να κάνει λαθροχειρία, παρακάμπτοντας το πνεύμα της οδηγίας, παρακάμπτοντας και τον βασικό στόχο της οδηγίας. Και ο βασικότερος στόχος της οδηγίας είναι να δημιουργήσουμε μία νέα κουλτούρα στους πολίτες για την εξοικονόμηση ενέργειας. Για μένα η εξοικονόμηση ενέργειας θα πρέπει να είναι πρώτη προτεραιότητα, θα πρέπει να είναι κοινός στόχος. Και  η πολιτική για την εξοικονόμηση της ενέργειας θα πρέπει να διαπερνά όλες τις πολιτικές. 
      Ο κύριος Υπουργός  σήμερα, ανακοινώνοντας τις αλλαγές, είπε: «Καλείται η αγορά να εξοικειωθεί στα νέα δεδομένα». Δηλαδή, το κάνει με βαριά καρδιά, ενώ τουναντίον αυτό θα έπρεπε να είναι από την αρχή ο κύριος στόχος του νομοσχεδίου για την ενσωμάτωση της οδηγίας. Θα ήταν να διαμορφώσουμε σταδιακά μία νέα συνείδηση στον πληθυσμό για τα οφέλη της ενεργειακής απόδοσης των κτηρίων, διότι αλλιώς, αυτό που θα αντιλαμβάνεται ο πολίτης με τη δική σας λογική –και γι’ αυτό σας επικρίνουμε- είναι ότι θα μπει  με το πιστοποιητικό ενεργειακής απόδοσης ένα ακόμη χαράτσι στην τσέπη του. Ενώ δεν πρέπει να είναι έτσι τα πράγματα. Η ενεργειακή απόδοση των κτηρίων έχει μεγάλη σημασία για την εξοικονόμηση ενέργειας για την οικονομία, για το περιβάλλον και μάλιστα θα έπρεπε για μένα να δοθούν και κίνητρα προς αυτήν την κατεύθυνση. Αλλιώς θα πάμε σε τυπικές συμμορφώσεις, ή στις γνωστές «παρακάμψεις». Εδώ θα έπρεπε να στρέψει την προσοχή της η Κυβέρνηση, όπως και στην εφαρμογή της διάταξης.
      Ενοχλήθηκε η Κυβέρνηση όταν άσκησαν οι συνάδελφοι κριτική και είπαν ότι βασίζεται όλο αυτό το νομοθέτημα σε ένα προεδρικό διάταγμα και σε έξι υπουργικές αποφάσεις, οι οποίες θα εκδοθούν εντός έξι μηνών. Πως θα γίνει χωρίς να έχει γίνει προεργασία. Κάνατε τέσσερα χρόνια για να μας φέρετε τα δέκα άρθρα του νομοσχεδίου. Δεν μας πείθετε ότι σε έξι μήνες θα είναι έτοιμο όλο αυτό το παράγωγο δίκαιο, (αποφάσεις και διατάγματα), έτσι ώστε να εφαρμοστεί η οδηγία. Ταυτόχρονα μάλιστα να δημιουργήσουμε την υποδομή για πρόσληψη και εκπαίδευση στο προσωπικό. Αλλά και να προωθήσουμε τη νέα αντίληψη εξοικονόμησης σε σχέση με τους πολίτες. Για να μπορέσουμε να έχουμε στην πράξη απόδοση. 
      Κοντολογίς, όπως ειπώθηκε, από τον εισηγητή μας, θα ψηφίσουμε το νομοσχέδιο επί της αρχής για λόγους αρχής. Γιατί πιστεύουμε στην πολιτική εξοικονόμησης της ενέργειας και γιατί για εμάς το περιβάλλον έχει υψηλή προτεραιότητα. Και εμείς, το ΠΑ.ΣΟ.Κ., εντάσσουμε  στην πολιτική προστασίας του περιβάλλοντος  και τον ενεργειακό σχεδιασμό και βλέπουμε και την ενεργειακή απόδοση των κτηρίων ως μέρος αυτού του σχεδιασμού. 
      Πιστεύουμε –και αυτό είναι που πρέπει να περάσουμε ως αντίληψη στον κόσμο- ότι η ενεργειακή ασφάλεια δεν είναι σε αντίθεση, αλλά συνδυάζεται με την προστασία του περιβάλλοντος. Και έτσι, εμείς, προτείνουμε και ένα νέο μοντέλο ανάπτυξης με καθαρές τεχνολογίες και καθαρές πηγές ενέργειας για τη χώρα. Η Κυβέρνησή σας λοιπόν και σε αυτόν τον τομέα του περιβάλλοντος ζυγίστηκε, μετρήθηκε και είναι ελλιποβαρής.  
      Τελειώνω με ένα μικρό σχόλιο για την τροπολογία που αφορά τους οπτικούς. Πάλι αιφνιδιάζει η Κυβέρνηση με την τροπολογία. Κατάθεση άσχετης τροπολογίας στην Ολομέλεια αιφνιδιαστικά. Και όποιος δεν το βλέπει πρέπει να κάνει χρήση «της υπηρεσίας των οπτικών». Εμείς ζητάμε να αποσυρθεί η τροπολογία. Έγινε ερήμην των οπτικών. Ανοίγει τους ασκούς του Αιόλου, παρακάμπτει ουσιαστικά το επάγγελμα του οπτικού. Δεν συμβάλλει ούτε στη δημιουργία ομαλών συνθηκών στην αγορά -υπάρχουν μάλιστα σήμερα ομαλές συνθήκες σε σχέση και με άλλες χώρες- και πολύ περισσότερο δεν συμβάλλει στην προαγωγή της δημόσιας υγείας.
      Να αποσυρθεί η διάταξη, να γίνει διάλογος με τους φορείς, κύριε Υπουργέ, και να επανέλθει ρύθμιση για την ορθολογιστική ανάπτυξη ενός κλάδου και τομέα δημόσιας υγείας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, επιτρέψτε μου να ευχηθώ σε όλους σας χρόνια πολλά! 
      Ο κ. Καλαφάτης έχει το λόγο.
      Κύριε Υφυπουργέ, πόσο χρόνο χρειάζεστε για να κάνετε την παρέμβαση; 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Πέντε λεπτά, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Ορίστε, κύριε Υφυπουργέ.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κυρίες και κύριοι συνάδελφοι, η σημερινή συζήτηση είναι μία ιδιαίτερη ευκαιρία για να ξεδιπλώσουν όλα τα πολιτικά κόμματα και οι συνάδελφοι τις απόψεις τους για ένα καυτό θέμα, όπως είναι του περιβάλλοντος, της κλιματικής αλλαγής, της εξοικονόμησης ενέργειας, που αναδεικνύεται ως ένα από τα μεγαλύτερα στοιχήματα και διακυβεύματα σε όλες τις σύγχρονες κοινωνίες.
      Πέραν του γεγονότος ότι η συζήτηση του σημερινού νομοσχεδίου είναι και μια απτή απόδειξη, ένα απτό στοιχείο για την πραγματική συμβολή της Κυβέρνησης μέσα στα πλαίσια μιας συγκεκριμένης ενεργειακής πολιτικής, για την οποία θα έχω την ευκαιρία στην πρωτολογία μου να αναφερθώ διεξοδικότερα, μας δίνει την ευκαιρία, που παράλληλα όμως είναι και ένα στοίχημα για όλους μας, να μπούμε επί της ουσίας σε ένα σημαντικό ζήτημα. Και το λέω αυτό γιατί πραγματικά υπάρχει ο κίνδυνος το τόσο καυτό και ενδιαφέρον ζήτημα για κάποιους από εμάς να αξιοποιηθεί επικοινωνιακά, για κάποιους άλλους να χρησιμοποιηθεί συνθηματολογικά και για κάποιους τρίτους να γίνει αντικείμενο δημιουργίας εντυπώσεων έτσι ώστε να μπορέσουν κάποιοι να πιστωθούν ένα πολύ σημαντικό και ευαίσθητο θέμα. 
      Όμως για την Κυβέρνηση της Νέας Δημοκρατίας το ζήτημα του περιβάλλοντος δεν είναι μία σημαία ευκαιρίας, αλλά είναι ένα ζήτημα το οποίο έχει τεθεί από την αρχή της διακυβέρνησης της χώρας από τις κυβερνήσεις της Νέας Δημοκρατίας πολύ ψηλά στην ιδεολογική, πολιτική και μεταρρυθμιστική της ατζέντα και αυτό αποδεικνύεται με μία σειρά από πρωτοβουλίες, πράξεις και πολιτικές οι οποίες έχουν λάβει χώρα. 
      Ο ενεργειακός σχεδιασμός της χώρας είναι συγκεκριμένος και έχει πολλές φορές αποτυπωθεί ανάγλυφα και μέσα από τις τοποθετήσεις του Πρωθυπουργού και του Υπουργού Ανάπτυξης. 
      Εκτός των άλλων, ο ενεργειακός σχεδιασμός της χώρας περιλαμβάνει την ενεργειακή ασφάλεια η οποία επιτυγχάνεται αφ’ ενός με την διαφοροποίηση πηγών ενέργειας και αφ’ ετέρου με την παράλληλη βεβαίως ενδυνάμωση της χώρας μας στο ευρύτερο πολιτικό γεωπολιτικό πεδίο. 
      Δεύτερον, επιτυγχάνεται μέσα από την απεξάρτηση των οικονομιών μας από το πετρέλαιο.
      Τρίτον, επιτυγχάνεται με την ενδυνάμωση με πραγματικές πολιτικές της Κυβέρνησης για την ενθάρρυνση νέων καθαρών τεχνολογιών.
      Τέταρτον, επιτυγχάνεται με την προώθηση και διείσδυση όσο γίνεται με πιο δυναμικό τρόπο των ανανεώσιμων πηγών ενέργειας στο ενεργειακό μας σμήγμα. Και ανανεώσιμες πηγές ενέργειας εννοούμε ιδιαίτερα την αιολική ενέργεια, τον υδροηλεκτρισμό, την ηλιακή ενέργεια, τη βιομάζα, τη γεωθερμία.
      Παράλληλα, μέσα από πολιτικές που έχουν να κάνουν με την κατάθεση του χωροταξικού σχεδιασμού προ ολίγων ημερών αλλά και βεβαίως και με το ειδικό χωροταξικό για τις ανανεώσιμες πηγές ενέργειας που παράλληλα με τα άλλα χωροταξικά, της βιομηχανίας και του τουρισμού, συνθέτουν ένα πλέγμα σύγχρονο, το οποίο, ναι, έπρεπε να έχει συμβεί δεκαετίες τώρα. Και βλέπετε ότι προσέχω πολύ το λόγο μου, γιατί νιώθω ότι τα ζητήματα του περιβάλλοντος πραγματικά δεν προσφέρονται για κομματική και μικροπολιτική εκμετάλλευση κι έρχεται αυτή η Κυβέρνηση να θέσει τις βάσεις τώρα με συγκεκριμένες πολιτικές και ζητώντας, όπου είναι αυτό δυνατόν και τη συναίνεση όλων των κομμάτων.
      Έτσι λοιπόν, κυρίες και κύριοι συνάδελφοι,  το συγκεκριμένο  νομοσχέδιο, που εκτός των άλλων θα πρέπει να επισημάνω και να υπενθυμίσω σε συναδέλφους ότι ουσιαστικά είναι ένα κείμενο-πλαίσιο δεσμευτικών αρχών και κανόνων και εξυπηρετεί πλήρως τους στόχους της οδηγίας, είναι ένα συγκεκριμένο νομοσχέδιο, το οποίο δεν μπορεί να λύσει τα ζητήματα χρόνων και αβελτηρίας που ταλαιπωρούν δεκάδες χρόνια τώρα τα ζητήματα του περιβάλλοντος. 
Όμως, και μέσα από το τυπικό πλαίσιο της κοινοτικής οδηγίας και μέσα από τις κανονιστικές πράξεις που θα ακολουθήσουν και τον Κανονισμό θα μπορέσει να γίνει και πιο ξεκάθαρο και να αποτυπωθεί με πιο ανάγλυφο τρόπο η πραγματική λειτουργία αυτού του νομοσχεδίου. 
      Αυτά θα ήθελα σε πρώτη φάση, κυρία Πρόεδρε, να εκθέσω στους συναδέλφους. Βεβαίως επιφυλάσσομαι, αφού ακούσω και τους υπόλοιπους συναδέλφους, να απαντήσω και μέσα από την πρωτολογία μου και μέσα από τις παρεμβάσεις που μου δίνει το δικαίωμα ο Κανονισμός να κάνω. 
      Ευχαριστώ πολύ. 
      ΠΡΟΕΔΡΕΥΟΥΣΑ (Βέρα Νικολαΐδου):  Και εγώ σας ευχαριστώ. 
      Το λόγο έχει ο κ. Άδωνις Γεωργιάδης, Βουλευτής του ΛΑ.Ο.Σ..
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κυρία Πρόεδρε. 
      Κυρίες και κύριοι συνάδελφοι, Χριστός Ανέστη. Άκουσα ευχές για χρόνια πολλά προηγουμένως, δεν άκουσα «Χριστός Ανέστη». Να το λέμε και αυτό. 
      Ξεκινώντας την τοποθέτησή μου για το νομοσχέδιο το οποίο συζητάμε, θέλω κατ’ αρχάς να ξεκαθαρίσω γιατί εμείς το καταψηφίζουμε. Το καταψηφίζουμε, κύριε Υφυπουργέ, διότι δεν σας έχουμε καθόλου εμπιστοσύνη. Έρχεστε εδώ και μας φέρνετε ένα νομοσχέδιο και λέτε ότι σε έξι μήνες θα φέρετε τον Κανονισμό που θα προβλέπει όλα τα υπόλοιπα. Ξέρετε, όταν κυβερνάτε ένα κράτος που ο δακτύλιος μπήκε στην Αθήνα για λόγους περιβάλλοντος με τίτλο «Προσωρινό μέτρο κατά του νέφους», έχουν περάσει τριάντα χρόνια και δεν έχει ακόμα έρθει νομοσχέδιο που τότε υπόσχονταν οι προκάτοχοί σας ότι θα φέρουν εντός έξι μηνών για να λύσουν το πρόβλημα των Αθηνών και της μόλυνσης του περιβάλλοντος, άρα διαχρονικά οι ελληνικές κυβερνήσεις όταν παραπέμπουν κάτι για το επόμενο εξάμηνο, αυτό στον πολίτη εισπράττεται ως ποτέ. Επομένως, λοιπόν, ο πρώτος λόγος είναι ότι δεν σας έχουμε εμπιστοσύνη. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Θα σας απαντήσω. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Να απαντήσετε. Γι’ αυτό το λέω, για να μου απαντήσετε και σας ευχαριστώ. 
      Ο δεύτερος λόγος που δεν σας έχουμε εμπιστοσύνη, είναι ότι έρχεστε εδώ και μας λέτε ότι φέρνετε ένα νομοσχέδιο επειδή είστε πολύ υπέρ του περιβάλλοντος. Μάλιστα, είπατε προηγουμένως εσείς ο ίδιος ότι η Κυβέρνηση της Νέας Δημοκρατίας δεν βλέπει το περιβάλλον ως σημαία ευκαιρίας. Ξέρετε, εγώ θέλω να είμαι ειλικρινής, γιατί εδώ μας βλέπει και κόσμος και θα τα γράφουν αύριο και οι εφημερίδες. Όταν έρχεται ένας Υφυπουργός της Κυβερνήσεως Καραμανλή μετά τη διακοπή των συνεδριάσεων του Κοινοβουλίου για το Πάσχα και ενώ έχουν προηγηθεί αυτά που έχουν προηγηθεί, η αποπομπή της Ελλάδος από το Πρωτόκολλο του Κιότο, η διαφωνία του Επιτρόπου σας κ. Δήμα με τον κ. Σουφλιά, τα αυθαίρετα χτίσματα του κ. Σουφλιά και πώς θα νομιμοποιηθούν, όταν έχουν γίνει όλα αυτά και έχει δημιουργηθεί στην κοινή γνώμη η αίσθηση ότι στον τομέα του περιβάλλοντος η Νέα Δημοκρατία, θα μου επιτρέψετε να πω, τα έχει κάνει θάλασσα, θα περίμενα να μας πείτε όχι ότι δεν βλέπετε το περιβάλλον ως σημαία ευκαιρίας αλλά τι θα κάνετε για να αρθεί αυτή η ποινή από το παγκόσμιο σύστημα και ο εξευτελισμός της χώρας μας να είμαστε η πρώτη χώρα που βγήκε από το Πρωτόκολλο του Κιότο από τότε που υπεγράφη αυτή η συνθήκη.
       Τέτοια περιμέναμε να ακούσουμε, γιατί όταν δεν αναφέρεσθε καν σε αυτά και μας λέτε μόνο το ωραίο ρητορικό σχήμα ότι για εσάς το περιβάλλον δεν είναι σημαία ευκαιρίας, αυτό δεν λέει τίποτε. Αυτό είναι ένας ωραίος λόγος. Εάν θυμάμαι καλά πρώτος το είπε ο κ. Καραμανλής, άρα κάποιος που του γράφει τους λόγους το έβαλε μέσα για να το ακούμε. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Συγγνώμη για ένα λεπτό. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ναι. 
      Παρακαλώ, κυρία Πρόεδρε, να μου κρατηθεί ο χρόνος. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ακριβώς επειδή μας βλέπει ο κόσμος και δημιουργούνται εντυπώσεις, να σημειωθεί ότι ο Υφυπουργός Ανάπτυξης δεν έχει πρωτολογήσει. Έκανα μια σύντομη παρέμβαση για να απαντήσω σε θέματα που τέθηκαν επειγόντως από τον κύριο συνάδελφο κυρίως. Για να μην δημιουργούνται εντυπώσεις να πω ότι έχω πολλά να πω στην πρωτολογία μου. Εάν έχετε τη δυνατότητα και την υπομονή να περιμένετε να ακούσετε την πρωτολογία του κυρίου Υφυπουργού, θα απαντηθούν όλα αυτά τα ερωτήματα για να μην προκαταβάλλεστε. 
      Ευχαριστώ πολύ. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Υπομονή έχουμε μεγάλη, αλλά σας ξαναλέω ότι το πρώτο που έπρεπε να πείτε μετά από όλα αυτά που έχουν γίνει, είναι αυτό, διότι όταν ένας εκπρόσωπος της Κυβερνήσεως Καραμανλή μιλά για το περιβάλλον σήμερα, το πρώτο που πρέπει να πει στον κόσμο είναι τι συνέβη και γιατί η χώρα μας υφίσταται αυτόν τον εξευτελισμό. Αυτοί είναι οι λόγοι για τους οποίους δεν σας έχουμε εμπιστοσύνη. 
      Ο τρίτος λόγος που το καταψηφίζουμε, είναι ότι από αυτό που μας φέρατε, ειλικρινά δεν μπορώ να καταλάβω πώς προσδοκάτε ότι θα προκύψει η παραμικρή ωφέλεια για το περιβάλλον. Ξέρετε τι θα γίνει επί της ουσίας; Θα φτιάξουμε άλλο ένα χαρτί –θα σας πω πρακτικά πώς δουλεύει η ζωή στην Ελλάδα- επειδή φυσικά οι πολεοδομίες και οι ελεγκτικοί μηχανισμοί δεν επαρκούν για να ελέγχει κανείς τίποτε, θα λαδώνει ο κάθε κατασκευαστής με μπαξίσι κάτω από το τραπέζι μερικά ευρώ για να παίρνει αυτό το χαρτί, θα παίρνει το χαρτί και τι θα κάνουμε; 
      Θα κάνουμε αυτό που κάνουμε συνήθως σε αυτήν τη χώρα. 
      Θα βάλουμε ένα φερετζέ, θα λέμε ότι δήθεν προσέχουμε το περιβάλλον και να, έχουμε και τα πιστοποιητικά που το αποδεικνύουν και επί της ουσίας δεν πρόκειται να γίνει τίποτα για το περιβάλλον.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Άρα, τι λέτε εσείς ως Κυβέρνηση; Λέτε, ελάτε να προσθέσουμε σε όλα τα χαρτιά που χρειαζόμαστε – η πρώτη χώρα σε χαρτιά στον κόσμο και η τελευταία σε σεβασμό στο περιβάλλον – άλλο ένα χαρτί, μόνο και μόνο για να δουλέψει ο οργανισμός και να λαδώνονται οι υπάλληλοι. Περί αυτού πρόκειται.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Αν, λοιπόν, δεν μας φέρετε ένα νομοσχέδιο που θα εξηγεί πώς θα γίνονται οι έλεγχοι, ποια θα είναι τα πρόστιμα γι’ αυτούς που ξεπερνάνε την ενεργειακή κατανάλωση και πώς θα εξασφαλίζεται ότι το σύστημα θα έχει διαφάνεια και θα λειτουργεί και δεν θα είναι τυπικό, εδώ συζητάμε απλώς για το φερετζέ. Και εμείς, ξέρετε, ως Λαϊκός Ορθόδοξος Συναγερμός, για πολλούς λόγους με τους φερετζέδες δεν έχουμε μεγάλη σχέση.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Το νομοσχέδιο το έχετε διαβάσει; Το νομοσχέδιο είναι ενσωμάτωση της οδηγίας…
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Τώρα, να σας πω κάτι; Αν με διακόπτετε κάθε στιγμή, δεν μπορώ να μιλήσω.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Μα, δεν μπορεί…
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ειλικρινά σας το λέω, θα κάτσω να σας ακούσω, κύριε Υφυπουργέ. Δεν μπορείτε να έχετε λίγη υπομονή…
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, κύριε Υφυπουργέ, ζητήστε το λόγο μετά το Βουλευτή.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Εγώ να σταματήσω και να συνεχίσω μετά. Δεν έχω αντίρρηση.
      ΠΡΟΕΔΡΕΥΟΥΣΑ (Βέρα Νικολαΐδου): Συνεχίστε και ολοκληρώστε.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Να ολοκληρώσει, να ολοκληρώσει…
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Λοιπόν, πάμε λίγο τώρα σε αυτά που ακούστηκαν στην Αίθουσα σε σχέση με την πυρηνική ενέργεια. Θέλω να τοποθετηθώ εδώ. Άκουσα την τοποθέτησή σας, που είπατε ότι για μας δεν είναι σημαία ευκαιρίας και για πολλοστή φορά διαπιστώνω ότι η Κυβέρνηση Καραμανλή διακατέχεται από το φοβικό σύνδρομο έναντι της Αριστεράς. Γιατί;
      Σήμερα διαβάζουμε στις εφημερίδες ότι ο Υπουργός Περιβάλλοντος σκέφτεται το θέμα της πυρηνικής ενέργειας, που είναι ένα μεγάλο θέμα. Ο Πρόεδρός μας, να υπενθυμίσω, το έθεσε στη Βουλή πριν από δύο βδομάδες. Εγώ έχω καταθέσει προ δύο εβδομάδων ερώτηση για το αν σκέφτεται ποτέ το ελληνικό κράτος να δει τι θα γίνει με την πυρηνική ενέργεια.
      Σήμερα, λοιπόν, μαθαίνω ότι ο κ. Σουφλιάς έκανε μία δήλωση. Σας επιτίθεται η Αριστερά. Λογικό. Αυτό θα έκανε. Κι εσείς, στην πρωτολογία σας, για να απαντήσετε στον κ. Παπαγιαννάκη ή στον κ. Γείτονα, δεν είπατε τίποτα, δεν είπατε τις λέξεις «πυρηνική ενέργεια».
      Τι κάνετε, λοιπόν; Κάνετε αυτό που κάνετε σε όλα τα πράγματα: βγαίνει ο κ. Μεϊμαράκης, λέει «σκεφτόμαστε να πάει η θητεία στα δεκαοκτώ». Βγαίνουμε εμείς και λέμε «μπράβο, ωραία ιδέα», σήμερα βγαίνει ο κ. Τασούλας και λέει «το ξανασκεφτήκαμε», επειδή φωνάζει η Αριστερά. Έτσι θα κυβερνηθεί η Ελλάδα;
      Αν έχετε άποψη και συζητάτε αυτό το θέμα, βγείτε και εξηγήστε τι συζητάτε. Αλλά δεν μπορεί να ανοίγετε τέτοια ζητήματα και κάθε φορά που οι άλλοι σας επιτίθενται, να κάνετε πίσω. Γιατί έτσι δεν πρόκειται να κυβερνηθεί ποτέ η Ελλάδα. Είναι πάρα πολύ απλό.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Και έρχομαι τώρα στη δική μας άποψη για το θέμα της πυρηνικής ενέργειας που για μας είναι σημαντική. Εγώ δεν είμαι σε θέση να σας πω ότι πρέπει να το κάνουμε ή δεν πρέπει να κάνουμε. Αυτό όμως που είναι απολύτως βέβαιο είναι ότι πρέπει να εξετάσουμε πάρα πολύ σοβαρά αυτό το θέμα.
      Άκουσα, κύριοι συνάδελφοι του ΣΥ.ΡΙΖ.Α., τον κ. Παπαγιαννάκη προηγουμένως, ο οποίος είπε για τους κινδύνους της πυρηνικής ενέργειας. Μάλιστα. Ωραία. Ποια είναι λοιπόν η βασική ένσταση; Ότι η πυρηνική ενέργεια έχει πολλούς κινδύνους. Ωραία. Είναι μικρότεροι οι κίνδυνοι για τον Έλληνα, όταν θα έχει σε λίγο καιρό πυρηνικό εργοστάσιο η Αλβανία, τα Σκόπια, έχει ήδη η Βουλγαρία και θα κάνει δύο η Τουρκία;
      Γιατί αν δεν το έχει πληροφορηθεί ο ΣΥ.ΡΙΖ.Α., ο οποίος πρέπει να μάθει ότι η Ελλάδα δεν είναι μόνη της στον κόσμο, αλλά ζει σε μια γειτονιά με άλλες χώρες γύρω της, στην επόμενη πενταετία όλες οι χώρες με τις οποίες θα συνορεύει η Ελλάδα θα έχουν πολλά πυρηνικά εργοστάσια.
      Άρα, αν η πραγματική σας ένσταση είναι ο φόβος σας ότι ένα δυστύχημα μπορεί να προκαλέσει πολύ μεγάλη βλάβη στο περιβάλλον, θα σας πω ότι αυτό το φόβο τον έχουμε ήδη, ό,τι και να κάνουμε εμείς εδώ, γιατί οι γείτονές μας φτιάχνουν πυρηνικά εργοστάσια.
      Άρα, αφού αυτό το φόβο τον έχουμε ήδη, μήπως πρέπει να κάνουμε ένα βήμα παραπάνω κι εμείς και να δούμε ότι σε αυτή τη νέα εποχή, όπου το μεγάλο θέμα είναι η θέρμανση του περιβάλλοντος και η αλλαγή του κλίματος, πράγματι η πυρηνική ενέργεια είναι μια πράσινης μορφής ενέργεια; Διότι δεν έχει καθόλου εκπομπές αερίων του θερμοκηπίου. Μήπως θα πρέπει να φύγουμε από τις ιδεολογικές αγκυλώσεις του παρελθόντος και να δούμε ότι, ενδεχομένως, τα πράγματα αλλάζουν;
      Έρχομαι από ένα ταξίδι, όπου ήμουν με το συνάδελφό μου τον κ. Καρπούζα στο Μόντρεαλ. Είδαμε το Ελληνοκαναδικό Κογκρέσο και τους ομογενείς και ένα από τα θέματα που συζητήσαμε εκεί ήταν και αυτό. Σε όλο το δυτικό κόσμο – τι μάθαμε – όχι μόνο έχουν πυρηνικά εργοστάσια, αλλά τώρα χτίζουν περισσότερα, λόγω του κλίματος!
      Ε, τι θα γίνει τώρα; Όλοι θα έχουν πυρηνικά εργοστάσια και η Ελλάδα θα γίνει αποπυρηνικοποιημένη ζώνη, όπως θυμάμαι ότι εκεί στο Βύρωνα, στου Ζωγράφου, πού ήταν, ήταν ένας δήμαρχος, νομίζω του Κ.Κ.Ε., και έβαζαν ταμπέλα «Δήμος Ζωγράφου: Αποπυρηνικοποιημένη ζώνη» και νόμιζε ότι έκανε αντίσταση στα πυρηνικά; Αυτό θα κάνουμε;
      Λοιπόν, κύριε Υφυπουργέ, για να κλείσω: αν θέλετε να δούμε το θέμα του περιβάλλοντος και της ενεργείας στα σοβαρά, γιατί περί αυτού πρόκειται, θα πρέπει να φέρετε κάτι σοβαρό.
    Το θέμα της πυρηνικής ενέργειας, που άνοιξε ο κ. Καρατζαφέρης εδώ, ο Πρόεδρός μου, και που σήμερα έμαθα ότι το συζητά ο κ. Σουφλιάς και μπράβο του, είναι ένα σοβαρό θέμα. Ελάτε να το συζητήσουμε σοβαρά, για να δούμε εάν πρέπει ή όχι να προχωρήσουμε και πώς η Ελλάδα θα φύγει από τη μιζέρια, διότι το οικονομικό μοντέλο αναπτύξεως που έχουμε σήμερα, κυρίες και κύριοι, σ’ αυτήν τη χώρα είναι αυτό που μας κρατά πίσω.
    Κλείνω, εξηγώντας ακριβώς τι εννοώ. 
    ΠΡΟΕΔΡΕΥΟΥΣΑ (Βέρα Νικολαΐδου): Έχετε ήδη υπερβεί το χρόνο σας. 
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Μα, με διακόψατε δυο φορές, κυρία Πρόεδρε.
    ΠΡΟΕΔΡΕΥΟΥΣΑ (Βέρα Νικολαΐδου): Είναι μέσα και ο υπολογισμός των διακοπών. 
    Κύριε Γεωργιάδη, προχωρήστε και ολοκληρώστε.
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Έχουμε το μεγάλο θέμα με τους αστυνομικούς και αυτό που έγινε. Πρέπει να καταλάβουμε τι κράτος θέλουμε. Εάν οι αστυνομικοί είχαν φερθεί με το γράμμα του νόμου και είχαν βάλει χειροπέδες στον τοξικομανή, το πρώτο που θα λέγαμε στα παράθυρα είναι «αμάν, αστυνομικό κράτος, τι έγινε, φασισμός». Θέλουμε σοβαρό κράτος; Εάν θέλουμε σοβαρό κράτος, πρέπει να γίνουμε οι ίδιοι σοβαροί και να συζητάμε όλα τα θέματα όσο μπορούμε πιο διεξοδικά, χωρίς ιδεολογικές αγκυλώσεις.
    Ευχαριστώ πάρα πολύ.
    (Χειροκροτήματα από την πτέρυγα του Λαϊκού Ορθόδοξου Συναγερμού)
    ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
    Κύριε Γεωργιάδη, θα μου επιτρέψετε, επειδή οι ευχές δεν γίνονται καθ’ υπαγόρευση, να σας τονίσω ότι δεν έχετε κανένα δικαίωμα να κάνετε κριτική στο πώς και τι εύχεται ο καθένας μέσα σ’ αυτήν την Αίθουσα.
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Δεν έκανα κριτική. Είπα…
    ΜΙΧΑΗΛ ΠΑΠΑΓΙΑΝΝΑΚΗΣ: Κυρία Πρόεδρε, παρακαλώ το λόγο.
    ΠΡΟΕΔΡΕΥΟΥΣΑ (Βέρα Νικολαΐδου): Επί της διαδικασίας; 
    ΜΙΧΑΗΛ ΠΑΠΑΓΙΑΝΝΑΚΗΣ: Ως Κοινοβουλευτικός Εκπρόσωπος θέλω να απαντήσω στον κ. Γεωργιάδη. 
    ΠΡΟΕΔΡΕΥΟΥΣΑ (Βέρα Νικολαΐδου): Δεν υπάρχει τέτοια διαδικασία.
    ΜΙΧΑΗΛ ΠΑΠΑΓΙΑΝΝΑΚΗΣ: Για μισό λεπτό.
    ΠΡΟΕΔΡΕΥΟΥΣΑ (Βέρα Νικολαΐδου): Θα σας δώσω το λόγο για μισό λεπτό, κύριε συνάδελφε.
    Ορίστε, κύριε Παπαγιαννάκη, έχετε το λόγο.
    ΜΙΧΑΗΛ ΠΑΠΑΓΙΑΝΝΑΚΗΣ: Δεν πρόκειται να συζητήσω τώρα την ουσία της διαμάχης για την πυρηνική ενέργεια και δεν αναφέρθηκα, βεβαίως, μόνο στους κινδύνους, αλλά αναφέρθηκα στα γιγάντια κόστη, στις αβεβαιότητες και σε πολλά άλλα πράγματα. 
    Όμως, κατηγορήθηκε ο ΣΥ.ΡΙΖ.Α. -και εγώ προσωπικά- ότι δεν έχουμε υπ’ όψιν μας τι γίνεται στις γειτονικές χώρες. Βεβαίως, και έχουμε υπ’ όψιν μας τι γίνεται και λόγω θητείας στην Ευρωβουλή έχουμε κάνει δεκάδες παρεμβάσεις, για να παρεμποδιστεί η ανάπτυξη της πυρηνικής ενέργειας στη Βουλγαρία, στην Τουρκία κ.λπ.. Η άποψή μας είναι ότι η ελληνική Κυβέρνηση πρέπει να αποσύρει την ιδέα ότι μπορεί να είναι εναλλακτική λύση η πυρηνική ενέργεια, να πολεμήσει αυτή την ιδέα μέσα στον ενεργειακό σχεδιασμό της Ευρωπαϊκής Ένωσης και φυσικά μαζί και μέσω της Ευρωπαϊκής Ένωσης και στις συνδεδεμένες και φιλοδοξούσες να γίνουν μέλη της χώρες. Είναι πάρα πολύ απλό. Είναι ένα πολιτικό πρόγραμμα σοβαρό και το έχουν και οι άλλες δυνάμεις ανά την Ευρώπη.
    ΑΣΤΕΡΙΟΣ ΡΟΝΤΟΥΛΗΣ: Κυρία Πρόεδρε, παρακαλώ το λόγο.
    ΠΡΟΕΔΡΕΥΟΥΣΑ (Βέρα Νικολαΐδου): Δεν προβλέπεται τέτοια διαδικασία. 
    ΑΣΤΕΡΙΟΣ ΡΟΝΤΟΥΛΗΣ: Σας παρακαλώ! Έχω δικαίωμα ως Κοινοβουλευτικός Εκπρόσωπος να μιλήσω.
    ΠΡΟΕΔΡΕΥΟΥΣΑ (Βέρα Νικολαΐδου): Μην ξεκινάμε τώρα. Είστε Κοινοβουλευτικός Εκπρόσωπος και θα πάρετε κάποια στιγμή το λόγο.
    ΑΣΤΕΡΙΟΣ ΡΟΝΤΟΥΛΗΣ: Με ποια λογική έλαβε το λόγο ο Κοινοβουλευτικός Εκπρόσωπος του ΣΥ.ΡΙΖ.Α. και δεν δίνετε το λόγο στον Κοινοβουλευτικό Εκπρόσωπο του ΛΑ.Ο.Σ.;
    ΠΡΟΕΔΡΕΥΟΥΣΑ (Βέρα Νικολαΐδου): Ζήτησε το λόγο για μισό λεπτό. Πείτε ότι έγινε κατ’ εξαίρεση. Δεν μπορεί να συνεχισθεί. 
    ΑΣΤΕΡΙΟΣ ΡΟΝΤΟΥΛΗΣ: Με ποια λογική; Δυο μέτρα και δυο σταθμά; 
    ΠΡΟΕΔΡΕΥΟΥΣΑ (Βέρα Νικολαΐδου): Σας παρακαλώ. Θέλετε το λόγο ως Κοινοβουλευτικός Εκπρόσωπος; 
    ΑΣΤΕΡΙΟΣ ΡΟΝΤΟΥΛΗΣ: Βεβαίως, θέλω το λόγο για πέντε λεπτά.
    ΠΡΟΕΔΡΕΥΟΥΣΑ (Βέρα Νικολαΐδου): Ως Κοινοβουλευτικός Εκπρόσωπος έχετε το λόγο.
    ΑΣΤΕΡΙΟΣ ΡΟΝΤΟΥΛΗΣ: Για να σας διευκολύνω, θα μιλήσω τρία λεπτά.
    ΠΡΟΕΔΡΕΥΟΥΣΑ (Βέρα Νικολαΐδου): Ορίστε, κύριε Ροντούλη, έχετε το λόγο για τρία λεπτά και σας παρακαλώ πολύ να μην υψώνετε τόνους χωρίς λόγο.
    ΑΣΤΕΡΙΟΣ ΡΟΝΤΟΥΛΗΣ: Σας ευχαριστώ, κυρία Πρόεδρε.
    Επί της παρατηρήσεως που κάνατε, θα ήθελα να πω ότι ο συνάδελφος κ. Γεωργιάδης, απλώς προσέθεσε το «Χριστός Ανέστη» και τίποτε παραπάνω. Δεν υπήρχε ψήγμα οποιασδήποτε κριτικής. 
    Έρχομαι στα λεχθέντα υπό του κ. Παπαγιαννάκη.
    Κύριε Παπαγιαννάκη, σχετικά με την πυρηνική ενέργεια, θέτετε κατ’ επανάληψη το θέμα του κόστους. Θα πρέπει να σας πω ότι οι σύγχρονες μελέτες και τάσεις στην τεχνολογία δείχνουν ότι το κόστος βαίνει διαρκώς μειούμενο. 
    Θα είχατε ένα σοβαρό επιχείρημα -και αυτό βρίσκεται υπό μελέτη- εάν λέγατε ότι η χώρα μας είναι μία σεισμογενής περιοχή. Θα πρέπει να σας πω, όμως, ότι και επ’ αυτού ακόμη του σημείου η σύγχρονη τεχνολογία έχει δώσει λύσεις και άλλωστε στο ερώτημα εάν η Τουρκία είναι σεισμογενής, βεβαίως θα πείτε ότι και εκεί έχουμε μια υψηλή σεισμογένεια. 
    Άρα, λοιπόν, το επιχείρημα που διετυπώθη από την πλευρά του Λαϊκού Ορθόδοξου Συναγερμού πριν από λίγο είναι ότι υπάρχουν κίνδυνοι στη γειτονιά μας, ότι έχουμε περικυκλωθεί από πυρηνικά εργοστάσια και η φοβία που προσπαθείτε να δημιουργήσετε δεν ερείδεται πουθενά ουσιαστικά. 
    Θα σας θέσω, όμως, και μία ακόμη παράμετρο που δεν την άκουσα στην κριτική σας, διότι συνηθίζετε ως ΣΥ.ΡΙΖ.Α. να θέτετε μονόπλευρα τα πράγματα και δεν κάνετε μια σφαιρική αντιμετώπιση του ζητήματος. Θα σας πω, λοιπόν, ότι πλην της ενεργειακής παραμέτρου, υπάρχει και η παράμετρος της ασφάλειας. Ήδη διάφορες χώρες, συμπεριλαμβανομένης και της Τουρκίας, που είναι η μείζων απειλή για την εθνική μας ασφάλεια, μέσω των πυρηνικών εργοστασίων δημιουργούν ένα προπαρασκευαστικό στάδιο, προκειμένου να κάνουν χρήση της πυρηνικής επιλογής οψέποτε το θελήσουν. 
      Η Ελλάδα και εκεί θα μείνει ουραγός; Πώς θα διασφαλίσουμε, κύριοι του ΣΥ.ΡΙΖ.Α., τα εθνικά μας συμφέροντα, την εθνική μας άμυνα; 
      Ευχαριστώ πολύ, κυρία Πρόεδρε.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Ο κύριος Υφυπουργός έχει το λόγο.
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κυρίες και κύριοι συνάδελφοι, θέλω να κάνω καθαρά κάποια σημεία. 
    Πρώτον, η Κυβέρνηση δεν διακατέχεται από κανένα φοβικό σύνδρομο, δε νοιώθει ότι δέχεται από κανένα πολιτικό κόμμα επίθεση και είναι εκείνη που επιδιώκει να δίνει μάχες στο επίπεδο της τεκμηρίωσης και των επιχειρημάτων.
    Δεύτερον, σήμερα δεν κάνουμε μία συνολική συζήτηση για το περιβάλλον, είναι διαφορετικό το αντικείμενο του νομοσχεδίου.
    Τρίτον, όσον αφορά τις μομφές που δεχθήκαμε από το συνάδελφο, το αντικείμενο του σημερινού νομοσχεδίου αποτελεί την ενσωμάτωση κοινοτικής οδηγίας στην ελληνική νομοθεσία. Αυτό σημαίνει ότι εκ των πραγμάτων δεν μπορούμε να περιλάβουμε ρυθμίσεις για τον τρόπο λειτουργίας των πολεοδομιών, για το πώς μπορεί να γίνει η συγκεκριμένη λειτουργία, για να θεραπεύσουμε τις παθογένειες συγκεκριμένων διοικητικών υπηρεσιών. Θα έπρεπε να το γνωρίζουμε αυτό κύριοι συνάδελφοι, όσοι βρισκόμαστε μέσα σε αυτήν την Αίθουσα. Έτσι, λοιπόν, αυτό αποτελεί αντικείμενο ειδικότερων κανονιστικών πράξεων, οι οποίες εκτός των άλλων δεν έχουν καθυστερήσει, αλλά μέσα από μία αθόρυβη συστηματική διεργασία και δουλειά έχουμε προχωρήσει, ώστε να είμαστε σε θέση να πούμε ότι σε πολύ σύντομο χρονικό διάστημα και το τελικό κείμενο του Κανονισμού, αφού προηγηθεί σε δημόσια διαβούλευση, θα έρθει και σε γνώση όλων. 
    Αυτά θα ήθελα απλώς να τα επισημάνω, κυρίες και κύριοι συνάδελφοι και να πω για ακόμη μία φορά και να το κλείσω αυτό το θέμα, ότι περιέγραψα με σαφήνεια τα κύρια στοιχεία που αφορούν και αποτελούν τον ενεργειακό σχεδιασμό της χώρας και ιδιαίτερα την έμφαση που δίνουμε στις ανανεώσιμες πηγές ενέργειας και σε ποιες ανανεώσιμες πηγές ενέργειας δίνουμε έμφαση, όσον αφορά τη διείσδυσή τους στο ενεργειακό μείγμα της χώρας.
    Ευχαριστώ πάρα πολύ.
    ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
    Το λόγο έχει τώρα ο κ. Λιβανός, Βουλευτής της Νέας Δημοκρατίας.
    ΣΠΗΛΙΟΣ ΛΙΒΑΝΟΣ: Κυρίες και κύριοι συνάδελφοι, χρόνια πολλά και από εμένα.
    Ήθελα απλά να κάνω δύο παρατηρήσεις στον προηγούμενο ομιλητή στον κ. Γεωργιάδη. Νομίζω ότι το ταπεραμέντο σας και η διάθεσή σας να μιλάτε επί παντός επιστητού από το Βήμα της Βουλής, σας παρέσυρε σε άλλα θέματα. Όπως είπε και ο Υφυπουργός, δεν νομίζω ότι είναι ο κατάλληλος τόπος για να το συζητήσουμε. 
    Επί της ουσίας, όμως, για δύο θέματα ήθελα να σταθώ σε αυτά που είπατε. Αφ’ ενός, έχω την αίσθηση ότι ο εισηγητής σας και στην επιτροπή, αλλά και εδώ δεν τοποθετήθηκε, όπως εσείς. Εμείς θα περιμέναμε και αυτό είναι το δημιουργικό στις μέρες μας στην πολιτική, να ακούσουμε τις προτάσεις σας και να μας πείτε εν πάση περιπτώσει απλά …
    ΑΣΤΕΡΙΟΣ ΡΟΝΤΟΥΛΗΣ: Τον ακούσατε τον εισηγητή μας;
    ΣΠΗΛΙΟΣ ΛΙΒΑΝΟΣ: Τον άκουσα, ναι. 
    ΑΣΤΕΡΙΟΣ ΡΟΝΤΟΥΛΗΣ: Και πού βρίσκετε τις διαφορές, θα μας πείτε;
    ΣΠΗΛΙΟΣ ΛΙΒΑΝΟΣ: Μεγάλες διαφορές. 
    ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, όχι διακοπές. Κύριε συνάδελφε, μην απαντάτε και συνεχίστε.
    ΣΠΥΡΙΔΩΝ ΛΙΒΑΝΟΣ: Εγώ ήθελα ένα απλό ερώτημα να θέσω. 
    ΑΣΤΕΡΙΟΣ ΡΟΝΤΟΥΛΗΣ: Ανεβήκατε στο Βήμα της Βουλής και λέτε  ό,τι θέλετε.
    ΣΠΥΡΙΔΩΝ ΛΙΒΑΝΟΣ: Τελειώσατε; 
    ΑΣΤΕΡΙΟΣ ΡΟΝΤΟΥΛΗΣ: Τελείωσα.
    ΣΠΥΡΙΔΩΝ ΛΙΒΑΝΟΣ: Ωραία.
    ΠΡΟΕΔΡΕΥΟΥΣΑ (Βέρα Νικολαΐδου): Κύριε συνάδελφε, μην κάνετε διάλογο, απευθύνεστε στη Βουλή.
    ΣΠΥΡΙΔΩΝ ΛΙΒΑΝΟΣ: Όταν, λοιπόν, αυτήν τη στιγμή ακούσαμε αυτά που ακούσαμε, εγώ δεν έχω καταλάβει τελικά, αυτή η οδηγία πρέπει ή δεν πρέπει να ενσωματωθεί; Άσχετα αν κάποιες άλλες προτάσεις, ή κάποιες άλλες ιδέες μπορούν να συζητηθούν. Αυτό είναι ένα ερώτημα. Και ένα δεύτερο, το οποίο ήθελα να πω σε σχέση με αυτά που είπατε κύριε Γεωργιάδη, είναι το εξής: Αναφερθήκατε εκτενώς στη γενικότερη περιβαλλοντική πολιτική της Κυβέρνησης και τη συνδέσατε με κάποιο προσωπικό ζήτημα του Υπουργού. Θεωρώ ότι κατ’ αρχάς ο ίδιος έχει απαντήσει πολλές φορές, θα έλθει και στη Βουλή να τοποθετηθεί γι’ αυτό το θέμα, αλλά είναι κρίμα και ιδιαίτερα για εμάς τους νέους πολιτικούς, να ακυρώνουμε μια συνολική πολιτική, μια προσπάθεια που γίνεται με τις επιτυχίες και τις αποτυχίες της, απλά και μόνο με φωτοβολίδες προσωπικού χαρακτήρα.
    Από εκεί και εμπρός για το σημερινό νομοσχέδιο τώρα εκτιμώ ότι η χώρα μας αποκτά ένα ακόμη ισχυρό μέσο για την προώθηση ακριβώς της αειφόρου ανάπτυξης. Πρόκειται για ένα νομοθέτημα, το οποίο αφ’ ενός ενσωματώνει στο εθνικό μας δίκαιο, αυτήν την οδηγία την 91/2002, κλείνοντας έτσι μία σχετική εκκρεμότητα που είχαμε και αφ’ ετέρου τίθεται σε εφαρμογή ένα αυστηρό πλαίσιο κανόνων για τη μείωση της ενεργειακής κατανάλωσης των κτηρίων.
    Σε κάθε περίπτωση πάντως, δε μιλάμε για ένα απλό νομοσχέδιο, αλλά για ένα νόμο κλειδί που θα βοηθήσει τη χώρα στη συνολική προσπάθεια για τον περιορισμό των επιβλαβών για το κλίμα αέριων ρύπων του θερμοκηπίου.
    Ευελπιστώ η σημερινή συζήτηση να γίνει μια καλή αφορμή και να δείξουν τόσο οι πολιτικές δυνάμεις της Αντιπολίτευσης, όπως και τα υπερευαίσθητα, όπως τα έχουμε συνηθίσει τον τελευταίο καιρό, ηλεκτρονικά Μέσα Μαζικής Ενημέρωσης, ότι πραγματικά ασχολούνται με τα σημαντικά ζητήματα του τόπου, με τα σημαντικά προβλήματα που αντιμετωπίζει η κοινωνία μας και δεν αναλώνονται μόνο σε ανούσιες μικροπολιτικές κινήσεις και σε life style πυροτεχνήματα.
    Η καταπολέμηση της κλιματικής αλλαγής, ας μην κρυβόμαστε, και συνολικά οι πολιτικές για το περιβάλλον, είναι αυτές οι οποίες θα κρίνουν την αξιοπιστία όλων μας εν τέλει.
    Οι δεσμεύσεις που έχουμε αναλάβει ως χώρα απέναντι στην διεθνή κοινότητα για τον περιορισμό της κλιματικής αλλαγής, δεν θα μπορέσουν να υλοποιηθούν μόνο μέσα από την προώθηση των Α.Π.Ε. και την εφαρμογή του μηχανισμού εμπορίας των ρύπων. Υπάρχει και ένας τρίτος πυλώνας, αυτός που συζητάμε σήμερα, της ενεργειακής αποδοτικότητας των κτηρίων που προφανώς είναι λιγότερο προβεβλημένος, εν τούτοις όμως είναι εξίσου σημαντικός.
    Σήμερα είμαστε σε θέση να γνωρίζουμε ότι τα κτήρια είναι από τους κυριότερους ρυπαντές της ατμόσφαιρας. Όπως είπαν και άλλοι ομιλητές η κατανάλωση ενέργειας στον κτηριακό τομέα για θέρμανση, ψύξη, φωτισμό και ζεστό νερό αναλογεί στο 40% της συνολικής ενεργειακής κατανάλωσης της γηραιάς ηπείρου. Σ’ αυτήν λοιπόν την πραγματικότητα, έρχεται να απαντήσει η συζητούμενη οδηγία η οποία ενσωματώνεται πια στο εθνικό δίκαιο με πρωτοβουλία της σημερινής Κυβέρνησης. 
    Για να φθάσουμε τώρα ως εδώ, εξετάστηκε το περιεχόμενο του κανονισμού της ενεργειακής απόδοσης, το θέμα της ενεργειακής μελέτης που καθίσταται πλέον υποχρεωτική για την έκδοση οποιασδήποτε οικοδομικής άδειας, τους επιθεωρητές κτηρίων, τα πιστοποιητικά ενεργειακής απόδοσης και άλλα. 
    Μελετήθηκε κάθε παράμετρος ώστε να έχουμε έτοιμες τις εφαρμοστικές διατάξεις που θα κάνουν την οδηγία υλοποιήσιμη το συντομότερο δυνατόν, πράγμα το οποίο οι πάντες εδώ μέσα θέλουμε.
    ‘Ετσι μέσα στους επόμενους μήνες θα έχουν εκδοθεί και οι υπουργικές αποφάσεις και το προεδρικό διάταγμα, που προβλέπονται από το νομοσχέδιο για την ολοκληρωμένη εφαρμογή της οδηγίας.
    Κυρίες και κύριοι συνάδελφοι, η πολιτεία οφείλει να δώσει το καλό παράδειγμα στα περιβαλλοντικά και ενεργειακά ζητήματα. Να σημειώσω εδώ ότι η Κυβέρνηση έχει αναλάβει στο παρελθόν πρωτοβουλίες για τη βελτίωση ακριβώς της ενεργειακής απόδοσης των δημοσίων κτηρίων, συγκεκριμένα με την υπουργική απόφαση του 2005 για την υποκατάσταση του πετρελαίου θέρμανσης από φυσικό αέριο. Τα αποτελέσματα τέτοιων δράσεων, που μπορούν να είναι βέβαια περισσότερες στο μέλλον, παρουσιάζουν διττό χαρακτήρα. Εκτός από το άμεσο ενεργειακό όφελος, ο δημόσιος τομέας μπορεί να λειτουργήσει ως ταγός και αποδεικνύοντας την αποδοτικότητά τους ακριβώς, να συμπαρασύρει και τον ιδιωτικό τομέα ακριβώς στην υιοθέτησή τους.
    Η Ελλάδα είναι ένας ευλογημένος από τη φύση τόπος. Και αυτήν την ευλογία μπορούμε, αν εφαρμόσουμε τις κατάλληλες πολιτικές, να τη μετατρέψουμε σε σύμμαχό μας, για την καταπολέμηση της κλιματικής αλλαγής. Μπορούμε παραδείγματος χάριν να εκμεταλλευτούμε το αιολικό μας δυναμικό, τους σταθερούς ανέμους που υπάρχουν σε πολλές περιοχές της χώρας, για την παραγωγή καθαρής ηλεκτρικής ενέργειας. Και φυσικά, μπορούμε να σχεδιάζουμε τα κτήριά μας με τρόπο που να αξιοποιούν τα κλιματολογικά χαρακτηριστικά της χώρας μας, ώστε να απαιτούν λιγότερη κατανάλωση ενέργειας. 
    Η οδηγία που συζητάμε θα μας βοηθήσει απλά να ενσωματώσουμε την εξοικονόμηση ενέργειας στη ζωή και τη δομή των κτηρίων. Αυτό που χρειάζεται εδώ και τώρα είναι πιο πολλά κίνητρα ώστε οι ιδιοκτήτες των υφισταμένων κτηρίων να προβαίνουν στις απαιτούμενες μετατροπές σε κάθε ευκαιρία ανακαίνισης και όχι μόνο για τα πολύ μεγάλα κτήρια. Ας κινητοποιήσουμε στο προσεχές μέλλον περισσότερους πόρους από το Ε.Σ.Π.Α. για την χρηματοδότηση ακριβώς προγραμμάτων εξοικονόμησης ενέργειας στον κτιριακό τομέα.
    Μπορούμε να προχωρήσουμε σε πιο γενναίες φοροελαφρύνσεις για όσους ενσωματώνουν στα κτήριά τους Α.Π.Ε., ή προβαίνουν σε επεμβάσεις βελτίωσης του ενεργειακού τους αποτυπώματος. 
    Μπορούμε να επεκτείνουμε τα χρηματοδοτικά κίνητρα στους μεγάλους χρήστες ενέργειας του δημοσίου στις Δ.Ε.Κ.Ο. και στους Ο.Τ.Α..
    Προσωπικά πιστεύω ότι θα πρέπει να δούμε την υπό συζήτηση οδηγία ως την αρχή μιας πιο τολμηρής πολιτικής για την εξοικονόμηση ενέργειας στον κτηριακό τομέα. Μπορούμε να εξετάσουμε προτάσεις όπως η υποχρεωτική κάλυψη των ενεργειακών αναγκών των νέων και των ανακαινιζόμενων κτιρίων από Α.Π.Ε. στα πρότυπα παραδείγματος χάριν του ισπανικού μοντέλου.
      Η υποχρεωτική εγκατάσταση ηλιόθερμων για την παροχή ζεστού νερού, η εγκατάσταση φωτοβολταϊκών συστημάτων στα εμπορικά και στα δημόσια κτήρια είναι μέτρα που μπορούν να αποδώσουν στη χώρα μας, λαμβάνοντας υπ’ όψιν βεβαίως την αυξημένη της ηλιοφάνεια. 
      Τέλος, με ταχύτατα πλέον βήματα πρέπει να εκτιμήσουμε τη δυνατότητα επέκτασης της οδηγίας αυτής σε όλα τα ανακαινιζόμενα  κτήρια της πατρίδας μας  και κυρίως σε όλα τα ενεργοβόρα, όπως στα γραφεία, τα νοσοκομεία, τα σχολεία, τις εκκλησίες, χωρίς καμμία, μα καμμία εξαίρεση. 
      Κυρίες και κύριοι Βουλευτές, στην αυγή του εικοστού πρώτου αιώνα αντιλαμβανόμαστε ξεκάθαρα ότι η κλιματική αλλαγή θα δοκιμάσει τα όρια της αντοχής του ανθρώπινου πολιτισμού. Οι εξελίξεις στο μέτωπο αυτό είναι τόσο ραγδαίες, που έχουν οδηγήσει την Ευρωπαϊκή Ένωση σε αρκετές πρωτοβουλίες για την εξοικονόμηση ενέργειας στα κτήρια, αλλά και τη γενικότερη προώθηση των ΑΠΕ. Ας μην περιμένουμε λοιπόν παθητικά την επόμενη ευρωπαϊκή πρωτοβουλία. Ας γίνουμε σήμερα όλοι μαζί πιο επιθετικοί στο θέμα των μέτρων που εμείς μπορούμε να εφαρμόσουμε για να εξασφαλίσουμε για όλους μας, για εμάς και τα παιδιά ένα καλύτερο μέλλον και ένα καλύτερο περιβάλλον. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κυρία Πρόεδρε, θα ήθελα το λόγο για προσωπικούς λόγους. 
      ΠΡΟΕΔΡΕΥΟΥΣΑ (Βέρα Νικολαΐδου): Δεν υπάρχει προσωπικό θέμα, κύριε Γεωργιάδη. Νομίζω ότι διευκρινίστηκε από τον Κοινοβουλευτικό σας  Εκπρόσωπο. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Μετά μίλησε. Είπε επί λέξει ότι «έχω ταπεραμέντο και ότι αποφασίζω να μιλήσω επί παντός επιστητού, χωρίς να ξέρω τι λέω». 
      ΠΡΟΕΔΡΕΥΟΥΣΑ (Βέρα Νικολαΐδου): Για ένα λεπτό έχετε το λόγο επί προσωπικού. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πάρα πολύ. 
      Θέλω λοιπόν να απαντήσω στον κύριο συνάδελφο το εξής: Τον ευχαριστώ για το ταπεραμέντο. Όσο για το ότι μιλάμε επί παντός επιστητού, κύριε συνάδελφε, τουλάχιστον εμείς είμαστε εδώ για να μιλάμε, ενώ εσείς από τη δική σας κοινοβουλευτική ομάδα συνήθως απουσιάζετε. Αυτό καλύτερα να γράψετε σε αυτό το οποίο είπατε. 
      Και επειδή με κατηγορήσατε ότι έκανα προσωπική αιχμή στον κ. Σουφλιά και εμένα δεν μου αρέσουν αυτά, να ξεκαθαρίσω τι είπα. Εγώ δεν είμαι δικαστής για να πω αν ο κ. Σουφλιάς έχει αυθαίρετο ή δεν έχει. 
      ΣΠΗΛΙΟΣ ΛΙΒΑΝΟΣ: Είπατε. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Δεν είπα εγώ ότι είναι αυθαίρετο.  Είπα και ξαναλέω για να το καταλάβετε ότι όταν όλες οι εφημερίδες γράφουν για το αυθαίρετο του κ. Σουφλιά, θα περιμέναμε τον κύριο Υπουργό να έρθει εδώ και να δώσει στη Βουλή εξηγήσεις. Γιατί εκτός όλων των άλλων είναι προϊστάμενος της Πολεοδομίας και έχει διπλό λόγο να μας εξηγήσει τι συμβαίνει. Διότι η «γυναίκα του Καίσαρα δεν φτάνει μόνο να είναι τίμια, πρέπει και να φαίνεται». Αυτό είπα. Τώρα, το αν έχει ή δεν έχει, αυτό ας το αποφασίσουν τα αρμόδια όργανα. Δεν θα το αποφασίσω εγώ. Άρα, λοιπόν, ουδεμία προσωπική αιχμή. Ήταν πολιτική κριτική στην οποία επιμένω. 
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Γεωργιάδη, είστε σαφής. 
      Το λόγο έχει τώρα η κ. Θάλεια Δραγώνα, Βουλευτής του ΠΑ.ΣΟ.Κ. 
      ΘΑΛΕΙΑ ΔΡΑΓΩΝΑ: Ευχαριστώ, κυρία Πρόεδρε. 
      Κυρίες και κύριοι συνάδελφοι, συζητάμε σήμερα την κύρωση μιας οδηγίας που θα έπρεπε να εφαρμόζεται στη χώρα μας εδώ και δυόμισι χρόνια.  Η αμέλεια μας αυτή αποτελεί ένα από τα μεγαλύτερα περιβαλλοντικά ατοπήματα και για την καθυστέρηση καταδικαστήκαμε από το Ευρωπαϊκό Δικαστήριο . Αναπόφευκτος ο συνειρμός με την διαπόμπευση της Ελλάδας για τη μη προσαρμογή στις απαιτήσεις του Πρωτοκόλλου του Κιότο και την έναρξη της προδικασίας για την παραπομπή στο Ευρωπαϊκό Δικαστήριο . Όχι μόνο δεν κυρώσαμε την οδηγία αμέσως, ώστε να μπορεί να υλοποιηθεί με την ημερομηνία έναρξης της εφαρμογής, αλλά θα υπάρξει τουλάχιστον έξι μήνες καθυστέρηση με τις πάνω από δέκα υπουργικές αποφάσεις που θα χρειαστούν. Το χειρότερο όμως είναι ότι προσαρμόζουμε την οδηγία με τον χαμηλότερο κοινό παρανομαστή και με τρόπο που αφήνει περιθώρια καταστρατήγησης της. Ευτυχώς η Κυβέρνηση την ύστατη  στιγμή ανέκρουσε πρύμνα και περιέλαβε όλα τα κτήρια κάτω των χιλίων τετραγωνικών μέτρων. 
      Επαναλαμβάνω μερικά στοιχεία για την ενεργειακή κατανάλωση των κτηρίων. Στη χώρα μας τα κτήρια ευθύνονται για το 40% περίπου της συνολικής ενεργειακής κατανάλωσης και το 1/3 των εκπομπών του διοξειδίου του άνθρακα. Παράλληλα υπάρχει μία συνεχής αύξηση του δομημένου χώρου, άρα αύξηση θέρμανσης, ψύξης, φωτισμού. Τα τελευταία είκοσι πέντε χρόνια  τα τετραγωνικά μέτρα που αντιστοιχούν στο άτομο αυξήθηκαν κατά 66% και πρόκειται για τετραγωνικά μέτρα στην συντριπτική τους πλειοψηφία ανεπαρκώς μονωμένα. Ας μην ξεχνάμε την ελλειπή ενεργειακή νομοθεσία και ότι οι μελέτες θερμομόνωσης, που και αυτές δεν εφαρμόζονται με ορθό τρόπο στην πράξη, γίνονται με τον Κανονισμό του 1979. Κατά την περίοδο 2000-2005 τα κτήρια αύξησαν την ενεργειακή τους κατανάλωση  κατά 24% και υπολογίζεται ότι ο μέσος ρυθμός ζήτησης θα διατηρηθεί σε 2% ως 3% ετησίως. Και ενώ το μεγαλύτερο μέρος δαπανάται για θέρμανση, ραγδαία είναι η αύξηση της χρήσης των κλιματιστικών, οι πωλήσεις των οποίων αυξήθηκαν κατά 800%. 
      Δεδομένα της EUROSTAT αποκαλύπτουν ότι σε σχέση με τις υπόλοιπες ευρωπαϊκές χώρες τα νοικοκυριά στην Ελλάδα έχουν 30% μεγαλύτερη σχετική κατανάλωση ενέργειας από ότι αυτά στην Ισπανία και περίπου διπλάσια από την Πορτογαλία. 
      Καταναλώνουμε σχεδόν διπλάσια ποσότητα ενέργειας ανά κάτοικο τυπικού κτηρίου από την ψυχρότερη και σκοτεινότερη βόρεια Δανία. Από τα στοιχεία του Πανελληνίου Συνδέσμου Ανωνύμων Τεχνικών Εταιρειών και της Ομάδας Τεχνικού Περιβάλλοντος του Πανεπιστημίου Αθηνών, εξίσου ενεργοβόρα σε σχέση με τις λοιπές ευρωπαϊκές χώρες, ακόμα και τις πολύ βόρειες είναι και τα κτήρια του τριτογενή τομέα, δηλαδή τα γραφεία, τα σχολεία, τα νοσοκομεία, οι κλινικές. Με άλλα λόγια, τα περιθώρια εξοικονόμησης ενέργειας των κτηρίων στην Ελλάδα είναι πολύ μεγάλα. 
      Μία άλλη πολύ ενδιαφέρουσα διάσταση είναι ότι η ενεργειακή κατανάλωση των κτηρίων στην Ελλάδα ακολουθεί ταξικούς διαχωρισμούς. Η ίδια ερευνητική ομάδα του Πανεπιστημίου Αθηνών ανέδειξε την κοινωνική διάσταση της ενεργειακής κατανάλωσης των κτηρίων. Το ποσοστό των νοικοκυριών με υψηλά εισοδήματα που ζουν σε μονωμένα κτήρια με διπλά τζάμια είναι κατά 800% περισσότερα απ’ ό,τι τα φτωχότερα νοικοκυριά. Ταυτόχρονα, διαπιστώθηκε σημαντική ανά εισοδηματική τάξη διαφοροποίηση του διαφεύγοντος αέρα από το κτήριο. Αυτό έχει σημαντικές επιπτώσεις τόσο στην κατανάλωση ενέργειας, όσο και στη θερμική άνεση εντός του κτηρίου. Σαν αποτέλεσμα της διαφοροποίησης στην ποιότητα, τα κτήρια των χαμηλών εισοδημάτων καταναλώνουν κατά 110% περισσότερη ενέργεια ανά άτομο και τετραγωνικό μέτρο απ’ ό,τι των υψηλών εισοδημάτων. Στα υψηλά εισοδηματικά νοικοκυριά το κόστος της θέρμανσης αντιπροσωπεύει το 0,6% του εισοδήματος. Στα χαμηλά το δεκαπλάσιο. Το 20% των νοικοκυριών με χαμηλά εισοδήματα υποφέρουν από ένδεια καυσίμων. Και ενώ κατά μέση τιμή η χρήση κλιματισμού αυξάνει το κόστος σε μία οικογένεια κατά 100 ευρώ, αυτό διπλασιάζεται, όταν πρόκειται για χαμηλά εισοδήματα. Με άλλα λόγια και εδώ θύμα είναι ο πληθυσμός του χαμηλού εισοδήματος. 
      Ας δούμε, όμως, πού πάσχει η προσαρμογή της οδηγίας, με πολύ σοβαρές επιπτώσεις. Πρώτο και ουσιαστικότερο, το βασικό σημείο που αφορά τις ενεργειακές επιθεωρήσεις και τα πιστοποιητικά, όταν τα κτήρια κατασκευάζονται, μεταβιβάζονται ή ενοικιάζονται παραλείπεται τελείως. Η υποχρέωση για ενεργειακή επιθεώρηση σε υφιστάμενα κτήρια άνω των χιλίων τετραγωνικών μέτρων που θα υποστούν ριζική ανακαίνιση, επί της ουσίας δεν θα εφαρμοστεί ποτέ, αφού δεν υπάρχει μηχανισμός ελέγχου του κόστους ανακαίνισης. 
      Δεύτερον, οι ελάχιστες απαιτήσεις της ενεργειακής απόδοσης και η έκδοση σχετικού πιστοποιητικού, ευτυχώς θα εφαρμόζονται για υφιστάμενα κτήρια άνω των πενήντα τετραγωνικών. Αναρωτιέμαι, ποιος είχε παραπλανήσει, τους αρμόδιους Υπουργούς, ώστε να οδηγηθούν σε αυτήν την εξαίρεση που έχουν πρόθεση να εφαρμόσουν. Δεν δίνεται προτεραιότητα στις ενεργειακές πιστοποιήσεις σε κατηγορίες ενεργοβόρων κτηρίων, όπως ξενοδοχεία, εμπορικά κέντρα, κτήρια γραφείων, νοσοκομεία. 
      Τρίτον, αντίστοιχα ελαστικές είναι και οι υποχρεώσεις για τα κτήρια που χρησιμοποιεί ο ευρύτερος δημόσιος τομέας, αφού τα μέτρα αφορούν μόνο όσα χρησιμοποιούνται και όχι όσα παρέχουν οι δημόσιες υπηρεσίες. Ο δημόσιος τομέας είναι αυτός που θα έπρεπε να διαδραματίσει σημαντικό ρόλο στη χρήση ανανεώσιμων πηγών ενέργειας. Η έκδοση και η ανάρτηση πιστοποιητικού από μόνη της, δεν ωφελεί και πολύ. 
      Τέταρτον, από τις υποχρεώσεις της ενεργειακής απόδοσης και της έκδοσης πιστοποιητικού εξαιρούνται οι θερινές κατοικίες και τα ενοικιαζόμενα δωμάτια κάτω των πενήντα τετραγωνικών. Μην ξεχνάμε ότι αυτού του είδους τα κτήρια κάνουν μεγάλη χρήση κλιματιστικών. Και εφόσον για τα πενήντα τετραγωνικά και κάτω δεν χρειάζεται πιστοποιητικό, θα πολλαπλασιαστούν στα νησιά μας τα πρόχειρα μικρά δωμάτια προς ενοικίαση. 
      Όλα αυτά τα επεσήμαναν και οι εκπρόσωποι των φορέων, όπως το Τεχνικό Επιμελητήριο, ο Πανελλήνιος Σύνδεσμος Ανωνύμων Τεχνικών Εταιρειών και πολλοί άλλοι. Δεν τα είδαν, όμως, οι αρμόδιοι να τα πάρουν στα σοβαρά. 
      Ποια θα ήταν η αναμενόμενη εξοικονόμηση με το παρόν νομοσχέδιο; Δεν το ξέρουμε. Το ξέρει η Κυβέρνηση; 
      Η Κυβέρνηση δεν έφτιαξε ένα νομοσχέδιο που με αφορμή την οδηγία θα αντιμετώπιζε με πολιτική έμπνευση τα έντονα προβλήματα στον τομέα εξοικονόμησης ενέργειας. Απλώς, μετέφρασε με κακό και περιορισμένο τρόπο την ευρωπαϊκή οδηγία, ενώ είχε τη δυνατότητα να θεσπίσει πολύ πιο φιλόδοξους στόχους. Διάβασα πριν από λίγες ημέρες δηλώσεις του καθηγητή Μάνθου Σανταμούρη, ότι δεν χρειάζεται να ανακαλύψουμε την πυρίτιδα. Αν εφαρμόζαμε τη νομοθεσία της Δανίας, θα είχαμε εξοικονόμηση κατά 45%. 
      Παράδειγμα η πολυσυζητημένη πρόσφατη επέκταση των φωτοβολταϊκών συστημάτων. Μέχρι σήμερα έχουν αλλάξει τρεις φορές τα κριτήρια ελέγχου των επενδυτικών σχεδίων και τελικά εγκαταστάθηκε ένα άκρως γραφειοκρατικό σύστημα.
      Άλλο παράδειγμα είναι η προώθηση τύπων κτηρίων που είναι συμβατά με τις κλιματικές συνθήκες της χώρας μας και ο περιορισμός των γυάλινων ενεργοβόρων κτηρίων. 
      Πολλές θα ήταν οι πιθανές βελτιώσεις του ισχύοντος θεσμικού πλαισίου. Η GREENPEACE προτείνει: Άμεση κατάρτιση και εφαρμογή εθνικού σχεδίου δράσης για την εξοικονόμηση ενέργειας, απαγόρευση των λαμπτήρων κάτω των 25 watt μέχρι το 2009 και μικρότερων από 50 watt μέχρι το 2012. Το ευχήθηκε ο εισηγητής της Νέας Δημοκρατίας. Δεν βλέπω όμως, γιατί η Κυβέρνηση έμεινε στην ευχή. 
      Περαιτέρω ενίσχυση της «πράσινης» κιλοβατώρας που παράγεται από μικρές ανεμογεννήτριες και μικρά συστήματα συμπαραγωγής με βιοκαύσιμα, ώστε να καταστούν οι τεχνολογίες αυτές οικονομικά βιώσιμες και άρα ελκυστικές για τους καταναλωτές. 
      Τέλος, απουσιάζει παντελώς μία πολιτική κινήτρων προς τους πολίτες για την εγκατάσταση καθαρών ενεργειακών τεχνολογιών και την εγκατάσταση συστημάτων μείωσης κατανάλωσης ενέργειας. Μία τέτοια πολιτική θα έδινε, για παράδειγμα, φορολογικά κίνητρα, επιδότηση επιτοκίων σε τραπεζικά δάνεια γι’ αυτό το σκοπό ή επιδότηση από τους πόρους του Ε.Σ.Π.Α. για τις μικρομεσαίες επιχειρήσεις που θα προχωρήσουν σε τέτοιου είδους επενδύσεις. Αντίστοιχα μέτρα εφαρμόζονται εδώ και πολλά χρόνια σε άλλες ευρωπαϊκές χώρες κι έχουν αποδώσει σημαντικά. Μας είπε ο εισηγητής της Νέας Δημοκρατίας ότι αυτό θα γίνει σε επόμενο νομοσχέδιο. Γιατί χρειάζεται να περιμένουμε το επόμενο νομοσχέδιο; Δεν θα μπορούσε η πολιτική κινήτρων να αποτελεί μέρος αυτού, του σημερινού νομοσχεδίου; 
      Δεν μπορεί, κυρίες και κύριοι συνάδελφοι, τα όποια πρόσκαιρα κέρδη να είναι υπεράνω των περιβαλλοντικών συνεπειών που πληρώνουμε όλοι άμεσα και μακροχρόνια. Η περιβαλλοντική και η ενεργειακή κρίση μας έχουν προ πολλού κτυπήσει την πόρτα. Πρέπει να κινηθούμε άμεσα και δραστικά για να διορθώσουμε αυτά που ακόμα διορθώνονται, να αρχίσουμε ακόμη και την ύστατη στιγμή να καλλιεργούμε την περιβαλλοντική συνείδηση. Να μην ξυπνήσουμε ένα πρωί με εφιάλτες, και να συνειδητοποιήσουμε ότι ζούμε πραγματικά σε έναν εφιάλτη. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Κι εγώ σας ευχαριστώ. 
      Το λόγο έχει ο Βουλευτής της Νέας Δημοκρατίας κ. Κωνσταντίνος Μπαντουβάς.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, «Χριστός Ανέστη», «Χρόνια Πολλά» σε όλους και «Χρόνια Πολλά» επίσης στους ακούραστους στενογράφους μας και σ’ όλο το προσωπικό της Βουλής. 
      Κυρίες και κύριοι συνάδελφοι, ακούγοντας την καταστροφολογία και τους μύδρους εναντίον του νομοσχεδίου, του εισηγητή της Μείζονος Αντιπολίτευσης δεν αισθάνθηκα καμμία έκπληξη. Δεν περίμενα φυσικά να ακούσω κάτι το θετικό για το νομοσχέδιο. Τέσσερα χρόνια και δύο μήνες τώρα μέσα στο Ελληνικό Κοινοβούλιο έχουν συνηθίσει τα αυτιά μου να ακούν μόνο αντιπολιτευτικές κραυγές. Όμως, κυρίες και κύριοι συνάδελφοι, έτσι δεν παράγεται πολιτική, δεν πάει μπροστά η χώρα. Η κριτική είναι συνταγματικό σας δικαίωμα, κύριοι συνάδελφοι της Μείζονος Αντιπολίτευσης. Υποχρέωσή σας όμως είναι οι προτάσεις, που ποτέ δεν έχουν ακουστεί μέσα σ’ αυτήν την Αίθουσα. Δεν μας αφήσατε παρακαταθήκες σχετικά με την προστασία του περιβάλλοντος, κύριε Γείτονα. Πράγματι, από το μηδέν ξεκινούμε. 
      Επίσης θέλω να πω τόσο στον κ. Γείτονα, όσο και στον κ. Παπαγιαννάκη ότι αργά ή γρήγορα θα πάμε στην πυρηνική ενέργεια. Το πετρέλαιο τελειώνει, όπου να’ ναι. Τώρα φυσικά, αν δεν θέλετε εσείς, η Αντιπολίτευση δηλαδή, εγώ ρομαντικά σκεπτόμενος δεν θα είχα καμμία αντίρρηση να επιστρέψουμε στα καυσόξυλα. Εξάλλου, πολλοί εξ «υμών» αναθραφήκανε μαγειρεύοντας η μητέρα τους στην «παραστιά», όπως λέμε στην Κρήτη, με τα καυσόξυλα. 
      Κυρίες και κύριοι συνάδελφοι, ο Θεός -ο καθένας ας τον ονομάσει Φύση, Βούδα, Αλλάχ ή όπως θέλει, για μένα όμως είναι ο Θεός- χρειάστηκε δισεκατομμύρια χρόνια για να κτίσει αυτό τον όμορφο κόσμο και να τον παραδώσει σε όλα τα έμβια όντα. Δυστυχώς, ένα απ’ αυτά τα έμβια όντα, ο άνθρωπος, που υποτίθεται ότι ο Θεός του χάρισε το «λόγο», χρειάστηκε μόνο πενήντα χρόνια για να καταστρέψει αυτό τον πανέμορφο παράδεισο των δισεκατομμυρίων ετών. Κι ενώ στο ζωικό βασίλειο βασιλεύει η αρμονία, ο λογικός άνθρωπος με την απληστία του για συσσώρευση πλούτου και με την αλόγιστη χρήση των φυσικών αποθεμάτων έφερε το σημερινό αποτέλεσμα, δηλαδή το φαινόμενο του θερμοκηπίου. 
      Ο τομέας των κτηρίων αποτελεί το σημαντικότερο οικονομικό τομέα, αλλά και το βασικότερο ενεργοβόρο παράγοντα παγκοσμίως. Στην Ευρώπη η  ενεργειακή κατανάλωση που σχετίζεται με τα κτήρια φθάνει σε ποσοστό 40% των συνολικών ενεργειακών αναγκών της. Η κάλυψη όμως αυτών των αναγκών και κυρίως στα μεγάλα αστικά κέντρα, με τη χρήση μονάχα πρωτογενών μορφών καυσίμων –πετρέλαιο, φυσικό αέριο, ηλεκτρικό ρεύμα- αποτελεί όχι μόνο μία ακατάσχετη οικονομική αιμορραγία που σχετίζεται με την εξεύρεση της απαιτούμενης ενέργειας και την εξάρτηση από τρίτους προς αυτό το σκοπό, αλλά –το κυριότερο απ’ όλα- συνιστά ένα τραύμα για το φυσικό περιβάλλον ολόκληρου του πλανήτη, που αν δεν επουλωθεί, οι συνέπειες θα είναι ανεπανόρθωτες. 
      Και δεν θα έπρεπε κανείς να υποτιμήσει επιδράσεις, όπως η αλόγιστη καθημερινή χρήση επιβλαβών προς το περιβάλλον προϊόντων, όπως είναι τα σπρέι, παραδείγματος χάριν, η καταστροφή των αντισωμάτων της Γης, των μοναδικών ατόφιων πνευμόνων που έχουν απομείνει, όπως παραδείγματος χάριν, η ζούγκλα του Αμαζονίου για λόγους ξυλείας ή αγροτοκτηνοτροφίας, καθώς και η τεράστια πληθυσμιακή αύξηση του Τρίτου Κόσμου, με την συνεπαγόμενη αγροτική υπερεκμετάλλευση της γης, αλλά και η τεράστια αλόγιστη χρήση του Ι.Χ. αυτοκίνητου «για ψύλλου πήδημα», όπως λέμε στην Κρήτη. 
      Με τη χρήση απλών τεχνικών μέσων και με την εκμετάλλευση του φυσικού περιβάλλοντος της κάθε χώρας είναι δυνατόν να επιτευχθεί ο καλύτερος  συνδυασμός αποδοτικότητας και κόστους. Αυτό ακριβώς το είδος της κατασκευής και της αποτελεσματικής λειτουργίας των κτηρίων θεσπίζει η Κυβέρνηση με την μορφή υποχρεωτικού νόμου, εισάγοντας ένα ολοκληρωμένο θεσμικό πλαίσιο που καθορίζει, επιβάλλει και ελέγχει την κατασκευή των νέων κτηρίων και τη ριζική ανακαίνιση των ήδη υφισταμένων, σύμφωνα με τις οδηγίες της Ευρωπαϊκής Ένωσης.
      Επιτρέψτε μου εδώ, κυρίες και κύριοι συνάδελφοι, να δώσω έμφαση στο πόσο ενοχλούμαι, όταν υποχρεούμαι να χρησιμοποιώ τη φράση «σύμφωνα με τις οδηγίες της Ευρωπαϊκής Ένωσης». Μία χώρα που έχει σχεδόν τριακόσιες ημέρες το χρόνο ηλιοφάνεια, είναι ντροπή, τόσα χρόνια τώρα να μην έχει σκεφθεί μόνη της να πρωτοπορήσει στο θέμα της κατοικίας, στο θέμα του ελέγχου κατασκευής φιλικών προς το περιβάλλον κτηρίων και να περιμένει τη «δαμόκλειο σπάθη», τις οδηγίες δηλαδή της Ευρωπαϊκής Ένωσης, για να προχωρήσει σε αυτό. 
      Τώρα θα μου πείτε: Τι μείωση των ρύπων θα επιτύχουμε με όλα αυτά κι όλες τις οδηγίες της Ευρωπαϊκής Ένωσης, όταν και με τις ευλογίες της Ευρωπαϊκής Ένωσης δίνουν και παίρνουν οι αγοραπωλησίες ρύπων διεθνώς; Σκεφθείτε μονάχα ότι πριν από μερικά χρόνια η πλέον παραδοσιακή χώρα, η Ιαπωνία, επέτρεψε σε όλους τους εργαζόμενους στο δημόσιο τομέα, ακόμα και στους Βουλευτές, κατά τη διάρκεια του καλοκαιριού και εν ώρα εργασίας να μην φορούν σακάκι, αλλά κοντομάνικα πουκάμισα, ώστε να μειωθεί η χρήση των κλιματιστικών συσκευών. 
      Εισάγεται λοιπόν η έννοια της ενεργειακής απόδοσης κτηρίων και κυρίως το κανονιστικό πλαίσιο του Κανονισμού ενεργειακής απόδοσης κτιρίων. Τα δύο αυτά σημεία αφορούν κυρίως στη θέρμανση, το δροσισμό, τον εξαερισμό και το φωτισμό των κτηρίων, που αποτελούν και τους κυριότερους τομείς κατανάλωσης ενέργειας ενός κτηρίου και πάνω σ’ αυτούς θεσπίζει την αποδοτικότερη αξιοποίηση στοιχείων, όπως η γεωγραφική θέση και ο προσανατολισμός του κτηρίου, η έκθεσή του στον ήλιο και η αξιοποίησή της για θέρμανση και φωτισμό, καθώς και τυχόν δυνατότητες αξιοποίησης ανανεώσιμων πηγών ενέργειας. 
      Όλα τα παραπάνω όμως δεν επαρκούν, αν δεν υπάρξει άμεση ενημέρωση όλων των Ελλήνων, ενώ θα πρέπει να δοθούν και αξιόλογα κίνητρα για την ενεργειακή αναβάθμιση των υφισταμένων κτηρίων, αλλά και για την κατασκευή νέων, όπως για παράδειγμα: Έκπτωση από το φορολογητέο εισόδημα, μείωση του Φ.Π.Α. κατά δέκα ποσοστιαίες μονάδες για όλες τις εργασίες και υλικά –αυτό εξάλλου ισχύει για τις επισκευές παλαιών κτηρίων- ούτως ώστε, όλοι όσοι κατασκευάζουν νέα σπίτια να μπορούν να αξιοποιούν τις ενεργειακές δυνατότητες αυτών στο έπακρο.
      Στην Κρήτη, παραδείγματος χάριν, τη ναυαρχίδα του τουρισμού, θα μπορούσαν να δοθούν, συνοπτικά και όχι μέσα από τη χρονοβόρο γραφειοκρατία, άδειες για σύμπραξη ξενοδοχείων, κύριε Υπουργέ, και να επιδοτηθούν ανεμογεννήτριες ή φωτοβολταϊκά για παραγωγή ενέργειας αποκλειστικά για δική τους χρήση. 
      Το σημαντικότερο σημείο ίσως του παρόντος νομοσχεδίου δεν είναι η θέσπιση των ανωτέρω ποιοτικών και τεχνικών κριτηρίων αλλά το γεγονός ότι προβλέπονται οι μέθοδοι κι ο ελεγκτικός μηχανισμός που θα διασφαλίσει ότι ο νόμος δεν θα παραμείνει κενό γράμμα. 
      Η εφαρμογή αυτή διασφαλίζεται μέσα από δύο άξονες: Το πιστοποιητικό ενεργειακής απόδοσης και την επιθεώρηση των εγκαταστάσεων κλιματισμού και θέρμανσης, ενώ προβλέπεται η τήρηση ηλεκτρονικού αρχείου επιθεώρησης κτηρίων από το Υπουργείο Ανάπτυξης.
      Ωστόσο, για να γίνουν όλα αυτά εφικτά, πρέπει οι επιθεωρητές λεβήτων και κλιματισμού να κάνουν σωστά και τίμια τη δουλειά τους και τα πιστοποιητικά ενεργειακής απόδοσης να ανταποκρίνονται στην πραγματικότητα, ώστε να ενεργοποιηθεί ένας απρόσβλητος ελεγκτικός μηχανισμός και όχι ένα γραφειοκρατικό έκτρωμα, που θα ευνοεί τις προθέσεις των όποιων επιτήδειων με σκοπό τον πλουτισμό.
      Κλείνοντας, κύριοι συνάδελφοι, θα ήθελα να προσθέσω ότι η πανέμορφη Κρήτη μας, σύμφωνα με έγκυρες επιστημονικές μελέτες, αντιμετωπίζει τον κίνδυνο της ερημοποίησης τα επόμενα πενήντα έως εβδομήντα χρόνια, ως αποτέλεσμα των κλιματικών αλλαγών σε ολόκληρο τον πλανήτη. 
      Η πραγματικότητα είναι ότι χρειαζόμαστε την ενέργεια και το πρόβλημα είναι ότι τα καύσιμα που έχουμε στη διάθεσή μας είναι ακριβά. Τελειώνουν και βλάπτουν το περιβάλλον. 
      Σας καλώ, λοιπόν, να προωθήσουμε κάθε προσπάθεια και κάθε σχεδιασμό στην πορεία προς την εξοικονόμηση ενέργειας και την παράλληλη ανακούφιση του περιβάλλοντος, μία πορεία που πρέπει και θα είναι κοινή, πέρα από κομματικούς κομπλεξισμούς και μικρόψυχους σχεδιασμούς.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ, κύριε Μπαντουβά.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα μαθητές και μαθήτριες και δύο συνοδοί δάσκαλοι από το 3ο Δημοτικό Σχολείο Αιγίου.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ζητήσει για μία μικρή παρέμβαση ο κύριος Υφυπουργός. 
      Ορίστε, κύριε Υφυπουργέ.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Λίγα δευτερόλεπτα θα χρειαστώ, γιατί βλέπω ότι και ο κατάλογος των συναδέλφων ομιλητών είναι μεγάλος και δεν θα ήθελα να στερήσω τη δυνατότητα από συναδέλφους να πάρουν το λόγο. 
      Απλώς θα ήθελα, τώρα που έπεσαν οι τόνοι και δεν κινδυνεύει κάποιος να παρασυρθεί από τον ενθουσιασμό ή τον οίστρο της στιγμής, να κάνω μία τοποθέτηση. Ακριβώς για το λόγο ότι ακούστηκε πολύ και αναφέρθηκε το όνομα του Υπουργού ΠΕ.ΧΩ.Δ.Ε. του κ. Σουφλιά, θα ήθελα να πω το εξής:
      Ο κύριος Υπουργός έχει μία πολύ σημαντική παρουσία στον πολιτικό κόσμο της χώρας, έχει παράξει σημαντικότατο έργο ως πολιτικός άνδρας από οποιαδήποτε θέση έχει κληθεί να υπηρετήσει τη χώρα μας και γνωρίζει καλύτερα από τον καθένα μας –έχοντας βεβαίως τη γνώση, την εμπειρία και την πολιτική- τον τρόπο και το χρόνο που θα απαντήσει σε θέματα που τον αφορούν. 
      Με αυτό το σκεπτικό, έδωσε τη δική του συγκεκριμένη απάντηση, παραδείγματος χάριν, όσον αφορά το ζήτημα του Κιότο. Χθες έδωσε συγκεκριμένες απαντήσεις. 
      Βεβαίως, θα ήθελα να υπενθυμίσω στους συναδέλφους, όσον αφορά το ζήτημα των κλιματικών αλλαγών και γενικότερα του περιβάλλοντος και των διεθνών υποχρεώσεων που απορρέουν από τη δική μας συμπεριφορά ως χώρα, τη δήλωση του Πρωθυπουργού της χώρας κ. Κώστα Καραμανλή ότι η χώρα θα τηρήσει τις διεθνείς της δεσμεύσεις.
      Ευχαριστώ πάρα πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ο κ. Μαυρουδής Βορίδης, Βουλευτής του ΛΑ.Ο.Σ..
      ΜΑΥΡΟΥΔΗΣ ΒΟΡΙΔΗΣ: Ευχαριστώ πολύ, κυρία Πρόεδρε. 
      Να ευχηθώ και εγώ «Χρόνια Πολλά –Χριστός Ανέστη» σε όλους και να ξεκινήσω με μία παρατήρηση, ευχαριστώντας το συνάδελφο κ. Μπαντουβά, διότι, κύριε συνάδελφε, μου λύσατε μία πραγματική απορία, την οποία είχα σχεδόν από την έναρξη των συνεδριάσεων του Κοινοβουλίου. Διερωτώμην δηλαδή για ορισμένες ενδυματολογικές προτιμήσεις συναδέλφων του ΣΥ.ΡΙΖ.Α., οι οποίοι δεν φέρουν σακάκι και δεν φέρουν και λαιμοδέτη. 
      Επομένως, προφανώς, αυτό είναι μία έμμεση υπόδειξη και συμβολή στη μείωση της ενεργειακής καταναλώσεως. Μάλλον έτσι το εκλαμβάνω.
      (Χειροκροτήματα από την πτέρυγα του ΛΑ.Ο.Σ)
Οφείλω να σας ευχαριστήσω, γιατί πραγματικά ελύθη και διευκρινίσθη και αυτή μου η απορία που είχα εδώ και καιρό.
      Όμως, το επόμενο το οποίο θα ήθελα να πω, μπαίνοντας στο θέμα της συζητήσεώς μας, είναι το εξής: Κύριε Υπουργέ, κυρίες και κύριοι συνάδελφοι της Συμπολιτεύσεως, πρέπει να απαντήσετε σε πάρα πολύ συγκεκριμένα ζητήματα. Διότι όσο και να θέλετε να περιορίσετε τη συζήτηση στο συγκεκριμένο σχέδιο νόμου, εξετάζοντας τόσο το σχέδιο νόμου όσο όμως –και κυρίως- τη δική σας συμπεριφορά, μοιραία και αναπόφευκτα ανοίγει μία συζήτηση για τη στάση της Κυβερνήσεως απέναντι στο περιβάλλον.
      Προσωπικά, έχω κατ’ επανάληψη ακούσει τον κύριο Πρωθυπουργό να λέει, πόσο αφοσιωμένη είναι η Κυβέρνηση της Νέας Δημοκρατίας στην υπεράσπιση του περιβάλλοντος.
Τον έχω ακούσει να χρησιμοποιεί τον όρο «βιώσιμη ανάπτυξη», άλλες φορές εναλλακτικά τον όρο «αειφόρο ανάπτυξη». Τα έχουμε ακούσει αυτά στην Αίθουσα αυτή.
      Όμως, από την άλλη μεριά, έρχεται μπροστά μας η σκληρή πραγματικότητα των κυβερνητικών σας πράξεων. Διότι δεν αρκεί να τα λες αυτά. Πρέπει εν συνεχεία να τα υπηρετείτε εσείς, όχι εμείς της Αντιπολιτεύσεως που δεν μπορούμε να νομοθετήσουμε, γιατί δεν έχουμε τη νομοθετική πρωτοβουλία και γιατί δεν έχουμε και την κοινοβουλευτική πλειοψηφία.
      ΑΝΑΣΤΑΣΙΟΣ ΚΑΡΑΜΑΡΙΟΣ: Να καταθέσετε πρόταση νόμου.
      ΜΑΥΡΟΥΔΗΣ ΒΟΡΙΔΗΣ: Κύριε Καραμάριε, ξέρουμε την τύχη των προτάσεων νόμου της Αντιπολιτεύσεως.
      Όμως να σας πω και κάτι. Καταθέσαμε εμείς, το ΛΑ.Ο.Σ., πρόταση νόμου για την περιβαλλοντική εκπαίδευση, η οποία προφανώς απερρίφθη, αν και νομίζω ότι δεν έχει συζητηθεί ακόμα, αλλά δεν βλέπω κιόλας μεγάλη τύχη.
      ΑΣΤΕΡΙΟΣ ΡΟΝΤΟΥΛΗΣ: Απερρίφθη.
      ΜΑΥΡΟΥΔΗΣ ΒΟΡΙΔΗΣ: Απερρίφθη, λοιπόν, μετά πολλών επαίνων, μετά από καλές προαιρέσεις και μετά από ευχές και με απόλυτη συμφωνία. Πάντως, απερρίφθη. Το ζήτημα της περιβαλλοντικής εκπαιδεύσεως, αλλά και του προτύπου αναπτύξεως είναι από τα σημαντικά.
      Πρέπει, λοιπόν, να απαντήσει η Κυβέρνησή σας -και δεν μπορείτε να το αποφύγετε αυτό- όπως και οι συνάδελφοι της Συμπολιτεύσεως πρέπει να απαντήσουν, γιατί δεν εφαρμόζετε τίποτα από αυτά που δεσμεύεστε με την υπογραφή σας, εκπροσωπώντας την Ελλάδα και το Eλληνικό Kράτος, γιατί δεν τα τηρείτε. Διότι αυτός είναι ο λόγος για τον οποίο δεχθήκαμε τη συγκεκριμένη επιτίμηση στα πλαίσια του Κιότο. Γιατί δεν τα τηρείτε; Τα υπογράψατε. Δεν σας άρεσαν; Να μην τα υπογράφατε.
      Και θα σας πω την απάντηση την οποία έδωσε ο κ. Σουφλιάς, κύριε Υφυπουργέ, επειδή βλέπω ότι ασχολείστε όλοι οι συνάδελφοι της Νέας Δημοκρατίας με το να στηρίξετε το συγκεκριμένο κύριο Υπουργό. Εγώ προσωπικά δεν έχω τίποτα, όπως αντιλαμβάνεστε, μιλώ μόνο για κυβερνητική πολιτική και όχι για πρόσωπα. Δεν με ενδιαφέρουν τα πρόσωπα. Με ενδιαφέρουν το ποιες είναι οι πολιτικές που εφαρμόζουν τα πρόσωπα που βρίσκονται κάθε φορά στην Κυβέρνηση.
      Η απάντηση του κ. Σουφλιά ξέρετε ποια ήταν; Λέει ότι δεν τεθήκαμε εκτός Κιότο, αλλά στην πραγματικότητα, αποβληθήκαμε από τους ευέλικτους μηχανισμούς του Κιότο. Εσάς σας κάλυψε; Διότι για μένα το ζήτημα δεν είναι αν πράγματι έχουμε συγκεκριμένη κύρωση ή, αν θέλετε, συγκεκριμένο κόστος στα πλαίσια μιας συμφωνίας. Για μένα το μείζον ζήτημα είναι το ηθικό. Είστε ή δεν είστε ταγμένοι στην υπόθεση της μειώσεως των ρύπων; Εάν είστε ταγμένοι, γιατί δεν κάνετε αυτά που σας λένε; Άλλοι θα έπρεπε να σας πουν ότι πρέπει να κάνετε περισσότερα. Εσείς δεν κάνετε ούτε αυτά τα οποία υπογράφετε. Γιατί δεν τα κάνετε;
      Έρχεστε μετά από αυτό και φέρνετε την ενσωμάτωση της οδηγίας. Ακούστηκε και σε αυτήν την Αίθουσα και σωστά και προσέξτε, ειδικά για τη χώρα μας. Διότι σε τελευταία ανάλυση, η Γερμανία, η Γαλλία, μεγάλες βιομηχανικές χώρες έχουν κάθε λόγο να ανθίστανται σε τέτοιου είδους περιορισμούς και βάρη στη βιομηχανική τους ανάπτυξη, γιατί είναι ο κεντρικός τους κορμός. Σε μία χώρα σαν την Ελλάδα, που ο κεντρικός της κορμός είναι ουσιαστικά ο τουρισμός, ο κεντρικός της κορμός είναι το περιβάλλον της, γιατί αυτό συνδέεται με τον τουρισμό, ο κεντρικός της κορμός είναι η διαφύλαξη της ιστορίας, της ταυτότητάς της, γιατί αυτό είναι στην πραγματικότητα ο πλούτος της. Σε αυτό το περιβάλλον εσείς, η ευαίσθητη Κυβέρνηση της Νέας Δημοκρατίας, δεν έρχεστε να πρωτοστατήσετε στην προστασία του περιβάλλοντος, αλλά κοιτάζετε να αποφύγετε δεσμεύσεις που τις τηρούν άλλες βιομηχανικές χώρες που έχουν κάθε λόγο, γιατί πραγματικά εκεί είναι μία επιβάρυνση για την οικονομία η τήρηση αυτών των υποχρεώσεων. Δεν το πράττετε. Ενσωματώνετε τη συγκεκριμένη οδηγία δυόμισι χρόνια μετά.
      Και πάλι ορθά επεσημάνθη ότι και στην ενσωμάτωση αυτή, στην πραγματικότητα τι κάνετε; Αναιρείτε το ίδιο σας το αναπτυξιακό πρότυπο. Υπό ποίαν έννοια; Τι έρχεστε και λέτε; Με αυτήν την καθυστερημένη οδηγία έρχεστε και λέτε ότι ουσιαστικά, η επιτήρηση, η εφαρμογή και υλοποίηση αυτών που προβλέπονται στη συγκεκριμένη οδηγία θα γίνει από έναν επιθεωρητή.
      Από τη μία μεριά, το κράτος είναι ο μεγάλος ασθενής, και θα μειώσουμε τη γραφειοκρατία και από την άλλη μεριά, βάζουμε έναν επιθεωρητή και βάζουμε και ένα πιστοποιητικό ότι δήθεν αυτά είναι πράγματα τα οποία πρόκειται να τηρηθούν.
      Και να σας πω γιατί σε τελευταία ανάλυση ότι αυτό που φέρνετε μπροστά μας δεν εξυπηρετεί τίποτα: Διότι δεν έχει συγκεκριμένα όρια ενεργειακής κατανάλωσης εκπομπών, δεν έχει τεχνικά χαρακτηριστικά συσκευών, δεν έχει τεχνικά χαρακτηριστικά μηχανημάτων, δεν έχει τεχνικά χαρακτηριστικά υλικών. Τα παραπέμπετε όλα στις υπουργικές αποφάσεις. Επομένως, επί της ουσίας τι συζητάμε; Τίποτε, την κατεύθυνση.
      Πάμε παρακάτω. Δεν θέτετε τα κεντρικότερα ζητήματα που θα ανακύψουν. Θα υπάρξουν πιστοποιημένα συνεργεία μονώσεων;
Διότι στην Ελλάδα, όπως ξέρετε, και σε όλη αυτήν τη διαδικασία, ο καθένας είναι ό,τι δηλώσει. Πώς θα έρθει εδώ να πιστοποιήσει ο οποιοσδήποτε, οτιδήποτε, εάν προηγουμένως ο ίδιος δεν έχει κριθεί κατάλληλος μέσα από μία διαδικασία πιστοποιήσεως;
      Βεβαίως και σε τελευταία ανάλυση, δεν υπάρχει δυνατότητα εφαρμογής, διότι δεν υπάρχει, όπως λέτε, «ριζική ανακαίνιση». Με ποιο τρόπο θα υπάρξει μηχανισμός ελέγχου του κόστους ανακαίνισης και με ποιο τρόπο θα προσδιοριστεί η αξία του κτηρίου; 
      Μ’ αυτό, θέλω να πω ότι μπαίνετε σε μία διαδικασία η οποία στην πραγματικότητα είναι γραφειοκρατική και σε μία διαδικασία η οποία αναπαράγει τις δυνατότητες κακοδιοικήσεως. Δεν έχετε δημιουργήσει τα κατάλληλα εργαλεία -και άρα αφήνετε ανοιχτά τα περιθώρια συναλλαγής- και κυρίως δεν κάνετε το βασικότερο. Δεν θεσπίζετε, δηλαδή, κίνητρα προκειμένου να υπάρξει οικειοθελής συμμόρφωση, ώστε εν συνεχεία και από τη στιγμή που θα υπάρχει αυτή η οικειοθελής συμμόρφωση, από τη στιγμή που ακριβώς θα προστρέξει και θα το καταλάβει ο ιδιώτης όλο αυτό -δηλαδή ότι έχει νόημα να γίνει- να μπορείτε να τον ελέγξετε μέσα από έναν δειγματοληπτικό έλεγχο και όχι μέσα από μία εξαντλητική προσέγγιση, όπως είναι το πιστοποιητικό και ο επιθεωρητής. 
      Δηλαδή, αναπαράγετε τη γραφειοκρατία. Γι’ αυτό και λέω ότι η Κυβέρνησή σας είναι υποδειγματικά ανακόλουθη και δεν μπορεί τελικά να ξεφύγει και από το μοντέλο διοικητικής λειτουργίας που είναι κατ’ εξοχήν ένα μοντέλο λειτουργίας της Αριστεράς. Δηλαδή, εξαντλητική γραφειοκρατία κι άλλο κράτος και παρεμβάσεις σε όλα τα επίπεδα. Δηλαδή, δεν μπορείτε να λειτουργήσετε απελευθερωμένα, δεν μπορείτε να θέσετε όρους και κριτήρια. Δεν λειτουργείτε με την πολιτική των κινήτρων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, τελειώνω σε μισό λεπτό. 
      Αυτό έχει να κάνει με μία επίσης μεγάλη συζήτηση για τον τρόπο με τον οποίο σκέπτεστε την ανάπτυξη. Σκέπτεστε την ανάπτυξη μόνο σε μία κατεύθυνση περαιτέρω καταναλώσεως. Σκέπτεστε την ανάπτυξη μόνο σε μία κατεύθυνση διευρύνσεως της ενεργειακής κατανάλωσης. 
      Πρέπει, λοιπόν, να αρχίσετε να σκέπτεστε την ανάπτυξη -και αυτό είναι σημαντικό και εκεί είναι που μπαίνει η περιβαλλοντική εκπαίδευση στη συζήτηση- και με όρους καταναλωτικής εγκράτειας, διότι αυτό σε τελευταία ανάλυση θα συμβάλει στην επίλυση του ενεργειακού προβλήματος. Και για να έχετε καταναλωτική εγκράτεια, πρέπει να αλλάξετε τον τρόπο με τον οποίο λειτουργείτε όλο το αξιακό σας σύστημα. Αυτή, όμως, είναι μία μεγάλη συζήτηση, την οποία αφήνω εδώ. 
      Σας ευχαριστώ πολύ.
    (Χειροκροτήματα από την πτέρυγα του Λαϊκού Ορθόδοξου Συναγερμού)
    ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
    Το λόγο έχει ο κ. Ιωάννης Αμοιρίδης Βουλευτής του ΠΑ.ΣΟ.Κ. 
    ΙΩΑΝΝΗΣ ΑΜΟΙΡΙΔΗΣ: Αγαπητοί συνάδελφοι, απαντώντας στον κ. Γεωργιάδη για το «Χριστός Ανέστη», του απαντάω «Αληθώς Ανέστη ο Κύριος». Δυστυχώς, όμως, το μόνο που δεν μπορεί να αναστηθεί στην Ελλάδα είναι το περιβάλλον. 
    Όσο το περιβαλλοντικό, πρόβλημα στην Ελλάδα είναι η διάσταση απόψεων μεταξύ του κ. Σουφλιά και του κ. Δήμα και αυτό και τίποτα άλλο δεν προβληματίζει την Κυβέρνηση, τότε δεν θα υπάρξει καμμία παρέμβαση. Γι’ αυτό το λόγο άλλωστε, αυτό το σχέδιο νόμου που αφορά το Γενικό Οικοδομικό Κανονισμό έγινε «πάσα» στο Υπουργείο Ανάπτυξης. Κανονικά θα έπρεπε να είναι στο Υ.ΠΕ.ΧΩ.Δ.Ε. ή στο Υπουργείο Περιβάλλοντος, το οποίο δεν βλέπουμε να γίνεται. Γνωρίζουμε ότι θα γίνει μέσα στην τετραετία, αφού ανατεθούν πρώτα τα μεγάλα δημόσια έργα που είναι στο Δ΄ Κοινοτικό Πλαίσιο Στήριξης, κάτι που γνωρίζουμε όλοι. Άρα, η σκοπιμότητα είναι εμφανής. 
      Και βέβαια, ο κύριος Υφυπουργός έδωσε και αυτός τις εξετάσεις του στον κ. Σουφλιά ότι προτιμά αυτόν από τον κ. Δήμα. Φαίνεται, λοιπόν, ότι ο κ. Σουφλιάς έχει τόσο μεγάλη δύναμη που μπορεί να ελέγχει όχι μόνο το δικό του Υπουργείο, αλλά ίσως και τα υπόλοιπα Υπουργεία. 
      Αγαπητοί συνάδελφοι, η κατανάλωση στα κτήρια είναι 38% περίπου. Είναι περίπου τριπλάσια από την Πορτογαλία και διπλάσια από την Ισπανία, που είναι και αυτές μεσογειακές χώρες.
      Υπολογίζεται ότι με 80.000.000.000 ευρώ τα επόμενα δέκα χρόνια μπορούν να ανακαινιστούν τα παλιά κτήρια και τα καινούργια που θα χτιστούν, αρκεί να πάρουμε σωστές πολιτικές αποφάσεις. Και βέβαια, το μεγαλύτερο ποσοστό αφορά τις κατοικίες, την κατασκευή των οποίων ακολούθησε η κοινωνική και οικονομική πολιτική. 
      Όσον αφορά τη δική μου περιφέρεια, τη Βόρεια Ελλάδα, γνωρίζετε ότι στη δεκαετία του ’60 και ’70 υπήρχαν πάρα πολλοί μετανάστες και ότι τα κτήρια κατασκευάζονταν και πωλούνταν από τα σχέδια από τους εργολάβους στέλνοντας χρήματα οι εργαζόμενοι, κυρίως από τη Γερμανία. Οι κατασκευές, λοιπόν, δεν ήταν αυτές που πραγματικά θα μπορούσαν σήμερα να ανταποκριθούν στα δεδομένα της εξοικονόμησης της ενέργειας. 
      Όλη αυτή η πολιτική που ακολουθήθηκε τα τελευταία χρόνια και η αγάπη του Έλληνα για την κατοικία –ο κάθε Έλληνας θέλει ένα σπίτι για το παιδί του- και η αλλαγή των δομικών υλικών -τα καινούργια δομικά υλικά στην αγορά- έδωσαν τις καινούργιες κατοικίες που πραγματικά έχουν εντυπωσιακά αποτελέσματα.
	Όμως, θα πρέπει να δούμε και τις παλιές κατοικίες, πώς δηλαδή θα έχουν αυτοί οι άνθρωποι τη δυνατότητα να τις ανακαινίσουν, εντασσόμενοι σε κάποιο πρόγραμμα. 
	Προγράμματα μπορούν να εκπονήσουν και οι δήμοι. Μπορούν να εκπονήσουν προγράμματα αστικών ολοκληρωμένων παρεμβάσεων από το Ε.Σ.Π.Α.. Όχι μόνο να κάνουν αισθητικές παρεμβάσεις στους κοινόχρηστους χώρους και στις προσόψεις των κτηρίων, αλλά να μπορούν να επιδοτήσουν σε ένα μεγάλο ποσοστό και αυτούς που θέλουν να ανακαινίσουν τα κτήρια, κυρίως στις φτωχογειτονιές. Αυτό πραγματικά θα δώσει μία άλλη διάσταση στην ποιότητα ζωής και θα αποφύγουμε και την γκετοποίηση. 
	Εκεί που είναι φθηνή η κατοικία, είναι γιατί και η περιοχή είναι υποβαθμισμένη, αλλά και τα κτήρια και οι κατασκευές τους είναι πολύ παλιές. Αν, λοιπόν, επιδοτηθούν, τότε θα κρατήσουμε και τους πολίτες στα κέντρα των πόλεων και θα αποφύγουμε την γκετοποίηση. Είναι πάρα πολύ σημαντικό για την κοινωνική συνοχή. 
	Οι Ο.Τ.Α. θα μπορούν να εξοικονομήσουν ενέργεια από το φωτισμό, αν αλλάξουν τους λαμπτήρες. Σε μία πόλη μεσαίου μεγέθους, περίπου πενήντα χιλιάδων κατοίκων, στοιχίζει περίπου 3.000.000 ευρώ ο δημοτικός φωτισμός. Αν, λοιπόν, αλλάζαμε τους λαμπτήρες, αυτό θα περιοριζόταν τουλάχιστον στο 40%. Μιλάμε, δηλαδή, για εξοικονόμηση ενέργειας πανελλήνια γύρω στα 500.000.000 ευρώ. 
	Η παραγωγή ενέργειας από την καύση των σκουπιδιών, που θα μπορεί να γίνει σε μια περιφέρεια μικρότερης εμβέλειας των τριών νομών, θα μπορούσε να παράγει ενέργεια, η οποία να πωλείται στη Δ.Ε.Η., ώστε να φωτίζεται δωρεάν η πόλη. 
      Θα μπορούσε, επίσης, το ίδιο να γίνει στα δημόσια κτήρια. Κύριε Υπουργέ, το νομοσχέδιο αναφέρεται σε δημόσια κτήρια που επισκέπτονται οι πολίτες. Όμως, θα πρέπει αυτή η παρέμβαση, να υπάρχει για κτήρια που παρέχουν συνολικά δημόσιες υπηρεσίες. 
	Όσον αφορά δε τα σχολεία -μιλάμε για τα καινούργια σχολεία, που έχουν καλύτερη κατασκευή- το Υπουργείο –νομίζω- ανακοίνωσε μέσω του Υπουργού Παιδείας και τα χίλια «έξυπνα σχολεία». Όμως, τι γίνεται με τα εκατομμύρια τετραγωνικών των παλιών σχολείων και, κυρίως, αυτά που κτίστηκαν επί χούντας, τα οποία δεν έχουν καν οικοδομική άδεια; Είναι κακές κατασκευές και εκεί υπάρχει τεράστια διαρροή ενέργειας. 
      Και βέβαια, εκεί που φθάσαμε –για να ξέρετε για τις χρηματοδοτήσεις σχολείων, κύριε Υπουργέ- θα γυρίσουμε στην εποχή, που θα λέμε στα παιδιά «φέρτε ένα ξύλο από το σπίτι, για να ζεστάνουμε το σχολείο και να μπορείτε να κάνετε μάθημα». Αποδεικνύεται δε ότι τα λιγότερα ενεργοβόρα, είναι τα σχολεία, απλώς γιατί δεν λειτουργούν τον καυστήρα πολλές ώρες γιατί δεν επαρκούν τα χρήματα να πληρώσουν την αναγκαία ποσότητα πετρελαίου. Δεν υπάρχει καμμιά πολιτική κατεύθυνση σ’ αυτό. Τα παιδιά μας θέλουμε, πραγματικά, να είναι αυτά που θα σπουδάζουν με τέτοιες συνθήκες και να αποδώσουν το ζητούμενο επιτυχές αποτέλεσμα; 
	Για τις ξενοδοχειακές μονάδες λέτε: «Εξαιρούνται οι μονάδες οι οποίες λειτουργούν τέσσερις μήνες το χρόνο!». Θα σας πω. Στο δήμο της παραλίας της Πιερίας, είναι χίλιοι μόνιμοι κάτοικοι όλο το χρόνο. Το καλοκαίρι γίνονται δεκαπέντε χιλιάδες. Τους τέσσερις μήνες που εσείς αφαιρείτε, αυτοί καταναλώνουν τέσσερις φορές περισσότερο από τους μόνιμους κατοίκους! 
      Και βέβαια, χρησιμοποιούν τα κλιματιστικά. Θα πρέπει να αφαιρέσετε την διάταξη –τουλάχιστον- όσον αφορά τα ενοικιαζόμενα δωμάτια. Δεν μπορούν να εξαιρεθούν, άσχετα αν είναι τέσσερις ή τρεις μήνες. Υπάρχει τεράστια κατανάλωση και θα πρέπει –πιστεύω- να αλλάξετε αυτό το σημείο. 
	Και μια και αναφέρθηκα στις επιδοτήσεις των ενοικιαζομένων δωματίων, πριν από τις εκλογές ο γενικός γραμματέας του Υπουργείου, επισκέφθηκε την Πιερία και είπε ότι πραγματικά υπάρχουν πολλά χρήματα, για να προχωρήσετε στις επενδύσεις ανακαίνισης των κτηρίων των ενοικιαζομένων δωματίων. Κατατέθηκαν διακόσιες δεκαεννέα αιτήσεις. Οι άνθρωποι έκαναν όλες τις επεμβάσεις. Ετοίμασαν και τα τιμολόγια. Μετά τις εκλογές –βέβαια δεν εμφανίστηκε κανείς στην Πιερία- τι απάντησε το Υπουργείο; Απάντησε ότι υπάρχουν χρήματα μόνο για δεκαεννέα επενδύσεις. Τι γίνεται με τους υπόλοιπους διακόσιους, που έκαναν τις επενδύσεις; Έκοψαν τα τιμολόγια και σήμερα είναι στον αέρα; 
	Σας ερωτώ, κύριε Υπουργέ: Υπάρχει κάποια πρόβλεψη  από το Υπουργείο, ώστε να μπορούν να ενταχθούν στο νέο πρόγραμμα του Ε.Π.ΑΝ., και ας χαθεί το Φ.Π.Α.; Να κοπούν νέα τιμολόγια. Υπάρχει τέτοια δυνατότητα ή αυτοί οι διακόσιοι τα έχουν πληρώσει από την τσέπη τους; Πώς θα πείσετε μέσα από το νέο πρόγραμμα, να ξαναγίνουν νέες επενδύσεις στα ξενοδοχεία ή στα ενοικιαζόμενα δωμάτια; Δεν θα ακολουθήσει κανείς, γιατί δεν θα σας πιστέψει. 
	Όσον αφορά δε τις ανανεώσιμες πηγές ενέργειας, αν τις αξιοποιήσουμε και αν ακολουθήσουμε σωστές πολιτικές, μειώνεται κατά 40% τα επόμενα χρόνια η εξάρτηση της Ελλάδας από το φυσικό αέριο από τη Ρωσία. Ορίστε, ένα πεδίο δόξης λαμπρό, όπου η Ελλάδα να εφαρμόσει πολιτικές, που πραγματικά θα δείχνουν και την πολιτική κατεύθυνση που θέλει να έχει, όσον αφορά την ανεξαρτησία της προμήθειας της ενέργειας!
	Και βέβαια, αυτή η αυτοκαταστροφική ενεργειακή πολιτική που ακολουθείτε αποδείχθηκε τελευταία. Την ώρα που όλες οι χώρες προσπαθούν να μειώσουν τους ρύπους, η Ελλάδα τιμωρείται, γιατί ούτε καν τους μετρά.
      Και βέβαια θα της επιβληθούν πρόστιμα και θα προσπαθήσει να τα αποφύγει. Πώς, λοιπόν, όταν επιβάλλονται στη χώρα πρόστιμα, η ίδια η χώρα θα επιβάλλει πρόστιμα σ’ αυτούς που ρυπαίνουν το περιβάλλον; Ποιο δικαίωμα θα έχει, όταν αυτή δεν είναι εντάξει με τις υποχρεώσεις της προς τη διεθνή κοινότητα; Αλλά όταν δεν υπάρχει βούληση, κύριε Υπουργέ, να φτιάξετε ένα Υπουργείο Περιβάλλοντος, όλα τα άλλα είναι για τα μάτια του κόσμου, όπως είναι και αυτό το νομοσχέδιο.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Βέρα Νικολαΐδου): Θέλετε να κάνετε παρέμβαση ή θα μιλήσετε, κύριε Υφυπουργέ;
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Θέλω να κάνω μία παρέμβαση, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Ορίστε, κύριε Υφυπουργέ, έχετε το λόγο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κυρία Πρόεδρε, δεν θα ήθελα να επανέλθω, αλλά δυστυχώς δεν μπορώ να το αποφύγω.
      Κατά την άποψή μου, αποτελούν στοιχεία μιας ανερμάτιστης και ανοικονόμητης πολιτικής που ακολουθείται, όταν προσπαθούν κάποιοι συνάδελφοι, να υποβαθμίσουν και να ευτελίσουν ανθρώπους, που έχουν, επαναλαμβάνω, τιμήσει τη χώρα μας με πολύχρονη και πολύτιμη προσφορά και παρουσία τα τελευταία τριάντα χρόνια. 
     Θα ήθελα, λοιπόν, ακόμη μία φορά να πω ότι η χώρα μας είναι περήφανη, γιατί τιμάται και από τον τρόπο με τον οποίο διεξάγει το ρόλο του ο κ. Δήμας και ανταποκρίνεται στα καθήκοντά του στην Ευρωπαϊκή Ένωση, αλλά και γιατί τιμάται από την προσφορά και παρουσία του κ. Σουφλιά στο εσωτερικό της χώρας. Θα ήθελα να γίνει ξεκάθαρο, γιατί τουλάχιστον μέσα στο ελληνικό Κοινοβούλιο, θα ήθελα να ανταποκριθούμε όλοι στο ρόλο μας και να αποδώσουμε πραγματικά τα του Καίσαρος τω Καίσαρι, αναδεικνύοντας και αναγνωρίζοντας την πολύτιμη προσφορά πολιτικών προσώπων, που έχουν δώσει δείγματα γραφής για πάρα πολλά χρόνια στο πολιτικό σύστημα και μέσα και έξω από τη χώρα. 
     Δεύτερον, να μου δοθεί η ευκαιρία να προσθέσω σχετικά με το ζήτημα που τέθηκε από τον κ. Γεωργιάδη για τα ζητήματα ηθικής τάξης, για το αυθαίρετο του κ. Σουφλιά που αναφέρονταν σε δημοσιεύματα, όπως αιτιολόγησε την τοποθέτησή του για να αποφύγει την προσωπική αιχμή προς τον Υπουργό, θα ήθελα απλώς να υπενθυμίσω ότι υπάρχει συγκεκριμένη απάντηση του Υπουργού, σε ερώτηση έντεκα Βουλευτών συναδέλφων από το ΠΑ.ΣΟ.Κ. για το αντίστοιχο θέμα. Και η απάντηση είναι στη διάθεση των συναδέλφων, αποδεικνύοντας μ’ αυτόν τον τρόπο ο κύριος Υπουργός ότι καθόλου, βεβαίως, δεν αποφεύγει το Κοινοβούλιο. Τουναντίον όποτε τίθενται θέματα, αμέσως ανταποκρίνεται σ’ αυτά. 
     Άρα η απάντηση στα συγκεκριμένα ζητήματα που τέθηκαν και που αφορούν τον Υπουργό ΠΕ.ΧΩ.Δ.Ε. είναι στη διάθεση των Βουλευτών και εξαρτάται από την επιμέλεια που εκείνοι θα επιδείξουν για να ενημερωθούν.
     Ευχαριστώ πολύ.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
     Το λόγο έχει ζητήσει ο Κοινοβουλευτικός Εκπρόσωπος του ΛΑ.Ο.Σ. ο κ. Αστέριος Ροντούλης.
     Πόσο χρόνο θα χρειαστείτε, κύριε Ροντούλη;
     ΑΣΤΕΡΙΟΣ ΡΟΝΤΟΥΛΗΣ: Δώδεκα λεπτά, κυρία Πρόεδρε.
     ΠΡΟΕΔΡΕΥΟΥΣΑ (Βέρα Νικολαΐδου): Ορίστε, κύριε Ροντούλη, έχετε το λόγο.
     ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε.
     Κύριε Υφυπουργέ, όσον αφορά το θέμα του κ. Σουφλιά, επειδή βλέπω ότι συνεχώς επανέρχεστε στο θέμα αυτό …
     ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Όχι, εγώ.
     ΑΣΤΕΡΙΟΣ ΡΟΝΤΟΥΛΗΣ: Ωραία, δεν θα μείνω εκεί πέρα. Θα ήθελα μόνο να πω το εξής. Από την πλευρά του Λαϊκού Ορθόδοξου Συναγερμού, ως Κοινοβουλευτικός του Εκπρόσωπος μετά πάσης σοβαρότητας, δεν πρέπει να αμφισβητηθεί επουδενί η προσωπική εντιμότητα του κυρίου Υπουργού. Τώρα υπάρχουν άλλα ζητήματα πολιτικής φύσεως και τάξεως, όπως είναι η αποβολή μας από το σύστημα ελέγχων του Κιότο, όπως είναι το ζήτημα των πολεοδομιών, που έχουν γίνει φωλεές κακοδιαχείρισης, ζητήματα πολιτικής τάξεως.
     Άρα από την πλευρά του κόμματός μου, δεν υπάρχει κανένας προσωπικός ψόγος στο πρόσωπο του αξιοτίμου κ. Σιουφλιά, για να τελειώνουμε μ’ αυτό το πράγμα. 
     Έρχομαι τώρα στο ζήτημα της τροπολογίας -το προτάσσω, κύριε Υπουργέ- που αφορά τους οπτικούς και τους οπτομέτρες. Κοιτάξτε να δείτε, εδώ τίθεται ζήτημα πολιτικής τάξεως πράγματι. Αυτήν τη στιγμή, κύριε Υφυπουργέ, η όποια ρύθμιση τους αφορά, θα έπρεπε να έλθει σ’ ένα νομοσχέδιο του Υπουργείου Υγείας. Κατανοητό. Να το φέρνετε, όμως, μέσα σε μία ημέρα σ’ ένα νομοσχέδιο του Υπουργείου Ανάπτυξης, ένα θέμα που αφορά υγεία συμπολιτών, είναι τουλάχιστον παράδοξο, για να μην πω παράλογο.
     Θα σας επισημάνω, όμως, το εξής, γνωρίζοντας και τη δική σας κοινωνική ευαισθησία. Ξέρετε πόσα καταστήματα οπτικών λειτουργούν ανά την ελληνική επικράτεια, κύριε Υπουργέ; Τρεις χιλιάδες διακόσια. Ξέρετε πόσοι είναι οι εργαζόμενοι στα καταστήματα αυτά; Δέκα χιλιάδες κόσμος τρώει ψωμί από τα καταστήματα αυτά. Και κατεβάζετε μια τροπολογία, υπό το επιχείρημα να δημιουργηθούν δομές συμβατές με την κοινοτική νομοθεσία. Ξέρετε, όμως, τι λέει ο κόσμος και οι ενδιαφερόμενοι; Λένε ότι όλο αυτό γίνεται, για να επωφεληθεί μια εταιρεία. Δεν θα την κατονομάσω. Ξέρετε για ποια εταιρεία μιλάμε. 
     Αλλά εγώ να σας το πω διαφορετικά. Να πω ότι κινείστε με αγαθές προθέσεις και πάλι. Δεν θα ήταν ορθό, σώφρον, κύριε Υφυπουργέ, να μιλήσετε με την πανελλήνια ομοσπονδία των ανθρώπων αυτών; Μιλήσατε; Σας είπα ότι έχουμε τρεις χιλιάδες καταστήματα και δέκα χιλιάδες εργαζομένους. Ήρθατε σε επαφή με τους ανθρώπους αυτούς να ζητήσετε τη γνώμη τους, την άποψή τους; Γιατί αυτή η πρεμούρα; Γιατί αυτή η βιασύνη; 
     Δεν αμφισβητώ τις αγαθές σας προθέσεις, αλλά θα πρέπει κάποτε, να κάνουμε πράξη αυτά που λέμε. Γιατί αφήνετε να πλανάται αυτό το πέπλο καχυποψίας, θα πω, πάνω από τις προθέσεις σας; Αποσύρετε την τροπολογία αυτή. Θα λειτουργήσει ευεργετικά για την Κυβέρνηση και θα αποδείξετε ότι λαμβάνετε σοβαρά υπ’ όψιν και ζητήματα πολιτικής ηθικής τάξεως. Διότι η τροπολογία αυτή δημιουργεί τέτοια ζητήματα.
     Έρχομαι στο ζήτημα του σχεδίου νόμου, για την ενεργειακή κατανάλωση των κτηρίων. Δεν ξέρω, κύριε Υφυπουργέ, αν οι Υπουργοί που πέρασαν –οι Υπουργοί Ανάπτυξης εννοώ- από τη χώρα από τη Μεταπολίτευση και μετά, έχουν κάνει μια αυτοκριτική για το έργο τους και νιώθουν υπερηφάνεια ότι προσέφεραν στον τόπο. Διότι αυτό που επικρατεί, είναι ότι κινούμαστε στην ενέργεια με αυτόματο πιλότο, όπως φαίνεται και από το ότι είμαστε ουραγοί, όπως φαίνεται από τις πενιχρές επιδόσεις που έχουμε στο ζήτημα των ανανεώσιμων πηγών ενέργειας. Και το λέω αυτό, διότι σκοπεύω για να καταδείξω την αλήθεια των λόγων μου, να σας αναφέρω κάποια ελληνικά παράλογα, κάποια παράδοξα που συμβαίνουν στη χώρα μας, για τα οποία οι Υπουργοί που πέρασαν, οι εκάστοτε Υπουργοί όλων των κυβερνήσεων, θα έπρεπε να έχουν δώσει λύση ή να προσπαθήσουν, τουλάχιστον, να βάλουν τα πράγματα σε μια κατεύθυνση επιλύσεως. 
     Θα σας πω λοιπόν, το εξής. Κοιτάξτε να δείτε πόσο σοβαρό κράτος είμαστε. Και αναφέρομαι και στους κυρίους του ΠΑ.ΣΟ.Κ. Ο αείμνηστος Κωνσταντίνος Καραμανλής, το 1975 ενεργώντας με σοβαρότητα, είχε συστήσει ένα Εθνικό Συμβούλιο Ενέργειας. Σωστότατη ενέργεια, διότι είναι δυνατόν το Υπουργείο Ανάπτυξης, να μην έχει ένα σύμβουλο επί των ενεργειακών ζητημάτων, που θα του δίνει ένα μακροπρόθεσμο σχεδιασμό; Βεβαίως και όχι. Το 1989, ένα μήνα προ των εκλογών, με προεδρικό διάταγμα, έρχεται το ΠΑ.ΣΟ.Κ. και καταλύει αυτό το εθνικό συμβούλιο. Δεν μας είπαν ποτέ οι κύριοι του ΠΑ.ΣΟ.Κ., γιατί έκαναν μια τέτοια ενέργεια και περιμένω από τους εξαίρετους ομιλητές του, ανεβαίνοντας στο Βήμα να μου δώσουν μια εξήγηση γιατί κατηργήθη αυτό το Εθνικό Συμβούλιο Ενέργειας. Έρχεται η Νέα Δημοκρατία το Φεβρουάριο του 2006, αν είμαι ακριβής και επανασυστήνει το συμβούλιο αυτό. Σωστότατα. Το 2004 γίνατε κυβέρνηση. Το 2006 το κάνατε με καθυστέρηση –τονίζω την καθυστέρηση, θα μου πείτε δεν γίνονται στρεβλώσεις του παρελθόντος να διορθωθούν εν μία νυκτί. Ναι, ωραία. Αλλά εγώ τώρα θέτω ένα ερώτημα γενικό σ’ αυτήν την Αίθουσα. Αυτό δείχνει ευνομούμενη, σοβαρή πολιτεία το ράβε-ξήλωνε; Θα έρθουν οι άλλοι αύριο, θα αλλάξουν τα δικά σας. Θα έρθετε εσείς θα ξαναλλάξετε τους άλλους. Άρα είναι αυτό σοβαρό κράτος; Την ευθύνη ποιος την έχει; Ο Καρατζαφέρης; Ο ΣΥ.ΡΙΖ.Α.; Το Κ.Κ.Ε.; Δεν την έχουν τα δύο μεγάλα κόμματα, που διαχειρίστηκαν τις ενεργειακές τύχες της χώρας, με τέτοιου είδους πολιτική ράβε-ξήλωνε;
Εδώ ταιριάζει τα «παιδία παίζει». 
	Και βεβαίως άκουσα από τον αξιότιμο εισηγητή του κόμματός σας να ομολογεί –δεν μας αρκεί όμως η ομολογία- ότι «ναι, ήλθε η ενσωμάτωση της κοινοτικής οδηγίας με μία καθυστέρηση». Θα του θυμίσω τα εξής: Η καθυστέρηση αυτή ξεκινάει από το 2002. Θα έπρεπε να ενσωματωθεί στις 4.1.2006, αλλά δεν μπορέσαμε να την ενσωματώσουμε -σας θυμίζω ότι η Νέα Δημοκρατία έγινε κυβέρνηση το 2004- και ζητήσαμε τρία χρόνια παράταση. Και τώρα που τα πράγματα έφθασαν εντελώς στο τέλος, έρχεται αυτό το σχέδιο νόμου. Και είπε ο αξιότιμος εισηγητής σας, «τι να κάνουμε, αναγνωρίζουμε την καθυστέρηση». 
	Θα σας θυμίσω όμως τα εξής, για να τα ξέρει ο κόσμος. Αυτήν τη στιγμή, αγαπητέ συνάδελφε, υπάρχουν διακόσιες χιλιάδες δημόσια κτήρια στην Ελλάδα. Ξέρετε τι σημαίνει αυτό; Τετρακόσιες είκοσι πέντε χιλιάδες τόνους εκπομπών διοξειδίου του άνθρακα. Αν λαμβάνατε μέτρα, η ενεργειακή δαπάνη για τα κτήρια αυτά, που είναι 450.000.000 ευρώ ετησίως, θα μειωνόταν κατά 110.000.000 ευρώ ετησίως. Και σας ερωτώ: Αυτά τα χρήματα θα εξοικονομούνταν από τη δική σας τσέπη, ούτως ώστε ανερυθρίαστα ανεβαίνετε στο Βήμα και λέτε «καθυστερήσαμε»; Δεν μας ενδιαφέρει, κύριε, που καθυστερήσατε. Ο ελληνικός λαός, ενδιαφέρεται για την κατοχύρωση της ποιότητας ζωής, για τη διαφύλαξη του περιβάλλοντος, για την κατοχύρωση της υγείας του και για την οικονομία του και εσείς κατασπαταλήσατε όλα αυτά τα πράγματα. Άρα, λοιπόν, το να βγαίνετε και να το παίζετε αθώες περιστερές, λέγοντας «καθυστερήσαμε», ο αντίλογος είναι: δεν μας ενδιαφέρει που καθυστερήσατε. 
    Και έρχομαι στη μεγάλη «μπλόφα», κύριε Υφυπουργέ, στον όρο «Υ.ΠΕ.ΧΩ.Δ.Ε. (Υπουργείο Περιβάλλοντος Χωροταξίας και Δημοσίων Έργων)». Και βεβαίως το Υπουργείο είναι Δημοσίων Έργων, δεν το αμφισβητεί κανένας. Τώρα, Χωροταξίας.., μάλλον είναι και λίγο Χωρο-αταξίας, αλλά Περιβάλλοντος δεν είναι με τίποτα. Άρα, εγώ θα συμφωνήσω με τις προτάσεις επιστημόνων, με την πρόταση του Προέδρου του ΠΑ.ΣΟ.Κ.  -διότι εμείς αποδίδουμε τα του Καίσαρος τω Καίσαρι-  ότι  πρέπει επιτέλους αυτό το Υπουργείο  να σπάσει, να γίνει ένα ξεχωριστό Υπουργείο Περιβάλλοντος. Να το πάμε και παραπέρα; Δεν θέλετε να σπάσει; Θέλετε μια άλλη δομή; Να σας δώσουμε και μια άλλη εναλλακτική δομή. Πάρτε το Υπουργείο Περιβάλλοντος και ενσωματώστε το με το Υπουργείο Πολιτισμού, δημιουργώντας μια άλλη δομή, ένα Υπουργείο ποιότητας ζωής. Κάντε κάτι τέλος πάντων, διότι η ακινησία έχει κόστος, έχει πρόστιμα, έχει διασυρμό της χώρας στο εξωτερικό. Είδατε τι έγινε με την αποβολή μας από τους μηχανισμούς του Κιότο. 
    Θα ήθελα να υποβάλω –δεν είναι εδώ ο εκπρόσωπος του Κ.Κ.Ε.- μία ερώτηση θεμελιώδους σημασίας, στα λίγα λεπτά που μου μένουν. Γνωρίζετε πολύ καλά ότι η Δ.Ε.Η., αν θυμάμαι καλά, το πρώτο εννεάμηνο του 2005, πλήρωσε  69.000.000 ευρώ για το σύστημα εμπορίας ρύπων. Το 40% των ρύπων στην Ελλάδα, οφείλεται στις λιγνιτικές μονάδες της Δ.Ε.Η.. Αν πάρουμε κατά σειρά επικινδυνότητας τα καύσιμα, θα δούμε ότι πρώτος είναι ο λιγνίτης, μετά  ο λιθάνθρακας, μετά  το μαζούτ, μετά  το πετρέλαιο και μετά το φυσικό αέριο. 
    Και θα θέλαμε εμείς, ως Λαϊκός Ορθόδοξος Συναγερμός, να πούμε στον κ. Γκατζή -γιατί τον άκουσα και σε εκπομπές, όπως και άλλους  Βουλευτές του Κ.Κ.Ε., να λένε ότι «είμαστε υπέρ του λιγνίτη γιατί είναι στρατηγικό καύσιμο… και όλα αυτά- ότι  η μία οπτική είναι ήδη ρυπογόνος, δημιουργεί επιβάρυνση, πρόστιμα, περιορίζει το ανταγωνιστικό πλεονέκτημα της χώρας, διότι: όταν μια χώρα αγοράζει για τις επιχειρήσεις της στο εμπόριο το ρύπο, καθίσταται μη ανταγωνιστική, ή το ανταγωνιστικό της πλεονέκτημα μειώνεται.
      Και εμείς λέμε, δεν θα πρέπει να εξετάσουμε εναλλακτικές; Και σ’ αυτήν την εξέταση του πράγματος, δεν φοβόμαστε να ανοίξουμε, αγαπητοί συνάδελφοι του ΣΥ.ΡΙΖ.Α. και του Κ.Κ.Ε. και το θέμα της πυρηνικής ενέργειας για διάφορους λόγους.  Δεν λέμε ότι ντε και καλά είμαστε υπέρμαχοι της πυρηνικής ενέργειας, αλλά δεν λέμε και ότι εκ προοιμίου a priori, πρέπει να είναι κάποιος κατά. Μία σοβαρή πολιτεία που θέλει να έχει ένα σοβαρό σχεδιασμό,  πρέπει  να καθίσει κάτω να το συζητήσει, να κάνουμε μία μελέτη και να δούμε τα θετικά και τα αρνητικά, να τα σταθμίσουμε, να δούμε τις σύγχρονες τάσεις στην Ευρώπη, να δούμε πού έχει φθάσει το σημερινό επίπεδο τεχνολογίας και αφού κάνουμε όλα αυτά τα πράγματα, να πάρουμε και μία απόφαση για την πυρηνική ενέργεια. Διότι όπως είπα και προηγουμένως, υπάρχει και η συνιστώσα της εθνικής ασφάλειας.
      Ευχαριστώ πολύ.
      (Χειροκροτήματα από τον Λαϊκό Ορθόδοξο Συναγερμό)
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού πρώτα ξεναγήθηκαν  στους χώρους του Μεγάρου της Βουλής των Ελλήνων δεκαπέντε μαθητές και μαθήτριες, έξι συνοδοί-δάσκαλοι και δεκαοκτώ γονείς από το Δημοτικό Σχολείο Κέδρου Καρδίτσας. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ:  Κυρίες και κύριοι συνάδελφοι, η Ελλάδα βρίσκεται στα πρόθυμα ενεργειακής πείνας, για πρώτη ίσως φορά μετά το 1950. Δεν έγιναν καλοί υπολογισμοί τα τελευταία χρόνια. Οι πολιτικές τις οποίες εφάρμοσε η Κυβέρνηση απέτυχαν. Κατ’ αρχάς, απέτυχε ο τρόπος με τον οποίο πήγε να κάνει την απελευθέρωση της αγοράς. Η απελευθέρωση της αγοράς δεν λειτούργησε και αντιθέτως βλέπουμε να υπάρχουν ζητήματα, κατά τα οποία αυτοπαραγωγοί βαφτίζονται σε παραγωγούς, μ’ ένα πολύ  μεγάλο κόστος της Δ.Ε.Η..
       Δεν έχετε απαντήσει ακόμα, κύριε Υπουργέ, εσείς, το Υπουργείο σας, η Κυβέρνησή σας, ο Πρωθυπουργός για το θέμα αυτό. 
      Δεν καταφέρατε να περάσετε πολιτική με τις ανανεώσιμες πηγές ενέργειας. Το 2007, προστέθηκαν σε φωτοβολταϊκά περίπου 2,5 MW, που είναι περίπου 4% του συνολικού στόχου. Ένας χρόνος, λοιπόν, χάθηκε για την επίτευξη του 4%. Περίπου εννέα χιλιάδες υποψήφιοι επενδυτές σε φωτοβολταϊκά ταλαιπωρήθηκαν, έκαναν μελέτες και πλήρωσαν τις μελέτες αυτές. Υπολογίζεται ότι το μέσο κόστος κάθε μελέτης, υπερβαίνει τα 10.000 ευρώ και δημιουργήθηκε  στην αγορά ένα κόστος, το οποίο πλησιάζει τα 100.000.000 ευρώ και ενώ η Ρ.A.E. σας έλεγε ότι δεν υπάρχει δυνατότητα ενσωμάτωσης στο σύστημα όλων αυτών των προτάσεων, καθυστερήσατε, βασανίσατε όλη την αγορά και φθάσατε πριν από περίπου δύο μήνες να πείτε ότι αναστέλλονται οι υποβολές νέων προτάσεων, ενώ μέχρι στιγμής, ο ρυθμός έγκρισης των επενδυτικών αυτών σχεδίων στα φωτοβολταϊκά, είναι ασήμαντος. 
      Σε ό,τι αφορά την αιολική ενέργεια, δεν έχετε καταφέρει να βάλετε μία τάξη στα θέματα τα χωροταξικά, με αποτέλεσμα ο ρυθμός ανάπτυξης να είναι ελάχιστος. Την ίδια στιγμή που εμείς εδώ είχαμε 2,5 MW το 2007, η Γερμανία είχε περίπου 850  MW σε φωτοβολταϊκά επαναλαμβάνω, για να μη μπερδευτούμε. 
      Έχετε φθάσει σε μία κατάσταση, όπου προσπαθείτε πια να βρείτε μία λύση και αποφασίσατε απ’ ό,τι φαίνεται, να φλερτάρετε με την πυρηνική ενέργεια. Αλλά και επ’ αυτού τσιμουδιά, δεν μας λέτε επισήμως τι θα κάνετε, σαν να ήταν ένα θέμα ασήμαντο, σαν να μην υπήρχε κάτι το οποίο θα έπρεπε αυτή εδώ η Αίθουσα, η ελληνική κοινωνία να γνωρίζει. 
      Μαθαίνουμε από διαρροές ότι ο κ. Σουφλιάς –ο οποίος είναι το κεντρικό πρόσωπο πια για όλα αυτά τα οποία συμβαίνουν σ’ αυτόν εδώ τον τόπο- θεωρεί ότι πρέπει να προχωρήσουμε στην εγκατάσταση μονάδων πυρηνικής ενέργειας. 
Δεν ξέρω, δημοσιογραφικές πληροφορίες είναι αυτές. Εσείς είστε Κυβέρνηση, ενδεχομένως μπορείτε να μας πείτε. Ενδεχομένως, μπορεί ο κύριος Υπουργός να μας πει, ενδεχομένως ο κ. Σουφλιάς, ενδεχομένως ο Πρωθυπουργός. Φοβάμαι ότι δεν θα μας πει κανείς. 
     Πρέπει να προχωρήσουμε σε πυρηνική ενέργεια; Ακούω πάρα πολλούς, οι οποίοι φλερτάρουν με την ιδέα. Φλερτάρουν με την ιδέα, αγνοώντας δύο βασικά πράγματα. Το πρώτο είναι αυτό που τους αρέσει να λένε, η οικονομικότητα του εγχειρήματος. Δεν γνωρίζουν, βεβαίως, ότι για την οικονομικότητα υπάρχει ένα στοιχείο αποφασιστικό, το οποίο δεν έχει υπολογιστεί. Είναι η απομάκρυνση των μονάδων, μετά το πέρας του κύκλου ζωής τους. Είναι όλη η τεχνολογία η οποία πρέπει να αναπτυχθεί, προκειμένου να τοποθετούνται, να αποθηκεύονται όλα τα υπόλοιπα τα οποία υπάρχουν. 
     Το δεύτερο το οποίο, ενδεχομένως αγνοείτε, αλλά είναι πολύ εύκολο να το μάθετε, γιατί υπάρχουν άξιοι επιστήμονες στην Ελλάδα, είναι πως πληθαίνουν οι μελέτες, που αποδεικνύουν τη μεγάλη βλάβη την οποία προκαλούν αυτές οι μονάδες ακόμα και σήμερα, με όποια τεχνολογική εξέλιξη και αν έχει υπάρξει. 
     Σήμερα, λοιπόν, μπροστά στην ενεργειακή πείνα η οποία θα εμφανιστεί τις επόμενες εβδομάδες, όχι μήνες, με τον πρώτο μεγάλο καύσωνα, ακόμη είμαστε σε αναζήτηση. Η Δ.Ε.Η. δεν έχει συγκεκριμένο πλάνο ενεργειακής κάλυψης της χώρας. Η Κυβέρνηση δεν μπορεί να μας πληροφορήσει. Μία ελπίδα, βεβαίως, είναι η εξοικονόμηση ενέργειας. Στο κομμάτι της εξοικονόμησης της ενέργειας, υπάρχει και το σχέδιο νόμου, που είναι μεταφορά  μιας οδηγίας, με μια μετάφραση που σας είπα και στην άλλη φορά στην επιτροπή, ότι είναι κάκιστη. Η μετάφραση είναι κάκιστη. Δεν προσθέσατε κάτι εσείς στην οδηγία αυτή για να μας πείτε ότι εδώ ενδεχομένως θα έπρεπε να προσαρμόσουμε στις δικές μας συνθήκες. Υπάρχει μια αντιεπιστημονική περιγραφή του όρου της ενεργειακής απόδοσης και των μονάδων μέτρησής της και κυρίως επί της ουσίας, δεν βλέπω καμμία προοπτική τα επόμενα χρόνια, να αρχίσει να εφαρμόζεται αυτή η τόσο αναγκαία πολιτική. 
     Έγινε ένα βήμα, το οποίο ο εισηγητής μας κ. Παπαχρήστος, το ανέδειξε και πολύ καλά έκανε, ότι δεχθήκατε μετά από την πίεση την οποία σας ασκήσαμε, τα υφιστάμενα κτήρια, να υποχρεωθούν και αυτά να ενταχθούν σ’ ένα σύστημα. Πώς θα ενταχθούν όμως, κύριε Υπουργέ; Υπάρχει η χρονική προθεσμία; Όχι. Υπάρχει όριο του δείκτη ενεργειακής απόδοσης; Όχι. Τι υπάρχει; Υπάρχει μια περιγραφή ότι κάποτε στο μέλλον, κάποιοι Υπουργοί, θα κάνουν κάποιες υπουργικές αποφάσεις και κάποια υπουργικά διατάγματα. Πέραν τούτου, δεν υπάρχει τίποτε σ’ αυτό το σχέδιο νόμου. Λυπάμαι, αλλά αυτή είναι η αλήθεια. 
     Για το λόγο αυτό, είπαμε ότι επί της αρχής ναι, θέλουμε να προχωρήσουμε σ’ αυτήν την αναγκαία ενέργεια. Έγιναν τεράστια λάθη στο παρελθόν, λάθη τα οποία είχαν να κάνουν και με την άγνοια και με τη μόδα ακόμα. Εάν πάτε μια βόλτα στην Κηφισίας, θα δείτε αυτά τα τεράστια γυάλινα κτήρια τα οποία έχουν μία βλακώδη σύλληψη, να εντυπωσιάσουν και τα οποία κοστίζουν πάρα πολύ σε ενέργεια. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
     Για να τελειώσω, θα ήθελα να πω μια φράση για την περίφημη ιστορία, την οποία τόσο διαφημίσατε με τη συμφωνία του αερίου (South Stream). Τι είναι αυτό το οποίο θέλησαν να κάνουν οι Ρώσοι, τι είναι αυτό το οποίο θέλησαν να πάρουν οι Έλληνες; Οι Ρώσοι θέλησαν πάρα πολύ απλά, να γεμίσουν τις χωρητικότητες εν όψει της έλευσης του αερίου από το Αζερμπαϊτζάν τα επόμενα χρόνια. Αυτό θέλησαν να κάνουν και αυτό θέλουν να κάνουν σ’ όλη την Ευρώπη. Πολύ καλά θέλουν να το κάνουν. 
     Για το λόγο αυτόν, ενώ πριν από δεκαπέντε μέρες, πριν υπογραφεί αυτή η συμφωνία, υπήρχε το σχέδιο δημοσιευμένο στις εφημερίδες ότι στην Ελλάδα θα υπήρχε ένας καταληκτικός αγωγός, ενώ ο κύριος κλάδος, θα πήγαινε από τη Σερβία προς την Κεντρική Ευρώπη, ξαφνικά μπήκε ένα σχέδιο μετά την επίσκεψη του κ. Πούτιν στον κ. Μπερλουσκόνι, η ΕΝΙ να πάρει το αέριο αυτό υποθαλάσσια, να πάει στην Ιταλία και να το συνδυάσει με ενεργειακούς σταθμούς παραγωγής ηλεκτρικού ρεύματος στην Αλβανία. 
     Περί αυτού εμείς δεν γνωρίζουμε τίποτε εδώ. Η αρμόδια εταιρεία, η Δ.Ε.Π.Α. και ο Δ.Ε.Σ.Φ.Α. δεν γνωρίζουν απολύτως τίποτα. Τα διαβάζουν από τις εφημερίδες. 
      Τι θα έπρεπε να έχετε ζητήσει ενδεχομένως ως Κυβέρνηση, αφού έχετε πληροφορήσει το Κοινοβούλιο; Και πιστεύω ότι θα ζητήσουμε να έρθετε εδώ να μας δώσετε εξηγήσεις κάποια στιγμή. Θα έπρεπε να έχετε πει στους Ρώσους ότι θέλουμε δύο συγκεκριμένα πράγματα, το ένα πολιτικό: να μη λέει «Μακεδονία» ο κ. Πούτιν. Νομίζω ότι μπορούσατε να το πείτε αυτό. Δεν είναι τραγικό. Μη ντρέπεστε.
      Και το δεύτερο, θα έπρεπε να τους πείτε ότι μια και μιλάτε επί πάρα πολλά χρόνια για τον αγωγό Μπουργκάς-Αλεξανδρούπολη – του πετρελαίου πια…
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε συνάδελφε.
      ΧΡIΣΤΟΣ ΒΕΡΕΛΗΣ: Τελειώνω με μία φράση, κυρία Πρόεδρε.
      Δεν αποφασίζετε να δεσμεύσετε τις ποσότητες με τις εταιρείες που ελέγχετε, για να περάσουν οι ποσότητες αυτές από τον αγωγό; Διότι αν δεν δεσμευτούν οι ποσότητες με συμβόλαια, δεν πρόκειται ποτέ να γίνει αγωγός, διότι καμμία τράπεζα δεν πρόκειται να χρηματοδοτήσει το έργο. Διότι τα έργα, δεν χρηματοδοτούνται για να μεταφέρουν νερό από τη Μαύρη Θάλασσα στο Αιγαίο.
      Ευχαριστώ, κυρία Πρόεδρε.
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      ΠΡΟΕΔΡΕΥΟΥΣΑ (Βέρα Νικολαΐδου): Εγώ σας ευχαριστώ.
      Το λόγο έχει ζητήσει ο Υφυπουργός Ανάπτυξης κ. Καλαφάτης, για να πρωτολογήσει.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ, κυρία Πρόεδρε.
      Κυρία Πρόεδρε, κυρίες και κύριοι συνάδελφοι, έχουν τεθεί πάρα πολλά ζητήματα από τους συναδέλφους. Θα προσπαθήσω, κάποια από αυτά να τα καλύψω με την πρωτολογία μου και σε κάποια σημεία, να απαντήσω μεμονωμένα.
      Κυρία Πρόεδρε, κυρίες και κύριοι συνάδελφοι, η διαμόρφωση ενεργειακής στρατηγικής, έχει πλέον καταστεί ένα κομβικό θέμα για όλους, πολίτες και κυβερνήσεις. Δεν είναι μόνο η κούρσα των τιμών του πετρελαίου και οι ασφυκτικές συνθήκες που αυτή δημιουργεί στις οικονομίες και στα νοικοκυριά. Ο χώρος της ενέργειας, αποκτά μεγαλύτερο γεωπολιτικό ρόλο. Σήμερα εκτός των χωρών παραγωγής, αποκτούν διευρυμένο ρόλο και οι ασφαλείς, απρόσκοπτες ενεργειακές οδεύσεις.
      Η ανάγκη για ολοένα και μεγαλύτερα ποσά ενέργειας για τη διατήρηση και βελτίωση του επιπέδου ζωής όλων μας και η αλόγιστη χρήση των ενεργειακών πόρων, έχουν επιβαρύνει σημαντικά το περιβάλλον. Η κλιματική αλλαγή, είναι ένα πολυδιάστατο σύνθετο πρόβλημα, που συμπεριλαμβάνει και την ενέργεια τόσο στην παραγωγή της, όσο βεβαίως και στην κατανάλωσή της.
      Για την Κυβέρνηση της Νέας Δημοκρατίας, η χάραξη και η υλοποίηση ενεργειακής πολιτικής αποτέλεσε πρώτιστο, κυρίαρχο καθήκον. Εμείς χαράξαμε και υλοποιούμε μια ενεργειακή πολιτική δυναμική, συγκροτημένη, στοχευμένη, πολυεπίπεδη.
      Έχουμε πολλές φορές τονίσει ότι στοχεύουμε πρώτον, στην ενεργειακή ασφάλεια, δεύτερον, στη διαφοροποίηση των ενεργειακών πηγών, τρίτον, στη μείωση της εξάρτησης από το πετρέλαιο, τέταρτον, στη μετατροπή της χώρας μας σε διεθνή ενεργειακό δίαυλο, πέμπτον, στην προώθηση της ανταγωνιστικότητας και της παραγωγικότητας μέσω επενδύσεων σε καθαρές τεχνολογίες, έκτον, στην προστασία του περιβάλλοντος με την ανάπτυξη των ανανεώσιμων πηγών ενέργειας, της εξοικονόμησης ενέργειας και της ενεργειακής αποδοτικότητας και έβδομον, στην ενίσχυση των καθαρών ενεργειακών τεχνολογιών, που δίνει ελπίδα για τη ριζική αντιμετώπιση και των ενεργειακών και των περιβαλλοντικών προβλημάτων.
      Η ενεργειακή στρατηγική που υλοποιούμε, έχει ήδη καταγράψει σημαντικά επιτεύγματα και επιτυχίες. Διανύοντας ένα δρόμο μακρύ και δύσβατο, έχουμε καταφέρει να καλύψουμε το χαμένο έδαφος, δραπετεύοντας από την αδράνεια του παρελθόντος. Μεταβήκαμε, από την εικονική προσπάθεια των προηγούμενων κυβερνήσεων, στην πραγματική, αποτελεσματική ενεργειακή δυναμική, που αναπτύσσεται τα τελευταία χρόνια, με συγκεκριμένα απτά αποτελέσματα.
      Έτσι, με σταθερά και αποφασιστικά βήματα, υλοποιούμε πολιτικές που έδωσαν έμφαση και ουσιαστική ώθηση στην ανάπτυξη των ανανεώσιμων πηγών ενέργειας. Ο νόμος, δικός μας νόμος, διαμόρφωσε ένα σύγχρονο περιβάλλον. Περισσότερο από το 50% των σταθμών Α.Π.Ε. εγκαταστάθηκαν μετά το Μάρτιο του 2004.
      Επιπλέον, υιοθετήσαμε τη νέα ευρωπαϊκή ενεργειακή πολιτική, που προβλέπει 20% του ενεργειακού μίγματος της χώρας, να προέρχεται από τις Α.Π.Ε., 20% μείωση των εκπομπών των αερίων του θερμοκηπίου, 20% εξοικονόμηση της κατανάλωσης ενέργειας, 10% διείσδυση των βιοκαυσίμων στις μεταφορές έως το 2010.
      Επιπλέον, ήδη βρίσκεται στη Βουλή το Εθνικό Χωροταξικό Σχέδιο, κάτι το οποίο αποτελούσε ένα διακύβευμα εις το διηνεκές για την ελληνική πολιτεία. Είναι ένα σχέδιο που πρώτη φορά αποκτά η χώρα και είναι και αυτό, επίσης, ένα επίτευγμα της Κυβέρνησης της Νέας Δημοκρατίας. 
      Ακόμη, έχουμε ήδη ανακοινώσει το Ειδικό Χωροταξικό Σχέδιο για τις Α.Π.Ε., που καθορίζει με σαφή και συγκεκριμένο τρόπο, τις περιοχές ανάπτυξής τους.
      Προωθήσαμε και προωθούμε την ανάπτυξη του φυσικού αερίου, τόσο με τις διεθνείς διασυνδέσεις -αγωγός TGI και αγωγός South Stream- όσο και με την επέκταση του δικτύου στο εσωτερικό της χώρας.
      Εξασφαλίσαμε την πολλαπλή ενεργειακή τροφοδοσία της χώρας από πολλές και διαφορετικές πηγές. Αξιοποιούμε κατά τον καλύτερο δυνατό τρόπο εθνικούς φυσικούς πόρους. Η εξοικονόμηση ενέργειας, ενσωματώθηκε για πρώτη φορά με μεθοδικό και συστηματικό τρόπο στην  ενεργειακή πολιτική και κατέστη συστατικό της στοιχείο.
      Θυμίζω απλώς τα εξής: Πρώτον, την υποχρεωτική αντιστάθμιση της αέργου ισχύος, που σήμανε εξοικονόμηση της τάξης των 450 M.W. και ταυτόχρονα σταθεροποίησε το σύστημα ηλεκτροδότησης.
      Δεύτερον, την προώθηση της σύνδεσης των κτηρίων του δημοσίου τομέα με φυσικό αέριο.
      Τρίτον, την υποχρεωτική αντικατάσταση των λαμπτήρων στα δημόσια κτήρια με άλλους ενεργειακής απόδοσης Α΄. 
      Τέταρτον, την υποχρεωτική ετήσια συντήρηση των κλιματιστικών του δημοσίου.
      Πέμπτον, την πρόβλεψη σημαντικών μειώσεων στα τιμολόγια ρεύματος σε καταναλωτές που μειώνουν την κατανάλωσή τους.
      Έκτον, τη συστηματική εκστρατεία για την εξοικονόμηση ενέργειας, η οποία στο προσεχές μέλλον και κλιμακώνεται.
      Έβδομον, το μνημόνιο συνεργασίας με την Κ.Ε.Δ.Κ.Ε. για την εκπόνηση προγράμματος δράσεων, εξοικονόμησης και ορθολογικής χρήσης της ενέργειας.
      Εδώ θα ήθελα, όμως, να τονίσω κάτι που είναι σημαντικό, που δεν είναι ευχή, αλλά είναι ένα ζήτημα, στο οποίο όλοι μας μπορούμε με το δικό μας τρόπο να βοηθήσουμε. Καμμία πολιτική για την εξοικονόμηση ενέργειας δεν μπορεί να είναι αποτελεσματική, εάν όλοι μας, η καθεμία και ο καθένας μας, δεν αποκτήσουμε καθημερινή πρακτική εξοικονόμησης. Τίποτε ουσιαστικό δεν μπορεί να γίνει, εάν ο καθένας από εμάς, δίχως να έχει απώλειες από το επίπεδο ζωής του, δεν πράττει με συνείδηση εξοικονόμησης. Άλλωστε, κάθε σπατάλη και υπερκατανάλωση ενέργειας δεν κοστίζει μόνο οικονομικά, αλλά κοστίζει στο περιβάλλον, στο μέλλον των παιδιών μας. 
      Κυρίες και κύριοι συνάδελφοι, εάν αναλογιστούμε μόνο ότι η επίτευξη του στόχου για 20% εξοικονόμηση ενέργειας έως το 2020, αντιστοιχεί για τα νοικοκυριά και τις επιχειρήσεις σε ετήσια εξοικονόμηση περίπου 100.000.000.000 ευρώ, σε μείωση τριακοσίων ενενήντα εκατομμυρίων τόνων ισοδύναμου πετρελαίου και συνεισφέρει καθοριστικά, στη μείωση των εκπομπών διοξειδίου του άνθρακα, τότε στην παρούσα φάση, η εξοικονόμηση ενέργειας από μόνη της, αναδεικνύεται σε καθοριστικό παράγοντα και σε μία αξιόπιστη λύση, για την αντιμετώπιση και της ενεργειακής επάρκειας, αλλά βεβαίως και μίας άλλης πρώτιστης προτεραιότητας, της προστασίας του περιβάλλοντος. Ειδικά δε στον τομέα της κατοικίας και στον τριτογενή τομέα, που αντιπροσωπεύουν περισσότερο από το 40% της τελικής κατανάλωσης, αποτελεί ένα από τα κυριότερα όπλα τα οποία έχουμε στο οπλοστάσιό μας.
      Για εμάς, κυρίες και κύριοι συνάδελφοι, η προστασία του περιβάλλοντος, όπως είπα και στις ολιγόλεπτες παρεμβάσεις μου -και το εννοούμε- δεν αποτελεί ένα σύνθημα, μία σημαία ευκαιρίας, αλλά ένα καθημερινό μέλημα, μία καθημερινή άσκηση συνεπούς πολιτικής. Το Υπουργείο Ανάπτυξης, με σοβαρότητα και σύνεση, επιδιώκει τη μέγιστη δυνατή ενεργειακή ασφάλεια και παράλληλα, βεβαίως, την προστασία και βελτίωση, εάν είναι δυνατό, του περιβάλλοντος.
      Και έχουμε, κυρίες και κύριοι συνάδελφοι, επενδύσει πολλά σ’ αυτόν τον τομέα. Αναφέρθηκα και προηγουμένως, τόσο στις πολιτικές μας, όσο και στους στόχους μας.
      Περαιτέρω, θα ήθελα να τονίσω ότι χρησιμοποιήσαμε το Ε.Π.ΑΝ., για την ανάπτυξη των Α.Π.Ε. και την εξοικονόμηση ενέργειας, δίνοντας ισχυρά κίνητρα. Ενώ στο Ε.Π.ΑΝ. 2, γνωστό κατά άλλους, ως Ε.Π.Α.Ε., στον Άξονα 4, σημαντική θέση, κατέχει η ασφάλεια του ενεργειακού εφοδιασμού και η μείωση της εξάρτησης της χώρας από τα εισαγόμενα καύσιμα. Ο στόχος αυτός, επιτυγχάνεται με σειρά μέτρων, ανάμεσα στα οποία ιδιαίτερη βαρύτητα έχει η εξοικονόμηση ενέργειας και βεβαίως παράλληλα, η ενεργειακή αποδοτικότητα. Και οι δυο αυτές προτεραιότητες, αποτελούν σημαντική παράμετρο για τη βιώσιμη οικονομική και κοινωνική ανάπτυξη, αλλά και ισχυρό, ισχυρότατο όπλο, κατά της κλιματικής αλλαγής. 
      Περαιτέρω δε, προβλέπεται και η ενίσχυση των φιλικών ενεργειακών τεχνολογιών και η ανάπτυξη της έρευνας και της καινοτομίας στον ενεργειακό τομέα, αλλά και η προώθηση της πράσινης επιχειρηματικότητας σε κάθε δραστηριότητα. 
      Κυρίες και κύριοι συνάδελφοι, το σχέδιο νόμου που συζητούμε σήμερα, μεταφέρει στο ελληνικό δίκαιο την oδηγία 91/2002, ευοδώνοντας μια προσπάθεια, για τη δημιουργία κανονισμού ενεργειακής συμπεριφοράς των κτηρίων, η οποία ας μην ξεχνάμε ότι δεν είναι μόνο σημερινή. Έχει ήδη αποτύχει μια φορά στο παρελθόν, λόγω της δυσκολίας των εμπλεκόμενων φορέων, να έρθουν σε συμφωνία. Ο κανονισμός ορθολογικής χρήσης ενέργειας που αφορά σε μια αντίστοιχη προσπάθεια που έλαβε χώρα το 1998, πρακτικά δεν εφαρμόστηκε ποτέ. Από τότε, κυρίες και κύριοι συνάδελφοι, έπρεπε να έχουν εφαρμοστεί πολιτικές εξοικονόμησης ενέργειας στα κτήρια. Από τα μέσα της δεκαετίας του ’90 και σήμερα να ήμασταν σε θέση, να βρισκόμασταν σε μια φάση περαιτέρω βελτίωσης και όχι μονάχα στην αρχή του δρόμου. 
      Σε κάθε περίπτωση –και έγινα καθαρός, όσον αφορά το πνεύμα και την αντίληψη που κινούμαστε, σε θέματα που έχουν να κάνουν με τη βελτίωση και προστασία του περιβάλλοντος και η οποία έχει έναν οικουμενικό χαρακτήρα, η αντίληψή μας γι’ αυτά τα θέματα- στη δική μας προσπάθεια, επιχειρήσαμε να επιτύχουμε παράλληλα τη μέγιστη δυνατή συναίνεση, μ’ ό,τι συνεπαγόταν, αναφορικά με σχετική επένδυση στο χρόνο που απαιτούνταν. 
      Από την άλλη πλευρά, θα πρέπει να γίνει αποδεκτό και θα πρέπει να είμαστε ειλικρινείς ότι η χώρα δεν είχε εξειδικευμένη εμπειρία σε σύγχρονες πολιτικές εξοικονόμησης ενέργειας, τη στιγμή που άλλες χώρες, είχαν σύγχρονους μηχανισμούς και τους ήταν σαφώς πιο εύκολο να προχωρήσουν με πιο γρήγορους, με πιο ταχείς ρυθμούς. Εμείς ωστόσο, δεν επιθυμούσαμε να ακολουθήσουμε μια απλοϊκή διαδικασία περιορισμένη και αφορούσα, απλά και μόνο επιδοτήσεις και φοροαπαλλαγές. 
      Απαιτήθηκε πολλή μελέτη και προετοιμασία. Αυτό, έχει ως συνέπεια να είμαστε ταυτόχρονα σχεδόν έτοιμοι και για την ολοκλήρωση των παρεμβάσεων που προβλέπει ο νόμος εντός του επόμενου εξαμήνου και μ’ αυτόν τον τρόπο, δίνονται και απαντήσεις σε πολλές ενστάσεις και αιτιάσεις συναδέλφων, αναφορικά με το ζήτημα της καθυστέρησης.
      Θα ήθελα επίσης, κυρίες και κύριοι συνάδελφοι, να υπενθυμίσω ότι και η ίδια η Ευρωπαϊκή Ένωση, έδωσε παράταση εφαρμογής της oδηγίας έως τον Ιανουάριο του 2009, λόγω των αναγνωρισμένων δυσκολιών που αντιμετωπίζουν τα μέλη-κράτη.
      Κυρίες και κύριοι συνάδελφοι, εμείς, θελήσαμε να αντιμετωπίσουμε συνολικά για πρώτη φορά στην Ελλάδα, το θέμα της ενεργειακής απόδοσης τόσο των νέων κτηρίων άνω των πενήντα τετραγωνικών μέτρων όσο και των υφιστάμενων συνολικής επιφάνειας άνω των χιλίων τετραγωνικών μέτρων. Τα κτήρια πλέον, πρέπει κατά την κατασκευή ή την ανακαίνισή τους, να αξιοποιήσουν το μεγάλο ανεκμετάλλευτο δυναμικό εξοικονόμησης ενέργειας, έτσι ώστε να έχουν τη μικρότερη δυνατή κατανάλωση ενέργειας, χωρίς να περιορίζεται η άνετη διαβίωση, λαμβάνοντας όμως υπ’ όψιν τις κλιματικές συνθήκες και τη σχέση κόστους – οφέλους, ρυθμίζουμε το πρόβλημα της ενεργειακής σπατάλης των κτηρίων. Συμβάλλουμε μ’ αυτόν τον τρόπο, στη μείωση των εκπομπών των αερίων του θερμοκηπίου, αλλά και τελικά, στη μείωση των ενεργειακών δαπανών των νοικοκυριών. 
      Το σχέδιο νόμου, ακολουθεί τη δομή της οδηγίας και ενσωματώνει όλες τις διατάξεις της. Οι διατάξεις αυτές, αφορούν στον καθορισμό των ελάχιστων απαιτήσεων ενεργειακής απόδοσης των κτηρίων και στη μέθοδο υπολογισμού της. Ταυτόχρονα λαμβάνουμε υπ’ όψιν και τη δομή της ελληνικής αγοράς επιχειρώντας οι νέες ρυθμίσεις να ενσωματωθούν χωρίς να προκληθούν προβλήματα.
      Επιλέξαμε το σχέδιο νόμου να αποτελεί ένα πλαίσιο δεσμευτικών αρχών και βασικών κανόνων. Απορρίψαμε την επιλογή ενός ανελαστικού τεχνικού κειμένου το οποίο θα ήταν εκτεθειμένο σε δυσκολίες αναθεωρήσεων που επιβάλλει η εξέλιξη της τεχνολογίας. Προκρίναμε τη συνολική προετοιμασία και διαμόρφωση των νομοθετικών κειμένων συμπεριλαμβανομένων και των κανονιστικών ρυθμίσεων.
      Το Υπουργείο Ανάπτυξης μαζί με το Κ.Α.Π.Ε. και τη Ρ.Α.Ε. έχουν ήδη ετοιμάσει τους κανονισμούς παρά το μεγάλο όγκο τους για τη διαδικασία πιστοποίησης των κτηρίων, για την επιθεώρηση του κελύφους των κτηρίων, την επιθεώρηση των λεβήτων και των κλιματιστικών. Το Κ.Α.Π.Ε. και το Τ.Ε.Ε. έχουν επεξεργαστεί ακόμη και ό,τι αφορά την οικονομική διάσταση, ζητήματα που αφορούν τη δουλειά, την εργασία και την αποζημίωση των μηχανικών. 
      Κυρίες και κύριοι συνάδελφοι, στο σχέδιο νόμου προβλέπεται ο Κανονισμός Ενεργειακής Απόδοσης των κτηρίων. Ο κανονισμός όπως πολλοί εξ’ υμών γνωρίζετε, είναι ένα τεχνικό κείμενο που δεν κρίναμε σκόπιμο να συμπεριλαμβάνεται στο σχέδιο νόμου. Ήδη, η κριτική από πολλούς συναδέλφους της Αξιωματικής Αντιπολίτευσης που αναφέρεται στο ότι παραπέμπουμε το θέμα στο μέλλον, έχει καταρριφθεί γιατί σε όλη τη διάρκεια της προετοιμασίας του σχεδίου νόμου ο κανονισμός ετοιμάζεται και κατά τη διάρκεια της συζήτησης στην επιτροπή ο Υπουργός κ. Χρήστος Φώλιας κατέθεσε την ογκωδέστατη δουλειά που μέχρι τώρα έχει γίνει. Κατά συνέπεια, σας αποδεικνύουμε στην πράξη αυτά που πριν κι από ελάχιστους μήνες είχα τονίσει στη Βουλή απαντώντας σε σχετικές ερωτήσεις εκλεκτών συναδέλφων, ότι η οδηγία θα εφαρμοστεί και μάλιστα εντός του προβλεπόμενου από την Ευρωπαϊκή Ένωση χρόνου. Ο κανονισμός ρυθμίζει μεταξύ άλλων τις ελάχιστες απαιτήσεις ενεργειακής απόδοσης, τη μέθοδο υπολογισμού, τον τύπο και το περιεχόμενο της μελέτης, τα αρμόδια πρόσωπα για την εκπόνησή της, τη διαδικασία και τη συχνότητα διενέργειας ενεργειακών επιθεωρήσεων των κτηρίων και επιπλέον, των λεβήτων, των εγκαταστάσεων θέρμανσης και των συστημάτων κλιματισμού.
    Κυρίες και κύριοι συνάδελφοι, το σχέδιο νόμου προβλέπει την έκδοση του  πιστοποιητικού ενεργειακής απόδοσης και για τα κτήρια. Το πιστοποιητικό αποτελεί την ενεργειακή ταυτότητα του κτηρίου και συνοδεύει την πώληση ή την εκμίσθωση των κτηρίων. Το πιστοποιητικό θα είναι δεκαετούς διάρκειας. Περιλαμβάνει μεταξύ άλλων ισχύουσες νομικές απαιτήσεις και κριτήρια συγκριτικής αξιολόγησης ώστε να επιτρέπεται στους καταναλωτές να συγκρίνουν και να αξιολογούν την ενεργειακή απόδοση του κτηρίου. Ειδικά δε για τα κτήρια που χρησιμοποιεί ο δημόσιος και ευρύτερος δημόσιος τομέας και προκειμένου να δώσουμε το παράδειγμα, το πιστοποιητικό θα είναι σε ευδιάκριτη θέση προσβάσιμο σε όλους τους πολίτες. Επιπλέον, για να μην αποτελέσει ένα προσχηματικό μέτρο, προβλέπουμε την ύπαρξη διοικητικών κυρώσεων.
    Με το νομοσχέδιο, κυρίες και κύριοι συνάδελφοι, προβλέπουμε τη δημιουργία σώματος επιθεωρητών για τις ανάγκες ελέγχου και πιστοποιήσεις της ενεργειακής απόδοσης των κτηρίων. Το σώμα αυτό θα αποτελείται από εξειδικευμένους και διαπιστευμένους ενεργειακούς επιθεωρητές και η συγκρότησή του θα γίνει με προεδρικό διάταγμα εντός έξι μηνών από την έναρξη ισχύος του νόμου. Το προεδρικό αυτό διάταγμα όπως και ο Υπουργός είπε στην αρμόδια επιτροπή, θα δοθεί σε διαβούλευση.
    (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
    Κυρίες και κύριοι συνάδελφοι, η ενεργειακή πολιτική της Κυβέρνησης εξασφαλίζει τη χώρα προστατεύοντας παράλληλα το περιβάλλον. Δημιουργεί νέα δεδομένα και ανοίγει νέους ορίζοντες με σταθερότητα και αποφασιστικότητα, με μεθοδικό και στοχευμένο τρόπο, με όραμα. Οδηγούμε την Ελλάδα στο νέο, σύγχρονο, διεθνές περιβάλλον με ασφάλεια, αυτοπεποίθηση, με συγκεκριμένη, στοχευμένη, προσανατολισμένη προς το μέλλον ενεργειακή πολιτική. Διαμορφώνουμε τις συνθήκες ανάπτυξης και ευημερίας για όλους τους πολίτες. Στα πλαίσια αυτής της πολιτικής το υπό συζήτηση νομοσχέδιο έχει τη δική του πολύτιμη συμβολή και γι’ αυτό καλώ τους συναδέλφους στη Βουλή να το υπερψηφίσουμε.
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ, κύριε Υπουργέ.
    Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής.
    ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, χθες το βράδυ στη συνεδρίαση της Βουλής και από το Βήμα αυτό, έθεσα ένα ερώτημα προς την Κυβέρνηση, ένα ερώτημα το οποίο αφορά το μεγάλο πολιτικό και οικονομικό σκάνδαλο με το ξεπούλημα του Ο.Τ.Ε.. Και πιο συγκεκριμένα στο πώς σχολιάζει η Κυβέρνηση και πώς αντιδράει στην ανακοίνωση της «MARFIN INVESTMENT GROUP» χθες στο Χρηματιστήριο Αθηνών, σχετικά με τη συναλλαγή μεταξύ της εταιρείας και της «DEUTSCHE TELEKOM» για την πώληση των μετοχών του Ο.Τ.Ε. όπου αναφέρει ότι αναμένεται να ολοκληρωθεί στις επόμενες δυο εβδομάδες. Και έθεσα συγκεκριμένα ερωτήματα στην Κυβέρνηση, για τον τρόπο με τον οποίο γίνεται η διαπραγμάτευση, εάν γίνεται διαπραγμάτευση, ποιοι συμμετέχουν, ποιοι γνωρίζουν λεπτομέρειες. Διότι εμείς ακούμε ότι ο κ. Αλογοσκούφης διαπραγματεύεται σκληρά. Όμως, επί των συγκεκριμένων ερωτημάτων υπήρξε απόλυτη σιωπή τόσο από τους παριστάμενους Υπουργούς ενώπιον του Σώματος, όσο και από τον Κυβερνητικό Εκπρόσωπο όπως και από τον ίδιο τον Υπουργό τον κ. Αλογοσκούφη.
    Κυρίες και κύριοι συνάδελφοι, φοβάμαι ότι αυτή η σιωπή είναι ένοχη σιωπή.
    Και αυτό γιατί στην πραγματικότητα αποδεικνύει ότι η Κυβέρνηση δεν διαπραγματεύεται. Ότι είναι δηλαδή διαπραγματεύσεις μαϊμού αυτές οι οποίες πραγματοποιούνται, ότι είναι διαπραγματεύσεις για το θεαθήναι, ότι υπάρχει συμφωνία παρασκηνίου, ή αν δεν είναι αυτό, τότε συμβαίνει κάτι χειρότερο. Τότε η Κυβέρνηση κάνει πλάτες σε χρηματιστηριακά παιχνίδια. 
    Θέλω να θέσω το ερώτημα ενώπιόν σας το οποίο μας προβληματίζει από χθες το βράδυ: Η Αντιπολίτευση, το ΠΑ.ΣΟ.Κ., ο Πρόεδρός του και εμείς όλοι, καθημερινά σχεδόν σε όλους τους τόνους ζητάμε από την Κυβέρνηση να σταματήσει αμέσως τις διαπραγματεύσεις, να τις διακόψει και να σταματήσει η διαδικασία ξεπουλήματος του Ο.Τ.Ε.. Αυτό είναι ένα καθαρό, ένα νόμιμο απόλυτα δημοκρατικό δικαίωμα στα πλαίσια της κοινοβουλευτικής δημοκρατίας για την Αξιωματική Αντιπολίτευση, δηλαδή, να παρεμβαίνει δημοσίως και να ζητά να τερματιστεί η διαδικασία εκχώρησης του Ο.Τ.Ε. Ταυτόχρονα αυτό το αίτημα είναι το αίτημα της μεγάλης πλειοψηφίας του ελληνικού λαού. 
    Και ερωτώ αν ο κ. Καραμανλής, ξαφνικά αποφασίσει να κινητοποιήσει τα δημοκρατικά του αντανακλαστικά και αποδεχθεί αυτήν την πρόταση ή για τον οποιονδήποτε άλλο λόγο αν γίνονται διαπραγματεύσεις κάτι δεν πάει καλά και δεν ολοκληρωθούν και διακοπούν, τι θα σημαίνει αυτό για τους επενδυτές οι οποίοι πίστεψαν τη χθεσινή ανακοίνωση της MIG; Θέτω αυτό το ερώτημα δημοσίως και περιμένω απάντηση από την Κυβέρνηση. Ποιος αναλαμβάνει την ευθύνη γι’ αυτά τα οποία θα χάσουν οι επενδυτές οι οποίοι πιστεύουν σ΄ αυτήν την εξέλιξη; Θέτω το ερώτημα διότι κάποτε πρέπει να αναλαμβάνουμε τις ευθύνες των πράξεών μας και κυρίως στο Κοινοβούλιο η Κυβέρνηση πρέπει να δίνει τις απαντήσεις στις ερωτήσεις οι οποίες τίθενται από την Αξιωματική Αντιπολίτευση.
    Όσον αφορά το νομοσχέδιο το οποίο υποστηρίξατε, κύριε Υπουργέ, θέλω ευθύς εξ αρχής να θέσω το ερώτημα. Γιατί χρειάστηκαν επτά ολόκληρα χρόνια για να φέρετε αυτό το νομοσχέδιο με το οποίο ενσωματώνετε την αντίστοιχη κοινοτική οδηγία στο εθνικό μας δίκαιο; Σας άκουσα δε προηγουμένως να ακολουθείτε την πάγια πρακτική των συναδέλφων σας και της Κυβέρνησης της Νέας Δημοκρατίας που επιχειρείτε να κυβερνάτε κάνοντας γενικές αναφορές στο παρελθόν, λέγοντας ότι όλα αυτά έπρεπε να είχαν γίνει από τα μέσα της δεκαετίας του 1990 σε μια προσπάθεια να στρέψετε την προσοχή του κόσμου στο ότι η κυβέρνηση του ΠΑ.ΣΟ.Κ. δεν έπραξε τίποτα.
    Τι κωδικό αριθμό έχει η οδηγία την οποία ενσωματώνετε σήμερα με το νομοσχέδιό σας; Ποιας χρονολογίας είναι; Είναι του 2001. Ξέρετε πότε άρχισαν οι διαπραγματεύσεις στην Ευρωπαϊκή Ένωση για το συγκεκριμένο θέμα; Το 1996. Ξέρετε πότε κατέληξε η Ευρωπαϊκή Ένωση στην πρόταση επί της αρχής για την εξοικονόμηση ενέργειας; Το 1997. Και από τότε –ήμουν Επίτροπος στην Ευρωπαϊκή Ένωση, είναι δικά μου αυτό το πλαίσιο, δική μου δέσμη ιδεών- χρειάστηκαν τέσσερα χρόνια μέχρι το 2001 για να γίνουν αποδεκτές από το Συμβούλιο Υπουργών, γιατί τα κράτη-μέλη είχαν διαφορετικές προσεγγίσεις. Η οδηγία είναι του 2001. Εμείς σας ελέγχουμε γιατί από το 2004 που αναλάβατε την εξουσία δεν προχωρήσατε στην προετοιμασία η οποία υπήρχε μετά το 2001 και και γιατί σταματήσατε όλη αυτή τη διαδικασία και έρχεστε σήμερα με μια οδηγία η οποία είναι στο πόδι, μ΄ ένα νομοσχέδιο το οποίο είναι στο πόδι.
    Και επιπλέον για να τελειώνουμε και τη γενικότερη συζήτηση. Όπως γνωρίζετε, κύριε Υπουργέ, οι κανονισμοί της Ευρωπαϊκής Ένωσης αφορούν ανελαστική διαδικασία νομοθετικής ενσωμάτωσης στην εθνική νομοθεσία, εκτός ορισμένων ελαχίστων εξαιρέσεων, όπως για παράδειγμα ο κανονισμός για την ακτοπλοΐα ο οποίος δίνει τη δυνατότητα στα κράτη-μέλη, για λόγους εθνικού συμφέροντος ή ιδιαίτερων συμφερόντων να παρεμβαίνουν και να ρυθμίζουν με επιλογή τους θέματα της νομοθεσίας. Όμως η οδηγία δίνει τη δυνατότητα στα κράτη μέλη να κάνουν τις δικές τους επιλογές, να κάνουν τις δικές τους ρυθμίσεις. Δηλαδή είναι ελαστική η διαδικασία της νομοθετικής ενσωμάτωσης στο εθνικό δίκαιο.
      Επομένως, αυτά τα οποία προτείνετε, δεν είναι αυτά που προτείνει η oδηγία. Είναι εκείνα που επιλέξατε εσείς στο πνεύμα της οδηγίας –εάν είναι στο πνεύμα της οδηγίας!- να τα περάσετε μ΄ ένα νομοσχέδιο για την ελληνική αγορά. 
      Εγώ δεν θα μείνω στις λεπτομέρειες γιατί ήταν εξαιρετική η αγόρευση του εισηγητή μας, του συναδέλφου κ. Παπαχρήστου, κατά την έναρξη της διαδικασίας επί των συγκεκριμένων θεμάτων. Θέλω όμως να πω, ευθύς εξ αρχής, ότι μας δημιουργεί υποψίες πως αυτή η προσέγγιση, αυτές οι επιλογές, τις οποίες κάνατε, είναι επιλογές που κάνατε υποκύπτοντας στις πιέσεις πελατειακών συμφερόντων.
      Μάλιστα, θεωρούμε ότι πήρατε αυτήν τη νομοθετική πρωτοβουλία, γνωρίζοντας ότι σε έξι μήνες δεν πρόκειται να στηθεί ο μηχανισμός υλοποίησης αυτού του νόμου και των διατάξεων αυτής της οδηγίας. Στείλατε όμως ένα μήνυμα, απλώς και μόνο για να ρίξετε στάχτη στα μάτια της Ευρωπαϊκής Ένωσης, επειδή ακριβώς έχουμε την ισχυρότατη πίεση και τις προσφυγές στο Ευρωπαϊκό Δικαστήριο, επειδή γνωρίζετε ότι επέρχεται και δεύτερη ποινή από το Ευρωπαϊκό Δικαστήριο. Γι’ αυτό προωθείτε ένα νομοσχέδιο, το οποίο ξέρετε ότι στην πράξη δεν πρόκειται να υλοποιηθεί.
      Επιπλέον, υποθέτω ότι γνωρίζετε –διότι θα ανησυχούσα αν δεν γνωρίζατε- ότι ήδη βρίσκεται σε εξέλιξη η δεύτερη οδηγία. Είμαστε μάλιστα στη φάση της ολοκλήρωσης της δεύτερης οδηγίας για την εξοικονόμηση ενέργειας, ιδιαίτερα για τα κτήρια.
      Και ερωτώ: Γιατί δεν περιμένατε τότε ή γιατί δεν ενσωματώνατε και το πνεύμα των συζητήσεων της δεύτερης οδηγίας στο υπό συζήτηση νομοσχέδιο; Γιατί, επίσης, δεν προβλέπετε πιο αποτελεσματικούς μηχανισμούς;
      Πιο συγκεκριμένα: Είναι δυνατόν σε έξι μήνες να στηθεί ολόκληρος ο μηχανισμός, ο οποίος προβλέπεται από το νομοσχέδιο; Ποιος θα κάνει την εκπαίδευση; Ποιος θα διαχειριστεί το ανθρώπινο δυναμικό που πρέπει να γνωρίζει ποιο είναι το περιεχόμενο των προτύπων και βεβαίως να γνωρίζει καλά –και άριστα μάλιστα- τον τρόπο εφαρμογής της οδηγίας; Και το σημαντικότερο: Ποιος θα κάνει τη διάχυση αυτής της νέας αντίληψης στην κοινωνία; Ποιος θα κάνει τον έλεγχο; Ποιος θα κάνει την πιστοποίηση;
      Μήπως, λοιπόν, νομοθετείτε μ΄ έναν και μόνο στόχο; Μήπως νομοθετείτε για τη δημιουργία μιας νέας βιομηχανίας μελετών και επομένως χαϊδεύετε τα αυτιά σε μία κάστα, η οποία –κατά τη γνώμη μου- μπορεί να έχει προσφέρει την τεχνογνωσία της στη διαχρονική εξέλιξη της ελληνικής οικονομίας, αλλά πρέπει να πω ότι σε πολλές περιπτώσεις έχει απολαύσει και πάρα πολλά –όσα δεν θα έπρεπε- από τη χρήση των Κοινοτικών Πλαισίων Στήριξης; 
      Ακούμε συχνά από την Κυβέρνηση το επικοινωνιακό τέχνασμα –το ακούσαμε και πριν από εσάς- για τα τρία εικοσάρια που πρέπει να πιάσει η χώρα μας μέχρι το 2020: να μειωθούν κατά 20% οι εκπομπές του διοξειδίου του άνθρακα, να αυξηθεί κατά 20% η ενέργεια που προέρχεται από τις ανανεώσιμες πηγές, να εξοικονομήσουμε και ενέργεια κατά το 20%.
      Πώς θα πετύχουμε –σας ρωτώ συγκεκριμένα εγώ- το στόχο της εξοικονόμησης, όταν μ΄ αυτό το νομοσχέδιο και τα εφαρμοστικά μέτρα, τα οποία προτείνετε, στην πραγματικότητα επιβάλετε ρυθμούς που καθυστερούν την εξέλιξη; Έτσι θα πάρουμε και τους άλλους δύο στόχους;
      Η αλήθεια είναι ότι ο μακροχρόνιος ενεργειακός σχεδιασμός πρέπει πρώτα απ΄όλα να υπάρχει. Και, εφόσον υπάρχει, πρέπει να βασίζεται στις σύγχρονες απαιτήσεις, πρέπει να πραγματοποιείται με όρους του μέλλοντος, λαμβάνοντας υπ’ όψιν τη διαμόρφωση των νέων δεδομένων στην ευρωπαϊκή αγορά. Γιατί δεν πρέπει να ξεχνάμε ούτε για μια στιγμή ότι δεν είμαστε μόνοι μας. Γιατί η ελληνική αγορά ενέργειας δεν είναι αποκλειστικά και μόνο ελληνική αγορά ενέργειας ούτε είναι βαλκανική αγορά –είναι τμήμα της ευρωπαϊκής αγοράς ενέργειας- και επιπλέον γιατί η ενέργεια είναι ένας τομέας που επηρεάζεται από τις διεθνείς και τις περιφερειακές συνεργασίες, ακριβώς στα πλαίσια της ευρωπαϊκής πολιτικής αλλά και των πάγιων και σταθερών επιλογών της χώρας μας.
      Όμως, από πολιτικής απόψεως, οφείλω να εκφράσω τον προβληματισμό μου, σχετικά με τη δυνατότητα της Κυβέρνησης να υλοποιήσει μακροχρόνιο ενεργειακό σχεδιασμό. Αποδείξατε ότι δεν μπορείτε. Γιατί, πράγματι, στον κόσμο σ΄ όλους τους πολίτες, υπάρχει ένα ερώτημα: 
      Πώς μπορεί να υλοποιήσει η Νέα Δημοκρατία μακροχρόνιο ενεργειακό σχεδιασμό, όταν έχει αποδείξει ότι εντάσσει κάθε φορά στο σχεδιασμό της διάφορες επιδιώξεις φίλιων συμφερόντων και επιπλέον όταν καθημερινά κλονίζεται από το ημερήσιο δελτίο των κυβερνητικών σκανδάλων, ακόμα και στον τομέα της ενέργειας; 
      Πώς να μπορέσει να εγγυηθεί η Νέα Δημοκρατία την αειφόρο ανάπτυξη, όταν η αναπτυξιακή σας πολιτική είναι στην ουσία οι σχεδιασμοί των «ημετέρων», οι σχεδιασμοί των φίλων και των κουμπάρων; 
      Η αειφόρος ανάπτυξη, κυρίες και κύριοι συνάδελφοι, είναι στρατηγική επιλογή υπέρ του δημοσίου συμφέροντος και του κοινωνικού συνόλου, αλλά, δυστυχώς, η πολιτική της Κυβέρνησης λειτουργεί εις βάρος του δημοσίου συμφέροντος και αδιαφορεί για τις ανάγκες και τις επιδιώξεις, όπως επίσης και για τα δικαιώματα των σύγχρονων πολιτών για μια καλύτερη ποιότητα ζωής. Αδιαφορεί για τους πολίτες της σημερινής εποχής που απαιτούν και έχουν δικαίωμα πράγματι να απαιτήσουν μία καλύτερη ζωή, μία καλύτερη ποιότητα στη ζωή τους.
      Τι νόημα, λοιπόν, έχει μια τέτοια συζήτηση, όταν το κύριο χαρακτηριστικό γνώρισμα αυτής της Κυβέρνησης είναι ότι άλλα λέει και άλλα κάνει; Πώς γίνεται να μας μιλάτε για ενεργειακό σχεδιασμό και μακροχρόνιο προγραμματισμό, όταν αποδεικνύετε με τις κυβερνητικές σας πράξεις αυτό που είπα μόλις προηγουμένως, ότι ο μακροχρόνιος ενεργειακός σχεδιασμός έχει μία ελαστικότητα ανάλογα με τα συμφέροντα των συνεργατών σας ή των φίλων σας που θέλετε με κάθε τρόπο να εξυπηρετήσετε;
      Σας θέσαμε το ερώτημα και χθες και πάλι δεν πήραμε απάντηση. Τι συνέβη ξαφνικά τη Μεγάλη Πέμπτη και αποφάσισε ο Υπουργός να υπογράψει την απόφαση που αφορά την «ΑΛΟΥΜΙΝΙΟ» και τον κ. Μυτιληναίο; Ρωτώ, γιατί εδώ πρόκειται για ένα άλλο σοβαρό πολιτικό σκάνδαλο. Πολιτικό, δεν στέκομαι αλλού, γιατί δεν θεωρώ ότι είναι παράνομη η διαδικασία. Είναι, όμως, παράτυπη και είναι πολιτικό σκάνδαλο. Γιατί; Γιατί η δραστική αλλαγή στον τρόπο λειτουργίας της επιχείρησης θα δώσει τη δυνατότητα στην «ΑΛΟΥΜΙΝΙΟΝ ΤΗΣ ΕΛΛΑΔΟΣ» να μπορεί να πουλάει ακριβά στο σύστημα την ηλεκτρική ενέργεια που παράγει, περίπου, δηλαδή, 75 ευρώ ανά MWh και η ίδια εκ των υστέρων να αγοράζει την ηλεκτρική ενέργεια από τη Δ.Ε.Η. πολύ φθηνότερα για να καλύψει τις ανάγκες του εργοστασίου της.
      Σύμφωνα με τα σημερινά δεδομένα -προσέξτε, κύριοι συνάδελφοι- η «ΑΛΟΥΜΙΝΙΟΝ ΤΗΣ ΕΛΛΑΔΟΣ» πληρώνει στη Δ.Ε.Η. περίπου 38 ευρώ ανά MWh.
      Αυτή η πρακτική θα επιφέρει οικονομική ζημιά στη Δ.Ε.Η. της τάξεως των 80.000.000 ευρώ το χρόνο. Αυτό δεν σας το λέω εγώ, δεν είναι υπολογισμός στον αέρα. Είναι το στοιχείο το οποίο έδωσε ο ίδιος ο διευθύνων σύμβουλος της Δ.Ε.Η. στην επιτροπή Δ.Ε.Κ.Ο. της Βουλής στις 20/2/2008. Και αναρωτιέμαι: Δεν το έλαβε αυτό υπ΄όψιν του ο Υπουργός; Το Υπουργείο δεν το έλαβε υπ΄όψιν του; Πώς βάζει την υπογραφή του, λοιπόν;
      Το επιχείρημα που προβάλλουν, μάλιστα, ορισμένοι, ότι υπάρχει το ενδεχόμενο ελλείμματος ηλεκτρικής ισχύος στη χώρα και το φόβο για μπλακ-άουτ το καλοκαίρι, είναι ένα επιχείρημα εξαιρετικά αβάσιμο, καθώς η συγκεκριμένη εταιρεία, η «ΑΛΟΥΜΙΝΙΟΝ ΤΗΣ ΕΛΛΑΔΟΣ», είτε λειτουργήσει ως αυτοπαραγωγός, όπως έχει πάρει την άδεια, είτε ως ανεξάρτητος παραγωγός, όπως ζήτησε και πήρε σήμερα η εταιρεία, θα απελευθερωθεί το ίδιο ακριβώς ποσό ηλεκτρικής ισχύος -και σας το λέω, 334 MW- για να διατεθεί στις ανάγκες του συστήματος. Το μόνο που αλλάζει είναι το κέρδος. Και το κέρδος δεν αφορά το δημόσιο συμφέρον. Αφορά την «ΑΛΟΥΜΙΝΙΟΝ ΤΗΣ ΕΛΛΑΔΟΣ» και τον κ. Μυτιληναίο.
      Τι έχετε να πείτε επ’ αυτού, κύριε Υπουργέ; Είναι ή δεν είναι πολιτικό και οικονομικό σκάνδαλο;
      Κυρίες και κύριοι συνάδελφοι, οι μορφές ενέργειας που αναπτύσσονται, η χρήση τους, η επιλογή για την ανάπτυξη νέων τεχνολογιών ενέργειας, όλα αυτά είναι θέματα που επιδρούν άμεσα στο είδος της ανάπτυξης που επιδιώκουμε. Επιδρούν στην ανταγωνιστικότητα της οικονομίας μας και φυσικά, επιδρούν στο περιβάλλον και στη δημόσια υγεία. Γι’ αυτό και κατηγορηματικά θέλουμε να ξεκαθαρίσουμε ότι είμαστε απολύτως αντίθετοι στην οποιαδήποτε πιθανότητα χρήσης πυρηνικής ενέργειας, όπως αφήσατε να εννοηθεί, όπως άφησε και χθες ο κύριος Υπουργός και η Κυβέρνηση να αιωρείται και όπως κι άλλοι συνάδελφοι στην Αίθουσα αυτή εμμέσως υποστήριξαν. Θέλουμε να είμαστε απολύτως καθαροί: Σε καμμία περίπτωση πυρηνική ενέργεια στην Ελλάδα. Μακριά από εμάς τα πυρηνικά εργοστάσια. Μακριά από εμάς η πυρηνική ενέργεια.
      Και επειδή ακούμε πάρα πολύ τον τελευταίο καιρό για τις ευαισθησίες για το περιβάλλον, κάποιων μελών της Κυβέρνησης και του αρμοδίου Επιτρόπου επί του Περιβάλλοντος, του κ. Δήμα, θα ήθελα να ακούσω και μια δημόσια δήλωση του κ. Δήμα, ότι είναι και εκείνος εναντίον της πυρηνικής ενέργειας. Γιατί   -ξέρετε- υπάρχουν ορισμένες τάσεις στο χώρο των φίλων για την προστασία του περιβάλλοντος, στο χώρο των μη κυβερνητικών οργανώσεων, που δρουν αποτελεσματικά και θετικά για την κοινωνία μας, για την προστασία του περιβάλλοντος, που, όμως, επιχειρούν να ενσωματώσουν και να εντάξουν στην έννοια της ανανεώσιμης πηγής ενέργειας και την πυρηνική ενέργεια, στην έννοια της καθαρής ενέργειας και την πυρηνική ενέργεια.
Πάρτε, λοιπόν, θέση. Επίσης, θα ήθελα να ακούσω και τον κ. Δήμα, να μας πει τη θέση του επ’ αυτού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνω σε ελάχιστα λεπτά.
      ΠΡΟΕΔΡΕΥΩΝ (Γεώργιος Σούρλας): Όσο μπορείτε συντομότερα, κύριε Παπουτσή. 
      ΧΡΗΣΤΟΣ ΠΑΠΟΥΤΣΗΣ: Ο τρόπος χρήσης και οι επιλογές που αφορούν την ενέργεια είναι επίσης ένα θέμα καθαρά κοινωνικό. Είναι θέμα κοινωνικό, καθ’ ότι η καθημερινή στάση του πολίτη, οι καταναλωτικές του συνήθειες επηρεάζουν άμεσα την προώθηση και την υλοποίηση των ενεργειακών επιλογών που σχετίζονται με την ενεργειακή εξοικονόμηση και την ανάπτυξη μιας αντίληψης αειφορίας. 
      Για να υλοποιηθεί αυτός ο στόχος, ο στόχος μια βιώσιμης ανάπτυξης, χρειάζεται η αντικατάσταση των υποδομών που υπάρχουν με νέες υποδομές. Γι’ αυτό σήμερα πρέπει να προβάλουμε και να «φωτίσουμε» την αναγκαιότητα για μια νέα διάσταση στη χωροταξία και στη συγκρότηση των πόλεων. Στην πραγματικότητα, πρέπει να σχεδιάσουμε την αειφόρο ελληνική πόλη του μέλλοντος. 
      Φυσικά, αυτός ο στόχος αφορά πολλούς τομείς. Αφορά τις κατασκευές, αφορά τις μεταφορές, αφορά τη διασφάλιση χώρου πρασίνου, αφορά την κοινωνική και πολιτιστική πτυχή αυτής της εξέλιξης. 
      Όμως, δεν υπάρχει αμφιβολία ότι το περιβάλλον σ΄ ολόκληρη τη χώρα, αλλά ιδιαίτερα εδώ στην Αττική έχει αλλάξει δραματικά. Και έχει αλλάξει δραματικά ιδιαίτερα μετά τις πρόσφατες πυρκαγιές και την τεράστια οικολογική καταστροφή της Πάρνηθας. 
      Είναι επείγουσα, λοιπόν, η ανάγκη χάραξης μιας στρατηγικής για την αντιμετώπιση όλων των περιβαλλοντικών επιπτώσεων που θα επιβαρύνουν ακόμα περισσότερο τις ήδη δύσκολες περιβαλλοντικές συνθήκες στην Αττική και ιδιαίτερα στην πρωτεύουσα, στην Αθήνα. Γι’ αυτό, οφείλουμε όλοι να δράσουμε άμεσα και να υποστηρίξουμε κι αυτούς που δρουν αυτήν την περίοδο. Θα πρέπει να στηριχθούμε σε ένα νέο αξιακό κώδικα που δεν θα έχει ως πρώτη προτεραιότητα το οικονομικό συμφέρον, αλλά την υψηλή ποιότητα ζωής των πολιτών. 
      Όμως, για να υπάρξει βιώσιμη ανάπτυξη χρειάζεται όλοι μας, η Κυβέρνηση, οι περιφερειακές, οι τοπικές αρχές και πάνω απ’ όλα η Τοπική Αυτοδιοίκηση και οι πολίτες να αναλάβουν πρωτοβουλίες και να παίξουν το δικό τους αποφασιστικό ρόλο. 
      Ένας από τους βασικούς παράγοντες για να πετύχουμε τη βιώσιμη ανάπτυξη στην πόλη είναι τα κτήρια. Είναι τα κτήρια στα οποία κατοικούμε και εργαζόμαστε, είναι εκεί που περνάμε τις περισσότερες ώρες της ημέρας. 
      Στη χώρα μας έχουμε σημαντική καθυστέρηση για τη χρήση των καινοτόμων τεχνολογιών, φιλικών προς το περιβάλλον, όπως επίσης έχουμε σημαντική καθυστέρηση στην εφαρμογή της βιοκλιματικής σχεδίασης. 
      Σε ευρωπαϊκό και σε παγκόσμιο επίπεδο υπάρχουν πολλές τέτοιες ιδέες και πολλές νέες εφαρμογές, τις οποίες εδώ αγνοούμε εντελώς. Ανάμεσα σ’ αυτές είναι και τα πράσινα κτήρια και οι πράσινες οροφές, είναι ιδέες που μπορούν να αξιοποιηθούν απ΄ όσους επιθυμούν πράγματι να συμβάλουν στη βελτίωση της ποιότητας ζωής των πολιτών, στην αναβάθμιση της αισθητικής της πόλης και στη διάδοση μιας νέας κουλτούρας για την κοινωνική διαβίωση. 
      Και θέλω να πω ότι υποστηρίζω θερμά τη σημερινή πρωτοβουλία του Δήμου της Αθήνας για τις πράσινες οροφές. Μάλιστα, βλέπω στην Αίθουσα και τη συνάδελφο κ. Πιπιλή με την οποία από κοινού στο δημοτικό συμβούλιο της Αθήνας υποστηρίξαμε τέτοιου είδους πρωτοβουλίες. Και χαίρομαι πραγματικά που σήμερα γίνεται μία τέτοια προσπάθεια, την οποία οφείλουμε όλοι να στηρίξουμε.   
      Καταλήγοντας, όμως, κύριε Πρόεδρε, εκείνο που θέλω να πω είναι ότι η δέσμη των ιδεών για εξοικονόμηση ενέργειας είναι μεγάλη και εξαιρετικά πλούσια. 
      Επιπλέον, αυτή η πολιτική για την εξοικονόμηση πρέπει να εντάσσεται στο γενικότερο πλαίσιο μιας συνολικής πολιτικής που δεν αφορά τις επί μέρους πηγές του εφοδιασμού, αλλά συνολικά το ενεργειακό ισοζύγιο της χώρας, στο οποίο σε κάθε περίπτωση και σύμφωνα με τη δική μας προσέγγιση, σύμφωνα με την προσέγγιση του ΠΑ.ΣΟ.Κ., σύμφωνα με τη δική μας αντίληψη και τη δική μας ιδεολογία, θα πρέπει να ενισχύεται ολοένα και περισσότερο η πτυχή του περιβάλλοντος με βάση εκείνες τις πολιτικές και εκείνες τις πηγές που πραγματικά σέβονται το περιβάλλον, που χρησιμοποιούν νέες τεχνολογίες στην κατεύθυνση της προστασίας του περιβάλλοντος και μειώνουν την εξάρτηση της χώρας μας από το πετρέλαιο και τα ορυκτά καύσιμα. Αυτός είναι ο στόχος που μπορεί να οδηγήσει πράγματι στη βιώσιμη ανάπτυξη. 
      Όπως τόνισε ο εισηγητής μας κ. Παπαχρήστος, εμείς θα υποστηρίξουμε επί της αρχής το σχέδιο νόμου, γιατί θέλουμε να δώσουμε μία ώθηση στην πολιτική εξοικονόμησης ενέργειας της χώρας μας.
      Όμως, στα άρθρα, στα οποία ουσιαστικά φαλκιδεύετε την υλοποίησή του και δημιουργείτε τεράστια εμπόδια για την υλοποίηση της πολιτικής εξοικονόμησης στα κτήρια, θα έχετε την αρνητική ψήφο μας. 
      Σας ευχαριστώ, κύριε Πρόεδρε.  
     (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπουτσή. 
      Πριν δώσω το λόγο στον κύριο Υπουργό, θα ήθελα να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα οκτώ μαθητές και μαθήτριες και τρεις συνοδοί-καθηγητές από το Γυμνάσιο Οβρυάς Αχαΐας.
      Η Βουλή τους καλωσορίζει και τους εύχεται «καλές σπουδές».	
      (Χειροκροτήματα από όλες τις πτέρυγες της Βουλής)
	ΧΡΗΣΤΟΣ ΠΑΠΟΥΤΣΗΣ: Ο κ. Κατσιφάρας είναι Βουλευτής Αχαΐας, κύριε Πρόεδρε. 
    	ΠΡΟΕΔΡΕΥΩΝ (Γεώργιος Σούρλας): Ο κ. Κατσιφάρας θα μιλήσει αμέσως μετά. 
    Ορίστε, κύριε Υφυπουργέ, έχετε το λόγο. 
	ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, θέλω να κάνω μια πολύ σύντομη παρέμβαση αναφορικά με όσα είπε ο εκλεκτός συνάδελφος, εκπρόσωπος της Αξιωματικής Αντιπολίτευσης. 
	Υπάρχουν τρεις ενότητες θεμάτων: 
      Πρώτον, έγινε αναφορά από τον εκλεκτό συνάδελφο σχετικά με «πλάτες» που στήνονται για χρηματιστηριακά παιχνίδια ή για διαπραγματεύσεις «μαϊμού», θέλοντας να υποβαθμίσει και να υποβιβάσει την εντολή, ουσιαστικά, που είχε πάρει αυτή η Κυβέρνηση να ολοκληρώσει το πρόγραμμά της των βαθιών διαρθρωτικών αλλαγών, της ουσιαστικής υλοποίησης του Εθνικού Προγράμματος Μεταρρυθμίσεων, για το οποίο έχει πάρει, βεβαίως, και πολύ νωπή λαϊκή ψήφο εμπιστοσύνης. 
      Υποβαθμίζει δε το θέμα αυτό, γιατί θέτει ψευτοδιλήμματα του τύπου που σας προανέφερα, προφανώς, αναλογιζόμενος τι συνέβαινε στο παρελθόν, πριν από το 2004 και έχοντας στο νου του καταστάσεις που κάθε άλλο παρά κοσμούσαν την ελληνική πολιτεία. Ταυτίσεις με επιχειρηματίες μας παραπέμπουν σε μια άλλη εποχή, πάντως πριν από το 2004 και δεν αφορά περιόδους που την ευθύνη για τη διακυβέρνηση της χώρας την είχε η Κυβέρνηση της Νέας Δημοκρατίας. 
	Όπως επίσης και με τη χρήση όρων «ξεπουλήματος», στους οποίους έγινε αναφορά σχετικά με τον Ο.Τ.Ε., νομίζω ότι αυτό που τελικά επιτυγχάνει κανείς –ιδιαίτερα ο εκλεκτός συνάδελφος, εκπρόσωπος του ΠΑ.ΣΟ.Κ.- είναι να οδεύει προς το παρελθόν και να έρχεται κατάματα με μια πραγματικότητα που αφορά το δικό του κόμμα και κανένα άλλο. 
	Δεύτερο ζήτημα, όσον αφορά και την ενέργεια και την οικονομία. Οι μεταρρυθμίσεις γίνονται, προχωρούν με κάθε διαφάνεια και οι εξηγήσεις δίνονται κατά τον δέοντα τρόπο και χρόνο από τους καθ’ ύλην και κατ΄εξοχήν αρμόδιους Υπουργούς. 
	Τρίτον, όσον αφορά το μακροχρόνιο ενεργειακό σχεδιασμό. Η έννοια του μακροχρόνιου ενεργειακού σχεδιασμού, κυρίες και κύριοι συνάδελφοι, έλαβε σάρκα και οστά, αν θέλουμε να είμαστε ειλικρινείς, μόλις τα τελευταία τέσσερα χρόνια με πρωτοβουλία του Πρωθυπουργού και επί Υπουργίας του κ. Σιούφα, του σημερινού Προέδρου της Βουλής. Τότε ουσιαστικά σχεδιάστηκαν και τέθηκαν άμεσα σε εφαρμογή συγκεκριμένες πολιτικές, που ουσιαστικά κατέτειναν στο να επιτύχουν τους στόχους που προανέφερα και στην πρωτολογία μου και στις προηγούμενες παρεμβάσεις και παράλληλα να πετύχουν τον πολύ σημαντικό στόχο της αναβάθμισης της χώρας μας στο ευρύτερο γεωπολιτικό πεδίο, μέσα από τις διεθνούς κύρους συμφωνίες, που αφορούν κυρίως τον πετρελαιαγωγό Μπουργκάς - Αλεξανδρούπολη, του οποίου οι ρυθμοί επιταχύνθηκαν ιδιαίτερα τα τελευταία χρόνια για την υλοποίηση της συμφωνίας, αλλά βεβαίως και των αγωγών φυσικού αερίου TGI και Sourth Stream. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
	Και βεβαίως, αυτές οι επιτυχίες δεν διαφημίστηκαν από την Κυβέρνηση, κύριε Παπουτσή. Όπως είδατε, κανένας δεν βγήκε να διαφημίσει. Έγινε μια ενημέρωση στον κόσμο, όπως οφείλαμε. Τα σημεία της τελευταίας συμφωνίας είναι ευκρινή και τα γνωρίζετε πολύ  καλά. Μπορείτε να τα πληροφορηθείτε. Θα γίνουν αντίστοιχες ενημερώσεις και στη Βουλή. Σε κάθε περίπτωση, όμως, μπορούμε να πούμε αδιαμφισβήτητα ότι ήταν ένα πολύ θετικό βήμα με πολλαπλές θετικές επιπτώσεις για την πορεία της χώρας μας. Γι’ αυτό η αντίδραση που υπήρχε όλο αυτό το διάστημα από την πλευρά της Αξιωματικής Αντιπολίτευσης ήταν κάτι που μας παραπέμπει στη «σιωπή των αμνών», για να μην πω ότι τελικά είχαμε τη «σιωπή των αδρανών»! Γιατί ήταν τελικά αυτή η Κυβέρνηση που τα τελευταία τέσσερα χρόνια πραγματικά ενεργοποιήθηκε και έκανε την ευκαιρία και την πρόκληση πραγματικότητα. 
	Τέλος, αναφορικά με το υπό συζήτηση νομοσχέδιο έγινε γενικόλογη κριτική, χωρίς να εντοπίζονται συγκεκριμένες πλημμέλειες και αδυναμίες, του νομοσχεδίου και της οδηγίας. Το νομοσχέδιο –επαναλαμβάνω- μεταφέρει όλες τις αρχές και δεσμεύσεις που θεσπίζει η οδηγία. Οι τεχνικές ρυθμίσεις –το γνωρίζετε καλύτερα, αφού έχετε μεγαλύτερη εμπειρία από πολλούς συναδέλφους- θα ακολουθήσουν με συγκεκριμένες κανονιστικές πράξεις αντίστοιχου περιεχομένου. 
	Σας υπενθύμισα, κύριε συνάδελφε, ότι εσείς την οδηγία 93/1976 της τότε Ε.Ο.Κ. επιχειρήσατε να την εφαρμόσετε το 1998, με τον Κανονισμό Ορθολογικής Χρήσης και Εξοικονόμησης Ενέργειας. Πρόκειται για έναν κανονισμό που ουδέποτε εφαρμόσατε, καθώς δεν εκδώσατε τη σχετική υπουργική απόφαση από το Υ.ΠΕ.ΧΩ.Δ.Ε.. Εμείς ήδη έχουμε έτοιμο τον κανονισμό. Υπάρχει ήδη το σχέδιο για το σώμα επιθεωρητών, καθώς είναι προετοιμασμένες και όλες οι αποφάσεις. 
      Και μια τελευταία πινελιά. Πραγματικά οποιαδήποτε δράση έχει να κάνει με την προστασία βελτίωσης του περιβάλλοντος, με τη βελτίωση των συνθηκών του περιβάλλοντος…
      ΡΟΔΟΥΛΑ ΖΗΣΗ: Μην καταγγέλλετε χωρίς αυτοκριτική!
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Να ολοκληρώσω  κυρία συνάδελφε. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Δεν ήσασταν στην επιτροπή. Ούτε τεχνικό δελτίο δεν υπήρχε!
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Θα μου επιτρέψετε, κύριε συνάδελφε; Δεν μπορώ να μιλήσω έτσι. 
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριοι συνάδελφοι! Δεν βοηθάτε έτσι τη συζήτηση. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν διέκοψα κανένα συνάδελφο, ούτε τον εκλεκτό συνάδελφο εκπρόσωπο της Αξιωματικής Αντιπολίτευσης ο οποίος υπερέβη το χρόνο. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ, κύριοι συνάδελφοι! Δεν βοηθάτε έτσι τη συζήτηση. Δεν είναι  σωστή ενέργεια αυτή.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Μια πινελιά μόνο! Θα είχα τελειώσει τώρα.
      ΡΟΔΟΥΛΑ ΖΗΣΗ: Είναι παραποίηση της αλήθειας, κύριε Πρόεδρε! 
      ΠΡΟΕΔΡΕΥΩΝ (Γεώργιος Σούρλας): Αγαπητή κυρία Ροδούλα Ζήση, παρακαλώ πάρα πολύ!
      (Θόρυβος από την πτέρυγα του ΠΑ.ΣΟ.Κ)
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Αν θέλετε σταματώ. Δεν μπορώ να συνεχίσω έτσι. 
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Υπουργέ. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Απλώς, μια τελευταία υπενθύμιση θέλω να κάνω και μια ενημέρωση όσον αφορά το θέμα των υβριδικών αυτοκινήτων που τέθηκε από συνάδελφο. 
      Θα πρέπει απλώς να πω ότι συμπίπτει. Δεν το λέω  για να ευλογήσω τα γένια μου –συγγνώμη για το αδόκιμο της έκφρασης- αλλά είναι μια πρόταση την οποία έχω καταθέσει εγώ, ως μέλος της επιτροπής ήδη προ τριετίας, στην Επιτροπή Περιβάλλοντος. 
      Καθώς, βεβαίως, και για την πρόσθετη στέγη, που είναι μια πολύ σημαντική πρωτοβουλία, θα πρέπει να ενημερώσω το Σώμα ότι ξεκίνησε το 1999, όταν είχα την τιμή να είμαι εγώ Αντιδήμαρχος περιβάλλοντος στο Δήμο Θεσσαλονίκης, αλλά και, βεβαίως, έγινε κατάθεση συγκεκριμένης πρότασης -την έχω εδώ και θα την καταθέσω στα Πρακτικά- σχετικά με την εισαγωγή της «πράσινης στέγης» ή «κήποι στις ταράτσες». Ήταν μια πρόταση την οποία, επίσης, κατέθεσα στην Επιτροπή Περιβάλλοντος πριν από τρία χρόνια. 
      ΡΟΔΟΥΛΑ ΖΗΣΗ: Δεν ήταν πρόταση του Υ.ΠΕ.ΧΩ.Δ.Ε. το 2002 οι όψεις των κτηρίων και οι ταράτσες; 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Θέλω μ΄ αυτόν τον τρόπο να αποδείξω, κυρία συνάδελφε, ότι και σε ανύποπτο χρόνο ήμασταν εδώ πέρα, καταθέτουμε προτάσεις και τώρα βρισκόμαστε στη θέση, βεβαίως, να τις υλοποιούμε -αν θέλετε- με τη συναίνεση και της ελληνικής κοινωνίας. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Καλό το πράσινο στις ταράτσες, αλλά να έχουμε και νερό να ποτίσουμε τις γλάστρες μας! Για να δούμε, θα έχουμε νερό; 
      ΑΝΑΣΤΑΣΙΟΣ ΚΑΡΑΜΑΡΙΟΣ: Και να αντέχουν οι ταράτσες! 
      
      ΠΡΟΕΔΡΕΥΩΝ (Γεώργιος Σούρλας): 	Κύριε Παπουτσή, έχετε το λόγο. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε.
      Καταρχάς, θέλω να σημειώσω ότι ο κύριος Υφυπουργός με πολύ έντεχνο τρόπο κάνει αξιοποίηση του Κανονισμού της Βουλής και μόλις ολοκλήρωσε τη δεύτερη πρωτολογία του, δεδομένου ότι στις τέσσερις παρεμβάσεις που έχει κάνει με το τρίλεπτο, οι οποίες γίνονται πεντάλεπτο, είναι περίπου στο εικοσάλεπτο συνολικά….
      ΠΡΟΕΔΡΕΥΩΝ (Γεώργιος Σούρλας): Έτσι κάνατε και εσείς, ως Υπουργός. 
      ΧΡΗΣΤΟΣ ΠΑΠΟΥΤΣΗΣ: Το σημειώνω, επειδή αναφέρθηκε σε μένα, λέγοντας ότι ξεπέρασα το χρόνο. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Απάντησα στο συνάδελφο, κύριε συνάδελφε.  Δεν θα το έλεγα αν δεν απαντούσε.
      ΠΡΟΕΔΡΕΥΩΝ (Γεώργιος Σούρλας): Παρακαλώ!
      ΧΡΗΣΤΟΣ ΠΑΠΟΥΤΣΗΣ: Δεύτερον, όσον αφορά το σχόλιο σας για τις προτάσεις του Υ.ΠΕ.ΧΩ.Δ.Ε., που η συνάδελφος κ. Ροδούλα Ζήση ως αρμόδια Υφυπουργός ΠΕ.ΧΩ.Δ.Ε. την περίοδο εκείνη, είχε καταθέσει για τις οροφές και τις όψεις των κτηρίων, θέλω να σας πω ότι είχε απόλυτο δίκιο η συνάδελφος κ. Πιπιλή, η οποία μόλις απεχώρησε από την Αίθουσα μου είπε φεύγοντας: «Καμμία φορά χρειάζεται να μοιράσουμε τα πρακτικά του Δημοτικού Συμβουλίου της Αθήνας, όπου εκεί αναγράφονται όλες οι λεπτομέρειες της συνεργασίας του Δήμου της Αθήνας επί της Δημαρχίας της κ. Μπακογιάννη και τη συμμετοχή όλων μας.» Ευτυχώς η Βουλή αυτήν τη στιγμή έχει πολλούς προερχόμενους από το Δημοτικό Συμβούλιο της Αθήνας και την κ. Ζήση, ως αρμόδια Υπουργό ΠΕ.ΧΩ.Δ.Ε., ακριβώς γι’ αυτό το θέμα και με τις πρωτοβουλίες της τότε κυβέρνησης. 
      Δεύτερον, αναφερθήκατε στους αγωγούς –στο South Stream και στον TGI, τον αγωγό Τουρκίας-Ελλάδος-Ιταλίας- επικρίνοντας τις δικές μας προσπάθειες και κυρίως, μιλώντας για την ανυπαρξία της κυβέρνησης του ΠΑ.ΣΟ.Κ. της εποχής εκείνης και ότι όλα οφείλονται, εν πάση περιπτώσει, στην ενεργοποίηση της Κυβέρνησης της Νέας Δημοκρατίας. Αναφερθήκατε  μάλιστα και στις πρωτοβουλίες του σημερινού Προέδρου της Βουλής κ. Σιούφα. 
      Θέλω να σας πω ότι ο κ. Σιούφας -τόσο ως Πρόεδρος της Βουλής, ως πολιτικός άνδρας τον οποίο όλοι τιμούμε, αλλά και ως Υπουργός Ανάπτυξης-ουδέποτε χρησιμοποίησε αυτήν την προσέγγιση, την οποία χρησιμοποιήσατε εσείς πριν από λίγο. Το αντίθετο μάλιστα. Με εξαιρετική σεμνότητα -πρέπει να πω- αναγνώρισε τη δραστηριότητα των κυβερνήσεων του ΠΑ.ΣΟ.Κ. σ΄ όλους τους τομείς, σε μια πολιτική, η οποία ήταν εξελισσόμενη αυτά τα χρόνια, μια πολιτική η οποία ήταν υπό διαπραγμάτευση μεταξύ Ευρωπαϊκής Ένωσης, Ρωσίας και Ηνωμένων Πολιτειών στο G8, στη συνάντηση των Υπουργών Ενέργειας των οκτώ μεγαλύτερων βιομηχανικών κρατών του κόσμου. Επιπλέον, ήταν μια εξέλιξη η οποία βρίσκεται και θα βρίσκεται υπό διαπραγμάτευση και για τα επόμενα χρόνια. 
      Το θέμα της ασφάλειας του εφοδιασμού και της διαφοροποίησης των πηγών ενέργειας είναι ένα θέμα εξαιρετικής, υψίστης πολιτικής σημασίας που έχει άμεση σχέση με την εξωτερική πολιτική των κρατών-μελών και εξ αυτού δημιουργεί μια ιδιαίτερη πολυπλοκότητα. 
      Σε κάθε περίπτωση εγώ θα ήθελα να υπενθυμίσω ότι η κυβέρνηση του ΠΑ.ΣΟ.Κ., το ΠΑ.ΣΟ.Κ. σήμερα, ο Γιώργος Παπανδρέου και όλοι μας, ο καθένας από το δικό του μετερίζι και την προσωπική του συμβολή, έχουμε στηρίξει αυτήν την επιλογή των διαφορετικών πηγών εφοδιασμού. 
      Εκείνο που έχει σημασία όσον αφορά τον αγωγό South Stream, όμως, είναι ότι ζητούμε συγκεκριμένα στοιχεία και η Βουλή πρέπει να ενημερωθεί σχετικά με τις μελλοντικές εξελίξεις, γιατί εάν, για παράδειγμα, η υπογραφή της Συμφωνίας South Stream σημαίνει στην πράξη ακύρωση του αγωγού Τουρκίας-Ελλάδας-Ιταλίας και επιπλέον συμπεριλαμβάνει στη Συμφωνία αύξηση του ποσοστού φυσικού αερίου με μια νέα τιμή που εισέρχεται στην αγορά της Ελλάδας, χωρίς αντίστοιχη αύξηση του αλγερινού αερίου ή άλλης πηγής που πρέπει σύμφωνα με τις ευρωπαϊκές διατάξεις να περιλαμβάνεται στο ισοζύγιο των εισαγωγών και φυσικού αερίου, τότε σημαίνει ότι αυτή η Συμφωνία είναι επώδυνη, δυσβάστακτη, όχι από οικονομικής απόψεως, αλλά από πολιτικής απόψεως. Γιατί οδηγεί τη χώρα σε πολιτική εξάρτηση από τη Ρωσία. Γι’ αυτούς τους λόγους έχουμε επιφύλαξη. Γι’ αυτούς τους λόγους στεκόμαστε θετικά υπέρ της αρχής, αλλά θέλουμε συγκεκριμένες λεπτομέρειες και συγκεκριμένες διευκρινίσεις. 
      Τέλος και ολοκληρώνω, κύριε Πρόεδρε, έθεσα δύο ερωτήματα στα οποία δεν άκουσα καμμία απάντηση. Ούτε για την υπόθεση «ΜΥΤΙΛΗΝΑΙΟΣ» και «ΑΛΟΥΜΙΝΙΟΝ» άκουσα απάντηση ούτε άκουσα απάντηση για την υπόθεση του Ο.Τ.Ε.. Η απάντησή σας στην πραγματικότητα ούτε διέψευσε ούτε αρνήθηκε το γεγονός ότι υπάρχει παρασκηνιακή συνεργασία, η οποία είναι γνωστή προφανώς στη MIG και παίζονται χρηματιστηριακά παιχνίδια.
      Ποια είναι η αντίδραση της Κυβέρνησης; Εμείς ζητούμε την επίσημη αντίδραση της Κυβέρνησης. Έχετε την καλοσύνη να πάρετε το λόγο και να απαντήσετε επ’ αυτού; Ποια είναι η αντίδραση της Κυβέρνησης; Θέλουμε σαφή απάντηση. 
      Και επιπλέον όσον αφορά τη Δ.Ε.Η. και την ηλεκτρική ενέργεια, υπάρχει ένα θέμα. Αναφέρθηκα στο φόβο για μπλακ άουτ. Και εσείς χρησιμοποιείτε πολλές φορές το επιχείρημα ότι δεν θα πάθουμε μπλακ άουτ το καλοκαίρι, γιατί φτιάχνουμε το South Stream, έχουμε το Μπουργκάς-Αλεξανδρούπολη. Αυτά θέλουν περίπου μια δεκαπενταετία για να γίνουν και να έχουν απόδοση στο ενεργειακό ισοζύγιο. Το καλοκαίρι, όμως, έρχεται. Το πρόβλημα υπάρχει. Τι θα κάνετε; Ποια είναι η πρόβλεψή σας;
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπουτσή.
       ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, θα ήθελα το λόγο.
    ΠΡΟΕΔΡΕΥΩΝ (Γεώργιος Σούρλας): Θα απαντήσετε, κύριε Υπουργέ;
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ένα λεπτό μονάχα, γιατί ζητήθηκε επιτακτικά απάντηση.
    ΠΡΟΕΔΡΕΥΩΝ (Γεώργιος Σούρλας): Πολύ σύντομα, όμως.
    Ορίστε, έχετε το λόγο.
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ.
    Κύριε συνάδελφε, όσον αφορά το πνεύμα μέσα από το οποίο εκφραστήκατε σχετικά με τον ενεργειακό σχεδιασμό, δεν είμαστε καθόλου μακριά και ούτε ήταν η δικιά μου η βούληση να υπερβάλω όσον αφορά τη συνεισφορά στο ζήτημα αυτό αυτής της Κυβέρνησης. Απλώς θα ήθελα να υπογραμμίσω και προς ενημέρωση του Σώματος τις προσπάθειες που έχουν καταβληθεί κατά τη διάρκεια της διακυβέρνησης της χώρας από τις Κυβερνήσεις της Νέας Δημοκρατίας. Είναι χρέος μου, αν θέλετε, να εκφραστώ κι να διατυπώσω τις απόψεις μου με τον τρόπο που εγώ επιθυμώ, χωρίς όμως να απομακρύνομαι από το πνεύμα στο οποίο κινήθηκε και ο Υπουργός, αλλά και εσείς. Αυτά όσον αφορά το θέμα του ενεργειακού σχεδιασμού.
    Όσον αφορά τα υπόλοιπα ζητήματα, νομίζω ότι ήμουν σαφής πως οι αρμόδιοι Υπουργοί έχουν το λόγο να κρίνουν τον τρόπο και το χρόνο με τον οποίο θα δοθούν συγκεκριμένες διευκρινίσεις ή τοποθετήσεις στα σχετικά θέματα. Συγκεκριμένα, όσον αφορά στο Υπουργείο Ανάπτυξης, το οποίο  έχω την τιμή να υπηρετώ ως Υφυπουργός, μπορούμε να πούμε ότι τη Δευτέρα 12 Μαΐου ο κύριος Υπουργός σε ερώτηση για το αλουμίνιο θα δώσει τις κατάλληλες εξηγήσεις. 
    Ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
    Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Καραμάριος.
    ΑΝΑΣΤΑΣΙΟΣ ΚΑΡΑΜΑΡΙΟΣ: Κυρίες και κύριοι συνάδελφοι, παρακολούθησα τη συζήτηση με προσοχή από την έναρξη της διαδικασίας, θέλοντας να τιμήσω την ιδιότητά μου ως Κοινοβουλευτικού Εκπροσώπου και να είμαι ενήμερος για τα όσα λέγονται στη Βουλή από τους αξιότιμους κυρίους συναδέλφους. Ήμουν έτοιμος, στον κ. Παπουτσή, τον τελευταίο ομιλούντα, να πω ότι ευτυχώς, με την τελευταία του παρέμβαση στο τέλος της κύριας ομιλίας του μπήκε στο θέμα, αλλά πάλι καταλήγοντας σε θέματα εκτός του νομοσχεδίου, δεν μπορώ παρά να πω ότι δυστυχώς δεν με βρίσκει σύμφωνο σε αυτά που είπε.
    Όλοι οι συνάδελφοι σήμερα στάθηκαν σε αυτό το θέμα της οδηγίας. Δεν θέλω να πω για οδηγίες της Ευρωπαϊκής Ένωσης του παρελθόντος, που ξέρετε  πολύ καλά, κυρίες και κύριοι συνάδελφοι, ότι είχαν δοθεί, αλλά πέρασαν πολλά χρόνια για να ενσωματωθούν στο δίκαιό μας, επί των ημερών του ΠΑ.ΣΟ.Κ., που τόσα χρόνια κυβέρνησε. Σημασία έχει ότι με την οδηγία αυτή η οποία έρχεται σήμερα να ενσωματωθεί και έδωσε αφορμή σε όλους μας να δούμε το ενεργειακό πρόβλημα, ή αυτό που όλοι φοβόμαστε στην παγκόσμια πραγματικότητα για το τί έχουμε να αντιμετωπίσουμε, είμαστε υποχρεωμένοι σαν πολιτικά όργανα σε όλα τα κράτη να λάβουμε τα αναγκαία μέτρα. 
      Εγώ θα ήθελα να αναφερθώ – γιατί μου έκανε τεράστια εντύπωση – σ΄ ένα αφιέρωμα της εφημερίδας «ΤΑ ΝΕΑ», που έγινε πριν από ένα μήνα, κυρίες και κύριοι συνάδελφοι, πάρα πολύ ωραίο. Εδώ μέσα θα δείτε, στο αφιέρωμα «Ενέργεια», οι κύριοι τίτλοι σε τι αναφέρονται: «Έρχονται τα κτήρια που εξοικονομούν ενέργεια». «Αλήθειες και ψέματα για τον ηλεκτρισμό από λιθάνθρακα». «Κάθε ρύπος CO2 θα κοστίζει χρυσάφι». «Φτωχοί συγγενείς στις ανανεώσιμες πηγές ενέργειας: νησιά». «Το στοίχημα της υποβρύχιας διασύνδεσης». «Η πυρηνική ενέργεια ξανά στο προσκήνιο».
      «Ανάψτε πράσινο» είναι το σύνθημα. Και μέσα εκεί, στις σελίδες αυτές συμπεριλαμβάνονται όλες αυτές οι ανησυχίες και τα προβλήματα που παρουσιάζονται σήμερα. Το πρώτο άρθρο του: «Αρχή με καθαρότερα αυτοκίνητα και σύγχρονα κλιματιστικά». Ο κ. Φώλιας: «Στοχεύουμε οικονομικά και οικολογικά». «Έρχονται τα πράσινα κτήρια». «Αρχίζει η εφαρμογή της κοινοτικής οδηγίας», αυτή που σήμερα, «ήξεις, αφίξεις» ορισμένοι θέλουμε να την κατακρίνουν.
      «Τι αλλάζει στα δομικά υλικά». «Πώς θα εφαρμοστεί η οδηγία για την εξοικονόμηση ενέργειας στα κτήρια». «Πρόστιμα ρύπων 2-2,5 δισεκατομμύρια ευρώ στις ενεργοβόρες ελληνικές επιχειρήσεις». «Ρυπαίνεις, πληρώνεις». «Τζίρος 100.000.000.000 δολάρια στις μεγάλες εταιρείες». «Πωλούνται ρύποι». «Ο θεσμός της αγοράς δικαιωμάτων εκπομπών». «Ενεργειακό δίλημμα».
      «Μύθοι και αλήθειες για το λιθάνθρακα». «Ηλεκτρισμός με θαλασσινά μποφόρ». «Λύση το υβριδικό ρεύμα». «Πώς θα λειτουργούν τα υβριδικά υδροηλεκτρικά έργα». «Οι έλικες της ανάπτυξης». «Το τραίνο που χάνεται». «Νίκη της γραφειοκρατίας». «Πράσινο αέριο». «Ο χαμένος πλούτος». «Αξιοποιήσιμα απόβλητα από βουστάσια, τυροκομία κ.λπ.». «Νησιά χαμηλής τάσης». «Καθυστερεί λόγω γραφειοκρατίας το υποβρύχιο δίκτυο». «Δροσιά και ζεστό νερό με φυσικό αέριο. Ευχή ή κατάρα;». Κρίσιμα ερωτηματικά.
      Και ερχόμαστε στο τελευταίο: «Λειτουργία ενός τυπικού πυρηνικού αντιδραστήρα». Και δύο καθηγητές, αξιότιμοι κατά τα άλλα, ο ένας λέει «ναι στην πυρηνική ενέργεια», ο άλλος λέει «όχι στην πυρηνική ενέργεια».
      Αυτοί είναι οι τίτλοι του θαυμάσιου αυτού ένθετου της εφημερίδας, που απεικονίζει την πραγματικότητα. Και όλα αυτά γιατί; Εξ αιτίας της σημερινής οδηγίας, την οποία θέλουμε να ενσωματώσουμε.
      Είναι γνωστό και η οδηγία είναι σαφέστατη: σε μια παράγραφο της Οδηγίας λέει επί λέξει ότι «σύμφωνα με τις αρχές της επικουρικότητας και της αναλογικότητας, όπως ορίζονται στο άρθρο 5 της Συνθήκης, θα πρέπει να θεσπιστούν σε κοινοτικό επίπεδο γενικές αρχές, που θα προβλέπουν σύστημα απαιτήσεων ενεργειακής απόδοσης και τους στόχους του, αλλά η λεπτομερής εφαρμογή θα πρέπει να ανατεθεί στα κράτη-μέλη, επιτρέποντας έτσι σε κάθε κράτος-μέλος να επιλέξει το καθεστώς που ανταποκρίνεται καλύτερα στην κατάστασή του».
      Τι κάνουμε, λοιπόν, σήμερα; Αυτή η οδηγία, που είναι πράγματι οδηγία και θέτει τις βάσεις για να εδραιωθεί με νόμο, ο οποίος θα ψηφιστεί στη συνέχεια, η οποιαδήποτε μετέπειτα υπουργική απόφαση υλοποίησης αυτών που περιγράφονται στο νομοσχέδιο, έχει θέσει τις βάσεις, οι οποίες, η ελληνική πολιτεία πιστεύει ότι στη σημερινή κατάσταση, σε αυτή τη φάση είναι οι καλύτερες δυνατές προσπάθειες ή δυνατότητες που μας παρέχει η τεχνογνωσία σήμερα, για να εφαρμόσουμε αυτή την οδηγία.
      Γι’ αυτό και μου προκαλεί εντύπωση ότι εξ αιτίας αυτής της οδηγίας σήμερα κάποιοι θέλησαν να θέσουν το όλο ενεργειακό πρόβλημα της χώρας. Μα, δεν θα σταθούμε στο παρελθόν. Θέλω πάντοτε με τη συμβολή μας – γιατί αυτή είναι η αρχή μου στο Κοινοβούλιο – να προσθέτουμε και όχι να επικρίνουμε συνεχώς.
      Θέλοντας να συμβάλω, θα έλεγα στους αξιοτίμους κυρίους συναδέλφους, ότι αυτή η οδηγία είναι η αρχή, η απαρχή, εν πάση περιπτώσει, μιας νομοθετικής παρέμβασης, την οποία, πράγματι, η Ευρωπαϊκή Ένωση μέσα στην προσπάθεια της παγκοσμιοποίησης και της αντιμετώπισης της ρύπανσης του περιβάλλοντος θέλει να επιβάλει στα κράτη-μέλη.
«Είναι κακό που θα εφαρμόσουμε αυτή την οδηγία». Και ψέχθηκε η Κυβέρνηση για αυτή την καθυστέρηση. Είναι από το 2002 και ξεκίνησε, όπως είπε και ο κ. Παπουτσής, από το 2001. 
      Ερχόμαστε, λοιπόν, σήμερα και φέρνουμε αυτή την οδηγία, της οποίας, όπως θα είδατε, όλα σχεδόν τα άρθρα είναι μέσα στο νομοσχέδιο. Άλλο αν τώρα ορισμένα  –και θα το πούμε στην κατ’ άρθρον συζήτηση- μπορούμε να τα ξεπεράσουμε. Η οδηγία θέτει, όπως λέει σαφέστατα, το έλαττον των προϋποθέσεων. Μπορεί κάθε κράτος-μέλος να βάλει πολύ περισσότερους περιορισμούς. 
      Μας επικρίνετε, λοιπόν, γιατί ενσωματώνουμε την οδηγία! Βεβαίως ψηφίσατε επί της αρχής –και είναι προς τιμή σας- αλλά αυτό δεν αρκεί. Εκείνο που πρέπει να κάνουμε είναι να πούμε σε κάθε διάταξη ότι: αυτή δεν είναι σωστή ή αυτή πρέπει να μπει. Αφήστε τώρα ότι πίσω από εδώ κρύβονται πελατειακά συμφέροντα. Κύριοι συνάδελφοι, είναι ένα νομοσχέδιο που μετά την ψήφισή του εκείνοι που θα πάρουν την ευθύνη εφαρμογής του τί θα κάνουν; Θα εκδίδουν τα πιστοποιητικά που θα λέει ο νόμος, που θα ψηφίσουμε. Εκεί βρήκατε να πείτε ότι υπάρχουν πελατειακά συμφέροντα; Πού δηλαδή; Και ερχόμαστε να επικροτήσαμε αυτή τη στιγμή την άποψη ότι είναι δυνατόν οι πολεοδομίες  -και  πράγματι υπάρχουν πολλά σε βάρος των πολεοδομιών- θα συνεχίσουν πάλι ή κατ’ άλλο τρόπο να είναι περισσότερο διαπλεκόμενες στην έκδοση πιστοποιητικών! Μα, αν αυτό πιστεύουμε, τότε τι κάνουμε εμείς εδώ, αντί να λέμε «Όχι, κύριοι, θα προσέξουμε να γίνουν καλύτερα τα πράγματα, για να  μη φθάσουμε στο σημείο να λέμε ότι εκδίδονται παράνομα πιστοποιητικά και να καταστρατηγήσουμε τις διατάξεις που βάζουμε οι ίδιοι για περιορισμό της  ενέργειας, ψάχνοντας να βρούμε τον καλύτερο τρόπο»; 
      Για τις ανανεώσιμες πηγές ενέργειας η Κυβέρνησή μας – και το ξέρετε πολύ καλά- διέθεσε και διαθέτει πάρα πολλά χρήματα στην περιφέρεια, στην προσπάθεια να βρεθεί και άλλος τρόπος παροχής ενέργειας. Αυτή η προσπάθειά μας είναι κατακριτέα; Προς Θεού! 
      Ελέχθη ότι θα μπορούσαμε να δώσουμε και κίνητρα συγχρόνως. Βεβαίως, κανείς δεν αμφιβάλλει, αλλά μην ξεχνάτε ότι τα κίνητρα αυτά καθ’ εαυτά, συνεπαγόμενα οικονομικό κόστος, δεν μπορούν να δοθούν με αυτό το νομοσχέδιο. Θα πρέπει να έλθει άλλο νομοσχέδιο,  που  λόγω της επιβολής ή μείωσης φόρων ή προστίμων ή οποιωνδήποτε άλλων κινήτρων και παροχών, πρέπει να περάσει από το Γενικό Λογιστήριο του Κράτους, το οποίο θα  συνυπογράψει ή θα  φέρει  το Υπουργείο Οικονομίας και Οικονομικών, για  να βοηθήσει αυτό το νομοσχέδιο που μετά από λίγες μέρες θα γίνει νόμος του Κράτους. Και μέχρι να εκδοθούν οι υπουργικές αποφάσεις, αντιλαμβάνεστε ότι υπάρχει όλη η ευχέρεια, ούτως ώστε ο καθένας  από μας να προτείνει εκείνα τα κίνητρα που θα είναι πράγματι επιβοηθητικά στην υλοποίηση αυτού του νομοσχεδίου. Δεν μπορούσε, λοιπόν, να γίνει συγχρόνως  για νομοτεχνικούς τρόπους και λόγους. 
      Ελέχθησαν πολλά περί του ενεργειακού μας προβλήματος. Μην ξεχνάτε, κυρίες και κύριοι συνάδελφοι, ότι η Ρ.Α.Ε. (Ρυθμιστική Αρχή Ενέργειας) έγινε επί των ημερών σας και εμείς ευχηθήκαμε τότε που -συζητήσαμε εν εκτάσει- μακάρι να είχαμε προβλέψει καλύτερα τον ενεργειακό σχεδιασμό της χώρας. Μη μου πείτε όμως ότι προχώρησε ενεργειακός σχεδιασμός σωστός. 
      Εάν θα σας έλεγα ένα παράδειγμα και μόνο, αυτό είναι το εξής: Το 2001, με απόφαση του τότε Υπουργού Ανάπτυξης, του κ. Τσοχατζόπουλου, ανετέθη στη Δ.Ε.Η. η κατασκευή ενός εργοστασίου στην πατρίδα μου, τη Ρόδο, και ήρθε το 2007 το Συμβούλιο Επικρατείας και ακύρωσε εκείνο το διαγωνισμό, που είχε ανατεθεί ήδη σε μία εταιρεία, γιατί ήταν ενάντια του νόμου. Και σήμερα τα νησιά μας, πράγματι, όλα πάσχουν από ενεργειακό πρόβλημα. Έχουμε τον κίνδυνο και είδατε όλοι τις διακοπές. Αντί, λοιπόν, να πούμε σήμερα τι μπορούμε να κάνουμε για το  μέλλον, επικρίνουμε τους ίδιους τους εαυτούς μας.
      Κυρίες και κύριοι συνάδελφοι, έχω την εντύπωση και τη βεβαιότητα ότι τη βιώσιμη ανάπτυξη, με την οποία κατέληξε ο κ. Παπουτσής, όλοι τη θέλουν.  Ποιος δεν τη θέλει; Ποιος δεν θέλει την καλύτερη διαβίωση του ανθρώπου; Όμως, πρέπει να καταλάβουν και αυτοί που μένουν στα μεγάλα κέντρα ότι δεν είναι μόνο τα μεγάλα  κέντρα, αλλά είναι όλη η Ελλάδα αυτήν τη στιγμή. Όλη η Ελλάδα έχει τις ανάγκες, τις ομορφιές, τις ιδιαιτερότητες και τον πολιτισμό της. Όλα μαζί πρέπει να τα σχεδιάσουμε. 
      Ο χωροταξικός σχεδιασμός, ο οποίος κατατίθεται μετά από τόσα χρόνια, από το 1975, είναι συνταγματική επιταγή. Επιτέλους, έρχεται ένα χωροταξικό σχέδιο και πριν ακόμα το φέρουμε στη Βουλή για να το συζητήσουμε, αρχίσαμε να κατακρίνουμε τις διατάξεις, τις οποίες ακόμα δεν τις ξέρουμε. Τις είδαμε σε σχέδιο νόμου, αλλά θα τις συζητήσουμε εδώ. 
      Αυτός, λοιπόν, ο χωροταξικός σχεδιασμός έχει σχέση με το σημερινό νομοσχέδιο. Εκεί θα ήθελα να παρακαλέσω τον κύριο Υπουργό, επειδή η βάση της oδηγίας, όπως σας είπα και πρωτύτερα, δεν είναι αυτή καθ΄αυτή, αλλά το κράτος-μέλος και η Κυβέρνησή μας έχει το δικαίωμα να θεμελιώσει και να συμπεριλάβει και άλλες διατάξεις, οι οποίες μπορούν να είναι καλύτερες, να μην ξεχάσουμε τις ιδιαιτερότητες των νησιών. Είναι συνταγματική επιταγή. Όταν ο νομοθέτης θεσπίζει νόμους και όταν η διοίκηση δρα κανονιστικά, πρέπει να λαμβάνουν υπ' όψιν τις ιδιαιτερότητες των νησιών μας. 
      Άκουσα εδώ από μία συνάδελφο δυστυχώς ότι, εάν αφήσουμε στα νησιά έξω τα σπίτια κάτω των πενήντα τετραγωνικών, θα γίνει καταστρατήγηση του νόμου. Αφήστε, κυρίες και κύριοι συνάδελφοι. Σε κάποιον που έχει ένα ωραίο σπιτάκι σε ένα νησί με δέκα στρέμματα και έχει γύρω αμπέλια και χωράφια, θα του πεις ότι πρέπει να κάνει περιβαλλοντική μελέτη και να φέρει πιστοποιητικό, για να το ανακαινίσει ή να χτίσει δίπλα; Χρειάζεται μία επιπρόσθετη διάταξη και θα τα πούμε στην κατ’ άρθρον συζήτηση, ότι εκεί, σε ό,τι αφορά τα νησιά, η θεσμοθέτηση αυτών των διατάξεων πρέπει να έχει άλλη μορφή. 
      Κυρίες και κύριοι συνάδελφοι, θέλω να καταλήξω, ελπίζοντας στην κατ’ άρθρον συζήτηση ότι θα συμβάλετε όλοι σας, η σύνταξη αυτού του νομοσχεδίου να είναι η καλύτερη. Μην περιμένετε από τη διατύπωση μόνο του νόμου να σωθεί ο κόσμος. Πρέπει οι ίδιοι οι πολίτες να συναισθανθούμε τον κίνδυνο, ο οποίος μας διατρέχει. Εάν σήμερα η ηλεκτρική ενέργεια πράγματι για εμάς είναι πλέον λίγη, δεν  μπορείτε να το παραβλέπετε και ευτυχώς που βρίσκετε κάποιους έμμεσους λόγους να επαινέσετε αυτό που η Κυβέρνηση μας έκανε, να έχει και άλλη τροφοδοσία ενέργειας με τη μεταφορά του φυσικού αερίου από εκεί που ο κύριος Πρωθυπουργός πριν από λίγες ημέρες υπέγραψε. Είναι μεγάλο αυτό το επιχείρημα και το κατόρθωμα και ας μην υποκύπτουμε πολλές φορές σε ότι θέλουν κάποιοι, ότι πρέπει να αγοράζουμε ενέργεια από εκείνες τις χώρες. Όχι, εμείς πρέπει σαν κράτος να δούμε εκείνο που μας συμφέρει και αυτό πρέπει να επιδιώξουμε να κάνουμε. 
      Εγώ είμαι ευχαριστημένος και χαίρομαι, γιατί μας δόθηκε η ευκαιρία με αυτό το νομοσχέδιο, που δεν κάνει τίποτα άλλο παρά μία προσπάθεια αναχαίτισης της παράνομης δράσης εναντίον του ίδιου του ανθρώπου, αυτό να το ανακόψουμε, προσπαθώντας όλοι μας να εφαρμόσουμε πιστά τις διατάξεις ή αυτές που όλοι μας θα βοηθήσουμε να γίνουν οι καλύτερες. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Καραμάριο.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Γεώργιος Σούρλας): Είναι η τρίτη φορά που παίρνετε το λόγο. 
      ΑΣΤΕΡΙΟΣ ΡΟΝΤΟΥΛΗΣ: Για άλλο λόγο. Θέλω δύο λεπτά, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Ροντούλη, έχετε το λόγο. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      Εμέμφθη ο κ. Καραμάριος το κόμμα μας, διότι επί της αρχής καταψηφίσαμε.
      Θα μπορούσαμε πάρα πολύ εύκολα να υπερψηφίσουμε, να πούμε ένα απλό «ναι» επί της αρχής και τελειώσαμε. Καταψηφίζουμε, διότι θεωρούμε το όλο νομοσχέδιο αναποτελεσματικό, γραφειοκρατικό, που θα εκφυλιστεί σ΄ ένα πιστοποιητικό από έναν ενεργειακό επιθεωρητή -θα δούμε πώς θα το παίρνουν όλοι- και θα χρησιμοποιηθεί ως φύλλο συκής, ενώ με τη στάση μας αυτή εμείς προσπαθούμε να αφυπνίσουμε συνειδήσεις των κυβερνώντων.
     Κύριε Καραμάριε, θέλω να σας απευθύνω με όλη την καλή διάθεση ένα ερώτημα. Έχει δεσμευθεί η χώρα μας να υλοποιήσει το 2010 κάποιους στόχους με βάση τις κοινοτικές οδηγίες: συμμετοχή των ανανεώσιμων πηγών ενέργειας στην ηλεκτροπαραγωγή κατά 20%, αν είμαι ακριβής, και στο ενεργειακό ισοζύγιο κατά 12%. Τα βιοκαύσιμα στις μεταφορές έχουν ένα ποσοστό 5,75% μέχρι το 2010 και στην ηλεκτροπαραγωγή 1,2%. Και σας ερωτώ: Τι στιγμή που δεν θα πιάσουμε τους στόχους αυτούς, ξέρετε πόσο είναι το πρόστιμο ετησίως; Είναι 70.000.000 ευρώ. Τότε τι θα έρχεστε να λέτε; Ότι να, φέραμε αυτό το νομοσχέδιο, είμαστε συμβατοί με τις κοινοτικές οδηγίες για τη ενεργειακή κατανάλωση των κτηρίων; Δηλαδή κοροϊδεύουμε τον κόσμο και γι’ αυτό επί της αρχής καταψηφίζουμε το νομοσχέδιο.
     ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, το λόγο
     ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο για ένα λεπτό.
     ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, όπως είδατε, δεν αναφέρθηκα προσωπικά σε κανέναν. Και είναι δικαίωμα του κάθε Βουλευτή να κρίνει τη στάση κάποιου κόμματος. Από εκεί και πέρα το κόμμα τους ψήφισε «κατά». Λυπούμαι, είπα, διότι ορισμένοι δεν θέλουν να καταλάβουν ότι με αυτό το νομοσχέδιο μας δίνεται η ευκαιρία να περιορίσουμε στο ελάχιστο τους ρύπους. Τι άλλο να κάνουμε;
     ΠΡΟΕΔΡΕΥΩΝ (Γεώργιος Σούρλας): Ο καθένας αναλαμβάνει τις ευθύνες του.
     Ο κ. Κατσιφάρας έχει το λόγο, με την αγόρευση του οποίου ολοκληρώνουμε τη συζήτηση. Δεν έχουμε άλλο περιθώριο. Έχουμε απογευματινή συζήτηση στις 18.00΄.
     Ορίστε, κύριε Κατσιφάρα.
     ΑΠΟΣΤΟΛΟΣ ΚΑΤΣΙΦΑΡΑΣ: Ευχαριστώ, κύριε Πρόεδρε.
     Κύριε Υπουργέ, αγαπητοί συνάδελφοι, η Κυβέρνηση δυστυχώς -και λυπάμαι πραγματικά που το λέω- έχει αποδεχθεί το ρόλο του τροχονόμου των ιδιωτικών συμφερόντων των επιχειρήσεων που αναπτύσσονται σήμερα επενδυτικά στο χώρο της ενέργειας ή αυτούς που βλέπουν ότι εκεί ξανά υπάρχει ένα πεδίο επιχειρηματικό. Πρόσφατο χαρακτηριστικό παράδειγμα η αλλαγή στάσης της ηγεσίας του Υπουργείου Ανάπτυξης στο θέμα της Αλουμίνιον Ελλάδος.
     Κύριε Υπουργέ, είχατε δεσμευθεί δημοσίως και η προηγούμενη πολιτική ηγεσία του Υπουργείου, ο κ. Σιούφας με καθαρότατο τρόπο, όπως και η δική σας ηγεσία, ότι δεν θα γίνει τέτοια αλλαγή στην άδεια της συγκεκριμένης επιχείρησης. Τι άλλαξε πραγματικά; Γιατί επιλέξατε τη Μεγάλη Πέμπτη το μεσημέρι, όταν έκλειναν όλοι για εορτές του Πάσχα, εφημερίδες, πολιτικό προσωπικό; Γιατί άλλαξε η στάση σας;
     Αλήθεια, πως απαντάτε και πως θα αντιμετωπίσετε το μεγάλο κίνδυνο που είναι υπαρκτός πλέον, κατά τα λεγόμενα των δικών σας ανθρώπων που έχετε διορίσει, του κ. Αθανασόπουλου; Είναι ο διευθύνοντας σύμβουλος στη Δ.Ε.Η., ο οποίος πολύ πρόσφατα, το Φεβρουάριο μήνα, σε συζήτηση στην Επιτροπή των Δ.Ε.Κ.Ο. της Βουλής είπε επί λέξει ότι πραγματικά, αν θα αλλάξει η άδεια της συγκεκριμένης επιχείρησης από αυτοπαραγωγού σε ανεξάρτητο παραγωγό, η ίδια η Δ.Ε.Η. θα έχει απώλεια περίπου 80.000.000 ευρώ. Ο ίδιος το εκτίμησε, που σημαίνει ότι έχει μηχανισμό. Είχε ειδικούς επιστήμονες, κοστολόγους, είναι ο υπεύθυνος που διαχειρίζεται τη Δ.Ε.Η., όπου εκεί θα μπει το δίκτυο. 
     Αυτό, κύριε Υπουργέ, το συνυπολογίσατε και πήρατε αυτή την απόφαση; Να χάσει δηλαδή το δημόσιο, να χάσει η Δ.Ε.Η. αυτά τα χρήματα. Για ποιο λόγο;
     Κατάλαβα, κύριε Καλαφάτη, ότι θα απαντήσει τη Δευτέρα ο κύριος Υπουργός.
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Θα απαντήσω.
    ΑΠΟΣΤΟΛΟΣ ΚΑΤΣΙΦΑΡΑΣ: Εγώ δεν θέλω να σας φέρω σε δύσκολη θέση. Ξέρετε τη βαθιά εκτίμηση που έχω προσωπικά σε σας και την καταθέτω πάλι σήμερα. Γνωρίζετε επίσης ότι το ερώτημα που θέτω δεν αφορά εσάς. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν υπάρχει προσωπικό θέμα. Είναι ενιαία η Κυβέρνηση.
      ΑΠΟΣΤΟΛΟΣ ΚΑΤΣΙΦΑΡΑΣ: Όμως, δεν μπορεί από αυτό το επίσημο βήμα της Βουλής να τίθεται τέτοιο πολιτικό ζήτημα και ο Υπουργός να μην είναι εδώ να απαντήσει, όπως δεν απάντησε χθες για την ενέργεια. Ήρθε και έφυγε, όπως δεν έχει απαντήσει ποτέ. Καταλαβαίνω πάλι την ανάγκη σας να στηρίξετε τον Υπουργό, είναι γενναίο και ευγενές εκ μέρους σας, αλλά αυτή είναι η πραγματικότητα.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, δεν το κάνω από ευγένεια πολιτική.
      ΑΠΟΣΤΟΛΟΣ ΚΑΤΣΙΦΑΡΑΣ: Και από ευθύνη πολιτική, το κατανοώ. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Απλώς είναι μία πραγματικότητα. Η τοποθέτηση θα γίνει καθαρή και ευκρινής σε λίγες ημέρες. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ.
      ΑΠΟΣΤΟΛΟΣ ΚΑΤΣΙΦΑΡΑΣ: Τοποθέτηση από την ημέρα …
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Για το ζήτημα το οποίο τέθηκε από το συνάδελφό σας, Κοινοβουλευτικό Εκπρόσωπο του ΠΑ.ΣΟ.Κ..
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ.
      ΑΠΟΣΤΟΛΟΣ ΚΑΤΣΙΦΑΡΑΣ: Δεν υπάρχει τοποθέτηση; Δεν ανέλαβε η Κυβέρνηση τις ευθύνες όταν έβαζε αυτήν την υπογραφή; 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Θέτετε ένα ερώτημα στο οποίο θα απαντήσω.
      ΑΠΟΣΤΟΛΟΣ ΚΑΤΣΙΦΑΡΑΣ: Χρειάζεται μία εβδομάδα ακόμα …
      ΠΡΟΕΔΡΕΥΩΝ (Γεώργιος Σούρλας): Υπάρχει και Προεδρείο, μην με υποχρεώσετε να υψώσω τη φωνή μου. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ και κύριοι συνάδελφοι, η χώρα μας έχει ανάγκη μιας άλλης πολιτικής, ενός διαφορετικού τρόπου και μακρόπνοου ενεργειακού σχεδιασμού που να απαντά σε τρία πράγματα, στην προστασία του περιβάλλοντος, στην επάρκεια του ενεργειακού ισοζυγίου και στον περιορισμό της εξάρτησης. Επειδή μιλάμε συνέχεια για ενεργειακό σχεδιασμό, να δούμε πώς ξετυλίγονται οι πολιτικές της Κυβέρνησης, η οποία δεσμεύει και τη χώρα μας, γιατί πάνω σε αυτές είναι οι εφαρμοσμένες, αν το θέλετε, πρακτικές όλης της κοινωνίας, της οικονομίας, της παραγωγικής διαδικασίας.
      Προστασία του περιβάλλοντος. Αλήθεια, κύριε Υπουργέ, τι έχετε κάνει μέχρι τώρα για τις υπάρχουσες μονάδες; Έχουμε «φάει» τόσα πρόστιμα. Ποιες είναι οι πρωτοβουλίες; Τι έχετε προσθέσει σε φίλτρα, σε προστασία, σε ενεργειακές πολιτικές; Μέχρι και πρόσφατα «έφαγε» πρόστιμο η χώρα μας. 
      Δεύτερον, λέτε, χωρίς να το έχετε κοστολογήσει, ότι οι νέες επενδύσεις που θα γίνουν θα είναι με λιθάνθρακα. Το εννοείτε ή απλά το έχετε ρίξει στην αγορά για να δείτε τι ανταπόκριση θα υπάρξει; Είναι ο λιθάνθρακας, ναι ή όχι, από τα πιο ρυπογόνα σήμερα καύσιμα; Εάν είναι, έχετε περιβαλλοντική προστασία; Προφανώς όχι, αλλά πείτε το. Πείτε την αλήθεια.
      Σε ό,τι αφορά τις ΑΠΕ, που πράγματι είναι ένα καλό εργαλείο για να μπορείς να απαντήσεις και στο θέμα της προστασίας του περιβάλλοντος. Χαίρεστε πραγματικά γιατί σήμερα στα φωτοβολταϊκά υπάρχει το απέραντο χάος; Πάνω από δέκα χιλιάδες μικροί επενδυτές που εσείς τους ανοίξατε αυτόν το δρόμο, με τη δική σας συμπεριφορά, «βρίσκονται στον αέρα», γιατί όλη η πολιτική σας εκεί τους οδηγεί. Όχι ότι δεν θα πάνε τα κίνητρα και τα χρήματα σε κάποιους. Θα πάνε στους μεγάλους, κύριε Υπουργέ και έχετε ακυρώσει ένα ολόκληρο πρόγραμμα. Το ίδιο συμβαίνει και σε άλλες πολιτικές. 
      Να πάρουμε ως παράδειγμα τη γεωθερμία στη χώρα μας. Αλήθεια, έχετε πάρει καμμία πρωτοβουλία; Για πείτε το μας, γιατί δεν το ξέρουμε. Τη γνωρίζει κανείς; Ανοίγει καθόλου το παιγνίδι εκεί; Μπορείτε να μας πείσετε επίσης τι καινούργιο έχετε προσθέσει στην αιολική ενέργεια στη χώρα μας, πέρα από τις όποιες επενδύσεις έχουν γίνει μέχρι σήμερα; Λυπάμαι, κύριε Υπουργέ, αλλά αυτό δεν συγκροτεί ολοκληρωμένη πολιτική σε επίπεδο ανανεώσιμων πηγών ενέργειας.
      Σε ό,τι αφορά την εξάρτηση, το πνεύμα και την πολιτική μας την ξέρετε. Και εμείς δεν θέλουμε και αυτό ήταν η πολιτική μας. Αυτή συνεχίζετε, κύριε Υπουργέ. Και για τον αγωγό Μπουργκάς-Αλεξανδρούπολη, πολιτική του ΠΑ.ΣΟ.Κ. συνεχίζετε. Ο κ. Σιούφας είχε τη γενναιότητα να το αποδεχθεί και να πει, εγώ χτίζω πάνω σε αυτό. Ο οριζόντιος άξονας και αυτός επί ΠΑ.ΣΟ.Κ. είχε ξεκινήσει. Κάνετε βήματα; Είσαστε υποχρεωμένοι να τα κάνετε τα βήματα. Μήπως, όμως, τα κάνετε με μεγάλη καθυστέρηση; Εγώ δεν λέω ότι είναι εύκολα, γιατί πλέον είναι στο εθνικό επίπεδο και ευρύτερα σε γεωστρατηγικό επίπεδο και αυτό το κατανοούμε, γιατί ξέρουμε τις δυσκολίες που υπάρχουν, αλλά δεν θέλουμε σε καμμία περίπτωση να ακυρώνεται μία ολόκληρη πρωτοβουλία.
      Σε ό,τι αφορά το συγκεκριμένο νομοσχέδιο κάνετε, κύριε Υπουργέ, δυστυχώς μία τυπική διεκπεραίωση με την εφαρμογή της οδηγίας στο ελάχιστο δυνατό σημείο. Δεν βάζετε στόχους για τη χώρα. 
    Εμείς δεν είπαμε ότι είναι εύκολο. Ξέρουμε ότι έχουμε πολλούς μικρούς ιδιοκτήτες εδώ στη χώρα μας, ξέρουμε πραγματικά τις αδυναμίες, ξέρουμε ότι δεν έχουμε χωροταξικό σχέδιο, ξέρουμε ότι τα μισά κτήρια είναι παράνομα. Μην μας λέτε όμως να συμβιβαστούμε στο ελάχιστο. Εμείς κατ’ αρχήν το ψηφίζουμε. Αλλά θεωρούμε ότι μέσα από την εξοικονόμηση ενέργειας που είναι ο φθηνότερος, ο καθαρότερος και, αν θέλετε, ο πιο έξυπνος τρόπος, μπορούμε πραγματικά να απαντήσουμε στο μεγάλο πρόβλημα της ενέργειας. Να μην επιβαρύνουμε, αλλά να εξοικονομήσουμε ενέργεια. Δεν μπορεί να την σπαταλάμε. Δεν έχει περιθώρια η χώρα μας να την σπαταλάμε.
    Επίσης, μπορούμε να μειώσουμε και τα οικονομικά, αν το θέλετε, στοιχεία της κάθε οικογένειας μέσα από εκεί και να βελτιώσουμε το οικογενειακό εισόδημα. Όμως, κύριε Υπουργέ, χρειάζεται  μια άλλη προσέγγιση στο θέμα της εξοικονόμησης ενέργειας στα ενεργειακά κτήρια. Δεν το θέλετε, γραφειοκρατία, τυπική διεκπεραίωση, δεν θα πετύχετε καθόλου, μα καθόλου και κανέναν στόχο.
    Επίσης, κύριε Υπουργέ, το θέμα της πυρηνικής ενέργειας, ποιος το ανοίγει; Ο Υπουργός Περιβάλλοντος. Και δεν το ανοίγει δημόσια. Ο θεματοφύλακας του περιβάλλοντος ανοίγει ένα θέμα και το χαρακτηρίζει ως εναλλακτική, αν το θέλετε, ενέργεια, ως πράσινη ενέργεια σ’ αυτό που έχουμε τοποθετηθεί σαν χώρα μέχρι τώρα.
    Το ΠΑ.ΣΟ.Κ., όχι μόνον σήμερα, αλλά και το 2003 με την Υπουργό μας τότε τη κ. Ροδούλα Ζήση σε επίπεδο Υπουργών Ευρωπαϊκής Κοινότητας είχε πάρει σαφή θέση με άλλες χώρες. Μην πάτε, λοιπόν, να βαφτίσετε καθαρά ότι η πυρηνική ενέργεια είναι εναλλακτική ενέργεια. Νομίζω ότι προσβάλετε τη νοημοσύνη και των επιστημόνων και της κοινωνίας. 
    Και δεύτερον, δεν υπάρχουν αυτά τα περιθώρια στη χώρα μας. Στη χώρα μας ή θα υπάρχει ένα μοντέλο που θα βασίζεται στο περιβάλλον ως υπεραξία και στον πολιτισμό της για να αντέξει παραγωγικά και εθνικά ως οικονομία στο μέλλον ή πραγματικά, αν πάτε με αυτές τις πολιτικές, οι οποίες ουσιαστικά υπονομεύουν μακροπρόθεσμα τα συμφέροντα της χώρας, δεν θα προσθέσετε τίποτα. 
    Κλείνοντας, κύριε Υπουργέ, θέλω να πω, ότι έχετε τα περιθώρια μέχρι  να κάνετε τις πολλές υπουργικές αποφάσεις και προεδρικά διατάγματα. Δείτε λίγο την πολιτική των κινήτρων. Στα παλιά κτήρια δεν θα υπάρχει κανένα ενδιαφέρον για αντικατάσταση, για ενεργειακή προστασία, αν δεν υπάρχει πολιτική κινήτρων. Αξιοποιείστε το τραπεζικό σύστημα, αξιοποιείστε τους αναπτυξιακούς νόμους, αξιοποιείστε το Ε.Σ.Π.Α. και δώστε κίνητρα. Κάντε το αντίστοιχα σε μεγάλες επενδυτικές, αν το θέλετε, κατασκευές, όπως είναι ο τουρισμός, τα βιομηχανικά κτήρια, μεγάλα εμπορικά κέντρα και βάλτε ως στόχο μια πόλη να την κάνετε πρότυπο, για να αποκτήσει κουλτούρα και παιδεία και αν θέλετε και ανταγωνιστικότητα η κοινωνία μεταξύ της, γιατί αυτό που ζητάμε, επειδή ανεβάζει τον πήχη, είναι ενεργούς πολίτες, ενεργή κοινωνία και το Κράτος συμπαραστάτη και μοχλό. 
    Σας ευχαριστώ, κύριε Πρόεδρε, για την ανοχή σας.
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου.
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, αν μου επιτρέπετε για ένα λεπτό.
      ΠΡΟΕΔΡΕΥΩΝ (Γεώργιος Σούρλας): Πώς μπορούμε να σας στερήσουμε το λόγο για ένα λεπτό;
      ΕΥΑΓΓΕΛΟΣ ΠΑΠΑΧΡΗΣΤΟΣ: Και εγώ θα ήθελα το λόγο επί της διαδικασίας, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, ξεχάστε τώρα τη διαδικασία.
      ΕΥΑΓΓΕΛΟΣ ΠΑΠΑΧΡΗΣΤΟΣ: Με συγχωρείτε, κύριε Πρόεδρε. Οι εισηγητές έχουν δικαίωμα δευτερολογίας. Με τη διαδικασία που επιλέγετε εσείς…
      ΠΡΟΕΔΡΕΥΩΝ (Γεώργιος Σούρλας): Δεν την επιλέγω εγώ. Εχει καθιερωθεί η διαδικασία.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, δεν με ενδιαφέρουν τα καθιερωμένα. Θα με έχετε ακούσει επανειλημμένα να λέω ότι αυτή η Βουλή δεν είναι Βουλή Βουλευτών, αλλά είναι Βουλή Υπουργών και Κοινοβουλευτικών Εκπροσώπων. 
      (Χειροκροτήματα από την πτέρυγα του ΠΑ.ΣΟ.Κ.)
      Και ρωτήστε τους συναδέλφους πως νοιώθουν. Ρωτήστε τους δικούς σας συναδέλφους που έφυγαν απηυδισμένοι. Δεν μπορεί εν ονόματι του «έτσι γινόταν»…
      Εμένα δεν με ενδιαφέρει τι γινόταν. Με ενδιαφέρει τι θα γίνεται από εδώ και πέρα. 
      ΠΡΟΕΔΡΕΥΩΝ (Γεώργιος Σούρλας): Σας ενδιαφέρει. Καλά κάνετε τις παρατηρήσεις σας, λαμβάνονται υπόψη, υπάρχουν όργανα τα οποία αποφασίζουν. Θα έρθει η ώρα τροποποίησης του Κανονισμού της Βουλής και να τα θέσετε αυτά. Εγώ τι θέλετε να κάνω τώρα; Να αυθαιρετήσω; Πώς δεν σας ενδιαφέρει; Ο Κανονισμός εφαρμόζετε ακριβώς. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Δηλαδή προχωράμε στη συζήτηση επί των άρθρων, χωρίς να έχουμε ψηφίσει; 
      ΠΡΟΕΔΡΕΥΩΝ (Γεώργιος Σούρλας): Δεν στερείται το δικαίωμα κανενός να πάρει το λόγο. 
    ΕΥΑΓΓΕΛΟΣ ΠΑΠΑΧΡΗΣΤΟΣ: Άλλο το πότε θα μιλήσουν και άλλο σε κάθε ομιλία Βουλευτή να έχουμε απάντηση. Και να σας πω κάτι, γιατί είναι πολλά τα ζητήματα; Εδώ μας φέρανε τροπολογία για τους οπτικούς και σεις, το Προεδρείο, έπρεπε να τη στείλετε πίσω. Με τα κτήρια, τί σχέση έχουν οι οπτικοί και τα γυαλιά;
    ΠΡΟΕΔΡΕΥΩΝ (Γεώργιος Σούρλας): Θα τα αναπτύξετε τα ζητήματα. Τώρα είπατε διαδικαστικά, είπατε ουσιαστικά. 
    Ορίστε, κύριε Υπουργέ, έχετε το λόγο.
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, δεν θέλω να κάνω κατάχρηση νομίμου δικαιώματος που μου εκχωρείτε βάσει του Κανονισμού. Εάν δεν έχω το δικαίωμα να μιλήσω, να μη μιλήσω. Εάν γίνεται να μιλήσω κατόπιν άδειας του Προέδρου και με τη συναίνεση του Σώματος, να μιλήσω για ένα λεπτό. Το λέω για να είμαστε ξεκάθαροι, κύριε συνάδελφε. 
     ΕΥΑΓΓΕΛΟΣ ΠΑΠΑΧΡΗΣΤΟΣ: Δεν αφορά την τελευταία σας τοποθέτηση κύριε Υπουργέ. Αφορά όλη τη διαδικασία.
    ΠΡΟΕΔΡΕΥΩΝ (Γεώργιος Σούρλας): Κύριε Παπαχρήστο, αυθαιρετείτε πάλι. Μα, είναι συμπεριφορά αυτή; Παίρνετε το λόγο, καταργώντας το Προεδρείο; Αυτό διδαχτήκατε τόσο καιρό που είσθε Βουλευτής εδώ; Σας παρακαλώ πολύ! Ζητάτε επί της διαδικασίας το λόγο και επιμένετε και προτείνετε και προβληματίζεστε και αυθαιρετείτε συνέχεια; Σας παρακαλώ πάρα πολύ. Κάτι μάθαμε και εμείς στη Βουλή, εδώ μέσα.
    ΕΥΑΓΓΕΛΟΣ ΠΑΠΑΧΡΗΣΤΟΣ: Όχι και «αυθαιρετούμε». Εσείς αυθαιρετείτε με τη διαδικασία που γίνεται.
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ. Παίρνετε το λόγο; Υπάρχει Προεδρείο εδώ. Τι είναι η Βουλή; Ξέφραγο αμπέλι; Τι ζητάτε από τον Προεδρεύοντα; Να παρανομήσει; 
    Ο Υπουργός έχει δικαίωμα να παίρνει το λόγο για πέντε λεπτά σαν πρώτη παρέμβαση και κάθε φορά μετά από κάθε ομιλητή για τρία λεπτά. Εγώ τον έκανα τον Κανονισμό; Τι καταλάβατε δηλαδή; Ότι είναι στις προθέσεις του Προεδρεύοντος να αυθαιρετεί και να παρανομεί και θα πάρουμε αυτήν την ώρα αποφάσεις για το πώς θα λειτουργούμε; Σας παρακαλώ πολύ. 
    Κύριε Υπουργέ, θέλετε το λόγο;
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ζήτησα το λόγο για να απαντήσω σε κάποια ζητήματα που τέθηκαν.  
    ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ. 
    Θα μιλήσω για ένα λεπτό μόνο, γιατί τέθηκαν πολιτικά ζητήματα, τα οποία όμως απευθύνονταν σε μένα από τον κύριο συνάδελφο. Κάνω χρήση του δικαιώματος για ένα λεπτό μονάχα. Θα επαναληφθώ, αλλά πρέπει να είμαι σαφής. 
    Όσον αφορά τα ζητήματα πυρηνικής ενέργειας και κατά πόσο είναι ζητήματα που αφορούν τον ενεργειακό σχεδιασμό της χώρας, έχω απαντήσει. Είναι απολύτως σαφής. Το έθεσε ο κ. Παπουτσής. Από την αρχή της διαδικασίας έχω μιλήσει με απόλυτη σαφήνεια στο ζήτημα αυτό.
    Όσον αφορά τους λιθάνθρακες, επίσης έχω τοποθετηθεί μέσα από ερωτήσεις και δικές σας αν δεν απατώμαι, κύριε συνάδελφε και άλλων συναδέλφων σχετικά με τη θέση της Κυβέρνησης.
    Όσον αφορά τα πρόστιμα, θα πρέπει να πούμε ότι έχουν γίνει πετυχημένες  προσπάθειες ιδιαίτερα από το Υπουργείο ΠΕ.ΧΩ.Δ.Ε. για την ενσωμάτωση κοινοτικών οδηγιών στην ελληνική νομοθεσία που αφορούν την προστασία του περιβάλλοντος, ξεφεύγοντας  από παραδείγματα του παρελθόντος. Να μη θυμηθούμε περιπτώσεις Κουρουπητού και άλλα, που κάθε άλλο παρά τιμή περιποιούν στη χώρα μας. 
    Όσον αφορά τις καθυστερήσεις, να αναφερθώ μόνο και να πω ότι μόλις η τελευταία πολύ σημαντική διακρατική συμφωνία Ελλάδος-Ρωσίας για τον αγωγό South Stream ήταν μια σύλληψη και υλοποίηση της ενέργειας μέσα σε λιγότερο από ένα χρόνο καταδεικνύοντας με τον πιο κατηγορηματικό τρόπο ότι αυτή η Κυβέρνηση και σχεδιάζει και ενεργεί πάρα πολύ γρήγορα σε ένα πολύ δύσκολο και σύνθετο «παιχνίδι», όπως είναι αυτό των αγωγών στο ευρύτερο γεωπολιτικό σκηνικό, όπως βεβαίως έχει να κάνει και με την ταχύτητα των Α.Π.Ε.. Να πω μόνο ότι μέσα σε τέσσερα χρόνια εγκαταστάθηκε τριπλάσια ισχύς από την ισχύ που εγκαταστάθηκε μέχρι την περίοδο του 2004.
    Αυτά θα ήθελα να πω μόνο για την κατανόηση της πραγματικότητας και την τεκμηρίωση της αλήθειας. Σας ευχαριστώ και ευχαριστώ πάρα πολύ τους συναδέλφους για τους χρόνους.
    ΠΡΟΕΔΡΕΥΩΝ (Γεώργιος Σούρλας):  Ευχαριστούμε κύριε Υπουργέ.
    Να έχετε υπόψη σας ότι μετά από μιάμιση ώρα αρχίζει και πάλι η συνεδρίαση και συμπίπτει, ο Προεδρεύων τώρα να είναι πάλι ο ίδιος. Δεν είσθε μόνο εσείς, οι Βουλευτές, που έχετε περιθώρια αντοχής. Υπάρχει κι ένα Προεδρείο που πρέπει να βρίσκεται εδώ, στην Έδρα, δώδεκα ώρες την ημέρα, στην πρωινή και απογευματινή συνεδρίαση. Δεν είναι έτσι μόνο. Να τα βλέπετε και αυτά. 
    (Θόρυβος στην Αίθουσα)
    Σας παρακαλώ πολύ. Και στο κάτω-κάτω εγώ τα έχω περάσει αυτά που λέτε κύριε Παπαχρήστο. Έχω είκοσι επτά χρόνια εδώ και τα έχω περάσει αυτά, όπως και η κ. Ζήση που είναι παλιά συνάδελφος. Ποιος σας είπε ότι δεν είμαστε υπέρ των Βουλευτών; Όταν θα γίνει ο καινούργιος Κανονισμός, να πάρετε το λόγο, στεντορεία τη φωνή, να τα προτείνετε. 
      Κυρίες και κύριοι συνάδελφοι, γίνεται γνωστό στο Σώμα ότι από τα Άνω Δυτικά Θεωρεία παρακολουθούν τη συνεδρίασή μας, αφού πρώτα ξεναγήθηκαν  στους  χώρους του Μεγάρου της Βουλής των Ελλήνων, είκοσι τρεις μαθητές και μαθήτριες και δύο συνοδοί-καθηγητές από το Λύκειο Ιάσμου Κομοτηνής.
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες)
      Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Ανάπτυξης «Μέτρα για την μείωση της ενεργειακής κατανάλωσης των κτηρίων και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς, το νομοσχέδιο του Υπουργείου Ανάπτυξης: «Μέτρα για τη μείωση της ενεργειακής κατανάλωσης των κτιρίων και άλλες διατάξεις» έγινε δεκτό επί της αρχής ομοφώνως.
      Έχουν διανεμηθεί τα Πρακτικά των συνεδριάσεων της Πέμπτης 10 Απριλίου 2008 και της Τρίτης 15 Απριλίου 2008 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Πέμπτης 10 Απριλίου 2008 και της Τρίτης 15 Απριλίου 2008 επικυρώθηκαν.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.38΄ λύεται η συνεδρίαση για σήμερα ημέρα Τρίτη, 6 Μαΐου 2008 και ώρα 18.00΄ με αντικείμενο εργασιών του Σώματος Αποφάσεις Βουλής: συζήτηση επί των αναθεωρητέων διατάξεων του Συντάγματος, σύμφωνα με τα άρθρα 110 του Συντάγματος και 119 του Κανονισμού της Βουλής, σύμφωνα με την ειδική ημερήσια διάταξη που έχει διανεμηθεί 
      Ο ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ
6-5-2008                                                       3

Τελευταία Αποθήκευση:	12/5/2008 10:34:00 πμ	Από:	S.boulia
Εκτυπώθηκε:	9/5/2008 12:58:00 μμ

