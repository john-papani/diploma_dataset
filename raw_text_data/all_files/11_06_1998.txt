
Σελίδα 10347 
Π Ρ Α Κ Τ Ι Κ Α    Β Ο Υ Λ Η Σ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ PNA'
Πέμπτη 11 Ιουνίου 1998
Αθήνα, σήμερα στις 11 Ιουνίου 1998, ημέρα Πέμπτη και ώρα 10.19' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ευάγγελο Βλασσόπουλο, Βουλευτή Λευκάδος, τα ακόλουθα:
"Α' ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Ηρακλείου κ. ΣΠΥΡΟΣ ΔΑΝΕΛΛΗΣ κατέθεσε αναφορά με την οποία οι Τεχνικές Σχολές Επιμελητηρίου Ηρακλείου ζητούν να συμπεριληφθούν στη λίστα των εγκεκριμένων Κέντρων Επαγγελματικής Κατάρτισης.
2) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η 'Ενωση Ξενοδόχων Μαγνησίας ζητεί τη σύνδεση του αεροδρομίου της Ν.Αγχιάλου με την Ευρώπη.
3) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Κοινότητα Τερψιθέας του Νομού Αιτωλ/νίας ζητεί να μην καταργηθεί το ταχυδρομικό γραφείο της περιοχής της.
4) Ο Βουλευτής Λάρισας κ. ΘΕΟΔΩΡΟΣ ΣΤΑΘΗΣ κατέθεσε δημοσίευμα εφημερίδας στο οποίο ζητείται η άμεση λειτουργία και αξιοποίηση του εργαστηρίου ΠΕΓΕΑΛ στη Λάρισα.
5) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Νομαρχιακή Αυτοδιοίκηση Αιτωλ/νίας διαμαρτύρεται για την καθυστέρηση των εργασιών της κατασκευής της σιδηροδρομικής γραμμής Κρυονερίου - Αγρινίου.
6) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία η Πανελλήνια Συντονιστική Επιτροπή Ληστευθέντων ζητεί από τα μέλη της Διαρκούς Κοινοβουλευτικής Επιτροπής Δημόσιας Τάξης να λάβει δραστικά μέτρα κατά της αυξημένης εγκληματικότητας στην Αθήνα.
7) Ο Βουλευτής Λάρισας κ. ΘΕΟΔΩΡΟΣ ΣΤΑΘΗΣ κατέθεσε αναφορά με την οποία η ιατρός κ. Δήμητρα Ζαμπούκα, κάτοικος Λάρισας, ζητεί το διορισμό της σε θέση ειδικότητας βιοπαθολογίας.
8) Ο Βουλευτής Λάρισας κ. ΘΕΟΔΩΡΟΣ ΣΤΑΘΗΣ κατέθεσε αναφορά με την οποία ο κ. Ι.Αξιόγλου, κάτοικος Λ;aισας, ζητεί τη διευθέτηση της συνταξιοδότησής του.
9) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Εκπολιτιστικός Σύλλογος, ο Αγροτικός Συν/σμός, Φορείς και Κάτοικοι 'Ηλιων Εύβοιας ζητούν την αγορά οικοπέδου για τη δημιουργία χώρου πρασίνου και άθλησης.
10) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύνδεσμος ΟΤΑ 9ης Εδαφικής Περιφέρειας Νομού Εύβοιας ζητεί να ορισθεί η Ιστιαία ως έδρα της υπό σύσταση Αστυνομικής Υποδιεύθυνσης Βόρειας Εύβοιας.
11) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η Συνδικαλιστική 'Ενωση Αστυνομικών Υπαλλήλων Νομού 'Εβρου ζητεί τη στελέχωση των αστυνομικών υπηρεσιών του Νομού 'Εβρου με πρόσθετο προσωπικό.
12) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία Σωματεία Εργαζομένων στο Καζίνο ΠΟΡΤΟ ΚΑΡΡΑΣ ζητούν τη διασφάλιση των θέσεων εργασίας τους.
Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 4539/9-2-98 ερώτηση δόθηκε με το υπ' αριθμ.192/14-4-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 4535/9-2-98 που κατέθεσε ο Βουλευτής κ. Νίκος Λεβογιάννης, σας γνωρίζουμε τα ακόλουθα:
'Οπως μας πληροφόρησε το Πανεπιστήμιο Αθηνών με σχετικό έγγραφό του, το Διοικητικό Συμβούλιο του Τμήματος Κοινωνικής Θεολογίας, στην συνεδρίαση της 19-12-97 αποφάσισε την εγγραφή της φοιτήτριας Νικολέττας Βουτσίνου στο Τμήμα, η οποία ειδοποιήθηκε αυθhμερόν και την επομένη, εργάσιμη ημέρα συμπλήρωσε δήλωση μαθημάτων και παρέλαβε το έντυπο για την παραλαβή των συγγραμμάτων.
Τέλος σας γνωρίζουμε ότι η θρησκευτική ελευθερία είναι κατοχυρωμένη από το Σύνταγμα, αλλά και τις σχετικές διατάξεις της Ευρωπαϊκής Σύμβασης των δικαιωμάτων του ανθρώπου.
Ο Υπουργός
ΓΕΡΑΣΙΜΟΣ Δ. ΑΡΣΕΝΗΣ"
 

  



Σελίδα 10348 
2. Στην με αριθμό 5063/24-2-98 ερώτηση δόθηκε με το υπ' αριθμ. 283/14-4-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 5063/24-2-98 που κατέθεσε ο Βουλευτής κ. Γεωργ. Σούρλας, σχετικά με τον αριθμό και τη σχέση εργασίας των υπαλλήλων που έχουν προσληφθεί στα Νομικά Πρόσωπα Ιδιωτικού Δικαίου τα οποία έχουν συσταθεί από το 1994 μέχρι σήμερα και τελούν υπό την εποπτεία του ΥΠΕΠΘ σας γνωρίζουμε τα ακόλουθα:
1. Ερευνητικό Πανεπιστημιακό Ινστιτούτο Επιταχυντικών Συστημάτων και Εφαρμογών (ΙΕΣΕ) (π.δ. 168, ΦΕΚ 106 Α'/94). Προσελήφθησαν δύο (2) υπάλληλοι με σύμβαση εργασίας ιδιωτικού δικαίου ορισμένου χρόνου και δύο (2) με σύμβαση εργασίας Ιδιωτικού δικαίου αορίστου χρόνου.
2. Ερευνητικό Πανεπιστημιακό Ινστιτούτο με την επωνυμία "Ερευνητικό Πανεπιστημιακό Ινστιτούτο Τηλεπικοινωνιακών Συστημάτων (π.δ. 18, ΦΕΚ 8 Α'/95). Προσελήφθη ένας (1) με σύμβαση εργασίας ιδιωτικού δικαίου ορισμένου χρόνου.
3. Ερευνητικό Πανεπιστημιακό Ινστιτούτο (Ε.Π.Ι.) Εφηρμοσμένης Επικοινωνίας (π.δ. 39, ΦΕΚ 27Α'/96). Προσελήφθησαν δύο (2) υπάλληλοι με σύμβαση εργασίας ιδιωτικού δικαίου ορισμένου χρόνου.
4. Ερευνητικό Πανεπιστημιακό Ινστιτούτο με την επωνυμία "Ινστιτούτο Εφαρμοσμένων Οικονομικών και Κοινωνικών Επιστημών" (π.δ. 52, ΦΕΚ 46 Α'/96). Προσελήφθη ένας (1) υπάλληλος μερικής απασχόλησης με σύμβαση έργου.
5. "Εταιρεία Αξιοποίησης και Διαχείρισης της Περιουσίας του Α.Π.Θ. Α.Ε." είχαν προσληφθεί με σύμβαση εργασίας ιδιωτικού δικαίου οι κατωτέρω υπάλληλοι:
α) Παναγιώτης Μπασιούδης, ως γραμματέας - λογιστής (κατηγορίας ΠΕ), για χρονικό διάστημα από 1/7/1997 έως 31-12-1997.
β) Αγγελική Μπότη - Κούβαλη, ως διοικητικός για το χρονικό διάστημα από 1/8/1997 έως 31-12-1997.
Οι συμβάσεις των ανωτέρω, που υπεγράφησαν την 30/6/1997, καταγγέλθηκαν ήδη και ουδείς εξ αυτών υπηρετεί πλέον.
Επίσης σας πληροφορούμε ότι η Εταιρεία προσέλαβε:
α) Τον Βασίλη Παρασχίδη, ως Διευθύνοντα Σύμβουλο (Απόφαση του Δ.Σ. υπ' αριθμ. 5/18-12-1997 Πρακτικό) με έναρξη της συνεργασίας την 12.1.1998 (και έπειτα από Δημόσια Προκήρυξη για την κάλυψη της θέσης), καθώς και
β) Τον Δημήτρη Μπελούρη, ως Νομικό Σύμβουλο (Απόφαση του Δ.Σ. υπ' αριθμ. 5/18-12-1997 Πρακτικό) με έναρξη της συνεργασίας την 1/2/1998.
Ο Υπουργός
ΓΕΡΑΣΙΜΟΣ ΑΡΣΕΝΗΣ"
3. Στην με αριθμό 5315/6-3-98 ερώτηση δόθηκε με το υπ' αριθμ. 3843/15-4-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση με αριθμό 5315 που κατατέθηκε στις 6-3-98 από το Βουλευτή κ. Γιώργο Καρασμάνη και μας διαβιβάστηκε με το α.π. Τ/1234/31-3-98 έγγραφο του Υπουργείου Ανάπτυξης, σας γνωρίζουμε ότι δεν έχει υποβληθεί σχετική πρόταση για αξιοποίηση του π. Λουδία με περιβαλλοντική ανάδειξη, δημιουργία υγροβιοτόπων και χώρων αναψυχής στο πρόγραμμα LIFE - Φύση. Σημειώνεται ότι ο κανονισμός LIFE προβλέπει την υποβολή προτάσεων, οι οποίες ελέγχονται και προωθούνται για τελική έγκριση στην ΧΙ Γενική Δ/νση της Commission.
Συμπληρωματικά σας ενημερώνουμε ότι εκπονείται Ειδική Περιβαλλοντική Μελέτη για την περιοχή των εκβολών Αξιού, Γαλλικού, Λουδία, Αλιάκμονα και Αλυκών Κίτρους.
Τέλος σας πληροφορούμε ότι δια της Δ/νσης Ειδικών 'Εργων Αναβάθμισης Περιοχών του ΥΠΕΧΩΔΕ έχουν εκδοθεί για εκτέλεση έργων ανάπλασης οι παρακάτω χρηματοδοτήσεις στο Δήμο Γιαννιτσών- Ν. Πέλλας:
α) Η υπ. αριθ. οικ. 97798/3324/δ/22-7-97 απόφαση έγκρισης πίστωσης ποσού ύψους 50.000.000 δρχ. και για το έργο: "Διαμόρφωση -ανάπλαση ιστορικού κέντρου πόλης".
β) Η υπ. αριθμ. οικ. 97797/3323/δ/22-7-97 απόφαση έγκρισης πίστωσης ποσού ύψους 50.000.000 δρχ. και για το έργο: "Διαμόρφωση - ανάπλαση παρόχθιων ζωνών χειμάρου Τσιναρλί και αναβάθμιση φυσικού περιβάλλοντος αυτού".
Ο Υπουργός
Κ. ΛΑΛΙΩΤΗΣ"
4. Στην με αριθμό 5448/12-3-98 ερώτηση δόθηκε με το υπ' αριθμ. 373/14-4-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 5448/12-3-1998 που κατέθεσε ο Βουλευτής κ. Λευτ. Ι. Παπανικολάου, σας γνωρίζουμε τα ακόλουθα:
1. Τα προγράμματα για τη βελτίωση των συνθηκών της ζωής των Τσιγγάνων που ανέλαβε η Γενική Γραμματεία Νέας Γενιάς στο πλαίσιο της εθνικής πολιτικής για τους Τσιγγάνους, βρίσκονται ήδη σε πλήρη ανάπτυξη.
Πιο συγκεκριμένα, εντός του 1997 εγκαινιάστηκαν και λειτουργούν Κέντρα Υποστήριξης που παρέχουν εκπαιδευτικές, παιδαγωγικές, συμβουλευτικές, νομικές και πολιτιστικές υπηρεσίες καθώς και υπηρεσίες επαγγελματικού προσανατολισμού, στα Μέγαρα και στα 'Ανω Λιόσια. Το επόμενο βήμα εντός του πρώτου εξαμήνου του 1998, είναι η ίδρυση και λειτουργία αντίστοιχου Κέντρου στη Μενεμένη Θεσσαλονίκης.
Η Γενική Γραμματεία Νέας Γενιάς έχει τη διοικητική - οικονομική και επιστημονική εποπτεία των Κέντρων αυτών και συνεργάζεται στενά για την αποτελεσματικότερη λειτουργία τους, με τις τοπικές οργανώσεις των Τσιγγάνων και την Τοπική Αυτοδιοίκηση.
Για την οικονομική στήριξη των Κέντρων αυτών η ΓΓΝΓ διέθεσε το 1997 το ποσό των 43.700.000 δρχ. και έως το Μάιο του 1998 θα διαθέσει επιπλέον το ποσό των 25.000.000 δρχ.
2. Κατά τη διετία 1996-1997 σε συνεργασία με Ο.Τ.Α., συλλόγους τσιγγάνων και πιστοποιημένου ιδιωτικούς μη κερδοσκοπικούς φορείς, η Γενική Γραμματεία Λαϊκής Επιμόρφωσης (Γ.Γ.Λ.Ε.) συμμετείχε σε πιλοτικό πρόγραμμα Κατάρτισης Στελεχών Κέντρων Πληροφόρησης και Υποστήριξης Τσιγγάνων συνολικού ύψους 127.000.000 δρχ. Το εν λόγω πρόγραμμα ήταν ενταγμένο στην Κοινοτική Πρωτοβουλία "ΑΠΑΣΧΟΛΗΣΗ" άξονας HORIZON 1996-1997.
Στα πλαίσια εφαρμογής του Επιχειρησιακού Προγράμματος του ΕΚΤ για την Καταπολέμηση του Αποκλεισμού από την Αγορά Εργασίας (μεταβατικό στάδιο 1997) η Γ.Γ.Λ.Ε. υλοποίησε τέσσερα (4) προγράμματα κατάρτισης τσιγγάνων στους δήμους 'Ιλιον (2), Αγίας Βαρβάρας και Μάνδρας Αττικής, στις εξής ειδικότητες: α) Εργάτες πρασίνου, β) Χειροτεχνίας - Οικοτεχνίας, γ) Υφαντικής - Ταπητουργίας και δ) Διαχείρισης ανακυκλώσιμων υλικών. Τα εν λόγω προγράμματα έφτασαν στο συνολικό ποσό των 75.250.000 δρχ.
Η Γ.Γ.Λ.Ε. σκοπεύει για το 1998 και εφόσον εγκριθούν επόμενα ευρωπαϊκά προγράμματα να υλοποιήσει για την εκπαίδευση και κατάρτιση τσιγγάνων και στο νομό Μεσσηνίας, σε συνεργασία με τη Νομαρχιακή Αυτοδιοίκηση και τη ΝΕΛΕ.
3. Τέλος, σας γνωρίζουμε ότι η Δ/νση Κοινοτικού Πλαισίου Στήριξης του ΥΠΕΠΘ χρηματοδοτεί από το Επιχειρησιακό Πρόγραμμα Εκπαίδευσης και Αρχικής Επαγγελματικής Κατάρτισης το 'Εργο "Εκπαίδευση Τσιγγανοπαίδων" το οποίο υλοποιείται από το Πανεπιστήμιο Ιωαννίνων και έχει προϋπολογισμό για τα έτη 1997-1999: 1.063.493 δρχ.
Το 'Εργο περιέχει δράσεις που αφορούν σε μελέτες και έρευνες, παραγωγή διδακτικού και εκπαιδευτικού υλικού, κατάρτιση και επιμόρφωση εκπαιδευτικών, διδασκαλία της ελληνικής γλώσσας ως δεύτερης και τέλος συνολική αξιολόγηση του προγράμματος.
Ο Υπουργός
ΓΕΡΑΣΙΜΟΣ Δ. ΑΡΣΕΝΗΣ"
5. Στην με αριθμό 5513/13-3-98 ερώτηση δόθηκε με το 
 

  



Σελίδα 10349 
υπ'αριθμ. 298/3-4-98 έγγραφο από τον Υπουργό Πολιτισμού η ακόλουθη απάντηση:
"Απαντώντας στην με αριθμό 5513/13.03.98 ερώτηση της Βουλευτού κ. 'Ελσας Παπαδημητρίου, σας γνωρίζουμε τα εξής:
1. Στη Χίο υπάρχουν πολλά μεμονωμένα μνημεία αλλά και ολόκληροι οικισμοί που προστατεύονται από την Αρχαιολογική Υπηρεσία με την κήρυξή τους ως ιστορικών διατηρητέων μνημείων.
Ενδεικτικά αναφέρονται:
α) Οικισμοί: Πυργί (ΥΑ 17054/24.9.65, ΦΕΚ Β' 644/20.10.65), Μεστά (ΥΑ 17054/24.9.65, ΦΕΚ Β' 644/20.10.65 και ΥΑ ΥΠΠΟ/ΑΡΧ/ Β1/Φ28/50842/1488πε/22.12.95, ΦΕΚ Β' 49/ 9.1.96), Ανάβατος (ΥΑ 15794/19.12.61, ΦΕΚ 35/2.2.62), Ολύμποι και Βέσσα (ΥΑ ΥΠΠΟ/ΑΡΧ/Β1/Φ28/39994/880/11.10.85, ΦΕΚ Β' 733/5.12.85)
β) Μνημεία: Φρούριο Χίου (πδ 30,10.1924, ΦΕΚ Β' 279/ 6.11.24), πενήντα ναοί του Κάμπου Χίου, με ζώνη προστασίας 50 μ. γύρω τους (ΥΑ ΥΠΠΟ/ΑΡΧ/Β1/Φ28/53730/1011/9.12.91, ΦΕΚ Β' 39/26.1.92 και ΥΑ ΥΠΠΟ/ ΑΡΧ/Β 1/Φ28/55005/ 1204πε./8.8.95, ΦΕΚ Β' 772/8.9.95 και ΦΕΚ Β' 88/13.2.96), συνολική κήρυξη των μνημείων του Κάμπου Χίου (ΥΑ ΥΠΠΟ/ΔΙΛΑΠ/Γ/2492/10.8.90, ΦΕΚ Β' 578/6.9.90).
2. Σχετικά με τα αναπτυξιακά έργα που διεξάγονται στη Χίο και κατά το μέτρο της αρμοδιότητας της Κ' ΕΠΚΑ, δεν υπάρχει καμία καθυστέρηση. 'Ολα τα έργα που περνούν μέσα από αρχαιολογικούς χώρους γίνονται με παρακολούθηση των υπαλλήλων της Εφορείας, η οποία συνεργάζεται πολύ καλά και με τους φορείς του Δήμου, την περίοδο αυτή διενεργείται από την Εφορεία σωστική ανασκαφική έρευνα σε οικόπεδο του Δήμου Χίου.
Σημειώνεται βέβαια ότι όταν προκύπτει ανάγκη σωστικής ανασκαφικής έρευνας σε περίπτωση αναπτυξιακών έργων που περνούν μέσα από αρχαιολογικούς χώρους, και για την αποφυγή άσκοπων καθυστερήσεων, η δαπάνη της ανασκαφής πρέπει να καλύπτεται από τους υπεύθυνους του έργου.
3. Σχετικά με τις αναστηλωτικές εργασίες στα μνημεία της Χίου, ση μειώνονται τα ακόλουθα:
Ως απαραίτητη προϋπόθεση για την εκπόνηση επιμέρους μελετών σε συγκεκριμένα κτίρια της Νέας Μονής, κρίθηκε αναγκαία μια σειρά προεργασιών: απομάκρυνση των μπαζών από το εσωτερικό των κελιών, με αποτέλεσμα να αποσαφηνιστούν πολλά σημεία τα οποία παρέμεναν μέχρι σήμερα άγνωστα, αποκάλυψη τμήματος του λιθόστρωτου του αύλειου χώρου, καθαρισμός του ισογείου του οχυρωματικού πύργου και της περιοχής στον ανατολικό περιβάλλοντα χώρο του, πραγματοποίηση ερευνητικών τομών στο εσωτερικό του Πύργου και στην πιο πάνω περιοχή, πραγματοποίηση ερευνητικών τομών στα θεμέλια του Αγ. Παντελεήμονα, σύνταξη τοπογραφικού της Νέας Μονής -που ήδη έχει ολοκληρωθεί, καθώς και υποστήλωση - αντιστήριξη επικίνδυνων προς κατάρρευση τμημάτων των κελιών και του κτιρίου της Τράπεζας.
Σχετικά με τις μελέτες των επιμέρους κτιρίων της Μονής:
α) Η μελέτη αποκατάστασης και στερέωσης του κτιρίου της Τράπεζας ολοκληρώθηκε και εγκρίθηκε στη συνεδρίαση του ΚΑΣ 5/26.1.98. Στη συνέχεια η αρμόδια Υπηρεσία του ΥΠ.ΠΟ προχώρησε στη σύνταξη των οικονομικών τευχών δημοπράτησης, τα οποία αναμένεται να ολοκληρωθούν έως τις 28.3.98. Μετά την έγκρισή τους, η διαδικασία δημοπράτησης του έργου αναμένεται να αρχίσει εντός του Απριλίου. Ο προϋπολογισμός του έργου, με βάση την μελέτη των οικονομικών τευχών δημοπράτησης, ανέρχεται στο ποσόν των 175.000.000 δρχ.
β) Η εκπόνηση της μελέτης για την αποκατάσταση και στερέωση του αμυντικού Πύργου βρίσκεται στο τελικό στάδιο.
γ) Η εκπόνηση της μελέτης για την αρχιτεκτονική του κτίσματος της Κινστέρνας και για τον Αγ, Παντελεήμονα έχει ολοκληρωθεί. Η εισαγωγή της συνολικής μελέτης για συζήτηση στο ΚΑΣ αναμένεται να γίνει τον μήνα Απρίλιο.
δ) Η μελέτη της αρχιτεκτονικής της πρόσοψης των κελιών της Μονής άρχισε ουσιαστικά να εκπονείται τον Σεπτέμβριο του 1997.
ε) Στο εσωτερικό του Ναού έχει τοποθετηθεί ικρίωμα, με τρόπο που θα επιτρέπει την πραγματοποίηση εργασιών συντήρησης των ψηφιδωτών (έχουν ήδη ξεκινήσει), των ερευνητικών και των εργασιών στερέωσης του τρούλου, με παράλληλη λειτουργία του Ναού.
Η μελέτη αποκατάστασης και στερέωσης, που έχει ανατεθεί σε τρίτους, αναμένεται να ολοκληρωθεί τον Ιούνιο του 1998. Η προκαταρκτική μελέτη εκκρεμεί ενώπιον του ΚΑΣ.
Η αρχιτεκτονική μελέτη της Παναγίας Κρήνα έχει ήδη ολοκληρωθεί στο σύνολό της, ενώ η στατική προβλέπεται να ολοκληρωθεί στο τέλος Μα|ου.
Στο επιθαλάσσιο τείχος Φρουρίου έχουν γίνει οι εξής προεργασίες: κατά την διάρκεια των ετών 1995, 1996 και 1997 πραγματοποιήθηκαν εκτεταμένοι καθαρισμοί από τη βλάστηση κατά μήκος της εσωτερικής παρειάς του τείχους. Πραγματοποιήθηκαν εκτεταμένες αποχωματώσεις από τον εσωτερικό και εξωτερικό δακτύλιο του Πύργου του Ζήνωνα. Το αποτέλεσμα αυτών των εργασιών ήταν να αποσαφηνιστούν πολλά στοιχεία τα οποία αφορούσαν τις οικοδομικές φάσεις του ίδιου του Πύργου σε συνάρτηση με το επιθαλάσσιο τείχος, του οποίου έγινε και η τοπογραφική και φωτογραμμετρική αποτύπωση. 'Οσον αφορά στη μελέτη του επιθαλασσίου (χωρίς τον Πύργο του Ζήνωνα), αυτή βρίσκεται στο τελικό στάδιο σύνταξής της και η εισαγωγή της στο ΚΑΣ αναμένεται να γίνει έως τα τέλη του Απριλίου.
Σημειώνεται ότι οι ρυθμοί των εργασιών που προαναφέρθηκαν, εξαρτώνται από τη ροή της χρηματοδότησής τους από την Περιφέρεια Βορείου Αιγαίου καθώς και από το ποσοστό απορρόφησης των σχετικών κονδυλίων.
Γι' αυτά τα τελευταία, επισυνάπτεται απόσπασμα σχετικού πίνακα της Περιφέρειας Βορείου Αιγαίου.
4. Το έργο της Αρχαιολογικής Υπηρεσίας στη Χίο εκτείνεται και σε περιπτώσεις κατά τις οποίες δημόσια χρήζουν εγκρίσεως (στάδιο μελετών) και εποπτείας (στάδιο υλοποίησης) από την αρμόδια Υπηρεσία του ΥΠ.ΠΟ 'Ετσι, για το ζήτημα της επέκτασης του Κρατικού Αερολιμένα Χίου (Κάμπος Χίου) επισυνάπτω τις απαντήσεις μου στην 4888/615/19.2.98 ερώτηση και ΑΚΕ των Βουλευτών κυρίων Νικόλαου Γκελεστάθη και Αθανάσιου Βαρίνου κα στην 5252/4.3.98 ερώτηση του Βουλευτή κ. Πέτρου Κουναλάκη. Για το ζήτημα των λιμενικών έργων στην ιχθυόσκαλα (Φρούριο Χίου) την απάντησή μου στην 3116/16.2.98 Αναφορά του Βουλευτή κ. Αντώνη Κοτσακά.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
6. Στην με αριθμό 5629/17-3-98 ερώτηση δόθηκε με το υπ'αριθμ. 403/14-4-98 έγγραφο από τον Υπουργό Eθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 5629/17-3-98 που κατέθεσε ο Βουλευτής κ. Δημ. Σαρρής σχετικά με την έγκριση χρηματοδότησης της πρότασης του Τμήματος της Ιατρικής του Πανεπιστημίου Κρήτης με τίτλο: "Κλινική Διατροφή" σας γνωρίζουμε τα παρακάτω:
Στην σχετική προκήρυξη ανταποκρίθηκε ένας μεγάλος αριθμός τμημάτων.
Συγκεκριμένα όσες προτάσεις πέρασαν τον τυπικό έλεγχο αξιολογήθηκαν από δύο ανεξάρτητους κριτές με προκαθορισμένα κριτήρια που ήταν γνωστά από την Προκήρυξη.
'Οπου διαπιστώθηκε απόκλιση βαθμολογίας των κριτών πάνω από 3 βαθμούς, η πρόταση αξιολογήθηκε και από τρίτο κριτή. Στη συνέχεια, όλες οι προτάσεις, ανεξαρτήτως βαθμολογίας, εξετάσθηκαν από Τομεακή Επιτροπή Αξιολόγησης που εξέτασε τις κρίσεις των κριτών ανά επιστημονικό πεδίο, και ταυτόχρονα έκανε τη δική της αξιολόγηση και βαθμολογία.
Μετά από την παραπάνω διαδικασία, οι προτάσεις ιεραρχήθηκαν βάσει σταθμισμένου μέσου όρου βαθμολογίας και ένας ικανός αριθμός από αυτές ενεκρίθη.
Λόγω του μεγάλου αριθμού των υποβληθέντων προτάσεων, της υψηλής ποιότητας των περισσοτέρων και της ανάγκης διατήρησης ισορροπίας προπτυχιακών και μεταπτυχιακών προγραμμάτων, 
 

  



Σελίδα 10350 
δεν κατέστη δυνατή η έγκριση της πρότασης.
Ο Υπουργός
ΓΕΡΑΣΙΜΟΣ Δ. ΑΡΣΕΝΗΣ"
7. Στην με αριθμό 5712/19-3-98 ερώτηση δόθηκε με το υπ'αριθμ. 2806/13-4-98 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην 5712/19-3-98 ερώτηση που κατέθεσε ο Βουλευτής κ. Γ. Καρατζαφέρης σχετικά με την κάλυψη των αναγκών της αγοράς σε φάρμακα μέχρι να γίνει η προσαρμογή των τιμών τους με βάση τη νέα ισοτιμία σας γνωρίζουμε ότι:
Ο ΕΟΦ, ο οποίος λειτουργεί υπό την εποπτεία του Υπουργείου Υγείας και Πρόνοιας, σύμφωνα με το νόμο έχει την υποχρέωση της παρακολούθησης του κανονικού εφοδιασμού της αγοράς και σε περίπτωση κινδύνων επάρκειας Φαρμάκων, λαμβάνει μέτρα και εν ανάγκη επιβάλλει κυρώσεις.
Στα πλαίσια της ανωτέρω υποχρέωσης του ΕΟΦ, επειδή από τις αρμόδιες υπηρεσίες του παρατηρήθηκε ότι σημαντικός αριθμός παραγωγικών και εισαγωγικών εταιρειών φαρμακευτικών προϊόντων πιέζεται να εκτελέσει μεγάλες παραγγελίες, που αν εκτελεστούν στο σύνολό τους ενδεχόμενα να δημιουργήσουν έλλειψη φαρμάκων στην Ελληνική αγορά, απέστειλε σχετική εγκύκλιο στις παραγωγικές και εισαγωγικές εταιρείες, φαρμακαποθήκες και Φαρμακείο να τηρούν με σχολαστικότητα τις υποχρεώσεις που τους επιβάλλει η Φαρμακευτική Νομοθεσία.
Ο Υφυπουργός
ΕΜ. ΣΚΟΥΛΑΚΗΣ"
8. Στην με αριθμό 5714/19-3-98 ερώτηση δόθηκε με το υπ' αριθμ. 431/14-4-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 5714/19.3.98 που κατέθεσε ο Bουλευτής κ. Στ. Δήμας σχετικά με την οικονομική ενίσχυση, για την αναστήλωση και συντήρηση της Ιστορικής I. Μονής Παναγίας - Πράθι στα Γεράνεια Κορινθίας, σας πληροφορούμε ότι σύμφωνα με τις διατάξεις της ισχύουσας νομοθεσίας δεν παρέχεται η δυνατότητα εγγραφής πιστώσεων στον προϋπολογισμό του ΥΠΕΠΘ για την αντιμετώπιση των δαπανών αυτών.
Ο Υπουργός
ΓΕΡΑΣΙΜΟΣ Δ. ΑΡΣΕΝΗΣ"
9. Στην με αριθμό 5728/20-3-98 ερώτηση δόθηκε με το υπ' αριθμ. 223/9-4-98 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην 5728/2Ο.3.98 ερώτηση του Βουλευτή κ. θ. Στάθη με την οποία επισημαίνει ότι στο νομό Λάρισας οι εκτιμήσεις των μεταβιβαζομένων ακινήτων που βρίσκονται εκτός αντικειμενικού συστήματος είναι δυσανάλογες των πραγματικών αξιών, σας γνωρίζουμε τα ακόλουθα:
Το Υπουργείο με την αριθ.1Ο3582Ο/99/ΒΟΟ13/21.3.96 ΠΟΛ 1091 εγκύκλιο διαταγή του, έχει δώσει σαφείς και λεπτομερείς οδηγίες προς όλες τις ΔΟΥ για τον τρόπο υπολογισμού της αγοραίας αξίας των ακινήτων που βρίσκονται εκτός αντικειμενικού συστήματος, ώστε οι εκτιμήσεις αυτών από τις Δημόσιες Οικονομικές Υπηρεσίες να ανταποκρίνονται στις πραγματικές αξίες όπως αυτές διαμορφώνονται κάθε φορά από τις συνθήκες της αγοράς.
Περαιτέρω σας γνωρίζουμε ότι εντός του 1998 θα έχει ολοκληρωθεί η μελέτη και θα τεθεί σε εφαρμογή αντικειμενικό σύστημα υπολογισμού της αξίας όλων των ακινήτων της χώρας.
Ο Υφυπουργός
Γ. ΔΡΥΣ"
10. Στην με αριθμό 5744/20-3-98 ερώτηση δόθηκε με το υπ' αριθμ. 2301/3-4-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση στην 5744/20.3.98 ερώτηση του Βουλευτή κ. Γ. Καρατζαφέρη, σας γνωρίζουμε ότι, το Υπουργείο Οικονομικών από την πρώτη ημέρα αναπροσαρμογής της συναλλαγματικής ισοτιμίας της δραχμής, δραστηριοποίησε το Σώμα Δίωξης Οικονομικού Εγκλήματος σε συνεργασία με το Υπουργείο Ανάπτυξης στη διενέργεια ελέγχων για την αντιμετώπιση αδικαιολόγητων ανατιμήσεων και φαινομένων κερδοσκοπίας. Διενεργήθηκαν και εξακολουθούν να διενεργούνται καθημερινά έλεγχοι κυρίως στα προϊόντα ευρείας κατανάλωσης με στόχο τη διατήρηση των τιμών σε λογικά πλαίσια. Οι διαπιστώσεις από τους ελέγχους είναι ότι τόσο το καταναλωτικό κοινό όσο και οι έμποροι επέδειξαν ωριμότητα και αυτοσυγκράτηση.
Οι έλεγχοι στρέφονται προς κάθε κατεύθυνση χωρίς εξαιρέσεις. Η ελάχιστη αύξηση που παρουσιάσθηκε στην τιμή διάθεσης της ζάχαρης και των καυσίμων δεν μπορεί να θεωρηθεί κερδοσκοπική. Ειδικά για τα καύσιμα ο χρόνος της συναλλαγματικής αναπροσαρμογής συνέπεσε με αύξηση των τιμών του αργού πετρελαίου σε διεθνές επίπεδο.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
11. Στην με αριθμό 5749/20-3-98 ερώτηση δόθηκε με το υπ' αριθμ. 144/9-4-98 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην 5749/20-3-1998 ερώτηση που κατατέθηκε στη Βουλή από την Βουλευτή κ. Ανδριανή Λουλέ, σχετικά με αίτημα του Συνδέσμου Εισαγωγέων και Εμπόρων Αυτοκινήτων Λάρισας γύρω από το παραπάνω θέμα, σας γνωρίζουμε τα ακόλουθα:
1. Με σχετικά νομοσχέδιο που καταρτίζεται από τις υπηρεσίες του Υπουργείου Οικονομικών και το οποίο βρίσκεται στο τελικό στάδιο, της ολοκλήρωσης του, αντιμετωπίζεται σε νέα βάση το φορολογικό καθεστώς των επιβατικών και φορτηγών αυτοκινήτων.
2. Στα πλαίσια της αναμόρφωσης αυτής του φορολογικού καθεστώτος λήφθηκαν υπόψη οι προφορικές και έγγραφες προτάσεις όλων των ενδιαφερομένων φορέων που δραστηριοποιούνται στον τομέα του αυτοκινήτου, συμπεριλαμβανομένου και του παραπάνω Συνδέσμου.
3. Με τις διατάξεις του νομοσχεδίου αυτού λαμβάνονται όλα εκείνα τα μέτρα που κρίνονται αναγκαία για την προστασία του περιβάλλοντος, των δημοσιονομικών συμφερόντων της χώρας αλλά και τη μη δημιουργία ανταγωνιστικών προβλημάτων μεταξύ των εμπόρων.
Ο Υφυπουργός
Γ. ΔΡΥΣ"
12. Στην με αριθμό 5788/26-3-98 ερώτηση δόθηκε με το υπ' αριθμ. 1689/7-4-98 έγγραφο από τον Υφυπουργό Εθνικής 'Αμυνας η ακόλουθη απάντηση:
"Σε απάντηση της 5788/6-3-98 ερώτησης που κατέθεσε στη Βουλή των Ελλήνων ο Βουλευτής κ. Ι. Βαρβιτσιώτης σχετικά με τη ναυπήγηση Αρματαγωγών (Α/Γ) τύπου "Σάμος" από τα Ελληνικά Ναυπηγεία Ελευσίνας, σας γνωρίζουμε τα ακόλουθα:
Από την έναρξη του προγράμματος ναυπήγησης των Α/Γ έως και σήμερα, όπως αυτό αναπροσαρμόσθηκε μετά την αναδιαπραγμάτευση της συμβάσεως με την κατασκευάστρια εταιρεία, έχουν καταβληθεί 26 δισ. δρχ., ενώ το υπολειπόμενο προς καταβολή συμβατικό τίμημα ανέρχεται στις 16,7 δισ. δρχ. Περαιτέρω, μέχρι την παρούσα φάση έχουν πληρωθεί ή δεσμευθεί σε συμβάσεις για προμήθεια υλικών και την παροχή υπηρεσιών από ξένους Οίκους 95 εκ. USD, καθώς επίσης, έχουν πληρωθεί για ασφάλιστρα 7.846.575 USD. Tο εκτιμώμενο υπόλοιπο ποσό των ασφαλίστρων που θα καταβληθεί έως και την ολοκλήρωση του προγράμματος υπολογίζεται σε 732.000 USD, περίπου.
Επιπροσθέτως, σας ενημερώνουμε ότι έχουν ήδη παραδοθεί 
 

  



Σελίδα 10351 
τα δύο πρώτα Α/Γ, ενώ κατόπιν της επαναδιαπραγμάτευσης της σχετικής συμβάσεως (14/97) μεταξύ του Πολεμικού Ναυτικού και των Ναυπηγικών και Βιομηχανικών Επιχειρήσεων Ελευσίνας Α.Ε. προέκυψε ένα νέο χρονοδιάγραμμα παράδοσης των υπολοίπων τρίων Α/Γ. Πιο συγκεκριμένα, εντός είκοσι μηνών από την ενεργοποίηση της συμβάσεως, όπως αυτή αναδιαμορφώθηκε, είναι παραδοτέο το Α/Γ " Λέσβος". Σε είκοσι έξι μήνες αναμένεται το δεύτερο Α/Γ (Ικαρία), ενώ το τρίτο (Ρόδος) θα παραδοθεί σε 32 μήνες από την ενεργοποίηση της συμβάσεως. Σημειώνεται ότι ως ημερομηνία ενεργοποίησης της Σύμβασης λογίζεται η 21 Νοεμβρίου 1997.
Αναφορικά με το σύστημα απομαγνήτισης, στην παρούσα φάση εξετάζεται από το Γενικό Επιτελείο Ναυτικού η αναγκαιότητα εγκατάστασής του ή η εφαρμογή άλλων επιχειρησιακά αποδεκτών λύσεων, τόσο στα υπό ναυπήγηση Α/Γ, όσο και στα δύο εν ενεργεία Α/Γ.
Tέλος, σημειώνεται ότι οι επιχειρησιακές απαιτήσεις του Πολεμικού Ναυτικού καλύπτονται προς το παρόν με τη διατήρηση σε ενέργεια παλαιών Α/Γ, τα οποία θα αντικατασταθούν από τα τρία νέα Α/Γ.
Ο Υφυπουργός
ΔΗΜΗΤΡΙΟΣ ΑΠΟΣΤΟΛΑΚΗΣ"
13. Στην με αριθμό 5817/26-3-98 ερώτηση δόθηκε με το υπ' αριθμ. 442/14-4-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 5817/26.3.98 που κατέθεσε ο Βουλευτής κ. Σπηλ. Σπηλιωτόπουλος σχετικά με την οικονομική ενίσχυση, για την αποκατάσταση των ζημιών των Ι. Ναών Αιγιαλείας που επλήγησαν από τους σεισμούς τον Ιούνιο 1995, σας πληροφορούμε ότι σύμφωνα με τις διατάξεις της ισχύουσας νομοθεσίας δεν παρέχεται η δυνατότητα εγγραφής πιστώσεων στον προϋπολογισμό του ΥΠΕΠΘ για την αντιμετώπιση των δαπανών αυτών.
Ο Υπουργός
ΓΕΡΑΣΙΜΟΣ Δ. ΑΡΣΕΝΗΣ"
14. Στις με αριθμό 5836/27-3-98, 5847/27-3-98, 5852/27-3-98 ερωτήσεις δόθηκε με το υπ'αριθμ. 1034/9-4-98 έγγραφο από τον Υπουργό Γεωργίας η ακόλουθη απάντηση:
"Απαντώντας στις ερωτήσεις 5836/27-3-98, 5847/27-3-98, 5852/27-3-98 που κατέθεσαν οι Βουλευτές κύριοι Ι. Λαμπρόπουλος, Λ. Παπανικολάου και Γ. Γιαννακόπουλος, σας πληροφορούμε τα εξής:
Από τους παγετούς του Μαρτίου και την ανεμοθύελλα και πλημμύρα στις 25 και 26-3-98 σημειώθηκαν εκτεταμένες ζημιές στο Νομό Μεσσηνίας σε καλλιέργειες πατάτας, υπαίθριων και υπό κάλυψη κηπευτικών, φασολιών, πεπονοειδών, αμπελοειδών κ.α. Για όλες τις παραπάνω ζημιές ο ΕΛΓΑ επιλήφθηκε άμεσα και από την επομένη των ζημιών τις πληγείσες περιοχές του Νομού επισκέπτονται συνεχώς γεωπόνοι-επόπτες του ΕΛΓΑ στην Τρίπολη προκειμένου να προσδιορίσουν την έκταση των ζημιών τις καλλιέργειες που ζημιώθηκαν καθώς και τα βλαστικά στάδια αυτών.
Οι εκτιμήσεις των ζημίών στα κηπευτικά ήδη διενεργούνται και προβλέπεται να ολοκληρωθούν σύντομα. Στη συνέχεια θ' ακολουθήσουν οι εκτιμήσεις και στις υπόλοιπες καλλιέργειες.
Σχετικά με τις ζημιές στο Ζωικό Κεφάλαιο υπήρξε μόνο μιά δήλωση ζημιάς στην Κοινότητα Αρφαρά, που αφορά σε απώλεια χοιριδίων και ήδη εκτιμήθηκε.
Μετά την ολοκλήρωση των εκτιμήσεων από τον ΕΛΓΑ θα καταβληθεί κάθε δυνατή προσπάθεια ώστε οι αποζημιώσεις στους δικαιούχους να καταβληθούν το συντομότερο δυνατό.
Το Υπουργείο Γεωργίας συγκεντρώνει λεπτομερή στοιχεία για τις πρόσφατες ζημιές που προκλήθηκαν στη γεωργία από δυσμενείς καιρικές συνθήκες οι οποίες δεν καλύπτονται ασφαλιστικά από τον ΕΛ.ΓΑ. προκειμένου να μορφώσει σαφή και ολοκληρωμένη εικόνα της έκτασης και του ύψους των ζημιών αυτών και στη συνέχεια να εξετάσει τη δυνατότητα και αναγκαιότητα λήψης μέτρων υπέρ των πληγέντων παραγωγών.
Η ΑΤΕ, σύμφωνα με πάγια τακτική της παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν ν' ανταποκριθούν στις υποχρεώσεις τους στην Τράπεζα λόγω έκτακτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών, κλπ.) τα οποία επί αρνητικά τις εκμεταλεύσεις τους.
Οι διευκολύνσεις αυτές παρέχονται μέσα στα πλαίσια της 1620/89 Πράξης του Διοικητή Τράπεζας της Ελλάδος και προβλέπουν ρύθμιση των ληξ/σμων χρεών, χωρίς τόκους ποινής σ' ένα νέο δάνειο.
Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση ζημιών της κάθε εκμετάλλευσης και αφορούν το μέρος των οφειλών που διαπιστωμένα σε θέση να εξυπηρετηθεί.
Στα πλαίσια αυτά θα αντιμετωπισθούν οι αγρότες του Νομού Μεσσηνίας που πλήγηκαν κακοκαιρία η οποία έπληξε τη χώρα μας τις τελευταίες μέρες.
Ο Υπουργός
ΣΤ. ΤΖΟΥΜΑΚΑΣ"
15. Στην με αριθμό 5844/27-3-98 ερώτηση δόθηκε με το υπ'αριθμ. 593/15-4-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση με αριθμό 5844/27-3-98 του Βουλευτή κ. Γεωργίου Tζιτζικώστα σας γνωρίζουμε ότι όπως μας πληροφορησε η Τράπεζα της Ελλάδος η έκδοση και θέση σε κυκλοφορία νέου τραπεζογραμματίου των 50.000 (πενήντα χιλιάδων) δραχμών, ουδέποτε απασχόλησε και δεν πρόκειται να απασχολήσει, έστω και ως υπόθεση εργασίας την Τράπεζα της Ελλάδος, καθόσον κάτι τέτοιο δεν κρίνεται αναγκαίο. Το ίδρυμα Εκτύπωσης Τραπεζογραμματίων και Αξιών (ΙΕTΑ) της Τράπεζας της Ελλάδος προβαίνει ήδη στις αναγκαίες προσαρμογές και προετοιμασίας, ώστε να είναι σε θέση να ανταποκριθεί πλήρως σε εκτυπωτικές ανάγκες που θα προκύψουν κατά τη μελλοντική παραγωγή των τραπεζογραμματίων ΕΥΡΩ.
Ο Υπουργός
Γ. ΠΑΠΑΝΤΩΝΙΟΥ"
16. Στην με αριθμό 5848/27-3-98 ερώτηση δόθηκε με το υπ'αριθμ. 1037/9-4-98 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 9848/27-3-98 που κατέθεσε ο Βουλευτής κ. Γ. Σούρλας, σας πληροφορούμε τα εξής:
Για τις ζημιές που προξενήθηκαν σε καλλιέργειες αμυγδάλων, ροδακίνων, βερικόκκων, αχλαδιών κλπ. από τους πρόσφατους παγετούς στο Νομό Μαγνησίας ο ΕΛΓΑ έχει ήδη επιληφθεί και από την επομένη των ζημιών τις πληγείσες περιοχές επισκέπτονται γεωπόνοι προκειμένου να προσδιορίσουν σε πρώτη φάση την έκταση των ζημιών, τις καλλιέργειες πουζημιώθηκαν καθώς και τα βλαστικά στάδια αυτών.
Οι εκτιμήσεις των ζημιών σε καλλιέργειες που απαιτείται άμεση εκτίμηση όπως π.χ. κηπευτικά θα διενεργηθούν σύντομα. Για τις υπόλοιπες καλλιέργειες οι εκτιμήσεις θα γίνουν αργότερα, σε χρόνο που θα είναι δυνατός ο ακριβής προσδιορισμός της απώλειας του εισοδήματος των πληγέντων παραγωγών.
Μετά το πέρας των εκτιμήσεων και την κοινοποίηση των σχετικών πορισμάτων στους ενδιαφερόμενους παραγωγούς, από τον ΕΛΓΑ θα καταβληθεί κάθε δυνατή προσπάθεια ώστε οι αποζημιώσεις να καταβληθούν στους δικαιούχους το συντομότερο δυνατό.
Το Υπουργείο Γεωργίας συγκεντρώνει λεπτομερή στοιχεία για τις πρόσφατες ζημιές που προκλήθηκαν στη γεωργία από δυσμενείς καιρικές συνθήκες (παγετό κ.τ.λ.) προκειμένου να μορφώσει σαφή και ολοκληρωμένη εικόνα της έκτασης και του ύψους των ζημιών αυτών και στη συνέχεια να εξετάσει τη δυνατότητα και αναγκαιότητα λήψης μέτρων υπέρ των πληγέντων 
 

  



Σελίδα 10352 
παραγωγών.
Ο Υπουργός
ΣΤ. ΤΖΟΥΜΑΚΑΣ"
17. Στην με αριθμό 5863/30-3-98 ερώτηση δόθηκε με το υπ'αριθμ. 3808/15-4-98 έγγραφο από τον Υπουργό Περιβάλλοντος, Χωροταξίας και Δημοσίων 'Eργων η ακόλουθη απάντηση:
"Απαντώντας στην ερώτηση με αριθμό 5863 που κατατέθηκε στις 30-3-98 από το Βουλευτή κ. Βασίλειο Κορκολόπουλο και για πληρέστερη ενημέρωσή σας, επισυνάπτουμε σχετικό με το θέμα έντυπο.
Ο Υπουργός
Κ. ΛΑΛΙΩΤΗΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
18. Στην με αριθμό 5864/30-3-98 ερώτηση δόθηκε με το υπ'αριθμ. 3809/10-4-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση με αριθμό 5864 που κατατέθηκε στις 30-3-98 από το Βουλευτή κ. Βασίλειο Κορκολόπουλο σας γνωρίζουμε τα εξής:
Η με αρ. 60885/4983/27-9-1990 απόφαση Υπ. ΠΕΧΩΔΕ περί "Χορήγησης αδειών οικοδομής από Προέδρους Κοινοτήτων" (ΦΕΚ 656/B/1990) τροποποιήθηκε με την αρ. 21800/25-10-1996 απόφαση Υπ. ΠΕΧΩΔΕ (ΦΕΚ 1124/8/16-12-1996), σύμφωνα με την οποία οι κοινότητες στις οποίες εφαρμόζεται η αρχική απόφαση πρέπει να μη βρίσκονται σε ζώνη σεισμικής επικινδυνότητας κατηγορίας ΙΙΙ ή ΙV, βάσειτου ισχύοντος Νέου Ελληνικού Αντισεισμικού κανονισμού (Ν.Ε.Α.Κ.).
Οι αλλαγές που επήλθαν με την προαναφερθείσα απόφαση προέκυφαν από λόγους ανάγκης αυξημένης προστασίας και ασφαλείας των κατασκευών στις πλέον ευαίσθητες σεισμικά περιοχές της χώρας (μεταξύ των οποίων και περιοχές του Νομού Ηλείας).
Ο Υπουργός
Κ. ΛΑΛΙΩΤΗΣ"
19. Στην με αριθμό 5872/30.3.98 ερώτηση δόθηκε με το υπ'αριθμ. 612/15.4.98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση 5872/30.3.1998 των Βουλευτών κυρίων Ορέστη Κολοζώφ και Μήτσου Κωστόπουλου σας γνωρίζουμε ότι όπως μας ενημέρωσαν από την Αγροτική Τράπεζα Ελλάδος.
1. Η ΑΤΕ έχει στην κατοχή της ποσοστό 56,6% των κοονών μετοχών και 20,1% των προνομιούχων μετοχών της Τράπεζας Κεντρικής Ελλάδας (Τ.Κ.Ε.). Η Τ.Κ.Ε. με τον περιορισμένο αριθμό καταστημάτων που διαθέτει (23 καταστήματα, εκ των οποίων 13 είναι συγκεντρωμένα στην περιοχή Αθήνας/Πειραιά και 4 στη θεσσαλονίκη) αποτελεί ένα σχετικό μικρό "παίκτη" στο τραπεζικό σύστημα, καθόσον το ενεργητικό της αντιστοιχεί σε ποσοστό 0,5% περίπου του συνόλου του ενεργητικού όλων των τραπεζών που δραστηριοποιούνται στη χώρα μας. Συνεπώς ενδεχομένη απορρόφησή της από την ΑΤΕ δεν θα προσέφερε στην τελευταία κάτι το ουσιαστικό. Πέραν βέβαια του ανέφικτου της συγχώνευσης, αφού η ΤΚΕ είναι εισηγμένη στο Χρηματιστήριο ενώ η ΑΤΕ όχι.
2. Σε εφαρμογή της οικονομικής πολιτικής της Κυβέρνησης στον τομέα των αποκρατικοποιήσεων, το Δ.Σ. της ΑΤΕ στη 2/24.2.1998 συνεδρίασή του αποφάσισε την επανάληψη της διαδικασίας πώλησης του πλειοψηφικού πακέτου των μετοχών της Τ.Κ.Ε., ιδιοκτησιας ΑΤΕ.
3. Στην ΑΤΕ ήδη βρίσκεται σε εξέλιξη ένα τριετές πρόγραμμα ανασυγκρότησης και εκσυγχρονισμού, που δεν περιλαμβάνει την Τ.Κ.Ε., η οποία έχει καταρτίσει το δικό της 5ετές επιχειρησιακό σχέδιο ανάπτυξης. Μολονότι δεν έχει αποκλεισθεί οριστικά η περίπτωση απορρόφησης της Τ.Κ.Ε. από την ΑΤΕ, παρά τις πρακτικές δυσκολίες αυτού του εγχειρήματος, στην παρούσα φάση έχει προκριθεί η επιλογή της πώλησης διότι αναμένεται να εξασφαλίσει μεγαλύτερα οφέλη, τόσο για τη μητρική τράπεζα όσο και για τη θυγατρική της. Σημειώνεται ότι στην περίπτωση της απορρόφησης ένας μεγάλος αριθμός από τα καταστήματα των δύο τραπεζών που γειτονεύουν θα πρέπει να κλείσουν, το οποίο σημαίνει όχι μόνο απώλεια εσόδων για την πωλήτρια αλλά και απόλυση αρκετών υπαλλήλων.
4. 'Οπως και στην πρώτη προσπάθεια έτσι και τώρα έχει προγραμματιστεί να γίνει αποτίμηση της αξίας της Τ.Κ.Ε., από ανεξάρτητο εξειδικευμένο και έμπειρο οργανισμό. Η μελέτη της αποτίμησης, σύμφωνα με το χρονοδιάγραμμα της διαδικασίας πώλησης, θα έχει ολοκληρωθεί και θα βρίσκεται στα χέρια της ΑΤΕ πολύ νωρίτερα από την κατάθεση των προσφορών εξαγοράς.
5. Πάγια τακτική της Διοίκησης της ΑΤΕ είναι να λαμβάνει πάντα υπόψη τις θέσεις των συνδικαλιστών σωματείων των εργαζομένων, χωρίς όμως αυτό να σημαίνει ότι απεμπολεί το δικαίωμα κατάστρωσης εξυγιαντικής στρατηγικής. Σε κάθε περίπτωση, η ΑΤΕ οπωσδήποτε θα καταβάλει κάθε δυνατή προσπάθεια προκειμένου να διασφαλισθεί στο ακέραιο το σύνολο των θέσεων εργασίας μετά την επιτυχή ολοκλήρωση της προσπάθειας πώλησης, είτε στην ΤΚΕ είτε στην ΑΤΕ.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
20. Στην με αριθμό 5873/30.3.98 ερώτηση δόθηκε με το υπ'αριθμ. 1040/9.4.98 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 5873/30.3.98 που κατέθεσαν οι Βουλευτές κύριοι Ν. Γκατζής και Β. Μπούτας, σας πληροφορούμε ότι η αποζημίωση ιδιωτικών εκτάσεων (ανεξαρτήτου χρήσεως) λόγω κατάληψης τους για "λόγους κοινής ωφελείας", όπως η κατασκευή ενός εγγειοβελτιωτικού έργου διενεργείται σύμφωνα με την κείμενη Νομοθεσία "περί απαλλοτριώσεων".
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
21. Στην με αριθμό 5879/30.3.98 ερώτηση δόθηκε με το υπ'αριθμ. 1691/10.4.98 έγγραφο από τον Υφυπουργό Εθνικής 'Αμυνας η ακόλουθη απάντηση:
Σε απάντηση της 5879/30.3.98 ερώτησης που κατέθεσε στη Βουλή των Ελλήνων η Βουλευτής κ. Μ. Γιαννάκου σχετικά με τα μέτρα απαγόρευσης επιστροφής λαθρομεταναστών μετά την απέλασή τους, σας γνωρίζονται τα ακόλουθα:
Κατ' αρχήν σας ενημερώνουμε ότι το σχετικό θέμα εντάσσεται στις αρμοδιότητες των Υπουργείων Δημοσίας Τάξεως και Εμπορικής Ναυτιλίας, τα οποία έχουν εκπονήσει σχέδια αντιμετώπισης του εν λόγω προβλήματος.
Ειδικότερα, σας πληροφορούμε ότι το Υπουργείο Εσωτερικών της Αλβανίας, το Υπουργείο Δημοσίας Τάξεως και το Υπουργείο Εμπορικής Ναυτιλίας της χώρας μας, έχουν υπογράψει συμφωνία η οποία υλοποιείται από το σχέδιο "ΠΟΣΕΙΔΩΝΙΟ" του Υπουργείου Δημοσίας Τάξεως. Πιο συγκεκριμένα, η ναυτική περιοχή του Ιονίου ελέγχεται από σκάφη του Λιμενικού Σώματος με μικτά πληρώματα Ελλήνων και Αλβανών, οι οποίοι συνεργάζονται στενά, ενώ το Πολεμικό Ναυτικό διαθέτει δύο σκάφη του που περιπολούν στην ευρύτερη θαλάσσια περιοχή και ταυτόχρονα διατηρεί εκεί δύο Ναυτικά Παρατηρητήρια, συνεπικουρώντας με αυτόν τον τρόπο στο έργο του Λιμενικού Σώματος.
Επιπρόσθετα, σας γνωρίζουμε ότι σύμφωνα με τις ληφθείσες αποφάσεις της Πολιτικής και Στρατιωτικής Ηγεσίας του Υπουργείου Εθνικής 'Αμυνας, ο Στρατός Ξηράς συνεισφέρει στην προστασία των παραμεθορίων περιοχών και την απαγόρευση εισόδου των λαθρομεταναστών με τη διάθεση προσωπικού και μέσων.
 

  



Σελίδα 10353 
Πιο συγκεκριμένα, το Γενικό Επιτελείο Στρατού εφαρμόζει ειδικά σχέδια, τα οποία προβλέπουν τη λήψη μέτρων κοντά στα σύνορα. Τα μέτρα αυτά συνίστανται στην ενίσχυση των τοπικών Μονάδων Στρατού τόσο με προσωπικό, όσο και με μηχανοκίνητα μέσα, στη μεταστάθμευση τμημάτων των Ειδικών Δυνάμεων στις περιοχές αυτές, αλλά και στην εναέρια επιτήρηση τους με Ελικόπτερα του Στρατού Ξηράς. Επιπλέον, στις περιοχές εγγύς των Ελληνοαλβανικών συνόρων εκτελούνται Στρατιωτικές ασκήσεις από Μονάδες του Στρατού Ξηράς, καθώς και έλεγχοι με σκοπό την προστασία των τοπικών πληθυσμών. Επισημαίνεται, ότι οι συλλαμβανόμενοι από τα στρατιωτικά τμήματα λαθρομετανάστες παραδίδονται στα κατά τόπους Αστυνομικά τμήματα ή μεταβατικά αποσπάσματα της Ελληνικής Αστυνομίας (ΕΛΑΣ), οι οποίοι στη συνέχεια απελαύνονται από τη χώρα μας με μέριμνα της ΕΛΑΣ.
Ο Υφυπουργός
ΔΗΜΗΤΡΙΟΣ ΑΠΟΣΤΟΛΑΚΗΣ"
22. Στην με αριθμό 5887/30.3.98 ερώτηση δόθηκε με το υπ'αριθμ. 2231/3.4.98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση στην με αριθμό 5887/30.3.98 ερώτηση της Βουλευτού κ. Στέλλας Αλφιέρη, σας γνωρίζουμε ότι η Περιφερειακή Διεύθυνση Αττικής του Σώματος Δίωξης Οικονομικού Εγκλήματος, διενεργεί προκαταρκτική εξέταση, μετά από εισαγγελική παραγγελία, προκειμένου να διερευνήσει τυχόν παραβάσεις στην είσπραξη τελών και δικαιωμάτων από τις υπηρεσίες του Δήμου Πειραιά. Η προκαταρκτική εξέταση βρίσκεται σε εξέλιξη.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ")
ΠΡΟΕΔΡΕΥΩΝ (Παναγιώτης Σγουρίδης): Κυρία και κύριοι συνάδελφοι, θα σας ανακοινώσω το δελτίο επικαίρων ερωτήσεων της Παρασκευής 12 Ιουνίου 1998.
Α. EΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2&3 Καν.Βουλής)
1. Η με αριθμό 1649/5.6.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παντελή Οικονόμου προς τον Υφυπουργό Πολιτισμού (αρμόδιο για θέματα Αθλητισμού), σχετικά με την πορεία του Ελληνικού Επαγγελματικού Ποδοσφαίρου κλπ.
2. Η με αριθμό 1656/9.6.98 επίκαιρη ερώτηση του Βουλευτή της Νέας Δημοκρατίας κ. Αθανασίου Παναγιωτόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την πορεία του έργου κατασκευής της Σήραγγας Τυμφρηστού κλπ.
3. Η με αριθμνό 1669/10.6.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Εργασίας και Κοινωνικών Ασφαλίσεων, Εθνικής Οικονομίας, σχετικά με την προσφυγή της Διοίκησης της Ιονικής Τράπεζας στα δικαστήρια με αίτημα να κηρυχθεί παράνομη και καταχρηστική η απεργία των εργαζομένων την οποία απεφάσισε η Γενική Συνομοσπονδία Εργατών Ελλάδος (Γ.Σ.Ε.Ε.) κλπ.
4. Η με αριθμό 1666/10.6.98 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την προστασία της περιοχής των Αστεριών της Γλυφάδας από την τσιμεντοποίηση κλπ
5. Η με αριθμό 1664/10.6.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Υγείας και Πρόνοιας, σχετικά με τις προθέσεις του Υπουργείου για τη λειτουργία του "Κέντρου Παιδικής Μέριμνας Θηλέων" Λάρισας κλπ.
Β.ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ.2&3 Καν.Βουλής)
1. Η με αριθμό 1657/9.6.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Περιβάλλοντος, Χωροταξίας και Δημοσίων 'Εργων, Μεταφορών και Επικοινωνιών, σχετικά με τη λήψη των αναγκαίων μέτρων για τον περιορισμό των τροχαίων ατυχημάτων κλπ.
2. Η με αριθμό 1659/9.6.98 επίκαιρη ερώτηση του Βουλευτή της Νέας Δημοκρατίας κ. Νικολάου Παπαφιλίππου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τα προβλήματα του αρδευτικού έργου της τεχνητής λίμνης Πολυφύτου Σερβίων Νομού Κοζάνης κλπ.
3. Η με αριθμό 1670/10.6.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τις διαδικασίες της πολυεθνικής "ΠΕΣΙΝΕ" για την πώληση στους εργαζόμενους σ' αυτήν των κατοικιών στα "'Ασπρα Σπίτια Βοιωτίας" κλπ.
4. Η με αριθμό 1662/10.6.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Εθνικής Παιδείας και Θρησκευμάτων, σχετικά με την κατασκευή του 6ου Γυμνασίου -Λυκείου στην Αγία 'Αννα Αχαρνών.
 

  



Σελίδα 10354 
ΠΡΟΕΔΡΕΥΩΝ (Παναγιώτης Σγουρίδης): Κυρία και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 1632/4.6.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις ενέργειες της Κυβέρνησης προκειμένου να διευρυνθεί η ζώνη που χαρακτηρίζει τις σεισμόπληκτες περιοχές του Νομού Μεσσηνίας κλπ., διαγράφεται λόγω κωλύματος του κυρίου Υπουργού.
Δεύτερη είναι η με αριθμό 1633/4.6.98 επίκαιρη ερώτηση της Βουλευτού της Νέας Δημοκρατίας κ. Θεοδώρας Μπακογιάννη προς τους Υπουργούς Δημόσιας Τάξης, Δικαιοσύνης, σχετικά με την κακοποίηση του συλληφθέντος επί ληστεία αστυνομικού, τη διενέργεια έρευνας για τους υπαιτίους κλπ.
Η επίκαιρη ερώτηση της κ. Μπακογιάννη έχει ως εξής:
"Με φρίκη διαπιστώσαμε, τόσο από τα ηλεκτρονικά ΜΜΕ, όσο και από τον Τύπο, ότι -κατά την προσαγωγή του στον ανακριτή- ο συλληφθείς επί ληστεία αστυνομικός Αγγελάκης, ενεφάνιζε εντονότατα σημεία κακοποίησης.
Αντιλαμβάνομαι βέβαια απολύτως την αγανάκτηση των συναδέλφων του αστυνομικών των οποίων θίγεται το κύρος και η υπόληψη με την αποτρόπαιη πράξη του. Είμαι επίσης πρόθυμη να ακούσω την εκδοχή ότι η κακοποίηση ήταν απλώς αποτέλεσμα συμπλοκής την ώρα της σύλληψης.
'Ομως το γεγονός αυτό καθ'εαυτό καθώς και η έκταση της κακοποίησης, είναι απαράδεκτο για μια ευνομούμενη χώρα, όπου και οι χειρότεροι εγκληματίες τιμωρούνται μόνον όπως και όσο ο νόμος ορίζει, διότι αλλιώς τίθεται το ερώτημα αν η Ελλάδα είναι τελικώς ή όχι, κράτος δικαίου.
Κατόπιν τούτου ερωτώνται:
Ο μεν Υπουργός Δημόσιας Τάξεως, ποιοι πού και γιατί κακοποίησαν βαναύσως κατά τη σύλληψη ή κράτησή του τον εν λόγω κρατούμενο και σε τι ενέργειες προέβη, ώστε να οδηγηθούν οι υπόλογοι στη δικαιοσύνη, αφού πρώτα ελεγχθούν πειθαρχικώς.
Ο δε Υπουργός Δικαιοσύνης, γιατί, αν δεν αντελήφθη ο αρμόδιος εισαγγελεύς τα πασιφανή σημεία κακοποιήσεως και δεν προέβη σε ποινική δίωξη των φερομένων ως αυτουργών, δεν κίνησε ο ίδιος τη διαδικασία με παραγγελία του, ελέγχοντας ταυτοχρόνως την παράλειψη του αρμόδιου δικαστικού λειτουργού στον οποίο προσήχθη ο κρατούμενος".
Ο Υπουργός Δημόσιας Τάξης κ. Ρωμαίος έχει το λόγο για τρία λεπτά να πρωτολογήσει.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Ευχαριστώ, κύριε Πρόεδρε.
Να μου επιτρέψετε, κυρία και κύριοι συνάδελφοι, να κάνω μία διασύνδεση και παρατήρηση. Σήμερα έχω να απαντήσω σε δύο ερωτήσεις για το ίδιο θέμα, οι οποίες όμως το αντιμετωπίζουν με μία διαφορετική οπτική.
Η πρώτη είναι της κ. Μπακογιάννη, που ακούσατε τώρα και η οποία αναφέρεται στην κακοποίηση του συλληφθέντος αστυνομικού αμέσως μετά την έξοδό του από την τράπεζα με τη λεία των επτά εκατομμυρίων (7.000.000) δραχμών και περίπου αυτό το επεισόδιο, με τη διατύπωση των ερωτημάτων, το εμφανίζει σαν μία γενικευμένη συμπεριφορά της Αστυνομίας και θέτει το ερώτημα αν έχουμε κράτος δικαίου. Στη συνέχεια έχουμε μία ερώτηση του συναδέλφου κ. Βλασσόπουλου, που αναφέρεται σε αυτό το περιστατικό, για να αναφερθεί γενικευμένα και πάλι στα φαινόμενα διαφθοράς στην Αστυνομία.
Ομολογώ ότι νιώθω λίγο περίεργα έχοντας μπροστά μου αυτές τις δύο ερωτήσεις, αλλά θα αναφερθώ συγκεκριμένα σε αυτό το περιστατικό.
Και εγώ, κυρία Μπακογιάννη, διαπίστωσα ότι είχε φέρει σημεία τραυματισμού ή κακοποίησης -όπως αναφέρετε- αυτός ο αστυνομικός, και, ζήτησα αμέσως έρευνα. Ο ίδιος ο αστυνομικός κατέθεσε -και έτσι συνέβη- ότι αυτοί οι τραυματισμοί έγιναν κατά τη διάρκεια της συλλήψής του και όχι μόνο από τους αστυνομικούς, αλλά και από αγανακτισμένους πολίτες, που εμείς τους γνωρίσαμε βέβαια στο παρελθόν να λειτουργούν σε βάρος πολιτικών αντιπάλων και που ευτυχώς τώρα δεν υπάρχουν και ελπίζω να μην υπάρξουν.
Η σύλληψη, λοιπόν, αυτού του αστυνομικού κατά την έξοδό του έγινε από αστυνομικούς, αλλά προσέτρεξαν και - όχι λίγοι- πολίτες. Ο αστυνομικός όχι μόνο έφερε αντίσταση, αλλά επεχείρησε και πάλι να χρησιμοποιήσει το υπηρεσιακό του περίστροφο για να αποφύγει τη σύλληψη. Εκεί πράγματι συνέβησαν κάποιες κακοποιήσεις.
Στο τμήμα, λοιπόν, όχι μόνο δεν υπήρξε απολύτως καμία παρέμβαση, αλλά και ο ίδιος κατέθεσε ότι δεν συνέβη τίποτε στο τμήμα και αρνήθηκε την προσφορά που του έγινε αν χρειάζεται, δηλαδή, να πάει στο νοσοκομείο.
Νομίζω, λοιπόν, ότι δεν χρειάζεται καμία περαιτέρω έρευνα, για καταλογισμό ευθυνών. Πρέπει να δηλώσω όμως κατηγορηματικά ότι όχι μόνο έχουμε ευαισθησία, αλλά εντολή δική μας και πολιτική μας είναι, ιδιαίτερα τα περιστατικά που μας καταγγέλλονται για κακοποίηση στα τμήματα, να τα αντιμετωπίζουμε άμεσα και αποφασιστικά. Και όταν έχει συμβεί κάτι τέτοιο -και έχει συμβεί- εναντίον πολιτών έχουμε τιμωρήσει τους υπεύθυνους.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό.
Η κ. Μπακογιάννη έχει το λόγο για δύο λεπτά να αναπτύξει την επίκαιρη ερώτηση.
ΘΕΟΔΩΡΑ ΜΠΑΚΟΓΙΑΝΝΗ: Χαίρομαι, κύριε Υπουργέ, που το ακούω αυτό και όπως και στην ερώτησή μου, αν προσέξατε, ακριβώς αυτό έλεγα ότι θα χαρώ πάρα πολύ να ακούσω ότι αυτό έγινε κατά τη διάρκεια της σύλληψης.
Δε νομίζω πως είχατε τόσο πολύ μεγάλο πρόβλημα να απαντήσετε και στον κ. Βλασσόπουλο και σε εμένα, διότι είναι δύο τελείως διαφορετικά θέματα.
Εγώ κατανοώ πλήρως την αγανάκτηση των αστυνομικών, οι οποίοι μπροστά στα φαινόμενα της διαφθοράς ανησυχούν και βλέπουν να μειώνεται το κύρος της Αστυνομίας. Και βεβαίως θα πρέπει να παταχθεί η διαφθορά στην Αστυνομία και δεν πρέπει να υπάρχει κανένα θέμα γι' αυτό.
Απλώς εξεδήλωσα την ευαισθησία μου, διότι μου έκανε εντύπωση ότι το Υπουργείο Δημοσίας Τάξεως -το περίμενα, δηλαδή, κατά τη διάρκεια εκείνης της ημέρας- δεν βγήκε να διευκρινίσει πώς συνέβη. Επειδή είχαμε και παλαιότερα κάποια κρούσματα, τα οποία -αν δεν κάνω λάθος- τα καταδικάζετε και σεις, ιδιαίτερα σε καταυλισμούς αθιγγάνων, τα οποία είχαν δημιουργήσει διάφορα ερωτηματικά, θεώρησα σκόπιμο να καταθέσω αυτήν την ερώτηση, έτσι για να προστατεύσουμε κατ' αρχήν και το κύρος της Aστυνομίας και το κύρος της δικαιοσύνης και για να μπορέσουμε, κατά την άποψή μου, πολύ πιο αποτελεσματικά να δράσουμε εναντίον των συγκεκριμένων ανθρώπων, οι οποίοι μειώνουν το κύρος της Aστυνομίας με τη διαφθορά.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κ. Μπακογιάννη.
Κύριε Υπουργέ, έχετε το λόγο. 
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Μου φθάνει η αναγνώριση ότι δεν φέρει καμιά ευθύνη η Αστυνομία για το περιστατικό αυτό.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Θα παρακαλούσα τον Υφυπουργό κ. Λουκάκη, αν θέλει, να συνεχίσει ο Υπουργός κ. Ρωμαίος, γιατί άλλες δυο επίκαιρες ερωτήσεις τον αφορούν ...
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Επειδή θα μείνω και για την ψήφιση του νομοσχεδίου, ας τηρηθεί η σειρά. Ας φύγουν οι κύριοι συνάδελφοι, ούτως ή άλλως θα μείνω εγώ. 
ΠΡΟΕΔΡΕΥΩΝ (Παναγιώτης Σγουρίδης): Εντάξει, κύριε Υπουργέ.
Τρίτη είναι η με αριθμό 1640/5.6.98 επίκαιρη ερώτηση του 
 

  



Σελίδα 10355 
Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Μεταφορών και Επικοινωνιών, σχετικά με τη λήψη μέτρων προστασίας των συμφερόντων του εθνικού τηλεπικοινωνιακού φορέα (ΟΤΕ), της θυγατρικής εταιρείας "COSMOTE" κλπ.
Η επίκαιρη ερώτηση του κ. Αγγουράκη είναι η ακόλουθη:
"Οι τελευταίες εξελίξεις στο χώρο των τηλεπικοινωνιών, στον ΟΤΕ και ειδικότερα στην "COSMOTE", θυγατρική του ΟΤΕ στην κινητή τηλεφωνία, δημιουργούν εύλογα ερωτηματικά, για την στάση της Κυβέρνησης και της Διοίκησης του ΟΤΕ.
Τη στιγμή που: 
- Οι δυο άλλες εταιρείες "TELESTET" και "PANAFON" παραβιάζουν το νόμο και τις συμβατικές τους δεσμεύσεις με τα πακέτα προσφορών, ζητούν και πιέζουν να τους χορηγηθούν συχνότητες και στο σύστημα DCS 1800, που λειτουργεί η "COSMOTE" και διαμαρτύρονται για προνομιακή μεταχείριση του ΟΤΕ στην κινητή τηλεφωνία.
- Η "TELENOR", ο συνέταιρος κατά 30% της "COSMOTE", κινείται να πουλήσει το μερίδιό της σε άλλη εταιρεία πιθανόν ανταγωνιστή του ΟΤΕ, παρά τις συμβατικές της υποχρεώσεις και σε άγνοια του ΟΤΕ, όπως τουλάχιστον δηλώνεται.
- Υπάρχει σημαντικός αριθμός αιτήσεων στον ΟΤΕ (95.000 προεγγραφές και 50.000 αιτήσεις για κανονικά συμβόλαια) της "COSMOTE" και η Διοίκηση του ΟΤΕ ακόμα δεν έχει κάνει γνωστό ποιος είναι ο εμπορικός στόχος, οι δυνατότητες και οι προοπτικές της "COSMOTE".
Ερωτάται ο κύριος Υπουργός:
- Τι ενέργειες και τι μέτρα προτίθεται να πάρει η Κυβέρνηση για να προστατεύσει τα συμφέροντα, την αξιοπιστία και το κύρος του Εθνικού Τηλεπικοινωνιακού Φορέα;
- Θα ζητηθούν ευθύνες από τη διοίκηση του ΟΤΕ για την απαράδεκτη στάση στην "COSMOTE"; Αληθεύει ότι αντί να αναζητηθούν ποινικές ευθύνες στο διοικητικό συμβούλιο της "COSMOTE" και στον προηγούμενο διευθύνοντα σύμβουλο (κ.Κολίρη) του δώσανε και "προίκα" εκατομμύρια για να φύγει;
- Προτίθεται η Κυβέρνηση να υιοθετήσει την πρόταση των εργαζομένων του ΟΤΕ για εξαγορά του πακέτου της "TELENOR", επαναφορά της "COSMOTE" στον κορμό του ΟΤΕ 100% και καταγγελία των συμβάσεων με τους ιδιώτες "PROVIDRS", με δεδομένο ότι οι εργαζόμενοι του ΟΤΕ μπορούν να θέλουν να γιγαντώσουν την υπηρεσία κινητής τηλεφωνίας του ΟΤΕ;".
Ο Υφυπουργός κ. Λουκάκης έχει το λόγο για τρια λεπτά, για να πρωτολογήσει.
ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Eυχαριστώ, κύριε Πρόεδρε. 
Θα ήθελα να πω στον κύριο συνάδελφο, ότι θέτει ορισμένα ζητήματα στη βάση λανθασμένων υποθέσεων. Υπόθεση πρώτη, που λέει ότι οι δυο άλλες εταιρείες, "TELESTET" και "PANAFON", παραβιάζουν το νόμο και τις συμβατικές δεσμεύσεις με τα πακέτα προσφορών κλπ.
Η Εθνική Επιτροπή Τηλεπικοινωνιών παρακολουθεί το θέμα των πακέτων των προσφορών των δυο εταιρειών και έχει εξετάσει στο παρελθόν πιθανή παραβίαση του νόμου και των συμβατικών δεσμεύσεων των δυο εταιρειών, ώστε ουδεμία παραβίαση του νόμου ή αντισυμβατική συμπεριφορά να έχει διαπιστωθεί.
'Οσον αφορά το θέμα των συχνοτήτων, πράγματι ζητούν συχνότητες και διαμαρτύρονται, ωστόσο το κράτος διαχειρίζεται το φυσικό πλούτο, που λέγεται συχνότητες, υπό συγκεκριμένους κανόνες του εσωτερικού και του κοινοτικού δικαίου, οι οποίοι προβλέπουν και τις διαδικασίες χορήγησης των συγχνοτήτων, οι οποίες δεν προβλέπουν ικανοποίηση για συχνότητες κατόπιν διαμαρτυριών.
Η δεύτερη υπόθεση που κάνει ο συνάδελφος, λέει ότι η "TELENOR", ο συνέταιρος κατά 30% της "COSMOTE" κινείται να πουλήσει το μερίδιό τους κλπ.
Είναι γνωστό ότι έχει γίνει διάψευση και υπάρχει και επίσημη διάψευση του περιφερειακού διευθυντού της "TELENOR". Σε κάθε περίπτωση για την αλλαγή της συγκρότησης μετοχικού κεφαλαίου των επιχειρήσεων αυτών, προβλέπεται έγκριση από το Υπουργείο Μεταφορών και Επικοινωνιών, όπως έγινε και σε ανάλογη περίπτωση προ ενός χρόνου με την "TELESTET". Κάτι τέτοιο όμως, δεν είναι γνωστό στο Υπουργείο Μεταφορών και Επικοινωνιών για την "COSMOTE". Δεν έχει ζητήσει καμία έγκριση.
Η τρίτη λαθεμένη υπόθεση λέει ότι υπάρχει σημαντικός αριθμός αιτήσεων στον ΟΤΕ (ενενήντα πέντε χιλιάδες προεγγραφές, πενήντα χιλιάδες αιτήσεις) και η διοίκηση δεν έχει ακόμα κάνει γνωστό ποιος είναι ο εμπορικός της στόχος κλπ.
Σ' ένα μήνα ο αριθμός των ικανοποιηθέντων αιτήσεων θα ανέρχεται περίπου στις πενήντα χιλιάδες, ενώ παράλληλα το επίτευγμα αυτό θα συνοδεύεται από επαρκές δίκτυο κεραιών, το οποίο κτίστηκε σε πολύ ικανοποιητικούς χρόνους. Να σημειωθεί ότι οι αντίστοιχες επιδόσεις των προηγηθέντων παροχών κινητών επικοινωνιών έλαβαν χώρα σε πολλαπλάσιο χρονικό διάστημα στη φάση της εκκίνησης. 
Βασικός στόχος παραμένει ο αρχικώς εξαγγελθείς, δηλαδή, να ικανοποιήσει τη μεγάλη ζήτηση με επιταχυνόμενους ρυθμούς, πράγμα που, όπως φαίνεται, το πετυχαίνει με τις πρόσφατες διοικητικές αλλαγές.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ.Λουκάκη.
Ο κ. Αγγουράκης έχει το λόγο για δύο λεπτά να αναπτύξει την επίκαιρη ερώτησή του.
ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε.
'Εχω την εντύπωση ότι ο κύριος Υπουργός δεν γνωρίζει τα δεδομένα. Στήριξε την απάντησή του σε τρία -υποτίθεται- λαθεμένα ζητήματα που έθεσα.
'Οσον αφορά το πρώτο θέμα, που είπε ότι δεν έχει διαπιστώσει ο ίδιος καμία παραβίαση του νόμου ή ο,τιδήποτε άλλο, θα του θυμίσω απλώς αυτό που είναι γνωστό, ότι υπάρχει απόφαση του Πρωτοδικείου Αθηνών για επιβολή προστίμου σε εταιρεία "PANAVOX" για παραπλάνηση των καταναλωτών όσον αφορά τα συμβόλαια στην κινητή τηλεφωνία και μάλιστα με απόφαση πολλών εκατομμυρίων ως πρόστιμο για τη συγκεκριμένη διαδικασία.
Με την απάντηση που έδωσε ο κύριος Υπουργός για το θέμα των συχνοτήτων του συστήματος DCS, απλά επιβεβαιώνει αυτό που λέω και στην ερώτησή μου. Τι δηλαδή; 'Οτι ο ΟΤΕ και πιο συγκεκριμένα η "COSMOTE" βρίσκεται στο επίκεντρο πιέσεων, υπονομεύσεων και διαφόρων διεργασιών όσον αφορά τον περιορισμό της δραστηριότητάς του στην κινητή τηλεφωνία από τις συγκεκριμένες εταιρείες και από την "PANAFON" και από την "TELE STET".
Δεύτερον, μπορεί να διαψεύσθηκε μεν η πρόθεση της "TELENOR" για πώληση του πακέτου στην "COSMOTE", ωστόσο το πρόβλημα υπήρχε. Και απάντηση πώς δημιουργήθηκε αυτό το πρόβλημα και γιατί, μέχρι στιγμής δεν έχει δοθεί. Δεν έχει δοθεί απάντηση στο ουσιαστικό ζήτημα πώς είναι δυνατόν να κυκλοφορούν διάφορες πληροφορίες γύρω από το συγκεκριμένο θέμα.
Και το τελευταίο που θα ήθελα να σημειώσω, είναι το εξής:
Νομίζω ότι τόσο οι διεργασίες γύρω από την "TELENOR" όσο και η πορεία της "COSMOTE" τεκμηριώνουν πλήρως την απαίτηση των εργαζομένων για 100% δημόσιο έλεγχο στην "COSMOTE".
Τελειώνω μόνο με την εξής αναφορά. Ο ίδιος ο Υπουργός Μεταφορών σε συγκεκριμένη ερώτησή μου σε σχέση με τις προεγγραφές είχε πει το Γενάρη, ότι σταμάτησαν οι προεγγραφές στις πενήντα χιλιάδες, διότι αυτές ήταν οι τεχνικές δυνατότητες τότε.
Στις 5 του μηνός ο διευθύνων σύμβουλος του ΟΤΕ κ. Χρυσολούρης λέει δύο σημαντικά πράγματα, κατά τη γνώμη μου. 
Πρώτον, επι λέξει λέει: "'Οταν ξεκίνησε η διαφημιστική καμπάνια της "COSMOTE" για τις προεγγραφές, το μοναδικό που υπήρχε στο δίκτυο ήταν τρεις κουκκίδες στο χάρτη."
(Στο σημείο αυτό κτυπάει το κουδούνι λήξεως του χρόνου 
 

  



Σελίδα 10356 
ομιλίας του κυρίου Βουλευτή)
Αυτό είναι ένα σημαντικό ζήτημα και άρα υπάρχει ένα θέμα, πότε λέγαμε την αλήθεια.
Και δεύτερον, ως τεκμηρίωση των όσων λέω για την ανάγκη εξαγοράς του ποσοστού της "TELENOR" ...
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Αγγουράκη.
ΧΑΡΑΛΑΜΠΟΣ ΑΓΓΟΥΡΑΚΗΣ: ... ο ίδιος διευθύνων σύμβουλος λέει ότι αν σήμερα κάναμε τη σύμβαση, δεν θα παίρναμε ξένο συνέταιρο.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, καταρχάς θα καταθέσω στα Πρακτικά τη διάψευση της "ΤELENOR", την οποία υπογράφει ο περιφερειακός διευθυντής κ.Flakstad.
(Στο σημείο αυτό ο Υφυπουργός κ.Εμμανουήλ Λουκάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Θα απαντήσω περιληπτικά ότι δεν υπάρχει πρόβλημα, λόγω ελλείψεων μέτρων, σε ό,τι αφορά το πρώτο σας θέμα. Η αξιοπιστία και το κύρος του εθνικού τηλεπικοινωνιακού φορέα είναι δεδομένη. Εάν και κατά πόσο η διοίκηση της "COSMOTE" και ΟΤΕ ενήργησαν σωστά στην περίπτωση του προηγούμενου διευθύνοντος συμβούλου της "COSMOTE", είναι θέμα που αφορά το διευθυντικό δικαίωμα της διοίκησης των επιχειρήσεων και κρίνεται από τα αρμόδια όργανα της επιχείρησης.
Βεβαίως, είναι ενδιαφέρουσα η πρόταση των εργαζομένων, όμως η πολιτική της Κυβέρνησης είναι η συρρίκνωση του κράτους επιχειρηματία και όχι η διεύρυνσή του. Ευχαριστώ.
ΧΑΡΑΛΑΜΠΟΣ ΑΓΓΟΥΡΑΚΗΣ: Με ό,τι αυτό συνεπάγεται.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό.
Η τέταρτη με αριθμό 1644/5.6.98 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Γεωργίας, σχετικά με τη λήψη μέτρων προστασίας των μηλοπαραγωγών διαγράφεται κατόπιν συνεννόησης του κυρίου Υπουργού με την κ. Λουλέ.
Επίσης η πέμπτη με αριθμό 1642/5.6.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις προθέσεις της Κυβέρνησης να εντάξει στο πρόγραμμα URBAN τις υποβαθμισμένες περιοχές του Πειραιά κλπ., διαγράφεται λόγω κωλύματος του κυρίου Υπουργού.
Επίκαιρες ερωτήσεις δευτέρου κύκλου:
Πρώτη είναι η με αριθμό 1622/3.6.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Δημόσιας Τάξης, σχετικά με τη λήψη μέτρων για την προστασία του κύρους της Ελληνικής Αστυνομίας, την επίλυση των προβλημάτων των αστυνομικών κλπ.
Η επίκαιρη ερώτηση του κ.Βλασσόπουλου εν περιλήψει είναι η ακόλουθη:
"Τα προβλήματα διαφθοράς στο χώρο της Ελληνικής Αστυνομίας επανήλθαν και πάλι στην επικαιρότητα, προκαλώντας αναστάτωση και προβληματισμό στην ελληνική κοινωνία.
Οι διάφορες εξαγγελίες φαίνεται ότι δεν έχουν αποδώσει τα αναμενόμενα αποτελέσματα, εντείνοντας την ανασφάλεια των πολιτών.
Παράλληλα, οι αστυνομικοί που σήμερα συγκεντρώνουν τα πυρά του Τύπου και της κοινωνίας, υποχρεούνται να επιβιώνουν σε συνθήκες άσχημες, καθώς η πολιτεία δεν τους έχει θωρακίσει με την απαραίτητη παιδεία και εκπαίδευση και δεν δείχνει διατεθειμένη να τους ενισχύσει οικονομικά.
Μετά τα παραπάνω, ερωτάται ο Υπουργός Δημόσιας Τάξης:
1. Πως σκέπτεται να προστατεύσει το κύρος της Ελληνικής Αστυνομίας;
2. Τι μέτρα προτίθεται να πάρει για να σταματήσουν τα συμπτώματα διαφθοράς που έχουν αυξηθεί το τελευταίο διάστημα;
3. Πως σκοπεύει να παρέμβει, ώστε να αυξηθούν οι αποδοχές των αστυνομικών σε επίπεδα αξιοπρεπούς διαβίωσης, για να μην υποκύπτουν στις "σειρήνες" της παρανομίας;
4. Τι προτίθεται να πράξει, σχετικά με την εκπαίδευση των αστυνομικών, προκειμένου να τους θωρακίσει με τα στοιχεία εκείνα που θα αναδεικνύουν την υπερηφάνεια, την προσωπικότητα, τους στόχους και τα ιδανικά τους;".
Ο κύριος Υπουργός έχει το λόγο για τρία λεπτά για να πρωτολογήσει.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Ευχαριστώ, κύριε Πρόεδρε.
Για το θέμα αυτό είχαμε την ευκαιρία να κάνουμε ευρύτατη συζήτηση στο Σώμα την Πέμπτη, την Παρασκευή, αλλά και την Τρίτη.
Κατά τη συζήτηση αυτή προέκυψαν τα εξής:
Πρώτον, ότι τα μεμονωμένα -αλλά αρκετά- κρούσματα διαφθοράς στην αστυνομία δεν θα πρέπει να γενικεύονται σε καμία περίπτωση και δεν θα πρέπει να αποδίδουμε συνολική ευθύνη στο Σώμα της Ελληνικής Αστυνομίας, γιατί στο σύνολό του, στη μεγίστη πλειοψηφία, τηρεί τον όρκο του, επιτελεί το καθήκον του, χωρίς να υποκύπτει στις προκλήσεις και πολλές φορές στις προσκλήσεις διαφθοράς.
Για την αντιμετώπιση αυτού του προβλήματος στο νομοσχέδιο που γίνεται νόμος μετά από λίγο, με τη ψήφισή του στο σύνολο, περιλαμβάνονται δύο διατάξεις, το "πόθεν έσχες" και η δυνατότητα ανάθεσης ένορκης διοικητικής εξέτασης σε εισαγγελείς για σοβαρές περιπτώσεις διαφθοράς.
Θεωρούμε ότι η εφαρμογή αυτών των δύο διατάξεων θα αντιμετωπίσει επαρκώς το πρόβλημα.
Πέραν, όμως αυτού, σύντομα -εντός του μηνός- θα κατατεθεί νομοσχέδιο στη Βουλή, για τη σύσταση υπηρεσίας εσωτερικών υποθέσεων, ενός σώματος από τους ίδιους τους αστυνομικούς, στο οποίο θα προϊσταται εισαγγελέας και αποστολή αυτού του σώματος θα είναι, η έρευνα αυτών των υποθέσεων για συλλογή στοιχείων και θεμελίωση των κατηγοριών.
'Ομως, ο κύριος συνάδελφος συνδέει περίπου το πρόβλημα αυτό με δύο άλλα θέματα. Την εκπαίδευση και την οικονομική κατάσταση. Για μεν το πρώτο, έχω να απαντήσω στον κύριο συνάδελφο, ότι εδώ και μερικά χρόνια από την Κυβέρνηση του ΠΑΣΟΚ έχει καθιερωθεί το σύστημα των πανελληνίων εξετάσεων για την πρόσληψη των αστυνομικών και εκπαίδευση, η οποία διαρκεί δυόμισι περίπου χρόνια και τη θεωρούμε επαρκή. Και το πρόγραμμα και ο χρόνος είναι τέτοια ώστε να μπορεί πράγματι το Σώμα της Ελληνικής Αστυνομίας να αποκτά αστυνομικούς απόλυτα εκπαιδευμένους. Παράλληλα έχει αρχίσει ένα πρόγραμμα μετεκπαίδευσης όλων των αστυνομικών.
'Οσον αφορά το οικονομικό θέμα έχω διακηρύξει πολλές φορές σ' αυτήν τη Βουλή, δύο πράγματα: Πρώτον, ότι με το ενιαίο μισθολόγιο έχει επέλθει σημαντική βελτίωση των αμοιβών των αστυνομικών, αλλά βεβαίως, όπως και σε όλο το δημόσιο τομέα, οι αμοιβές φυσικά δεν είναι επαρκείς. Εμείς προσπαθούμε και είμαι βέβαιος, ότι του χρόνου θα πετύχουμε περαιτέρω βελτίωση.
Το δεύτερο, όμως, κύριε συνάδελφε, που πρέπει να τονίσουμε είναι το εξής: Σε καμία περίπτωση δεν πρέπει να διασυνδέουμε τη διαφθορά με την οικονομική κατάσταση, γιατί δίνουμε ένα μήνυμα πάρα πολύ κακό στην Αστυνομία, αλλά και στην κοινωνία. Σε όλο το δημόσιο τομέα -και στον ιδιωτικό ακόμη, αλλά ας αναφερθούμε μόνο στο δημόσιο τομέα- αναμφισβήτητα οι μισθοί δεν είναι επαρκείς. Δεν είναι, όμως, μόνο η Αστυνομία η οποία επιτελεί καθήκοντα τέτοια στα οποία υπάρχουν προκλήσεις και προσκλήσεις διαφθοράς. Αλίμονο, λοιπόν, αν εμείς μέσα απ' αυτήν την Αίθουσα δώσουμε το μήνυμα, ότι επειδή δεν είναι επαρκείς οι αμοιβές, τότε δικαιολογείται η διαφθορά.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βλασσόπουλος έχει το λόγο.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, ευχαριστώ 
 

  



Σελίδα 10357 
πάρα πολύ τον Υπουργό. 'Εχω τη γνώμη, ότι υπήρξε μια παρανόηση. Προς Θεού, δεν συνέδεσα ποτέ τις αμοιβές των αστυνομικών με τις περιπτώσεις διαφθοράς. Πρέπει όμως, να δεχθεί και ο Υπουργός, ότι υπάρχει πραγματικά αναντιστοιχεία ανάμεσα στους μισθούς των αστυνομικών και το υπέυθυνο και υψηλής αποστολής έργο, το οποίο επιτελούν.
Θέλω να ευχαριστήσω επίσης τον Υπουργό για το σπουδαίο έργο, το οποίο πραγματοποιεί και για την προσπάθεια, την οποία κάνει και που πραγματικά έχει αναγνωρισθεί από την ελληνική κοινωνία. Πρέπει, όμως, να δεχθεί ο Υπουργός και να δεχθεί το Σώμα, ότι υπάρχει πραγματικό πρόβλημα. Το γεγονός, ότι πεντακόσιοι περίπου αστυνομικοί, τετρακόσιοι ενενήντα οκτώ για την ακρίβεια, από το 1990 μέχρι και σήμερα έχουν τεθεί σε διαθεσιμότητα, δεικνύει ακριβώς του λόγου το αληθές.
Ο αριθμός θα έλεγα, ότι είναι και εντυπωσιακός και ανησυχητικός. Η κατάσταση αυτή, όπως γνωρίζετε, έχει δημιουργήσει ανασφάλεια, στους πολίτες και διασύρει το Σώμα της Αστυνομίας. Η κοινωνία έχει την αίσθηση πως δεν προστατεύεται. Το μεγάλο όπως πολύ σωστά τονίσατε, το υγιές κομμάτι της Ελληνικής Αστυνομίας περιμένει στήριγμα από την πολιτεία, για να αποκτήσει ξανά τη χαμένη του αξιοπιστία, τη χαμένη του τιμή για να μπορέσει να ανταποκριθεί στο δύσκολο έργο του.
Ομολογώ, πως με καλύψατε εντελώς, με τη διάταξη που περάσαμε στον νόμο για τη συνοριακή αστυνομία, σύμφωνα με την οποία στα πειθαρχικά συμβούλια των αστυνομικών, θα προϊσταται και θα προεδρεύει εισαγγελικός λειτουργός. 'Εχει λυθεί ένα τεράστιο πρόβλημα. Αρκεί να θυμίσω και σε σας και στο Σώμα, πως το 80% των πειθαρχικών υποθέσεων που έφθασαν στο ακυρωτικό τμήμα του Συμβουλίου Επικρατείας, έχουν ακυρωθεί.
Εκείνο που επίσης με ικανοποίησε, είναι το γεγονός, ότι πάρα πολύ γρήγορα θα λειτουργήσει υπηρεσία αντιμετωπίσεως των εσωτερικών υποθέσεων της αστυνομίας, "το σώμα των αδιαφθόρων", στο οποίο θα προεδρεύει επίσης ο εισαγγελέας.
θα ήθελα επίσης να παρακαλέσω τον Υπουργό σε περιπτώσεις διαθφοράς των αστυνομικών, οι αποφάσεις των συμβουλίων, να είναι σκληρότερες και να επιβάλλονται αμέσως, γιατί η Αστυνομία είναι ο καθρέφτης της κοινωνίας.
Επίσης θα ήθελα να ρωτήσω, το έχω πει και παλιότερα, τι θα γίνει με τις εκατοντάδες αστυνομικούς που χρησιμοποιούνται για τη φύλαξη ιδιωτών, τραπεζών κλπ. Τι θα γίνει με τους αστυνομικούς που συγκρούονται κάθε μέρα στα γήπεδα -έχω κάνει και σχετική ερώτηση η οποία δεν έχει συζητηθεί- μέσα στους αγωνιστικούς χώρους. Μου είπατε για την εκπαίδευση, των αστυνομικών, κύριε Υπουργέ, εγώ όμως θέλω να σταθώ στο θέμα της συνεχιζόμενης εκπαίδευσης και μετεκπαίδευσης των αστυνομικών.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, θα παρακαλούσα αυτό το Σώμα να μη λέγεται σώμα αδιαφθόρων.
ΠΡΟΕΔΡΕΥΩΝ (Παναγιώτης Σγουρίδης): Μας θυμίζει εφορία.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Θεωρώ ότι είναι λάθος, διότι συνειρμικά σημαίνει ότι αυτοί οι πενήντα ή εκατό είναι αδιάφθοροι και οι άλλοι δεν είναι. Είναι λάθος. Να θυμηθώ την παλιά μου ιδιότητα, ίσως είναι ωραία για τίτλο εφημερίδος ή για σχόλια, αλλά πιστεύω ότι είναι λάθος.
Αυτό το σώμα θα αποτελείται από αστυνομικούς και σημαίνει ότι η πλειοψηφία των αστυνομικών αξιωματικών και κατωτέρων επιθυμεί την αυτοκάθαρση, γιατί δεν θέλει κανείς από τους πολλούς τίμιους αστυνομικούς να βρίσκεται στο δρόμο και να τον κοιτάζουν οι άλλοι ύποπτα. Δεν μιλάμε λοιπόν, για σώμα αδιαφθόρων, μιλάμε για ένα Σώμα από χίλιους αστυνομικούς με τη σύμπραξη και των άλλων να γίνει η κάθαρση στους ολίγους, για να αποκατασταθεί απόλυτα η εμπιστοσύνη του ελληνικού λαού στην Αστυνομία που αποτελεί τη βασική προϋπόθεση για να επιτελέσει το βασικό της καθήκον, που δεν είναι τίποτε άλλο, από την προστασία του πολίτη από την εγκληματικότητα.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα ήθελα να σας παρακαλέσω, γίνεται ένα τεράστιο και βαθύ πραγματικά έργο στις σχολές Αστυνομίας. Αυτό το έργο πρέπει να το προβάλετε. Σήμερα πια οι αστυνομικές ακαδημίες και οι αστυνομικές σχολές κάνουν ένα πολύ καλό εκπαιδευτικό έργο και πρέπει να προβληθεί στην ελληνική κοινωνία.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης):' Εχετε απόλυτο δίκιο και είναι αυτό που επεσήμανα και στη δική μου τοποθέτηση, ότι σήμερα η εκπαίδευση, αλλά και οι χώροι ακόμη και στην πατρίδα του Προεδρεύοντος και σε όλην την Ελλάδα, των σχολών δεν έχουν να ζηλέψουν τίποτε από καμία σχολή πουθενά στον κόσμο.
ΠΡΟΕΔΡΕΥΩΝ (Παναγιώτης Σγουρίδης): Και από τα πανεπιστήμια.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Και σε κτιριακές εγκαταστάσεις και σε διαμονή και σε εκπαίδευση.
ΠΡΟΕΔΡΕΥΩΝ (Παναγιώτης Σγουρίδης): Πείτε στο "ΒΗΜΑ" να κάνει κανένα "σαλόνι" για την Αστυνομία.'Οχι μόνο τα κακά να γράφονται.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Να αναλάβετε την πρωτοβουλία σαν Προεδρείο να κάνουμε μια αποστολή Βουλευτών.
ΠΡΟΕΔΡΕΥΩΝ (Παναγιώτης Σγουρίδης): Είναι σωστό, μπορούμε να το κάνουμε μέσα από την Επιτροπή Δημόσιας Τάξης και Δικαιοσύνης.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Να αναλάβετε εσείς να είστε ο αμφιτρύων.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά Θεωρεία τριάντα ένα μαθητές και δύο συνοδοί -δάσκαλοι από το 39 Δημοτικό Σχολείο, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ".
Η Βουλή τους καλωσορίζει.
(Χειροκροτήματα από όλες τις πτέρυγες)
Θέλω να πω στα παιδιά για να μην υπάρξουν παρεξηγήσεις ότι σήμερα αυτήν την ώρα έχουμε κοινοβουλευτικό έλεγχο, οπότε στην Αίθουσα παρευρίσκονται μόνον οι Υπουργοί που ερωτώνται και οι Βουλευτές οι οποίοι ερωτούν.
Δεύτερη είναι η με αριθμό 1634/5.6.98 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Δημόσιας Τάξης, σχετικά με τη λήψη μέτρων προκειμένου να βελτιωθούν οι συνθήκες διαβίωσης των Αστυνομικών του Σταθμού Εξωτερικής Φρούρησης Φυλακών (Σ.Ε.Φ.Φ.) Τριπόλεως.
Η επίκαιρη ερώτηση σε περίληψη έχει ως εξής:
"Επανειλημμένως έχει λεχθεί στην Aίθουσα του Kοινοβουλίου κατά τη διάρκεια επερωτήσεων και επικαίρων ερωτήσεων για την απαράδεκτη κατάσταση που επικρατεί στους χώρους στρατωνισμού στο Σ.Ε.Φ.Φ. Τριπόλεως. Οι συνθήκες των αποσπασμένων αστυνομικών έχουν χαρακτηρισθεί λίαν επιεικώς ως άθλιες, απαράδεκτες και τριτοκοσμικές.
Προσπάθειες μεταστεγάσεως των αστυνομικών σε άλλο κτίριο ή ξενοδοχείο που να παρέχει ανθρώπινες συνθήκες διαβιώσεως έχουν καταβληθεί από τους εκπροσώπους των Αστυνομιών και θετικές εισηγήσεις της Α.Δ. Μεσσηνίας και Α.Δ. Αρκαδίας.
Δυστυχώς το Υπουργείο δεν έχει ανταποκριθεί ακόμα σε ένα δίκαιο αίτημα των αστυνομικών αφήνοντας στους αστυνομικούς του Σ.Ε.Φ.Φ. Τριπόλεως να διαβιούν σε ένα απαράδεκτο περιβάλλον για την υγεία τους επηρεάζοντας αρνητικά την ψυχολογία τους κατά την άσκηση της εργασίας τους.
Ερωτάται ο αρμόδιος Υπουργός:
1. Πρόκειται να ανταποκριθεί σε ένα δίκαιο αίτημα των αστυνομικών του Σ.Ε.Φ.Φ. Τριπόλεως που αφορά αστυνομικούς αποσπασμένους από την Α.Δ. Μεσσηνίας, Α.Δ. Ηλείας, Α.Δ. Αχαϊας, Α.Δ. Λακωνίας και Α.Δ. Αρκαδίας;
 

  



Σελίδα 10358 
2. Πρόκειται να ευαρεστηθεί από τα επανειλημμένα διαβήματα και την "κραυγή αγωνίας" των εκπροσώπων των αστυνομικών και να επισκεφθεί το Σ.Ε.Φ.Φ. Τριπόλεως και να διαπιστώσει "ιδίοις όμμασι" τις άθλιες συνθήκες διαβιώσεως των Αστυνομικών;".
Ο Υπουργός Δημόσιας Τάξης έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, ο συνάδελφος έχει δίκιο. Δεν μπορώ και εγώ να διαφωνήσω στο ότι η κατάσταση διαμονής δεν είναι ικανοποιητική. Βέβαια γνωρίζετε ότι το θέμα είναι λίγο περίπλοκο με την έννοια ότι το Υπουργείο Δικαιοσύνης είναι εκείνο που κατά βάση οφείλει να δημιουργήσει τις κατάλληλες συνθήκες διαμονής.
'Ομως εμείς συμφωνήσαμε και προωθούμε -πιστεύω να γίνει πολύ σύντομα- τη διάθεση των απαραιτήτων πιστώσεων, ώστε οι αστυνομικοί να διαμένουν σε κατάλληλα διαμερίσματα ή ξενοδοχεία ή όπου αλλού, αλλά κυρίως σε ξενοδοχεία, όπως μας έχει προτείνει και η διεύθυνση Αρκαδίας.
Είναι αυτονόητο, ότι τέλος του μηνός ή αρχές του επομένου που θα επισκεφθώ την Πελοπόννησο, θα επισκεφθώ και αυτό το χώρο.
Με την ευκαιρία όμως θα ήθελα να πω και το εξής: Εντός του έτους το Υπουργείο Δικαιοσύνης θα προσλάβει χίλιους τριακόσιους φύλακες, ώστε από την αρχή του επόμενου χρόνου η Ελληνική Αστυνομία να αποχωρήσει από τη φύλαξη των φυλακών. Είναι ένα αίτημα πολύ παλιό, ένα αίτημα επίμονο και της πολιτικής ηγεσίας και της φυσικής ηγεσίας για δύο λόγους. Πρώτον, διότι έχουμε μία ισχυρή δύναμη στις φυλακές, περίπου χίλιους, που σημαίνει ότι αυτή η δύναμη αποδυναμώνει την Αστυνομία. Και δεύτερον, με τις συνεχείς αποσπάσεις στις φυλακές, αποδιοργανώνονται οι ίδιοι οι αστυνομικοί αλλά και οι ίδιες οι διευθύνσεις. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ευχαριστώ τον κύριο Υπουργό που αναγνωρίζει την υπάρχουσα κατάσταση στο Σ.Ε.Φ.Φ. Τριπόλεως. Θα ήθελα όμως πολύ γρήγορα να αναφερθώ στο ιστορικό που πραγματικά δεν τιμά το Υπουργείο Δημόσιας Τάξης.
Εδώ και δεκαπέντε μήνες, υπάρχει μία παρελκυστική τακτική εκ μέρους των υφισταμένων σας αρχών στο θέμα αυτό. Παρ' όλο που είχαν υπάρξει θετικές εισηγήσεις από την Αστυνομική Διεύθυνση και Μεσσηνίας και Αρκαδίας, εν τούτοις γίνεται συνεχώς ένας πόλεμος εγγράφων, που άλλες φορές αναγνωρίζεται αυτή η αδυναμία και άλλες φορές λένε, ότι δεν υπάρχει ανάγκη να γίνει αυτή η μεταστέγαση.
Πάντως, επειδή αυτήν τη στιγμή έχω μία βιντεοκασέτα -και ξέρω ότι σας αρέσουν οι κασέτες σαν δημοσιογράφος και θα θέλατε να έχετε ιδίοις όμμασι την πραγματική κατάσταση στο Σ.Ε.Φ.Φ. Τριπόλεως- θα σας την δώσω να την δείτε, διότι πραγματικά δεν μας τιμά καθόλου αυτή η κατάσταση που επικρατεί. Γιατί, δεν μπορεί να υπάρξει -σας μιλώ σαν γιατρός αυτήν τη στιγμή- η ανάλογη ψυχολογική κατάσταση για να μπορέσει ένας αστυνομικός να επιτελέσει πραγματικά το δύσκολο αυτό έργο του.
Ειναι τριτοκοσμική, είναι άθλια, είναι απαράδεκτη η κατάσταση που επικρατεί και λυπάμαι, διότι σε προηγούμενη ερώτησή μου την υπ' αριθμ. 6952 είχατε αναφερθεί με πολύ ωραία λόγια, ότι πραγματικά ενδιαφέρεσθε για τη βελτίωση οικονομικών και κοινωνικών θέσεων των αστυνομικών μας.
'Oμως, εάν όλα αυτά τα βάλουμε κάτω με τη σημερινή υπάρχουσα κατάσταση, φαίνεται ολοκάθαρα ότι είναι υποκρισία, κύριε Υπουργέ. Χαίρομαι που αναγνωρίσατε και είπατε ότι θα διορθώσετε αυτό το πράγμα, διότι από τους εκπροσώπους των συνδικαλιστικών φορέων, αλλά και από απλούς πολίτες έχει αναγνωρισθεί ότι αυτή η κατάσταση δεν πάει άλλο. Αρκεί να αναφερθώ εν τάχει σε ορισμένα περιστατικά. Η οροφή είναι έτοιμη να πέσει στους θαλάμους του στρατωνισμού των αστυνομικών. Οι τοίχοι καλύπτονται από κομμάτια νάυλον, προκειμένου να διασφαλίζεται η σωματική ακεραιότητα των αστυφυλάκων, γιατί πέφτουν οι σοβάδες, αλλά υπάρχει και το θέμα υγρασίας και κρύου. Το μοναδικό παράθυρο κάνει και χρέη ψυγείου, επειδή η περιοχή αυτόν τον καιρό έχει κάποιο ψύχος. 'Ομως, τι θα γίνει το καλοκαίρι; Το δάπεδο είναι σε άθλια κατάσταση, κυκλοφορούν παντός είδους ζωύφια. Δεν υπάρχει καμία ασφάλεια. Οι πόρτες δεν κλείνουν ούτε για εσωτερικούς ούτε για εξωτερικούς κινδύνους. Καταλαβαίνετε τι εννοώ και δεν θέλω να αναφερθώ σε λεπτομέρειες πάνω σ' αυτό το θέμα. Οι φρουρές επικοινωνούν μεταξύ τους δια σημάτων Μορς, τη νύχτα με φακούς και την ημέρα με νοήματα. Δεν υπάρχει σύστημα ενδοσυνεννόησης. Είναι απαράδεκτη η κατάσταση, κύριε Υπουργέ, και εγκυμονεί κινδύνους.
Τέλος, θέλω να σας πω και το εξής: Χθες ενημερώθηκα από τους συνδικαλιστικούς φορείς των αστυνομικών του Νομού Μεσσηνίας, ότι άλλοι οκτώ αστυνομικοί από τη Μεσσηνία μετατίθενται για τουριστικούς λόγους στην Αργολίδα. 'Εχουν έγγραφο στα χέρια τους -το οποίο μου έχουν κοινοποιήσει- με το οποίο λέτε εσείς ότι θα σταματήσει αυτό το βιολί-όπως είπατε ήδη και στην πρωτολογία σας- από άλλες διευθύνσεις να μεταφέρονται αστυνομικοί σε άλλες διευθύνσεις. Ο Νομός Μεσσηνίας είναι τουριστικός νομός και διπλασιάζεται ο πληθυσμός το καλοκαίρι. 'Εχουμε ένα κενό σαράντα έξι θέσεων, όπως λένε οι συνδικαλιστές, πράγμα που έχετε αναγνωρίσει κι εσείς και δεν μπορούμε να καλύψουμε δικά μας κενά. 'Εχω αναφέρει σε προηγούμενη ερώτηση τους κινδύνους που προέρχονται από την εισαγόμενη εγκληματική μαφία. Παρακαλώ πάρα πολύ, κύριε Υπουργέ, να ανακληθεί αυτή η απόφαση, γιατί έχουμε ανάγκη από αστυνόμους στη Μεσσηνία, διότι αρχίζει και η καλοκαιρινή περίοδος.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για να δευτερολογήσει.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, λυπάμαι, που διαπιστώνω και σήμερα -νομίζω ότι είναι η δεύτερη φορά- μία τέτοια αντιμετώπιση από τον ίδιο κύριο συνάδελφο, που χρησιμοποιεί και κάποια φρασεολογία, που δεν ξέρω πόσο συνηθισμένη είναι στο ιατρικό επάγγελμα...
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ποια φρασεολογία, κύριε Υπουργέ;
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Το "υποκρισία", κύριε συνάδελφε. Ευτυχώς, είμαι γνωστός στους περισσότερους από τους Βουλευτές εδώ πέρα και το μόνο που δεν μπορεί να μου καταλογιστεί είναι η υποκρισία. 
Κύριε συνάδελφε, όταν έρχεται κάποιο πρόβλημα σε μένα και μπορώ να το λύσω, το λύνω. Και όταν δεν μπορώ να το λύσω, το λέγω ότι δεν μπορώ να το λύσω και γιατί δεν μπορώ να το λύσω. Αυτό έτσι, σαν μία απάντηση στο περί υποκρισίας.
'Οσον αφορά τώρα το συγκεκριμένο θέμα. Είναι η πρώτη φορά που μου τίθεται αυτό το θέμα. Δεν αμφισβητώ ότι οι υπηρεσίες μπορεί να έχουν καθυστερήσει ή να μην έχουν ενδιαφερθεί. Ο Υπουργός δεν είναι δυνατόν να γνωρίζει τα προβλήματα που υπάρχουν σε όλη την επικράτεια. Δεν μπορεί όλα να τα παρακολουθεί. Γι' αυτό υπάρχει και η Βουλή. Αυτό το δικαίωμα ασκείτε. Ο Υπουργός ενημερώνεται και από κει και πέρα θα κρίνετε τον Υπουργό, ανάλογα με το τι θα κάνει, ύστερα από την ερώτηση που θα έχετε καταθέσει. Περιμένετε, λοιπόν.
ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 1641/5.6.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Υγείας και Πρόνοιας, σχετικά με τις προθέσεις της Κυβέρνησης ως προς τη λειτουργία του Κέντρου Παιδικής Μέριμνας της Λάρισας κλπ..
Η ερώτηση του κυρίου συναδέλφου σε περίληψη έχει ως εξής:
"Σύμφωνα με έγκυρες πληροφορίες το Υπουργείο Υγείας, στα πλαίσια των περικοπών στον τομέα της Πρόνοιας, έχει έτοιμο προς υπογραφή προεδρικό διάταγμα, με το οποίο καταργείται το Κέντρο Παιδικής Μέριμνας Λάρισας. Καταργούνται, επίσης και αρκετά από τα είκοσι ένα Κέντρα Παιδικής 
 

  



Σελίδα 10359 
Μέριμνας που υπάρχουν σ' όλην την Ελλάδα.
Το κλείσιμο των Κέντρων αυτών θα οδηγήσει σε μείωση της προσφερόμενης κοινωνικής πρόνοιας σε παιδιά που την έχουν ανάγκη, η μεταφορά των ήδη φιλοξενούμενων παιδιών σε άλλα κέντρα θα τα απομακρύνει από το συγγενικό περιβάλλον, θα βάλει σε αμφισβήτηση τις εργασιακές σχέσεις και δικαιώματα των εργαζόμενων σ' αυτά.
Ειδικότερα η απομάκρυνση των παιδιών από τη Λάρισα θα δυσκολέψει την κάλυψη των εκπαιδευτικών τους αναγκών και την επαγγελματική τους αποκατάσταση.
Ερωτάται ο κύριος Υπουργός:
Ποιες είναι οι προθέσεις της Κυβέρνησης σε σχέση με το Κέντρο Παιδικής Μέριμνας της Λάρισας και τα υπόλοιπα κέντρα της χώρας;
Θα επιμείνει σε τέτοιου είδους απαράδεκτες επιλογές που στρέφονται κατά της οφειλόμενης από το κράτος προστασίας και στήριξης εκατοντάδων παιδιών που την έχουν ανάγκη;
Θα υπάρξουν και ποιες επιπτώσεις στους εργαζόμενους των κέντρων αυτών";
Ο Υφυπουργός Υγείας και Πρόνοιας κ. Κοτσώνης έχει το λόγο.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, οι κοινωνικές εξελίξεις τις τελευταίες δεκαετίες στη χώρα μας έχουν οδηγήσει σε σχεδόν πλήρη εξάλειψη του φαινομένου της ορφάνιας. Τα λίγα ορφανά τα οποία γεννιούνται και εγκαταλείπονται συνήθως ζητώνται άμεσα από άτεκνα ζευγάρια και έτσι ο αριθμός των ορφανών τα οποία δεν έχουν αποκατασταθεί σε οικογένειες -οι οποίες βέβαια τα υιοθετούν- να είναι πάρα πολύ μικρός σε όλην τη χώρα.
'Οταν μιλάμε για Κέντρο Παιδικής Μέριμνας, μιλάμε για ορφανοτροφείο. Τα είκοσι ένα Κέντρα Παιδικής Μέριμνας στην Ελλάδα ιδρύθηκαν για να εξυπηρετήσουν αυτά τα παιδιά τα οποία είχαν μείνει χωρίς γονείς. Και επετέλεσαν ένα τεράστιο κοινωνικό έργο.
Σήμερα λοιπόν, έχουμε είκοσι ένα ορφανοτροφεία στην Ελλάδα. Δεν έχουμε όμως και ανάλογα αιτήματα για περίθαλψη ορφανών γιατί δεν έχουμε σε μεγάλο αριθμό ορφανά. Τα κέντρα Παιδικής Μέριμνας είναι διασκορπισμένα στη χώρα. Τρία ορφανά στο ένα ορφανοτροφείο, πέντε στο άλλο, επτά στο άλλο και οι άλλες θέσεις, σε ορισμένα εξ' αυτών, έχουν καλυφθεί από παιδιά μεταναστών, από Αλβανία και άλλες χώρες, των οποίων οι γονείς εργάζονται εδώ και αφήνουν τα παιδιά τους στο ορφανοτροφείο σαν να είναι παιδικός σταθμός.
Αποφασίσαμε, λοιπόν, από τα είκοσι ένα ορφανοτροφεία να σταματήσουμε τη λειτουργία οκτώ εξ'αυτών, ενός να του αλλάξουμε στόχευση και να κρατήσουμε τα δώδεκα σε θέσεις στρατηγικές σε όλη την Ελλάδα, όπου υπάρχουν και περισσότερες ανάγκες. Και αυτό, γιατί θα πρέπει να συγκεντρώσουμε τα παιδιά που έχουν ανάγκη μέσα σε Κέντρα Παιδικής Μέριμνας όπου να τους παρέχονται από περισσότερο προσωπικό καλύτερες υπηρεσίες, να δημιουργήσουμε μεγαλύτερες κοινωνίες για να αναπτύξουν τη κοινωνικότητά τους και επιτέλους, να αξιοποιηθούν οι δραχμές των φορολογουμένων προς το συμφέρον των παιδιών αυτών.
'Οσον αφορά τους εργαζομένους, να είσαστε βέβαιος, κύριε συνάδελφε, ότι δεν πρόκειται να αφήσουμε κανέναν στο δρόμο. Οι εργαζόμενοι, όπως προβλέπεται και στο προεδρικό διάταγμα το οποίο προωθείται προς υπογραφή, θα αποκατασταθούν σε αντίστοιχες υπηρεσίες της πρόνοιας μέσα στους ίδιους νομούς στους οποίους εργάζονται.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κοτσώνη.
Ο κ. Κανταρτζής έχει το λόγο για δύο λεπτά, για να αναπτύξει την επίκαιρη ερώτησή του.
ΑΧΙΛΛΕΥΣ ΚΑΝΤΑΡΤΖΗΣ: Ο κύριος Υπουργός στην απάντησή του ουσιαστικά παραδέχτηκε ότι σχεδιάζεται και προωθείται η κατάργηση των Κέντρων Παιδικής Μέριμνας. 
Εδώ πρέπει να επισημάνουμε ότι τα κέντρα αυτά, όπως για παράδειγμα το Κέντρο Παιδικής Μέριμνας Θηλέων Λάρισας, μπορεί αρχικά να ιδρύθηκε σαν ορφανοτροφείο και να λειτούργησε σαν ορφανοτροφείο, όμως η δραστηριότητά του δεν περιορίζεται μόνο στα ορφανά παιδιά, αλλά έχει σαν αντικείμενο την παροχή προστασίας σε παιδιά τα οποία έχουν περιέλθει σε τέτοια κατάσταση που τα αποκαλούμε απροστάτευτα παιδιά. 
Με την τακτική της αυτή η Κυβέρνηση εκείνο που ουσιαστικά προωθεί είναι η περικοπή των κοινωνικών δαπανών. Το φαινόμενο αυτό, όχι μόνο δεν έχει εξαλειφθεί, αλλά παίρνει ολοένα και μεγαλύτερες διαστάσεις στη χώρα μας παρά την όποια προσπάθεια κάνει ο κύριος Υπουργός για να μειώσει τα προβλήματα τα οποία παρουσιάζονται.
Είναι γεγονός ότι το Κέντρο Παιδικής Μέριμνας Θηλέων Λάρισας φιλοξενεί σαράντα παιδιά. Εάν καταργηθεί, θα έχει επιπτώσεις και στα παιδιά που περιθάλπτονται, αλλά πριν απ'όλα, θα τα απομακρύνουν από το συγγενικό τους περιβάλλον. Είναι γνωστό ότι το Κέντρο Παιδικής Μέριμνας Λάρισας καλύπτει την ευρύτερη περιοχή της Θεσσαλίας. 
Δεύτερον, θα τα απομακρύνει από μια περιοχή που είναι και ζωντανή, έχει μια δυναμική και μπορεί να συμβάλει στην επαγγελματική και μορφωτική αποκατάσταση αυτών των παιδιών.
Ανέφερε ο κύριος Υπουργός ότι τα άλλα κέντρα έχουν μειωμένο αριθμό παιδιών που στεγάζονται. Μα, το ότι έχουν μειωμένο αριθμό παιδιών που στεγάζονται, είναι αποτέλεσμα της δικής σας πολιτικής, των δικών σας παραλείψεων που θέλουν να τα οδηγήσουν στην κατάργηση.
Επίσης, δεν μπορεί να μην υπάρχουν αποτελέσματα αρνητικά και όσον αφορά το προσωπικό που δικαιολογημένα ανησυχεί.
Ακόμα και αν γίνει μετάταξη του προσωπικού αυτού σε άλλες δημόσιες υπηρεσίες, είναι φανερό ότι θα επιδεινωθούν και οι εργασιακές τους σχέσεις και γενικότερα το επίπεδο διαβίωσης. Πολλοί από τους εργαζόμενους αυτούς θα αναγκαστούν να απομακρυνθούν από τις περιοχές που ζουν, θα διαλυθούν οικογένειες. Ταυτόχρονα θα μειωθούν αποδοχές και τίθενται σε αμφισβήτηση ασφαλιστικά δικαιώματα.
Η Κυβέρνηση πρέπει να το αντιληφθεί ότι δεν μπορεί να παίζει με την κοινωνική μέριμνα, με την κοινωνική πρόνοια, που είναι στην ευθύνη του κράτους και θα πρέπει να πάρει πίσω τα μέτρα τα οποία σχεδιάζει, μέτρα τα οποία οδηγούν στην κατάργηση της κοινωνικής πρόνοιας.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κανταρτζή.
Ο κύριος Υφυπουργός έχει το λόγο για δύο λεπτά να δευτερολογήσει.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Ο κύριος συνάδελφος, κύριε Πρόεδρε, ειδικά με τα τελευταία που ανέφερε στην ομιλία του, κάπου μου θύμισε τη θεωρία του χάους, όπου το πέταγμα μιας πεταλούδας στην Κίνα μπορεί να δημιουργήσει θύελλες στις Ηνωμένες Πολιτείες. Κύριε συνάδελφε, δεν είναι έτσι τα πράγματα. Και εάν αντιμετωπίζατε με καλοπιστία αυτά τα οποία είπα, θα είχατε αντιληφθεί και θα είχατε παραδεχτεί ότι έχουμε δίκιο στις ενέργειές μας.
'Ενα σχόλιο όσον αφορά την απομάκρυνση από το συγγενικό περιβάλλον. Θα πω το εξής: Αυτό το συγγενικό περιβάλλον το οποίο αφήνει τα παιδιά μέσα σε ιδρύματα δεν πρέπει να τυχαίνει καμιάς εμπιστοσύνης. Οι πολιτείες σήμερα και οι κοινωνίες είναι εναντίον του ιδρυματισμού. Τα ορφανά πρέπει να μένουν στις οικογένειές τους. Και αν υπάρχει συγγενικό περιβάλλον που είναι ευαισθητοποιημένο, να τα πάρει τα παιδιά και να τα μεγαλώσει όπως μεγαλώνουν όλα τα παιδιά του κόσμου και όχι να τα αφήνει στα ορφανοτροφεία και δήθεν στη συνέχεια να παρουσιάζεται ευαισθησία, γιατί π.χ. θα πάνε από τη Λάρισα στη Λαμία τα ορφανά παιδιά. Τέλος πάντων, κύριε συνάδελφε.
Λειτουργεί σπουδαστική εστία του ΕΘνικού Ιδρύματος Νεότητας στη Λάρισα όπου θα αποκατασταθούν πολλά απ' αυτά τα παιδιά. Οικοτροφείο στα Τρίκαλα και Παιδόπολη του Εθνικού Οργανισμού Πρόνοιας στα Ιωάννινα. Ιδρύματα που θα 
 

  



Σελίδα 10360 
εξακολουθήσουν να λειτουργούν και μέσα στα οποία θα βρουν περίθαλψη αυτά τα παιδιά. Θα δοθούν σχετικές οδηγίες και κατευθύνσεις στις αρμόδιες υπηρεσίες για την όσο το δυνατόν καλύτερη τακτοποίηση όλων των παιδιών είτε με τη μεταγραφή τους στα ιδρύματα που προαναφέραμε καθώς και σε άλλα προνοιακά ιδρύματα είτε με την επανένταξή τους στο οικογενεικό τους περιβάλλον, όπου αυτό είναι εφικτό. Και αυτός είναι ο βασικός μου σκοπός.
Επίσης, για άλλη μια φορά σας λέω ότι με το προεδρικό διάταγμα που προωθείται, ρυθμίζονται τα θέματα του προσωπικού, τακτοποιείται το προσωπικό, δεν θα διαλυθεί καμία οικογένεια -εδώ πάμε να συμμαζέψουμε τις οικογένειες όχι να τις διαλύσουμε- και επιπλέον και η περιουσία θα αξιοποιηθεί, γιατί περιέρχεται στο Υπουργείο Υγείας και Πρόνοιας και θα χρησιμοποιηθεί για την εξυπηρέτηση προνοιακών σκοπών.
ΠΡΟΕΔΡΕΥΩΝ (Παναγιώτης Σγουρίδης): Συνεπώς συμπέρασμα, ότι διά του χάους επιβάλλεται τάξη. Θεωρία του Πριγκοζίν. 
Τέταρτη είναι η με αριθμό 1647/5.6.98 επίκαιρη ερώτηση του Βουλευτού του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Εθνικής 'Αμυνας, σχετικά με τη θέση της Κυβέρνησης για το μέλλον της Ελληνικής Βιομηχανίας Οχημάτων. Αυτή διαγράφεται κατόπιν συνεννοήσεως του Βουλευτή με τον Υπουργό.
Πέμπτη είναι η με αριθμό 1643/5.6.98 επίκαιρη ερώτηση του Βουλευτού του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης να παρέχει γραφική ύλη και στοιχειώδη τεχνικό εξοπλισμό για τη λειτουργία των δημοσίων υπηρεσιών.
Η επίκαιρη ερώτηση του κ. Τσαφούλια είναι η ακόλουθη:
"Ο τρόπος της επιβολής λιτότητας που έχετε εφαρμόσει όσον αφορά τη διάθεση γραφικής ύλης και στοιχειώδους τεχνικού εξοπλισμού προς τις Δημόσιες Υπηρεσίες του Κράτους, αναιρεί πλήρως τον σκοπό και τη λειτουργία των ανωτέρω υπηρεσιών με αποτέλεσμα να μην μπορούν να εργαστούν οι υπηρεσίες. Συνεχώς οι υπάλληλοι διαμαρτύρονται ότι δεν έχουν τα μέσα να εργασθούν.
Χαρακτηριστικό παράδειγμα αναφέρω, ότι την 1η Ιουνίου 1998, πολίτης εις τον 6ο όροφο της Β' ΔΟΥ Πατρών όπου πήγε για να καταβάλει φόρο ζήτησε μια κόλλα χαρτί από τους υπαλλήλους για να κάνει κάποια αίτηση και του αρνήθηκαν, διότι πράγματι δεν είχαν και αναγκάστηκε να κατέβει κάτω να πάρει από το περίπτερο.
Επειδή η κατάσταση έχει υπερβεί τα όρια του κωμικού, αφού σπαταλιώνται δισεκατομμύρια για γκεμπελικά διαφημιστικά κυβερνητικά σποτ και οι δημόσιες υπηρεσίες δεν έχουν υλικό να κάνουν τη δουλειά τους.
Ερωτάται ο κύριος Υπουργός:
1. Εάν προτίθεται να ενισχύσει με γραφική ύλη και στοιχειώδη τεχνικό εξοπλισμό τις δημόσιες υπηρεσίες για να μπορούν να εκπληρώσουν τον σκοπό τους.
2. Εάν προτίθεται να βοηθήσει αποτελεσματικά και σε ποιο χρόνο τις δημόσιες υπηρεσίες με εγκατάσταση και λειτουργία μηχανοργάνωσης όπου δεν υπάρχει και είναι άμεσα αναγκαία".
Ο Υφυπουργός Εθνικής Οικονομίας κ. Μπαλτάς έχει το λόγο για τρία λεπτά να πρωτολογήσει.
ΑΛΕΞΑΝΔΡΟΣ ΜΠΑΛΤΑΣ (Yφυπουργός Εθνικής Οικονομίας): Αν μου επιτρέπετε κύριε Πρόεδρε, να κάνω μία παρατήρηση. Βέβαια, δεν μπαίνω στα χωράφια ούτε του Προεδρείου ούτε του τρόπου με τον οποίο επιλέγονται οι επίκαιρες ερωτήσεις. Εάν όμως κάποιος πολίτης δεν μπόρεσε να βρει ένα φύλλο χαρτιού σε κάποια εφορία και κατέβηκε στο περίπτερο για να εξυπηρετηθεί, δεν νομίζω ότι αυτό το θέμα είναι τόσο επίκαιρο, ώστε να απασχολεί τη Βουλή. Αλλά αυτή είναι μια άποψη δική μου.
'Οσον αφορά τον αγαπητό συνάδελφο, τον οποίο δεν είχα την τιμή μέχρι τώρα να τον αντιμετωπίσω σε ερωτήσεις, θα ήθελα να κάνω επίσης μια παρατήρηση έτσι, για την κοινοβουλευτική συμπεριφορά όλων μας. Ο Βουλευτής, αναμφισβήτητα, είναι ελεύθερος να λέει την άποψη του και μάλιστα με οποιονδήποτε τρόπο εκείνος επιλέγει. Αυτό όμως, δεν σημαίνει ότι μπορεί να λέει και ό,τι θέλει ή να χρησιμοποιεί φράσεις όπως "γκεμπελικά διαφημιστικά κυβερνητικά σποτ" και άλλες παρόμοιες εκφράσεις, που χρησιμοποιείτε, κύριε συνάδελφε, στην ερώτησή σας. Χρειάζεται,εν πάση περιπτώσει και ένα μέτρο σε αυτές τις παρατηρήσεις και τις παρεμβάσεις.
Σε ό,τι αφορά την ερώτησή σας, πέρα από το συγκεκριμένο φύλλο χαρτιού για το οποίο θα σας απαντήσω, αναφέρετε ότι δεν υπάρχει ο στοιχειώδης τεχνικός εξοπλισμός στις δημόσιες υπηρεσίες του κράτους. Ευτυχώς, ο κόσμος καθημερινά συναλλάσσεται με το δημόσιο και ιδιαίτερα με τις εφορίες και γνωρίζει ότι στοιχειώδης εξοπλισμός υπάρχει. Και θα πρέπει να εξηγηθεί, εάν στοιχειώδη εξοπλισμό εννοείτε άλλον από αυτόν που εγώ αντιλαμβάνομαι.
'Ομως, πέραν του στοιχειώδους εξοπλισμού, ιδιαίτερα στις εφορίες υπάρχει μέριμνα. Και το έχει διαπιστώσει όλος ο κόσμος ότι προχωρούμε σε πέραν του στοιχειώδους, με μεγάλη ταχύτητα και με πολύ εκσυγχρονιστικό τρόπο. Για τις εφορίες, υπάρχει ολόκληρο πρόγραμμα, που υλοποιείται αυτήν τη στιγμή. Υπάρχει το πρόγραμμα "ΚΛΕΙΣΘΕΝΗΣ".
Και θα σας δώσω, εν συντομία, μερικά από τα προγράμματα, που περιλαμβάνονται σε όλην αυτήν την προσπάθεια: Είναι το ολοκληρωμένο πληροφοριακό σύστημα φορολογίας, που αποτελείται από το "ΤAXIS" και το "ESCOT". Είναι το ολοκληρωμένο πληροφοριακό σύστημα τελωνείων. Είναι το ολοκληρωμένο πληροφοριακό σύστημα "Θησαυροφυλακίου και Προϋπολογισμού". Είναι το ολοκληρωμένο πληροφοριακό σύστημα "Μισθοδοσίας και Συντάξεων". Είναι μια πληθώρα πληροφοριακών συστημάτων, που αφορούν τον Ο.Δ.Υ. το Μετοχικό Ταμείο Πολιτικών Υπαλλήλων, το Γενικό Χημείο του Κράτους, τα Κληροδοτήματα, τη Δημόσια Υπηρεσία, τη Διαχείριση Εντύπων και Υλικών, την Τράπεζα Νομικών Πληροφοριών κλπ. Για να μην απαριθμήσω, ποια βελτίωση υπάρχει από πολύ προχωρημένου τύπου υλικό, για να μπορούν οι εφορίες να κάνουν τη δουλειά τους.
Και επειδή πέρασε η ώρα, θα σας απαντήσω και για το συγκεκριμένο φύλλο χαρτιού, που δεν βρήκε ο συγκεκριμένος πολίτης, του οποίου μάλιστα δεν αναφέρετε και το όνομα, για να μπορούμε να ξέρουμε και εμείς, ποιος είναι αυτός που παρατήρησε μια τόσο σπουδαία έλλειψη στην εφορία Πατρών.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γεώργιος Τσαφούλιας έχει το λόγο για δύο λεπτά, για να αναπτύξει την επίκαιρη ερώτησή του.
ΓΕΩΡΓΙΟΣ ΤΣΑΦΟΥΛΙΑΣ: Το αντικείμενο της επίκαιρης ερώτησης δεν ήταν εάν υπήρχε φύλλο χαρτιού. Αυτό είναι ένα παράδειγμα.
Να πάτε να επισκεφθείτε τα γραφεία των υπηρεσιών Γεωργίας, για να δείτε αν υπάρχει FAX, αν υπάρχει χαρτί. Να πάτε να επισκεφθείτε άλλες υπηρεσίες, για να δείτε το κατάντημα που τις έχετε οδηγήσει.
Και να σας πω κάτι; Μου είπατε συγκεκριμένα τι διατίθεται για κάθε μία υπηρεσία για γραφική ύλη και στοιχειώδη τεχνικό εξοπλισμό. Τι έχει δαπανήσει το Υπουργείο μέχρι τώρα, τι αποφάσεις πήρε και τι έκανε τον τελευταίο καιρό; Δεν μου λέτε τίποτε, αλλά γελάτε γιατί έγραψα αυτό στην ερώτησή μου.
Εγώ ήμουν εκείνος ο οποίος εζήτησα μία κόλλα χαρτί στη Β' Οικονομική Εφορία και δεν υπήρχε! Και με έβαλαν όρθιο εκεί πέρα! "Καθεύδετε υπό Μανδραγόρα" με την πολιτική την οποία κάνετε.
Παρατηρήσεις δεν δέχομαι, κύριε Υπουργέ. Γιατί είναι και μερικά διαφημιστικά σποτ, όπου λέτε ότι για δέκα εκατομμύρια κόσμο, έχετε δέκα εκατομμύρια λύσεις.
Τα ίδια είπατε και για τον "ΚΑΠΟΔΙΣΤΡΙΑ". Αντί να συνεννοηθείτε με τον ελληνικό λαό, αντί να συνδιαλλαγείτε σε επίπεδο πολιτικό, κοινωνικό και οικονομικό, βάζετε κάτι σποτ διαβολικού τύπου για να διαμορφώσετε την κοινή γνώμη. Αυτό θα το εισπράξετε στο τέλος και μη χαμογελάτε.
Ο δε κόσμος δεν έχει καμία σύμφωνη γνώμη με το έργο το οποίο εκτελείτε και σεις ακόμα προσωπικά, διότι δεν 
 

  



Σελίδα 10361 
αναφέρετε κανένα στοιχείο εκ του οποίου να προκύπτει ότι οι δημόσιες υπηρεσίες εξυπηρετούνται.
Ούτε στα σχολεία ούτε στα δικαστήρια με τα οποία συναλλάσσομαι δεν υπάρχουν φαξ. Πήγα προσωπικώς ο ίδιος στο νοσοκομείο και μου διεμαρτυρήθη ο διευθυντής του Αρεταίειου Νοσοκομείου ότι ζητάει γραφική ύλη, ζητάει φαξ και άλλα στοιχειώδη υλικά για τον τεχνικό εξοπλισμό για να λειτουργήσει το νοσοκομείο και δεν έχουν. Με αυτούς τους μύθους δεν ασκείται πολιτική.
Επομένως, όταν χρησιμοποιείτε μύθους για να ασκήσετε πολιτική, είστε εκτός πραγματικότητος. Καθεύδετε υπό Μανδραγόρα και έχετε δημιουργήσει μία πλάνη στον εαυτό σας ότι το περιεχόμενο της εξουσίας είναι σύμφωνο με εκείνα που λέτε. Αυτά που λέτε είναι όλα παραμύθια.
ΠΡΟΕΔΡΕΥΩΝ (Παναγιώτης Σγουρίδης): Καλά και σεις πήγατε στην εφορία χωρίς στυλό και χαρτί;
ΓΕΩΡΓΙΟΣ ΤΣΑΦΟΥΛΙΑΣ: 'Ενα χαρτί ζήτησα και δεν είχαν και πήγα στο περίπτερο να πάρω.
ΠΡΟΕΔΡΕΥΩΝ (Παναγιώτης Σγουρίδης): Μα είναι δυνατόν ένας Βουλευτής να μην έχει χαρτί και στυλό μαζί του;
ΓΕΩΡΓΙΟΣ ΤΣΑΦΟΥΛΙΑΣ: Αφήστε τα αυτά, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Εγώ θυμάμαι στο σχολείο που μας έλεγαν ότι άμα δεν έχεις στυλό, δεν μπορείς να πας να πολεμήσεις. Το στυλό είναι όπως το όπλο του στρατιώτη.
ΓΕΩΡΓΙΟΣ ΤΣΑΦΟΥΛΙΑΣ: Να μην φέρνετε αυτό το παράδειγμα. Ο κύριος Υπουργός να απαντήσει στην ουσία. 'Εχει ξεφτιλιστεί το ελληνικό Κοινοβούλιο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Φαίνεται ότι η γκεμπελική έμπνευση έχει και την αντίστοιχη συμπεριφορά. Εγώ δεν επεμβαίνω σε αυτά, απλώς το ανέφερα για να μπορέσει ο κύριος συνάδελφος να συνέλθει.
ΓΕΩΡΓΙΟΣ ΤΣΑΦΟΥΛΙΑΣ: Εσείς δημιουργείτε το λόγο για να τα λέμε αυτά.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Σε ό,τι αφορά το συγκεκριμένο θέμα, έχω να αναφέρω αυτό που λένε οι υπηρεσίες.
Φαντάζομαι ότι ένας Βουλευτής όπως ο συνάδελφος θα είχε κάπου απευθυνθεί. Η υπηρεσία εδώ μας πληροφορεί ότι: "τέλος, όσον αφορά το περιστατικό που μας αναφέρετε" -είναι η απάντηση της ΔΟΥ Πατρών, κύριοι συνάδελφοι- "ότι την 1.6.1998 κάποιος μη κατονομαζόμενος πολίτης ζήτησε μία κόλλα χαρτί για να συντάξει κάποια αίτηση στο έκτο όροφο της Β' ΔΟΥ Πατρών και δεν του δόθηκε, οφείλω να σας πω, ότι τέτοιο γεγονός δεν επιβεβαιώνεται να έχει λάβει χώρα ούτε από τον προϊστάμενο της ΔΟΥ ούτε από την προϊσταμένη του τμήματος, αλλά ούτε και από την υπεύθυνη του Γραφείου Φορολογίας Εισοδήματος".
ΓΕΩΡΓΙΟΣ ΤΣΑΦΟΥΛΙΑΣ: Να πάρει τηλέφωνο ο Υπουργός.
ΠΡΟΕΔΡΕΥΩΝ (Παναγιώτης Σγουρίδης): Μα είστε άγνωστος εκεί; Είναι δυνατόν στην Πάτρα να είστε άγνωστος;
ΓΕΩΡΓΙΟΣ ΤΣΑΦΟΥΛΙΑΣ: 'Εχω 90% αναγνωρισιμότητα και δεν μου έδωσαν μία κόλλα χαρτί. Να τηλεφωνήσετε στον κ. Κορδέλο, κύριε Υπουργέ, να σας το πει.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Σε ό,τι αφορά τη συγκεκριμένη ΔΟΥ Πατρών -γιατί θέλετε να σας δώσω συγκεκριμένα στοιχεία και γι αυτά- θα σας καταθέσω και έναν πίνακα να τον έχετε και να βρείτε τον κ. Κορδέλο που λέτε και να του πείτε τι ακριβώς συνέβη.
Μόνο για την προμήθεια γραφικής ύλης το πρώτο τρίμηνο του 1998 διατέθηκαν εκατόν ογδόντα χιλιάδες (180.000) δρααχμές. Το δεύτερο τρίμηνο του 1998 διατέθηκαν άλλες εκατόν ογδόντα χιλιάδες (180.000) δραχμές.
Θα σας καταθέσω τον πίνακα για να δείτε το σύνολο των χρημάτων που διαθέτουμε στη συγκεκριμένη ΔΟΥ Β' Πατρών για το α' και β' τρίμηνο του 1998, όχι μόνο για γραφική ύλη, αλλά και για μεταφορές, για εκδόσεις-εκτυπώσεις, για ηλεκτρικές εγκαταστάσεις, για συντήρηση λοιπού εξοπλισμού, για λοιπές δαπάνες, για προμήθεια ειδών καθαριότητας, υλικών μηχανογράφησης, προμήθεια υγειονομικού υλικού, προμήθεια ειδών λοιπού εξοπλισμού, προμήθεια ειδών συντήρησης, συντήρηση ανελκυστήρα, λοιπές προμήθειες, μισθώματα και ό,τι θέλετε για να μην ερχόσαστε εδώ να τα λέτε αυτά.
(Στο σημείο αυτό ο κ. Υφυπουργός Εθνικής Οικονομίας κ. Α. Μπαλτάς καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
ΓΕΩΡΓΙΟΣ ΤΣΑΦΟΥΛΙΑΣ: Πενήντα χιλιάδες (50.000) δραχμές το μήνα σε διακόσιους υπαλλήλους.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Εγώ όπως είπα δεν είχα την τιμή να σας ακούσω. Χαίρομαι γιατί βλέπω ότι αυτό το Κοινοβούλιο έχει πολύ δραστήριους ως προς τις εκφράσεις τους συναδέλφους.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Αλλά ως προς το περιεχόμενο της συζήτησης, πάρτε τουλάχιστον αυτόν τον πίνακα που κατέθεσα για να μπορέσετε να ενημερωθείτε.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχει ολοκληρωθεί η συζήτηση των επικαίρων ερωτήσεων.
Πριν εισέλθουμε στην ημερήσια διάταξη νομοθετικής εργασίας θα διακόψουμε για τις 12.00. Στις 12.00 θα ξεκινήσει η ανάγνωση του καταλόγου για την ονομαστική ψηφοφορία.
(ΔΙΑΚΟΠΗ)
 

  

 Σελίδα 10362 
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση.
Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Ψήφιση στο σύνολο του σχεδίου νόμου του Υπουργείου Δημόσιας Τάξης: "Υπηρεσίες Συνοριακής Φύλαξης-Δήλωση περιουσιακής κατάστασης αστυνομικών και άλλες διατάξεις".
Κύριε Υπουργέ, επί του συνόλου έχετε να κάνετε κάποιες φραστικές τροποποιήσεις;
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, στο άρθρο 8 που αναφέρεται στη δινέργεια Ε.Δ.Ε. κατά αστυνομικών από εισαγγελείς, εκεί που λέμε "ο Υπουργός Δημόσιας Τάξης μπορεί να ζητεί τη διενέργεια ένορκης διοικητικής εξέτασης", για να γίνεται η διενέργεια αμέσως, να συμπληρωθεί "τη διενέργεια της ένορκης διοικητικής εξέτασης".
ΠΡΟΕΔΡΕΥΩΝ (Παναγιώτης Σγουρίδης): Στο άρθρο 8 στην τέταρτη σειρά εκεί που λέει "μπορεί να ζητεί τη διενέργεια" να συμπληρωθεί "της ένορκης διοικητικής εξέτασης". Προστίθεται δηλαδή το "της".
ΠΡΟΚΟΠΗΣ ΠΑΥΛΟΠΟΥΛΟΣ: Καλύτερα να πούμε "μπορεί να ζητήσει, η διενέργεια της διοικητικής εξέτασης να γίνει". 'Ετσι πρέπει να διατυπωθεί.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Ναι.
Επίσης, αυτή η τροποποίηση είναι τυπική. Μετά την προσθήκη των τροπολογιών νομίζω ότι θα ήταν σωστότερο το άρθρο 16 που ήταν προτελευταίο -κάλυψη δαπανών- να μπει επίσης προτελευταίο.
ΠΡΟΕΔΡΕΥΩΝ (Παναγιώτης Σγουρίδης): Είναι λογικό.
Με αυτές τις τροποποιήσεις, που είναι τροποποιήσεις επί του τύπου και όχι επί της ουσίας, ερωτάται το Σώμα: Γίνεται δεκτό το νομοσχέδιο και στο σύνολο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Δεκτό.
ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο έγινε δεκτό κατά πλειοψηφία και στο σύνολο με τις νομοτεχνικές τροποποιήσεις που έκανε ο κύριος Υπουργός.
Συνεπώς το νομοσχέδιο του Υπουργείου Δημόσιας Τάξης: "Υπηρεσίες Συνοριακής Φύλαξης -Δήλωση περιουσιακής κατάστασης αστυνομικών και άλλες διατάξεις" έγινε δεκτό κατά πλειοψηφία, σε μόνη συζήτηση, κατ'αρχήν, κατ'άρθρον και στο σύνολο και έχει ως εξής:
[Υπηρεσίες Συνοριακής Φύλαξης - Δήλωση περιουσιακής κατάστασης αστυνομικών και άλλες διατάξεις
'Αρθρο 1
Σύσταση Υπηρεσιών Συνοριακής Φύλαξης
1. Στο Υπουργείο Δημόσιας Τάξης συνιστώνται, σύμφωνα με τις διατάξεις της παρ. 2 του παρόντος άρθρου, κεντρική και περιφερειακές Αστυνομικές Υπηρεσίες Συνοριακής Φύλαξης με αποκλειστική αποστολή την αποτροπή παράνομης εισόδου αλλοδαπών στη χώρα, τον εντοπισμό και τη σύλληψη αυτών και την παραπομπή τους στη δικαιοσύνη ή την επαναπροώθησή τους, καθώς και τον εντοπισμό και τη σύλληψη προσώπων που διευκολύνουν την παράνομη είσοδο αλλοδαπών στη χώρα και τη παραπομπή τους στη δικαιοσύνη, σύμφωνα με τις κείμενες διατάξεις.
2. Η ίδρυση, η οργάνωση, η λειτουργία και οι αρμοδιότητες των Υπηρεσιών Συνοριακής Φύλαξης καθορίζονται με προεδρικό διάταγμα, που προτείνεται από τους Υπουργούς Οικονομικών και Δημόσιας Τάξης.
3. Οι συναφείς αρμοδιότητες των άλλων Υπηρεσιών της Ελληνικής Αστυνομίας, των Ενόπλων Δυνάμεων, του Λιμενικού Σώματος και της Τελωνειακής Υπηρεσίας δεν θίγονται με τις διατάξεις του παρόντος νόμου.
'Αρθρο 2
Στελέχωση Υπηρεσιών
1. Οι Υπηρεσίες Συνοριακής Φύλαξης στελεχώνονται, η μεν κεντρική από αστυνομικό και πολιτικό προσωπικό του Υπουργείου Δημόσιας Τάξης, οι δε περιφερειακές από αστυνομικό προσωπικό και Συνοριακούς Φύλακες, χωρίς αύξηση των οργανικών θέσεων του αστυνομικού και πολιτικού προσωπικού.
2. Οι Συνοριακοί Φύλακες αποτελούν ιδιαίτερη κατηγορία προσωπικού του Υπουργείου Δημόσιας Τάξης, το οποίο προσλαμβάνεται με σχέση δημοσίου δικαίου επί 5ετή θητεία, που μπορεί να ανανεώνεται μέχρι τη συμπλήρωση 35ετούς υπηρεσίας και σε κάθε περίπτωση μέχρι τη συμπλήρωση του 55ου έτους της ηλικίας τους. Το εν λόγω προσωπικό διέπεται από τις διατάξεις του παρόντος νόμου και δεν εφαρμόζονται γι' αυτό οι διατάξεις για τους δημόσιους πολιτικούς υπαλλήλους. Οι διατάξεις των παρ. 2 και 3 του άρθρου 3 του ν.1481/ 1984 (ΦΕΚ 152 Α') εφαρμόζονται και στους Συνοριακούς Φύλακες ως προς την άσκηση των ειδικών καθηκόντων τους.
3. Στο Υπουργείο Δημόσιας Τάξης συνιστώνται χίλιες (1.000) οργανικές επί θητεία θέσεις Συνοριακών Φυλάκων. Ο αριθμός των ως άνω θέσεων δύναται να αυξάνεται με προεδρικό διάταγμα, που προτείνεται από τους Υπουργούς Οικονομικών και Δημόσιας Τάξης.
'Αρθρο 3
Προέλευση - Προσόντα Συνοριακών Φυλάκων
1. Για την εκπλήρωση της κατά το άρθρο 1 αποστολής των ως άνω Υπηρεσιών, η φύση και οι ιδιαιτερότητες της οποίας απαιτούν ιδιαίτερα φυσικά και σωματικά προσόντα, προσλαμβάνονται ως Συνοριακοί Φύλακες με σύστημα αντικειμενικών κριτηρίων (μόρια) 'Ελληνες πολίτες σε ποσοστό 90% άνδρες που έχουν εκπληρώσει τις στρατιωτικές τους υποχρεώσεις και δεν έχουν υπερβεί το 32ο έτος της ηλικίας τους και σε ποσοστό 10% γυναίκες που δεν έχουν υπερβεί το 26ο έτος της ηλικίας τους.
Οι κατά τα ανωτέρω υποψήφιοι προς πρόσληψη απαιτείται να κατοικούν την τελευταία διετία ή να κατοικούσαν από της γεννήσεώς τους και μέχρι τη συμπλήρωση του 18ου έτους της ηλικίας τους σε παραμεθόριους νομούς, όπου λειτουργούν ή πρόκειται να λειτουργήσουν Υπηρεσίες Συνοριακής Φύλαξης και κατά προτίμηση σε περιοχές των νομών αυτών, που περιλαμβάνονται στην τοπική αρμοδιότητα των εν λόγω Υπηρεσιών. Με απόφαση του Υπουργού Δημόσιας Τάξης καθορίζεται κάθε φορά ο αριθμός των προσλαμβανόμενων Συνοριακών Φυλάκων από κάθε νομό.
2. Τα λοιπά προσόντα των Συνοριακών Φυλάκων, το όργανο, τα κριτήρια και η διαδικασία πρόσληψής τους, οι προϋποθέσεις ανανέωσης της θητείας τους, η διαδικασία απόλυσής τους, τα απαιτούμενα δικαιολογητικά και κάθε άλλη αναγκαία λεπτομέρεια καθορίζονται με προεδρικό διάταγμα, που εκδίδεται μετά από πρόταση του Υπουργού Δημόσιας Τάξης.
'Αρθρο 4
Υποχρεώσεις και δικαιώματα Συνοριακών Φυλάκων
1. Οι Συνοριακοί Φύλακες υφίστανται κατάλληλη βασική εκπαίδευση, για διάστημα τουλάχιστον τεσσάρων (4) μηνών. Ο τόπος, ο χρόνος και το είδος αυτής καθορίζεται με απόφαση τoυ Υπουργού Δημόσιας Τάξης.
2. Καθ' όλη τη διάρκεια της υπηρεσίας τους, οι Συνοριακοί Φύλακες υπηρετούν σε περιφερειακές Υπηρεσίες Συνοριακής Φύλαξης και δεν εφαρμόζονται γι' αυτούς οι διατάξεις περί εντοπιότητας των αστυνομικών. Μετά την ολοκλήρωση της εκπαίδευσής τους τοποθετούνται και μετατίθενται, ανάλογα με τις υπηρεσιακές ανάγκες, με απόφαση του Αρχηγού της Ελληνικής Αστυνομίας. Μετάταξη των Συνοριακών Φυλάκων σε άλλη κατηγορία προσωπικού ή απόσπασή τους σε άλλη υπηρεσία απαγορεύεται.
3,Οι Συνοριακοί Φύλακες κατά την άσκηση των καθηκόντων τους φέρουν στολή και κατάλληλο οπλισμό. Ο οπλισμός, το 
 



Σελίδα 10363 
ύφασμα της στολής και τα λοιπά είδη ιματισμού και υπόδησης χορηγούνται από το Δημόσιο. Με απόφαση των Υπουργών Οικονομικών και Δημόσιας Τάξης καθορίζονται ο τύπος, το χρώμα και η σύνθεση της στολής, ο οπλισμός, καθώς και τα αναγκαία ατομικά εφόδια, που χορηγούνται στους Συνοριακούς Φύλακες για την εκτέλεση των καθηκόντων τους.
4. Για το χρόνο εργασίας των Συνοριακών Φυλάκων εφαρμόζονται αναλόγως οι διατάξεις που ισχύουν για το αστυνομικό προσωπικό, χορηγούνται δε σε αυτούς οι προβλεπόμενες για το αστυνομικό προσωπικό άδειες, εκτός από τη βραχεία άδεια και τη μακρά αναρρωτική.
5. Οι Συνοριακοί Φύλακες υπόκεινται στις πειθαρχικές διατάξεις που διέπουν τους αστυφύλακες, με τη διαφοροποίηση ότι αντί των ποινών της αργίας με απόλυση ή απόταξης, που επιβάλλονται στους αστυφύλακες, στους Συνοριακούς Φύλακες επιβάλλεται η ποινή της απόλυσης, η οποία εκτελείται με απόφαση του αρμόδιου για την πρόσληψή τους οργάνου.
6. Οι Συνοριακοί Φύλακες εφοδιάζονται με ειδικό δελτίο ταυτότητας, ο τύπος του οποίου καθορίζεται με απόφαση του Υπουργού Δημόσιας Τάξης.
7. Οι Συνοριακοί Φύλακες δεν προάγονται βαθμολογικά. Κατά τη διάρκεια της υπηρεσίας τους αξιολογούνται για τα ουσιαστικά τους προσόντα και συντάσσονται εκθέσεις ικανότητας, σύμφωνα με τις διατάξεις που ισχύουν για την αξιολόγηση των προσόντων των αστυφυλάκων.
8. Με την επιφύλαξη των διατάξεων της παρ. 5 του παρόντος άρθρου, οι Συνοριακοί Φύλακες απολύονται της Υπηρεσίας στις εξής περιπτώσεις:
α. 'Υστερα από αίτησή τους, εφόσον έχουν συμπληρώσει δύο (2) έτη υπηρεσίας από την αρχική τους πρόσληψη.
β. Αν καταδικασθούν έστω και με οριστική απόφαση σε κάθειρξη για οποιαδήποτε πράξη ή σε φυλάκιση για κλοπή, απάτη, υπεξαίρεση, πλαστογραφία, ψευδορκία, ψευδή καταμήνυση, συκοφαντική δυσφήμηση, δωροδοκία, παράβαση καθήκοντος, παράβαση του νόμου για τα ναρκωτικά, λαθρεμπορία, παράβαση του νόμου περί αρχαιοτήτων ή του νόμου περί αλλοδαπών.
γ. Αν στερηθούν τα πολιτικά τους δικαιώματα.
δ. Με τη λήξη της πενταετίας, εφόσον αυτή δεν ανανεώνεται.
ε. Αν εκδηλώσουν έλλειψη πίστης στο δημοκρατικό πολίτευμα της χώρας.
στ. Στις περιπτώσεις που για το αστυνομικό προσωπικό προβλέπεται απόλυση για λόγους υγείας ή θέση του σε υπηρεσία γραφείου ή σε μακρά αναρρωτική άδεια. Η κρίση της σωματικής ικανότητας γίνεται από τα όργανα και με τη διαδικασία που προβλέπονται για το αστυνομικό προσωπικό.
ζ. Αν αποτύχει ο προσλαμβανόμενος στη βασική εκπαίδευση.
9. Δεν εφαρμόζονται για τους Συνοριακούς Φύλακες οι διατάξεις για τη μόνιμη διαθεσιμότητα του αστυνομικού προσωπικού.
10. Οι διατάξεις της παρ. 4 του άρθρου 7 του ν. 1339/1983, όπως αντικαταστάθηκε με την παρ. 3 του άρθρου 5 του ν. 2452/1996, εφαρμόζονται ανάλογα και στην περίπτωση θανάτου ή ανικανότητας σε ποσοστό τουλάχιστον 67%, συνεπεία τραυματισμού Συνοριακού Φύλακα κατά την εκτέλεση διατεταγμένης υπηρεσίας και ένεκα αυτής.
'Αρθρο 5
Οικονομικά - Ασφαλιστικά θέματα
1. Οι Συνοριακοί Φύλακες λαμβάνουν τις αποδοχές και αποζημιώσεις του αστυφύλακα που έχει εκπληρώσει τις στρατιωτικές του υποχρεώσεις. Κατά τη διάρκεια της εκπαίδευσής τους λαμβάνουν τις αποδοχές του δόκιμου αστυφύλακα.
2. Οι Συνοριακοί Φύλακες υπάγονται στην υποχρεωτική ασφάλιση του Iδρύματος Κοινωνικών Ασφαλίσεων (I.Κ.Α.). Ασφαλίζονται επίσης στους Οργανισμούς Απασχόλησης Εργατικού Δυναμικού, Εργατικής Εστίας και Εργατικής Κατοικίας. Το Δημόσιο, ως εργοδότης, και οι ασφαλισμένοι υπόκεινται στις εισφορές που προβλέπονται για το 'Iδρυμα.
3. Οι Συνοριακοί Φύλακες, που απολύονται από την Υπηρεσία μετά τη συμπλήρωση της πενταετίας, δικαιούνται εφάπαξ αποζημίωσης ίσης με το τριπλάσιο του συνόλου των μηνιαίων αποδοχών τους κατά την ημερομηνία της απόλυσής τους, στις οποίες δεν συμπεριλαμβάνονται οι εισφορές αυτών υπέρ του I.Κ.Α..
4. 'Οσοι απολύονται για λόγους υγείας άσχετους με τη θέλησή τους πριν τη συμπλήρωση πενταετίας, δικαιούνται για κάθε μήνα πραγματικής υπηρεσίας, μετά τη συμπλήρωση τριετούς συνεχούς υπηρεσίας ως Συνοριακοί Φύλακες, αποζημίωση ίση με το 1/3 του συνόλου των μηνιαίων αποδοχών τους κατά την ημερομηνία απόλυσής τους, στις οποίες δεν συμπεριλαμβάνονται οι εισφορές αυτών υπέρ του I.Κ.Α..
5. Οι Συνοριακοί Φύλακες που απολύονται από την Υπηρεσία για πειθαρχικά παραπτώματα δεν δικαιούνται αποζημίωσης.
'Αρθρο 6
Γενική διάταξη
Για τα θέματα των Συνοριακών Φυλάκων, που δεν ρυθμίζονται με τις διατάξεις του παρόντος νόμου και των κατ' εξουσιοδότηση αυτού κανονιστικών πράξεων, εφαρμόζονται αναλόγως οι αντίστοιχες διατάξεις που αφορούν τους αστυφύλακες.
'Αρθρο 7
Δήλωση περιουσιακής κατάστασης αστυνομικών
1. Στα πρόσωπα που υποχρεούνται να υποβάλλουν στον Αντεισαγγελέα του Αρείου Πάγου δήλωση της περιουσιακής τους κατάστασης του ή της συζύγου και των ανήλικων τέκνων τους, σύμφωνα με τις διατάξεις της παρ. 1 του άρθρου 24 του ν. 2429/1996 (ΦΕΚ 155 Α'), περιλαμβάνεται και το αστυνομικό προσωπικό του Υπουργείου Δημόσιας Τάξης.
2. Η σχετική δήλωση υποβάλλεται για πρώτη φορά από το ανωτέρω προσωπικό εντός εξήντα (60) ημερών από την έναρξη ισχύος του παρόντος νόμου.
3. Ο Υπουργός Δημόσιας Τάξης διαβιβάζει κατά το μήνα Φεβρουάριο κάθε έτους στον Αντεισαγγελέα του Αρείου Πάγου κατάλογο των προσώπων, που υποχρεούνται να του υποβάλλουν για έλεγχο δήλωση της περιουσιακής τους κατάστασης. Κατά την πρώτη εφαρμογή του παρόντος νόμου ο κατάλογος αυτός διαβιβάζεται εντός προθεσμίας δύο (2) μηνών από τη δημοσίευσή του.
4. Για τα λοιπά θέματα εφαρμόζονται οι διατάξεις των παρ. 2 και 5 του άρθρου 24 και των άρθρων 25 έως και 29 του ν. 2429/1996 (ΦΕΚ 155 Α').
'Αρθρο 8
Ενέργεια Ε.Δ.Ε. κατ' αστυνομικών από Εισαγγελείς
1. Για τη βεβαίωση πειθαρχικού παραπτώματος αστυνομικού, που επισύρει κατά τις διατάξεις του οικείου πειθαρχικού δικαίου ποινή απόταξης ή αργίας με απόλυση ή αργίας με πρόσκαιρη παύση, ο Υπουργός Δημόσιας Τάξης μπορεί να ζητήσει η διενέργεια της 'Ενορκης Διοικητικής Εξέτασης να γίνει εντός ορισμένης προθεσμίας, από τον κατά τόπο αρμόδιο Εισαγγελέα, ο οποίος δύναται να την ενεργήσει ο ίδιος ή να την αναθέσει σε υφιστάμενό του εισαγγελικό λειτουργό. Η σχηματισθείσα δικογραφία (Ε.Δ.Ε.) αποστέλλεται στον Υπουργό Δημόσιας Τάξης, ο οποίος ενεργεί περαιτέρω σύμφωνα με τις ίδιες διατάξεις.
*  Το ανωτέρω δικαίωμα του Υπουργού Δημόσιας Τάξης μπορεί να ασκηθεί και όταν έχει ήδη κινηθεί η πειθαρχική δίωξη από άλλα αρμόδια προς τούτο όργανα και εφόσον δεν έχει ληφθεί τελική επί της υποθέσεως απόφαση. Στην περίπτωση αυτή διαβιβάζεται στον ανωτέρω Εισαγγελέα και το τυχόν συγκεντρωθέν σχετικό αποδεικτικό υλικό.
 

  



Σελίδα 10364 
'Αρθρο 9
Σύσταση Λογαριασμού Αρωγής Ορφανών Τέκνων προσωπικού του Υπουργείου Δημόσιας Τάξης
1. Στο 'Iδρυμα "Εξοχές Ελληνικής Αστυνομίας" συνιστάται λογαριασμός για την παροχή οικονομικής ενίσχυσης στα ορφανά τέκνα των αστυνομικών, πυροσβεστικών και πολιτικών υπαλλήλων του Υπουργείου Δημόσιας Τάξης, με την επωνυμία "Λογαριασμός Αρωγής Ορφανών Τέκνων αστυνομικού, πυροσβεστικού και πολιτικού προσωπικού του Υπουργείου Δημόσιας Τάξης".
2. Πόρους του Λογαριασμού αποτελούν:
α. δωρεές, κληρονομιές ή άλλες χαριστικές παροχές υπέρ του σκοπού του Λογαριασμού,
β. έσοδα από καλλιτεχνικές, αθλητικές ή άλλης μορφής εκδηλώσεις,
γ. τόκοι καταθέσεων,
δ. έσοδα από επενδύσεις κεφαλαίων ή προσόδους ακινήτων.
3. Δικαιούχοι οικονομικής ενίσχυσης από τον ανωτέρω Λογαριασμό είναι τα άγαμα και ανήλικα ορφανά τέκνα του αστυνομικού, πυροσβεστικού και πολιτικού προσωπικού, που απεβίωσε ένεκα της υπηρεσίας ή κατά την εκτέλεση της υπηρεσίας και ένεκα αυτής.
4. Η ανωτέρω οικονομική ενίσχυση χορηγείται στα δικαιούμενα ορφανά μία φορά το χρόνο, το ύψος δε αυτής καθορίζεται κατ' έτος με απόφαση του Υπουργού Δημόσιας Τάξης, ύστερα από πρόταση του Διοικητικού Συμβουλίου του 'Iδρύματος, ανάλογα με την οικονομική κατάσταση του Λογαριασμού και τις ανάγκες κάθε ορφανού.
5. Τα θέματα που αφορούν την τήρηση και τον έλεγχο του Ειδικού Λογαριασμού, τη διαδικασία εισπράξεως των πόρων, τη διαχείριση, τα δικαιολογητικά και τη διαδικασία χορήγησης της οικονομικής ενισχύσεως και κάθε άλλη αναγκαία λεπτομέρεια ρυθμίζονται με απόφαση του Υπουργού Δημόσιας Τάξης.
6. Η κίνηση του Ειδικού Λογαριασμού υπόκειται στον έλεγχο του Ελεγκτικού Συνεδρίου.
'Αρθρο 10
Συμμετοχή εκπροσώπων συνδικαλιστικών
φορέων στα διοικητικά συμβούλια των
Ασφαλιστικών τους Ταμείων
1. Στα διοικητικά συμβούλια των Ασφαλιστικών Ταμείων του προσωπικού του Υπουργείου Δημόσιας Τάξης ΤΑΑΧ, TAOX, ΕΤΕΧ, ΤΑΥΑΠ και ΕΤΥΑΠ συμμετέχουν ως μέλη, μετά ψήφου, εκπρόσωποι της Πανελλήνιας 'Ενωσης Αξιωματικών Αστυνομίας (Π.ΕΝ.Α.Α.) και Πανελλήνιας Ομοσπονδίας Αστυνομικών Υπαλλήλων (Π.Ο.ΑΣ.Υ.), οι οποίοι εκλέγονται ειδικά προς τούτο μαζί με τα λοιπά μέλη του Δ.Σ. των εν λόγω Ομοσπονδιών, ως ακολούθως:
α. Στο ΕΤΕΧ, ΤΑΥΑΠ και ΕΤΥΑΠ ένας εκπρόσωπος της Π.ΕΝ.Α.Α. και ένας της Π.Ο.ΑΣ.Υ., ασφαλισμένοι στα εν λόγω Ταμεία.
β. Στο ΤΑΑΧ ένας εκπρόσωπος της Π.ΕΝ.Α.Α. και ένας εκπρόσωπος της Π.Ο.ΑΣ.Υ., με βαθμό Ανθυπαστυνόμου, ασφαλισμένοι στο εν λόγω Ταμείο.
γ. Στο ΤΑΟΧ ένας εκπρόσωπος της Π.Ο.ΑΣ.Υ., ασφαλισμένος στο εν λόγω Ταμείο.
2. Επιπλέον, στα διοικητικά συμβούλια των Ασφαλιστικών Ταμείων ΤΑΥΑΠ και ΕΤΥΑΠ συμμετέχει ως μέλος, μετά ψήφου, ένας εκπρόσωπος της αντιπροσωπευτικότερης δευτεροβάθμιας οργάνωσης των πολιτικών υπαλλήλων του Υπουργείου Δημόσιας Τάξης, ασφαλισμένος στα εν λόγω Ταμεία, ο οποίος εκλέγεται ειδικά προς τούτο μαζί με τα λοιπά μέλη του Δ.Σ. των εν λόγω Ομοσπονδιών.
3. Επίσης, στα διοικητικά συμβούλια των ασφαλιστικών ταμείων Τ.Α.Υ.Π.Σ. και Ε.Τ.Υ.Π.Σ. συμμετέχουν ως μέλη μετά ψήφου, ένας εκπρόσωπος της 'Ενωσης Αξιωματικών του Πυροσβεστικού Σώματος και ένας εκπρόσωπος της Πανελλήνιας 'Ενωσης Πυροσβεστικού Σώματος, οι οποίοι εκλέγονται ειδικά προς τούτο μαζί με τα μέλη του Δ.Σ. των Ενώσεων αυτών.
4. Αν κατά τη λήψη των αποφάσεων των διοικητικών συμβουλίων των ανωτέρω ταμείων υπάρχει ισοψηφία υπερισχύει η ψήφος του προέδρου.
5. Κατά την πρώτη εφαρμογή του παρόντος άρθρου οι ανωτέρω εκπρόσωποι προτείνονται από τα Δ.Σ. των αντίστοιχων Ομοσπονδιών και μετέχουν μέχρι τη λήξη της θητείας τους.
'Αρθρο 11
Χρήση από τρίτους τίτλων, εμβλημάτων
και μέσων των Σωμάτων Ασφαλείας
1. 'Οποιος, στα πλαίσια επαγγελματικής, εμπορικής ή άλλης δραστηριότητας, με σκοπό τη διαφήμιση, διάδοση ή κυκλοφορία εντύπων ή άλλων ειδών, χρησιμοποιεί ως τίτλο αυτών ή των επιχειρήσεών του τους όρους "ΕΛΛΗΝIΚΗ ΑΣΤΥΝΟΜIΑ", "ΑΣΤΥΝΟΜIΑ", "ΠΥΡΟΣΒΕΣΤIΚΟ ΣΩΜΑ" ή "ΣΩΜΑΤΑ ΑΣΦΑΛΕIΑΣ" ή άλλους όρους που αναφέρονται με οποιονδήποτε τρόπο στα Σώματα Ασφαλείας ή τις Υπηρεσίες αυτών, καθώς και όποιος χρησιμοποιεί για τον ίδιο σκοπό ως απεικόνιση προσωπικό των Σωμάτων Ασφαλείας ή τα σήματα και εμβλήματα αυτών, τιμωρείται με φυλάκιση μέχρι ενός (1) έτους και χρηματική ποινή μέχρι ενός εκατομμυρίου (1.000.000) δραχμών.
2. Κατ' εξαίρεση επιτρέπεται η χρήση των ανωτέρω τίτλων, σημάτων και εμβλημάτων για την κάλυψη αναγκών εξωτερικών γυρισμάτων ταινιών, κατόπιν άδειας του Αρχηγού του οικείου Σώματος, στην οποία καθορίζονται και οι όροι χρήσης τους. Για την κάλυψη των ιδίων αναγκών είναι δυνατόν να διατίθεται και η χρήση προσωπικού και μέσων των Σωμάτων Ασφαλείας με άδεια τoυ ίδιου οργάνου, ύστερα από αίτημα του παραγωγού, ο οποίος υποχρεούται να καταβάλλει υπέρ του Δημοσίου το κόστος χρήσης αυτών και να ασφαλίζει αυτά για το χρόνο χρήσης τους. Η χρησιμοποίηση μικρογραφικών (μινιατούρων) των ως άνω μέσων για εκπαιδευτικούς, ψυχαγωγικούς ή διαφημιστικούς σκοπούς επιτρέπεται ελευθέρως.
3. Με απόφαση των Υπουργών Οικονομικών και Δημόσιας Τάξης καθορίζονται οι προϋποθέσεις και η διαδικασία για τη χορήγηση των ως άνω αδειών, το κόστος χρήσης του προσωπικού και των μέσων, ο τρόπος καταβολής του και κάθε άλλη αναγκαία λεπτομέρεια.
'Αρθρο 12
Συμπλήρωση διατάξεων του ν.1481/1984
Στην παρ. 1 του άρθρου 20 του ν.1481/1984 (ΦΕΚ 152 Α'), όπως συμπληρώθηκε με το άρθρο 4 του ν. 2018/1992 (ΦΕΚ 33 Α'), προστίθεται περίπτωση κβ' ως εξής:
"κβ. Αμοιβές που καταβάλλονται σε αστυνομικούς, στρατιωτικούς, δημοσίους υπαλλήλους ή ιδιώτες για τη συγγραφή εκπαιδευτικών βιβλίων, εγχειριδίων και βοηθημάτων για τις ανάγκες εκπαίδευσης του προσωπικού του Υπουργείου Δημόσιας Τάξης."
'Αρθρο 13
Σύνδεση συστημάτων συναγερμού
με Αστυνομικές Υπηρεσίες
1. Για τη σύνδεση συστημάτων συναγερμού με Αστυνομικές Υπηρεσίες απαιτείται έγκριση της αρμόδιας προς τούτο αστυνομικής αρχής, μετά από αίτηση των ενδιαφερομένων. Η εγκρινόμενη σύνδεση πραγματοποιείται με μέριμνα και δαπάνες των ενδιαφερομένων και διαρκεί επί ένα (1) έτος. Για τη συνέχιση της σύνδεσης απαιτείται, κατ' έτος, έγκριση, η οποία χορηγείται μετά από επανεξέταση του συνόλου των υφιστάμενων συνδέσεων και των τυχόν νέων αιτήσεων σύνδεσης, σε συνδυασμό προς τις δυνατότητες και τις ανάγκες της υπηρεσίας.
2. Με απόφαση του Υπουργού Δημόσιας Τάξης καθορίζονται τα κριτήρια και η διαδικασία αξιολόγησης των σχετικών αιτήσεων σύνδεσης και συνέχισης αυτής, τα απαιτούμενα 
 

  



Σελίδα 10365 
δικαιολογητικά, η αρμόδια αρχή χορήγησης της έγκρισης, το αρμόδιο όργανο εξέτασης της προσφυγής, σε περίπτωση απόρριψης του αιτήματος, οι Αστυνομικές Υπηρεσίες υποδοχής τέτοιων συνδέσεων, οι υποχρεώσεις των συνδεομένων, καθώς και κάθε άλλη σχετική λεπτομέρεια.
3. Για την εξέταση της αίτησης σύνδεσης ή συνέχισης αυτής καταβάλλεται τέλος υπέρ του Δημοσίου ύψους δέκα χιλιάδων (10.000) δρχ. για κάθε σύνδεση, το αποδεικτικό του οποίου κατατίθεται στην αρμόδια υπηρεσία μαζί με τα λοιπά δικαιολογητικά. Αν εγκριθεί η σύνδεση ή η συνέχισή της καταβάλλεται υπέρ του Δημοσίου ετήσιο τέλος εκατό χιλιάδων (100.000) δραχμών για κάθε σύνδεση.
Τα ως άνω τέλη δύναται να αναπροσαρμόζονται, σύμφωνα με τις διατάξεις του άρθρου 31 του ν.1473/ 1984, όπως αντικαταστάθηκε με τις διατάξεις του άρθρου 42 του ν. 2214/1994 (ΦΕΚ 75 Α').
4. Τα τέλη της προηγούμενης παραγράφου καταβάλλουν και όσοι έχουν υποβάλει σχετικές αιτήσεις και δεν έχουν εξετασθεί μέχρι τη δημοσίευση του παρόντος νόμου.
'Αρθρο 14
Αντίγραφα αδειών οδήγησης μοτοποδηλάτων
Για την αντικατάσταση αδειών οδήγησης μοτοποδηλάτων μέχρι 50 cc, λόγω απώλειας ή κλοπής ή φθοράς ή αλλοίωσης που εκδίδουν οι αστυνομικές υπηρεσίες, καταβάλλεται υπέρ του Δημοσίου τέλος δέκα χιλιάδων (10.000) δραχμών.
'Αρθρο 15
Ατυχήματα με πλωτά μέσα
Οι διατάξεις του άρθρου 1 του ν. 976/1979 (ΦΕΚ 236 Α'), που ρυθμίζουν την έκταση της ευθύνης των οδηγών, για τα τροχαία ατυχήματα που προκαλούνται από μηχανοκίνητα οχήματα του Δημοσίου, εφαρμόζονται ανάλογα και για τα ατυχήματα που προκαλούνται από πλωτά μέσα της Ελληνικής Αστυνομίας και του Πυροσβεστικού Σώματος. Η έννοια του ανωτέρω ατυχήματος, τα όργανα και η διαδικασία διερεύνησης αυτού και κάθε αναγκαία λεπτομέρεια καθορίζονται με προεδρικό διάταγμα, που εκδίδεται με πρόταση των Υπουργών Δημόσιας Τάξης και Εμπορικής Ναυτιλίας.
'Αρθρο 16
1. Η προβλεπόμενη στην παρ. 1 του άρθρου 10 του ν. 2518/1997 προθεσμία, για την υποβολή των σχετικών δικαιολογητικών χορήγησης ειδικής άδειας λειτουργίας σε επιχειρήσεις παροχής υπηρεσιών ασφαλείας, παρατείνεται μέχρι την 31.12.1998.
2. Στο τέλος του τρίτου εδαφίου της παρ. 2 του άρθρου 2 του ως άνω νόμου προστίθεται εδάφιο ως εξής:
"Αν μέτοχος ανώνυμης εταιρείας παροχής υπηρεσιών ασφαλείας που κατέχει μετοχές που αντιπροσωπεύουν ποσοστό μεγαλύτερο του είκοσι πέντε τοις εκατό (25%) είναι άλλη εταιρεία, οι αναφερόμενες στην παρ. 1 του παρόντος άρθρου προϋποθέσεις πρέπει να συντρέχουν και στο πρόσωπο των μελών του Δ.Σ., των εκπροσώπων και διαχειριστών, προκειμένου για Α.Ε. ή όλων των εταίρων και διαχειριστών, προκειμένου για εταιρεία άλλης μορφής."
'Αρθρο 17
Το τελευταίο εδάφιο της παρ. 1 του άρθρου 19 του ν. 1339/1983 (ΦΕΚ 35 Α'), όπως αντικαταστάθηκε με την παρ. 5 του άρθρου 1 του ν. 1590/1986 (ΦΕΚ 49 Α') και προστέθηκε ως παρ. 10 στο άρθρο 12 του ν. 1481/1984 (ΦΕΚ 152 Α'), αντικαθίσταται ως εξής:
"Το προσωπικό ασφαλείας αποτελεί ειδική κατηγορία προσωπικού του φορέα στον οποίο προσλαμβάνεται, απαγορεύεται δε η μετάταξή του σε άλλη κατηγορία προσωπικού του ίδιου ή άλλου φορέα, πριν τη συμπλήρωση του 53ου έτους της ηλικίας του, ή η ανάθεση σε αυτό καθηκόντων άλλης κατηγορίας εργαζομένων. Κάθε πράξη με την οποία μεταβάλλεται η κατηγορία του προσωπικού αυτού ή ανατίθενται σε αυτό καθήκοντα άλλης κατηγορίας εργαζομένων είναι αυτοδικαίως άκυρη."
'Αρθρο 18
1. Το προβλεπόμενο από τις διατάξεις του άρθρου 4 του ν. 2265/1994 (ΦΕΚ 209 Α') Επιστημονικό Συμβούλιο Ανάλυσης Ερευνών και Προγραμματισμού μετονομάζεται σε Συμβούλιο Συντονισμού Ανάλυσης και Ερευνών.
2. Η παρ. 3 του άρθρου 4 του ν. 2265/1994 (ΦΕΚ 209 Α') αντικαθίσταται ως εξής:
"3. Το ως άνω Συμβούλιο συγκροτείται με απόφαση του Υπουργού Δημόσιας Τάξης και απαρτίζεται από έναν Εισαγγελέα Πρωτοδικών ως πρόεδρο, ο οποίος ορίζεται με απόφαση του Ανωτάτου Δικαστικού Συμβουλίου με πλήρη και αποκλειστική απασχόληση για μία τριετία, που μπορεί να ανανεώνεται και από έξι ανώτατους ή ανώτερους αξιωματικούς της Ελληνικής Αστυνομίας ως μέλη. Σε περίπτωση εξέτασης, μελέτης ή ανάλυσης ειδικών θεμάτων αρμοδιότητας του Συμβουλίου δύνανται να συμμετέχουν και ειδικευμένοι στα θέματα αυτά επιστήμονες, οι οποίοι προσλαμβάνονται με σύμβαση μίσθωσης έργου ή υπηρετούν στο Υπουργείο Δημόσιας Τάξης με οποιαδήποτε σχέση εργασίας. Με απόφαση των Υπουργών Δημόσιας Τάξης και Εθνικής 'Αμυνας είναι δυνατόν να συμμετέχουν στο Συμβούλιο και αξιωματικοί των Ενόπλων Δυνάμεων.
Σε περίπτωση που οι διωκτικές αρχές διεξάγουν, σύμφωνα με τις διατάξεις του Κ.Π.Δ., προανάκριση ή προκαταρκτική εξέταση για υποθέσεις ειδικών εγκλημάτων βίας, ο εισαγγελικός λειτουργός που μετέχει του συμβουλίου, πέραν των καθηκόντων που ασκεί βάσει των διατάξεων του κατά την παρ. 5 του ίδιου άρθρου εκδιδόμενου προεδρικού διατάγματος, ενεργεί και ο ίδιος κατά την κρίση του την ως άνω προανάκριση ή προκαταρκτική εξέταση."
'Αρθρο 19
Κάλυψη δαπανών
Από τις διατάξεις του παρόντος νόμου προκαλούνται δαπάνες σε βάρος του Κρατικού Προϋπολογισμού ύψους 616 εκατ. δρχ. περίπου κατά το έτος 1998, 9.624 εκατ. δρχ. περίπου για το έτος 1999 και 6.075 εκατ. δρχ. περίπου για το έτος 2000 και καθένα από τα επόμενα έτη, που θα αντιμετωπισθούν με την εγγραφή ανάλογων πιστώσεων στους σχετικούς Κ.Α.Ε. του Ε.Φ. 43 - 110 "ΕΛΛΗΝIΚΗ ΑΣΤΥΝΟΜIΑ" και Ε.Φ. 43 - 120 "ΠΥΡΟ-ΣΒΕΣΤIΚΟ ΣΩΜΑ". Μέρος των δαπανών θα καλύπτεται από αύξηση των εσόδων του Δημοσίου που θα προκύψουν από την εφαρμογή των διατάξεων των άρθρων 11, 13 και 14.
'Αρθρο 20
'Εναρξη ισχύος
Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως.
Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.]
ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση.
Εισερχόμαστε στη συνέχιση της συζήτησης επί των άρθρων και του συνόλου του σχεδίου νόμου του Yπουργείου Εσωτερικών, Δημόσιας Διοίκησης και Αποκέντρωσης: "Ανασύνταξη των εκλογικών καταλόγων, οργάνωση και άσκηση του εκλογικού δικαιώματος των ετεροδημοτών, εκσυγχρονισμός της
 

  



Σελίδα 10366 
Η σελίδα σε PDF 

  



Σελίδα 10367 
Η σελίδα σε PDF 

  



Σελίδα 10368 
Η σελίδα σε PDF 

  



Σελίδα 10369 
Η σελίδα σε PDF 

  



Σελίδα 10370 
των υπολοίπων λέξεων: "καθώς και ένα λευκό ψηφοδέλτιο".
18. Στην περίπτωση " 1" της παραγράφου 42 του άρθρου 5 μετά τις λέξεις "Κεντρικής Υπηρεσίας του Υπουργείου Εσωτερικών, Δημόσιας Διοίκησης και Αποκέντρωσης" τίθεται κόμμα (,) και προστίθενται οι λέξεις "του Εθνικού Τυπογραφείου".
19. Στην παράγραφο 1 του άρθρου 6 οι λέξεις "Εννέα (9)" αντικαθίσταται με τις λέξεις "δεκαπέντε ( 15)".
20. Στο δεύτερο εδάφιο της περίπτωσης " 1" της παραγράφου 1 του άρθρου 9 η λέξη "δύο" αντικαθίσταται με τη λέξη "τέσσερα".
21. Στο άρθρο 9 προστίθεται παράγραφος 20 ως εξής:
"20. Μετά τις λέξεις "οργανισμοί τοπικής αυτοδιοίκησης" της παραγράφου 1 του άρθρου 35 του Π.Δ. 410/1995 προστίθενται οι λέξεις "α'. και β'. βαθμού" και πριν από τις λέξεις "η κεντρική 'Ενωση Δήμων και Κοινοτήτων Ελλάδας" της ίδιας παραγράφου προστίθενται οι λέξεις: "η 'Ενωση Νομαρχιακών Αυτοδιοικήσεων Ελλάδας").
ΠΡΟΕΔΡΕΥΩΝ (Παναγιώτης Σγουρίδης): Ο κ. Καραμάριος έχει το λόγο για επτά λεπτά.
ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, με το άρθρο 5 επέρχονται ορισμένες τροποποιήσεις και συμπληρώσεις στην εκλογική διαδικασία.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
Η περίπτωση του εδαφίου 5, παράγραφος 2 που τίθεται σε αντικατάσταση του άρθρου 20 του π.δ.92/94, κύριε Υπουργέ, λέει "αν διαπιστωθεί ότι το ίδιο πρόσωπο είναι εγγεγραμμένο περισσότερες από μία φορά στους εκλογικούς καταλόγους, με απόφαση του διευθυντή εκλογών του Υπουργού Εσωτερικών, Δημόσιας Διοίκησης και Αποκέντρωσης κλπ."
Θα ήθελα να ρωτήσω αν υπάρχει τέτοια θεσμοθετημένη θέση με νόμο, ούτως ώστε η απόφαση του κυρίου διευθυντή να είναι νόμιμη.
Στην ίδια παράγραφο λέτε ότι για οποιαδήποτε αμφιβολία γύρω από την ταυτοπροσωπεία του εκλογέα η αρμόδια υπηρεσία του Υπουργείου Εσωτερικών είναι υποχρεωμένη να κάνει την απαραίτητη εξακρίβωση. Νομίζω ότι η παράγραφος αυτή είναι περιττή. Δεν χρειάζεται στο νόμο να λέμε "για οποιαδήποτε αμφιβολία". Τίθεται ως εκ περισσού.
Στην παράγραφο 6 του ίδιου άρθρου λέτε ότι τα αντίτυπα εκλογικών καταλόγων μπορούν να διατίθενται με την καταβολή αντιτίμου υπέρ του δημοσίου. Μήπως θα έπρεπε να εξαιρεθούν οι υποψήφιοι Βουλευτές από την καταβολή του αντιτίμου για τους εκλογικούς καταλόγους, κύριε Υπουργέ; Δεν νομίζω ότι είναι σωστό τουλάχιστον οι υποψήφιοι Βουλευτές να πληρώνουν τους καταλόγους.
Η ίδια παράγραφος 6 στο τέλος λέει: "Η παραχώρηση ή η χρησιμοποίησή τους από οποιοδήποτε άλλο ή για σκοπό μη εκλογικό απαγορεύεται. Οι παραβάτες τιμωρούνται με τις ποινές της παραγράφου 6 του άρθρου 108". Ποιους να τιμωρήσουμε, κύριε Υπουργέ, όταν θα χρησιμοποιήσουν καταλόγους και ποιος θα το αποδείξει; Τι χρειάζεται αυτή η παράγραφος; Αφού δώσουμε πλέον τα αντίγραφα εκλογικών καταλόγων σε κάποιους, από εκεί και πέρα θα χρησιμοποιηθούν για άλλο σκοπό; Πού; Ας απαλειφθεί αυτή η διάταξη. Δεν νομίζω ότι πρέπει να υπάρχει τέτοια κύρωση.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Απόφαση της Διακομματικής. 'Ετσι μπήκε μέσα.
ΑΝΑΣΤΑΣΙΟΣ ΚΑΡΑΜΑΡΙΟΣ: Μπορεί να το συζητούσατε εκεί με το τέιον και τον καφέ και να λέγατε ό,τι λέγατε. Εδώ είναι Βουλή.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Συμφώνησαν όλοι.
ΑΝΑΣΤΑΣΙΟΣ ΚΑΡΑΜΑΡΙΟΣ: Στην παράγραφο 8 λέτε ότι στην περίπτωση αντιμετωπίσεως επειγουσών αναγκών θα επιτρέπεται να προσλαμβάνονται και κάποιοι άλλοι για να συγκροτούν συνεργεία. Γιατί, κύριε Υπουργέ, θα παίρνονται αυτοί οι υπάλληλοι μόνο από το Υπουργείο Εσωτερικών; Η υπάρχουσα διάταξη έκανε λόγο για υπαλλήλους του ευρύτερου τομέα όπου μπορούσαν να υπάρχουν και κατάλληλοι άνθρωποι. Γιατί περιορίζεσθε στο να χρησιμοποιούνται μόνο υπάλληλοι του Υπουργείου Εσωτερικών; Δεν είναι άδικο σε βάρος άλλων υπαλλήλων οι οποίοι μπορούν να προσφέρουν υπηρεσίες;
Πολύ περισσότερο όταν πλέον στην παράγραφο 2 αναφέρεται ότι αυτό το έργο είναι δυνατόν με απόφαση του Υπουργού Εσωτερικών να ανατεθεί και σε ιδιώτες. Αν θέλετε να ανατεθεί και σε ιδιώτες θα γίνει μία παράγραφος ενιαία όπου να λέει -όχι μόνο οι υπάλληλοι του Υπουργείου Εσωτερικών- υπάλληλοι του δημοσίου και ενδεχομένως ιδιώτες.
Στην παράγραφο 10 του αυτού άρθρου περιγράφεται ο τρόπος με τον οποίο ψηφίζουν οι στρατιωτικοί. Φυσικά, με την προσθήκη την οποία μας διανείματε, βάζετε μια ασφαλιστική δικλείδα, ότι οι στρατιωτικοί υποχρεούνται με την εγγραφή τους στους εκλογικούς καταλόγους να παραδίδουν την αστυνομική τους ταυτότητα ή το διαβατήριο.
Δεν θέλω να πω ότι θα υπάρξουν περιπτώσεις που κάποιοι δεν θα παραδώσουν την ταυτότητα ή θα παραδώσουν μόνο το διαβατήριο και θα πουν ότι χάθηκε η ταυτότητα ή το διαβατήριο αντίστοιχα. Υπάρχει ένας κίνδυνος διπλοψηφίας και θα λέγαμε ότι στην περίπτωση αυτή της ασκήσεως του εκλογικού δικαιώματος του στρατιωτικού στον τόπο του δημοτολογίου του να απαιτείται να έχει μαζί του μία βεβαίωση της υπηρεσίας του ότι δεν ενεγράφη στους καταλόγους της οικείας μονάδας του. Μόνο με αυτόν τον τρόπο θα αποκλείσουμε το ενδεχόμενο διπλοψηφίας. Διαφορετικά, θα πει "έχασα το διαβατήριό μου" ή "έχασα την ταυτότητα" και μπορεί να ψηφίσει με τον ειδικό εκλογικό κατάλογο στη μονάδα του και να πάει στο διπλανό χωριό όπου είναι ο εκλογικός κατάλογος στον οποίο συμπεριλαμβάνεται -της περιφέρειάς του- και να ψηφίσει και εκεί.
Στο αυτό άρθρο, η παράγραφος 29 όπου μιλούσαμε για λευκά, που θα τα μετονομάζαμε, σε άγραφα, βλέπω ότι αντικαταστάθηκε ολόκληρη αυτή η παράγραφος.
Στην παράγραφο 32 απαγορεύετε εντελώς πλέον τη χρήση των λευκών ψηφοδελτίων.
Εμείς έχουμε αντίθετη άποψη, όπως ξέρετε. Σε ολόκληρη τη διαδικασία του νομοσχεδίου ομιλείτε περί λευκών, όπως και κάπου αλλού -δεν θυμάμαι αυτήν τη στιγμή να σας πω πού. 'Αρα η λέξη "λευκό" πάλι υπάρχει. Γιατί, λοιπόν, να απαγορεύσουμε τα λευκά ψηφοδέλτια;
Στην παράγραφο 39, στο εδάφιο αυτό που αντικαθίσταται, πρέπει να ξέρουν και οι συνάδελφοι και ο κόσμος ότι εδώ πλέον απαλείφεται η προϋπόθεση των διακοσίων χιλιομέτρων. Δηλαδή, δεν θα τιμωρούνται ποινικά, αυτοί που έχουν περάσει το εβδομηκοστό έτος της ηλικίας τους και βρίσκονται στο εξωτερικό.
Εξωτερικό είναι και οι βαλκανικές χώρες, η Αλβανία, η Γιουγκοσλαβία, η Βουλγαρία, που είναι μία πόρτα. Δηλαδή, αν θέλουν οι εκλογείς της παραμεθορίου περιοχής της Θράκης μπορούν να φύγουν από το βράδυ, να πάνε δίπλα σε κάποια πόλη των χωρών αυτών. Αυτοί θα είναι στο εξωτερικό; Δεν ξέρω, αν θα υπάρχει τέτοια περίπτωση, να το δείτε, αλλιώς ας το αφήσουμε. Απλώς το συζητώ.
Σε ό,τι αφορά το άρθρο 6, εμείς προτείναμε ότι πρέπει να μπουν και η διενέργεια, οι δημοσκοπήσεις και τα exit-polls. Νομίζω, ότι συμφωνείτε σε αυτό το πρόβλημα.
Εκεί που δεν συμφωνούμε στο άρθρο 7, είναι ότι η σύσταση της επιτροπής την οποία κάνετε χωρίς κανένα χρονικό περιοριοσμό είναι μόνο για τις χώρες της Ευρωπαϊκής 'Ενωσης.
'Εχω την εντύπωση, ότι πρέπει να διευρυνθεί και να μπει και του αποδήμου Ελληνισμού γενικά και ας αφήσουμε την επιτροπή να το συζητήσει. Γιατί να δώσουμε το δικαίωμα στους 'Ελληνες απόδημους να πουν, ότι τους διαγράφουμε και περιοριζόμαστε μόνο στις χώρες της Ευρωπαϊκής 'Ενωσης. Η Επιτροπή του Απόδημου Ελληνισμού κάθε φορά που πάει στο εξωτερικό, στον Καναδά και στην Αμερική, τους λέτε ότι θα ψηφίσουν. Εδώ λοιπόν, να γίνει: "που κατοικούν σε χώρες της Ευρωπαϊκής 'Ενωσης και γενικά στον απόδημο Ελληνισμό, σε 
 

  



Σελίδα 10371 
όλες τις χώρες". Αφήστε το ελεύθερα, για να έχουμε το περιθώριο να μπορούν να ψηφίζουν και άλλοι 'Ελληνες του Εξωτερικού γενικά.
Στο άρθρο 8, στην παράγραφο 4 λέμε: "Συνιστώνται τριάντα (30) θέσεις βοηθητικού επιστημονικού προσωπικού με σύμβαση εργασίας ιδιωτικού δικαίου...". Δεν ξέρω αν είναι σκόπιμη η διάταξη αυτή και αν πρέπει να τεθεί ή όχι.
Στο άρθρο 9, νομίζω ότι μόνο για την παράγραφο 12 -όπως αριθμήθηκε τώρα αντί 11- αυτή η αντικατάσταση που κάνετε τώρα της προσλήψεως και της προκηρύξεως έχω την εντύπωση ότι δεν έπρεπε να γίνει και έπρεπε να μείνει όπως ήταν η αρχική διατύπωσή του.
Για ό,τι αφορά το άρθρο 19 του Κώδικα περί κυρώσεως της Ελληνικής Ιθαγενείας, είπαμε και πριν, ότι συμφωνούμε αλλά δεν θα έχει αναδρομική ισχύ, ούτε θα επιτραπεί η αναθεώρηση των εκδοθεισών ήδη αποφάσεων.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα, ότι ο Βουλευτής κ. Θεόδωρος Στάθης ζητά ολιγοήμερη άδεια απουσίας του στη Σουηδία.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Συνεπώς η Βουλή ενέκρινε τη ζητηθείσα άδεια.
Ο κ. Κανταρτζής έχει το λόγο.
ΑΧΙΛΛΕΥΣ ΚΑΝΤΑΡΤΖΗΣ: Κύριοι συνάδελφοι, είναι αρκετά τα άρθρα και τα θέματα τα οποία περιέχονται στην ενότητα αυτή.
Ξεκινώ με το άρθρο 5, με ένα από τα βασικά κατά τη γνώμη μας θέματα τα οποία δεν διασφαλίζονται. Αναφέρομαι ειδικά στη σύνταξη των ειδικών εκλογικών καταλόγων, με βάση τους οποίους θα ψηφίσει το προσωπικό που υπηρετεί στα Σώματα Ασφαλείας, στις 'Ενοπλες Δυνάμεις και στο Λιμενικό.
Το πρόβλημα, βεβαίως, το έχουμε αναφέρει από πού δημιουργείται. Δημιουργείται από την κατάργηση των εκλογικών βιβλιαρίων. Είναι γνωστή η διαδικασία, να μην το επαναλάβουμε. Το ερώτημα είναι πλέον, πώς θα αντιμετωπιστεί στο μέλλον, εφόσον έχουμε την κατάργηση των εκλογικών βιβλιαρίων.
Εμείς εκφράσαμε μία πρόταση, ότι για να αποφευχθεί το φαινόμενο διπλοψηφιών από τους εγγεγραμμένους στους ειδικούς αυτούς εκλογικούς καταλόγους θα έπρεπε να προβλεφθεί μία κάρτα, την οποία θα επιδεικνύουν και η οποία θα σημειώνεται στους βασικούς εκλογικούς καταλόγους.
'Ετσι με τον τρόπο αυτό θα αποφεύγονταν το φαινόμενο διπλοψηφίας.
Δεν ακούσαμε την τοποθέτηση της Κυβέρνησης πάνω σε αυτό το ζήτημα. Φαίνεται ότι δεν το κάνει αποδεκτό. Εμείς θα σας προτείνουμε κάτι άλλο, κύριε Υπουργέ. Αφού συνταχθούν οι ειδικοί κατάλογοι του προσωπικού των Σωμάτων Ασφαλείας των Ενόπλων Δυνάμεων και των Λιμενικών -οι ταυτότητες βεβαίως οι αστυνομικές έτσι κι αλλιώς παραδίδονται με την κατάταξή τους στις υπηρεσίες αυτές- να υποχρεωθούν να παραδώσουν και τα διαβατήριά τους που αποτελεί κατά τις γενικές διατάξεις στοιχείο αναγνώρισης των εκλογέων.
Κύριε Υπουργέ, θα ήθελα λίγο την προσοχή σας για να γίνει κατανοητή η πρότασή μας. 'Ετσι λοιπόν οι εγγεγραμμένοι σε αυτούς τους ειδικούς εκλογικούς καταλόγους εφόσον μεν ψηφίζουν με βάση τον ειδικό εκλογικό κατάλογο, η αναγνώρισή τους θα γίνεται με την υπηρεσιακή τους ταυτότητα. Αν θελήσουν να ψηφίσουν στην εκλογική τους περιφέρεια 0τους δίνεται η δυνατότητα αυτή- τότε να υπάρχει ρητή και σαφής διάταξη μέσα στο νόμο που να λέει ότι ο δικαστικός αντιπρόσωπος δεν θα τους επιτρέψει να ψηφίσουν εάν ταυτόχρονα δεν επιδείξουν και βεβαίωση του διοικητή της μονάδας τους, του προϊσταμένου της υπηρεσίας εν πάση περιπτώσει ότι δεν είναι γραμμένοι στον εκλογικό κατάλογο.
Γιατί το λέμε αυτό το πράγμα; Εφόσον δεν θα έχουν διαβατήριο στην κατοχή τους θα το έχουν παραδώσει στην υπηρεσία τους, εφόσον δεν θα έχουν αστυνομική ταυτότητα, το μόνο στοιχείο που θα μπορούν με βάση τις γενικές διατάξεις να παρουσιάσουν για να ασκήσουν το εκλογικό τους δικαίωμα είναι η επίδειξη της υπηρεσιακής τους ταυτότητας. Από αυτό το πράγμα ο δικαστικός αντιπρόσωπος εκ των πραγμάτων οφείλει να ερευνήσει εάν είναι γραμμένοι και στον ειδικό εκλογικό κατάλογο. Επειδή δεν μπορεί να γνωρίζει τους ειδικούς εκλογικούς καταλόγους γι' αυτόν ακριβώς το λόγο σας προτείνουμε να μην τους επιτραπεί η άσκηση του εκλογικού δικαιώματος στην εκλογική τους περιφέρεια, εάν ταυτοχρόνως δεν προσκομίσουν βεβαίωση του προϊσταμένου ή του διοικητή ότι δεν είναι γραμμένοι στον ειδικό εκλογικό κατάλογο.
Με τον τρόπο αυτό πιστεύουμε -δείτε το, εξετάστε το- ότι διασφαλιζόμαστε από πιθανές περιπτώσεις διπλοψηφιών από τους εγγεγραμμένους σε αυτούς τους ειδικούς εκλογικούς καταλόγους.
'Εχω υπόψη μου τη διατύπωση την οποία κάνατε με τις αναδιατυπώσεις οι οποίες μας διενεμήθησαν χθες. Υπάρχουν ζητήματα. Βεβαίως λέτε και εσείς στην αναδιατύπωση η οποία έγινε ότι πρέπει να παραδώσουν όσοι γραφτούν στους ειδικούς εκλογικούς καταλόγους αστυνομική ταυτότητα που είναι ήδη κατατεθειμένη και διαβατήριο και ότι η αναγνώρισή τους από τις εφορευτικές επιτροπές θα γίνεται με την υπηρεσιακή τους ταυτότητα.
Παρακάτω όμως και θέλω να το προσέξετε επίσης το θέμα αυτό, στο άρθρο 31 αναφέρεται το εξής στον τρόπο που γίνεται η αναγνώριση των εκλογέων: Οι μεν απλοί εκλογείς αναγνωρίζονται με την αστυνομική τους ταυτότητα ή το διαβατήριο, οι δε στρατιωτικοί και αυτοί που υπηρετούν στα Σώματα Ασφαλείας, η αναγνώρισή τους γίνεται με στρατιωτική ή άλλη υπηρεσιακή ταυτότητα. Συνεπώς η αναδιατύπωση η οποία προτείνεται δεν μας εξασφαλίζει από πιθανές διπλοψηφίες. Γι' αυτόν ακριβώς το λόγο εμμένουμε στην πρόταση την οποία κάναμε και θέλουμε να την εξετάσετε. Είναι βασικό ζήτημα για την προστασία από γενικότερα φαινόμενα διπλοψηφίας, ενώ ταυτόχρονα εξασφαλίζει ο τρόπος που σας υποδεικνύουμε σε όλο το προσωπικό να ασκήσει το εκλογικό του δικαίωμα.
Θα ήθελα να σταθώ σε ορισμένα άλλα ζητήματα του ιδίου άρθρου. Εμμένουμε στις παρατηρήσεις τις οποίες κάναμε για την κλήτευση των διαδίκων όταν συζητιώνται στο πρωτοδικείο οι ενστάσεις για τις εγγραφές στους εκλογικούς καταλόγους. Δεν νοείται -από ουσιαστική πλευρά πάντα μιλώ- δικαίωμα παρέμβασης κατά τη συζήτηση στο πρωτοδικείο, εάν ταυτόχρονα δεν γνωρίζει και ο διάδικος την ημέρα και την ώρα που θα εκδικαστεί η ένσταση. Το αναφέραμε χθες να μην το επαναλάβουμε.
'Ερχομαι τώρα στην παράγραφο 6 που αναφέρεται στους εκλογικούς καταλόγους. Φυσικά και η δική μας πρόταση είναι ότι οι εκλογικοί κατάλογοι θα πρέπει να δίνονται στα κόμματα αλλά και επιπλέον θα πρέπει να δίνονται ατελώς στις δημοτικές και στις νομαρχιακές εκλογές στους συνδυασμούς που κατέρχονται στις δημοτικές και νομαρχιακές εκλογές.
Γιατί οι συνδυασμοί που παίρνουν μέρος στις δημοτικές και νομαρχιακές εκλογές να εξαιρούνται της ατελούς παραχώρησης των εκλογικών καταλόγων;
Και επιπλέον υπάρχει το θέμα το οποίο σας έχουμε επισημάνει, το ζήτημα των αποτελεσμάτων. Τα αποτελέσματα είναι γνωστό ότι βρίσκονται σε ιδιωτικές εταιρείες οι οποίες μπορούν να κάνουν επεξεργασία. Θα πρέπει με ευθύνη του Υπουργείου Εσωτερικών τα αποτελέσματα αυτά να δοθούν σε μαγνητική εγγραφή και στα κόμματα, ώστε να μπορούν να κάνουν τις ανάλογες επεξεργασίες.
'Ερχομαι τώρα στις προθεσμίες για την έκδοση του προεδρικού διατάγματος που αναφέρεται στην παράγραφο 11. Αναφέρεται στην κατανομή των εδρών με βάση το νόμιμο πληθυσμό.
Υπάρχουν δύο ζητήματα. Πρώτον, δεν υπάρχουν σαφή χρονικά περιθώρια μέσα στα οποία θα πρέπει να γίνει η δημοσίευση των αποτελεσμάτων της απογραφής -εμείς, δεν σας προτείνουμε αυθαίρετα κάποιο χρονικό διάστημα-γιατί από 
 

  



Σελίδα 10372 
τη δημοσίευση των αποτελεσμάτων της απογραφής εξαρτάται και το πότε θα εκδοθούν τα προεδρικά διατάγματα. Δεν σας προτείνουμε αυθαίρετα κάποιο χρονικό διάστημα. Ρωτήστε τις αρμόδιες υπηρεσίες, την Εθνική Στατιστική Υπηρεσία, πόσος χρόνος χρειάζεται για να κάνει την επεξεργασία της και να μπει μια διάταξη μέσα στο νόμο.
Επίσης, να υπάρχει με αυστηρά χρονικά περιθώρια διάταξη που θα ορίζει τα χρονικά περιθώρια μέσα στα οποία θα πρέπει να εκδοθεί το προεδρικό διάταγμα για την κατανομή των εδρών με βάση το νόμιμο πληθυσμό. Η έννοια "ευθύς αμέσως" είναι εντελώς ασαφής. Επιπλέον, να υπάρχει και ευθύνη του Υπουργού για παράβαση καθήκοντος αν δεν εκδοθεί η διάταξη μέσα σε χρονικά περιθώρια που θα ορισθούν. Χρειάζεται συνεπώς αναμόρφωση και αυτή η διάταξη.
Για το ζήτημα των δικαστικών αντιπροσώπων, σας επισημάναμε επανειλημμένα ότι με την κατάργηση της εντοπιότητας, μόνο προβλήματα θα επιλυθούν. Θα επιλυθούν σε μεγάλο βαθμό τα προβλήματα τα οποία υπάρχουν από την άρνηση, από την αδυναμία -ας το πω έτσι- προσέλευσης δικαστικών αντιπροσώπων. Γι'αυτόν το λόγο και δεν μπορούμε να συμφωνήσουμε με την απόσυρση της διάταξης που καταργούσε την απαγόρευση της εντοπιότητας. Και επιμένουμε ότι οι δικαστικοί αντιπρόσωποι πρέπει να είναι νομικοί, δικαστικοί, δικηγόροι, συμβολαιογράφοι, εν πάση περιπτώσει, πτυχιούχοι νομικοί, ώστε να έχουν τις απαραίτητες γνώσεις και τα εφόδια να αντιμετωπίσουν τα προβλήματα τα οποία παρουσιάζονται κατά τη διενέργεια των εκλογών.
Επίσης, επιμένουμε ότι στην παράγραφο 37, θα πρέπει να ρυθμιστεί το επίδομα των αστυνομικών υπαλλήλων, οι οποίοι μάλιστα και βάσει του νόμου επιφορτίζονται με τη φύλαξη των εκλογικών τμημάτων.
Για το ζήτημα του λευκού ψηφοδελτίου. Και το λευκό ψηφοδέλτιο είναι ένας τρόπος πολιτικής έκφρασης. Δεν πρέπει συνεπώς να αποσυρθεί η διάταξη. 'Αλλο βέβαια το ζήτημα ότι τα λευκά ψηφοδέλτια δεν μπορεί να προσμετρώνται στα έγκυρα, σε καμία περίπτωση, γιατί διαφορετικά οδηγούμαστε σε αλλοίωση των αποτελεσμάτων.
'Ερχομαι στο άρθρο 6 για τις δημοσκοπήσεις. Εδώ σας επισημάναμε και σας αναφέραμε πολλές φορές ότι χρειάζεται αναμόρφωση αυτή η διάταξη. Υπάρχει μια υπαναχώρηση και από τα όσα είχαν αρχικά εξαγγελθεί. Ο μόνος τρόπος για να αποφευχθεί η δημοσιοποίηση δημοσκοπήσεων είναι να απαγορευθεί η διενέργειά τους. Διαφορετικά, είναι γνωστό και όλοι το αντιλαμβάνονται, ότι υπάρχουν πολλοί τρόποι να δημοσιοποιηθούν και όχι απλώς να δημοσιευθούν, που αναφέρεται στο άρθρο, αποτελέσματα των δημοσκοπήσεων. Γι'αυτόν το λόγο επιμένουμε στην ανάγκη να απαγορευθεί η διενέργεια δημοσκοπήσεων σε όλη την προεκλογική περίοδο όπως και των λεγόμενων exit polls. 'Αλλωστε, είναι γνωστό ότι οι δημοσκοπήσεις και όλα αυτά, βοηθούν στην διαμόρφωση συνείδησης στο στρώμα των εκλογέων και χρησιμοποιούνται πάντα για τη φαλκίδευση της θέλησης του εκλογικού σώματος.
Στο άρθρο 7 βεβαίως συμφωνούμε να επιλυθεί το θέμα της ψήφου των μεταναστών. Επισημαίνουμε για μια ακόμα φορά ότι διαφωνούμε με αυτό που ειπώθηκε και ακούστηκε και από τον Κοινοβουλευτικό Εκπρόσωπο της Νέας Δημοκρατίας για καθιέρωση επιστολικής ψήφου. Η επιστολική ψήφος που ίσχυσε για χρόνια στο συνδικαλιστικό κίνημα, είναι γνωστό σε τι αποτελέσματα οδηγούσε. Δόθηκαν μάχες και μάχες για να καταργηθεί η επιστολική ψήφος.
Υπάρχει τρόπος -και πρέπει να βρεθεί- να διευκολυνθούν οι μετανάστες να ασκήσουν τα εκλογικά τους δικαιώματα.
Για το άρθρο 8 που αναφέρεται στο "Συνήγορο του Πολίτη" και σε θέματα προσλήψεων και αμοιβών, εμείς έχουμε εκφράσει τη διαφωνία μας στο συγκεκριμένο νόμο. Είναι απλή μετάθεση των κυβερνητικών ευθυνών στο "Συνήγορο του Πολίτη", που λειτουργεί σαν κυτίο παραπόνων και επιπλέον προβλέπονται και παχυλοί μισθοί. Δεν μπορούμε να ψηφίσουμε το άρθρο αυτό.
Θα ήθελα να πω δυο λόγια για το άρθρο 9.
Το πρώτο πράγμα που θέλω να επισημάνω είναι ότι, έστω και με την αναδιατύπωση που γίνεται, επιμένετε στη συνέχιση των δυο γύρων στην ενισχυμένη δηλαδή αναλογική. Το κόμμα μας επανειλημμένα έχει εκφράσει την άποψή του ότι πρέπει να καθιερωθεί η απλή αναλογική και για τις εκλογές στην Τοπική Αυτοδιοίκηση.
Εν πάση περιπτώσει, κύριε Υπουργέ, θα θέλαμε να σας βάλουμε ένα άλλο ζήτημα. Δεν δέχεσθε την καθιέρωση της απλής αναλογικής στην Τοπική Αυτοδιοίκηση. Γιατί δεν την καθιερώνετε τουλάχιστον στα διαμερισματικά συμβούλια; Γιατί δεν καθιερώνετε τη δυνατότητα να κατέβουν και αυτοτελείς συνδυασμοί στα διαμερισματικά συμβούλια, αλλά τους υποχρεώνετε να μπουν μέσα σε συνδυασμούς που αφορούν γενικότερα τα δημοτικά συμβούλια; 
Σχετικά με τους παιδικούς σταθμούς σας επισημάναμε και στη συζήτηση του σχετικού νόμου ότι με τη διάταξη αυτή εκείνο που η Κυβέρνηση επεδίωκε ήταν η απόσυρση των ευθυνών για τη μέριμνα των κρατικών παιδικών σταθμών και η επιφόρτησή τους στην Τοπική Αυτοδιοίκηση.
ΠΡΟΕΔΡΕΥΩΝ (Λουκάς Αποστολίδης): Κύριε Κανταρτζή, θα σας παρακαλέσω να τελειώνετε.
ΑΧΙΛΛΕΥΣ ΚΑΝΤΑΡΤΖΗΣ: Είναι πολλά τα θέματα, θα ολοκληρώσω σε ένα λεπτό. 
ΠΡΟΕΔΡΕΥΩΝ (Λουκάς Αποστολίδης): Σας άφησα δεκατρία λεπτά, το διπλό χρόνο. 
ΑΧΙΛΛΕΥΣ ΚΑΝΤΑΡΤΖΗΣ: Δυο λεπτά, κύριε Πρόεδρε, και ολοκληρώνω. 
ΠΡΟΕΔΡΕΥΩΝ (Λουκάς Αποστολίδης): 'Οχι δυο λεπτά, κύριε Κανταρτζή, να ολοκληρώσετε σας παρακαλώ. 
ΑΧΙΛΛΕΥΣ ΚΑΝΤΑΡΤΖΗΣ: Ολοκληρώνω, κύριε Πρόεδρε. Είμαι στο τελευταίο άρθρο. 
Αυτό ακριβώς δείχνει εκείνες τις επισημάνσεις που κάναμε και την άρνηση των δημοτικών αρχών να αναλάβουν αυτούς τους σταθμούς. Το ποια προβλήματα δημιουργούνται φαίνεται και από τα στοιχεία. 'Εχει εξαγγείλει το Υπουργείο την ίδρυση παιδικών σταθμών σε πόλεις με πληθυσμό πάνω από πέντε χιλιάδες κατοίκους; Δεν έχει προχωρήσει.
Για τα παρκόμετρα -και βεβαίως επιβεβαιώνονται αυτά που είχαμε πει-έχει ευθύνες η Κυβέρνηση, για το λόγο ότι έδωσε το έδαφος σε δημοτικές αρχές να χρησιμοποιήσουν το νόμο, για να επιβάλουν τα γνωστά τέλη των παρκομέτρων, αναθέτοντάς τα σε ιδιώτες.
Τελειώνω με την αναφορά μου στην κατάργηση του άρθρου 19 του κώδικα περί ιθαγένειας. Αναφέραμε πολλά στη συζήτηση επί της αρχής. Θετικό το μέτρο το ότι καταργείται το άρθρο 19, αλλά επιμένουμε στην αναδρομική ισχύ του νόμου αυτού. Να αποδωθεί η ιθαγένεια σε όσους την αποστερήθηκαν με βάση το άρθρο 19. Και εδώ θα σας αναφέρω επιγραμματικά ότι υπάρχουν 'Ελληνες πολίτες οι οποίοι πολέμησαν για την εθνική ανεξαρτησία της πατρίδας μας στη διάρκεια της κατοχής και τους έχει αφαιρεθεί η ιθαγένεια βάσει του άρθρου 19. Να, σε ποιες καταστάσεις μας έχει οδηγήσει, να, γιατί επιβάλλεται να αποκαταστήσετε τις αδικίες που έχουν γίνει.
Εμείς δεν ψηφίζουμε το άρθρο 9.
ΠΡΟΕΔΡΕΥΩΝ (Λουκάς Αποστολίδης): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, θα είμαι σύντομος.
Κύριε Υπουργέ, να υιοθετήσετε την πρόταση ότι οι δυνάμενοι να εγγραφούν σε ειδικούς εκλογικούς καταλόγους για να ψηφίζουν στις εκλογικές τους περιφέρειες, θα πρέπει να είναι εφοδιασμένοι με βεβαίωση της υπηρεσίας τους ότι δεν είναι εγγεγραμμένοι σε ειδικούς εκλογικούς καταλόγους. Αυτό θα αποκλείσει το ενδεχόμενο διπλοψηφίας.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Οι στρατιωτικοί.
ΦΩΤΗΣ ΚΟΥΒΕΛΗΣ: Ναι.
Επίσης νομίζω ότι πρέπει να καταργήσετε την εντοπιότητα των δικαστικών αντιπροσώπων. Επιτρέψτε μου την αναφορά στην προσωπική μου εμπειρία και ως Πρόεδρου του Δικηγορικού Συλλόγου Αθηνών. Δύσκολα μετακινούνται οι δικηγόροι, για λόγους αντικειμενικούς. Και επιπλέον υπάρχει μια μεγάλη 
 

  



Σελίδα 10373 
δαπάνη για το ελληνικό δημόσιο, από τη μετακίνηση, σε μακρινές αποστάσεις, των δικαστικών αντιπροσώπων. Περαιτέρω δεν μπορώ να αντιληφθώ γιατί να διατηρηθεί το κώλυμα της εντοπιότητος, όταν έχει καταργηθεί για δικαστές, για αστυνομικούς. Δηλαδή ο δικαστικός αντιπρόσωπος, ο οποίος θα είναι εντόπιος και θα ασκεί τα καθήκοντά του, πιστεύετε ότι θα μεροληπτήσει; 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Επ' ωφελεία της κοινωνίας καταργήθηκε η εντοπιότητα;
ΦΩΤΗΣ ΚΟΥΒΕΛΗΣ: Αυτό είναι ένα γενικότερο θέμα.
Αλλά πιστεύει κανείς ότι ένας δικαστικός αντιπρόσωπος, επειδή θα ασκεί τα καθήκοντά του στον τόπο όπου διαμένει, θα μεροληπτήσει και θα λειτουργήσει με πολιτικές ή κομματικές ιδιοτέλειες; Νομίζω ότι πρέπει να καταργήσετε αυτό το κώλυμα. θα διευκολύνει εξαιρετικά την άσκηση των καθηκόντων των δικαστικών αντιπροσώπων.
Τη διαφωνία μου για την απόσυρση της διατάξεως για το λευκό ψηφοδέλτιο την είπα όταν συζητούσαμε επί της αρχής του νομοσχεδίου και δεν θα επανέλθω.
Εκείνο το οποίο θα ήθελα να αναφέρω είναι τούτο: Το ζήτημα της απλής αναλογικής στις εκλογές της Τοπικής Αυτοδιοίκησης. Ειλικρινά, δεν μπορώ να αντιληφθώ γιατί δεν θέλετε την απλή αναλογική σε αυτές τις εκλογές. Εάν υπάρχει ένα επιχείρημα το οποίο συνοδεύει την εμμονή της Κυβέρνησης να μην υιοθετεί την απλή αναλογική για τις βουλευτικές εκλογές, στο όνομα των δήθεν σταθερών κυβερνήσεων, εδώ δεν έχουμε τέτοιο ζήτημα.
Γνωρίζω βέβαια την άρνησή σας, αλλά είναι υποχρέωσή μου να το αναφέρω, έστω και για την εγγραφή των απόψεών μας στα Πρακτικά.
Για τις δημοσκοπήσεις, κύριε Υπουργέ, έχετε ήδη τροποποιήσει τη σχετική διάταξη και βάλατε, δεκαπέντε ημέρες προ των εκλογών, να απαγορεύεται η δημοσίευση αποτελεσμάτων δημοσκοπήσεων. Αυτό είναι θετικό. Εκείνο που σας καλώ να τροποποιήσετε είναι η περίπτωση 2 της παραγράφου 1 του άρθρου 6, η οποία ως έχει στο σχέδιο λέει: "Οι παραβάτες τιμωρούνται με ποινή φυλακίσεως μέχρι έξι μηνών, μη μετατρέψιμη". Να αυξήσετε τα όρια, να κρατήσετε το "μη μετατρέψιμη" και να βάλετε και μια χρηματική ποινή, η οποία θα πρέπει να είναι αρκετά μεγάλη και να αντιστοιχείται προς τη σοβαρότητα της απαγόρευσης.
Τέλος, για το άρθρο 9 και την ιθαγένεια, είναι σωστή η ρύθμιση με την οποία καταργείται εφεξής το άρθρο 19 του Κώδικα της Ιθαγένειας, δεν είναι σωστό όμως, και δεν υπηρετεί τον πολιτισμό της πολιτικής και της δημοκρατίας, η διατήρηση σε εκκρεμότητα όλων εκείνων που στερήθηκαν την ιθαγένειά τους στο παρελθόν, με βάση το άρθρο 19 του Κώδικα Ιθαγένειας.
Η τροπολογία που σας κατέθεσα θα δείτε ότι δεν γενικεύει. Αναφέρεται σε μία μεταβατική περίοδο, εξειδικεύει τις περιπτώσεις και σας βεβαιώνω ότι δεν θα δημιουργηθεί κανένα μα κανένα πρόβλημα από εκείνα τα οποία επικαλούνται κάποιοι συνάδελφοι, για να αποκρούσουν τη σχετική πρόταση που κάνω.
Κύριε Υπουργέ, υπάρχουν καταστάσεις δραματικές. Υπάρχουν παιδιά που έχουν στερηθεί την ιθαγένειά τους και κατοικούν στην Ελλάδα. Υπάρχουν ενήλικοι πολίτες οι οποίοι είναι ανιθαγενείς και διαμένουν στην Ελλάδα. 'Αλλωστε, το γνωρίζετε πάρα πολύ καλά, υπάρχει και η υποχρέωσή μας, αναφορικά με διεθνή συνθήκη, να αντιμετωπίσει η χώρα μας όλα τα ζητήματα των ανιθαγενών. Η σύγχρονη τάση, η προτροπή -θα έλεγα- του Οργανισμού Ηνωμένων Εθνών και του Συμβουλίου Ασφαλείας, στο πλαίσιο της διεθνούς νομιμότητας, είναι να μην υπάρχουν πολίτες του κόσμου ανιθαγενείς. Με τον τρόπο που σας προτείνω να αντιμετωπίσετε το ζήτημα, επαναλαμβάνω ότι δεν θα προκύψουν προβλήματα σαν και αυτά που φοβάστε ή σαν και αυτά που κάποιοι επιστρατεύουν για να πολεμήσουν τη συγκεκριμένη πρόταση.
ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο.
ΓΕΩΡΓΙΟΣ ΤΣΑΦΟΥΛΙΑΣ: Στο άρθρο 5, παράγραφος 5.2, για το διευθυντή των εκλογών, η διαπίστωση της διπλοεγγραφής και η διαγραφή να μη γίνεται από το διευθυντή των εκλογών, αλλά από δικαστική αρχή.
'Αρθρο 5, παράγραφος 6.2, αυτό είναι νομοτεχνικό: Οι όροι και οι προϋποθέσεις των άλλων εντύπων που αναφέρονται στην εκλογική νομοθεσία και άλλων δημοσιευμάτων. 
'Αρθρο 5, στην παράγραφο 6.3 διευκρινίστηκε η ποινή. 
'Αρθρο 5, παράγραφος 10, οι στρατιωτικοί να ψηφίζουν με την ίδια διαδικασία που ψηφίζουν οι ετεροδημότες.
'Αρθρο 5, παράγραφος 11, να τεθεί χρονικό όριο για την υποχρεωτική δημοσίευση των αποτελεσμάτων της απογραφής, για να μην αιφνιδιάζεται ο πολιτικός κόσμος. Αυτό δεν ετέθη μέχρι τώρα. Καλό είναι να τεθεί χρόνος υποχρέωσης της δημοσιεύσεως των αποτελεσμάτων της απογραφής, διότι εξ αυτού θα προκύψουν πολλά πράγματα και για τις έδρες κλπ.
'Αρθρο 5, παράγραφος 22, να αμείβονται τα μέλη των εφορευτικών επιτροπών, όπως και οι δικαστικοί αντιπρόσωποι. Εμείς είμαστε σύμφωνοι για τους δικαστικούς αντιπροσώπους, που δεν καταργείται η εντοπιότητα. Είμαστε σύμφωνοι.
Το είπαμε αυτό και πρέπει να αμείβονται και αυτοί. Ως εκ τούτου, εδώ δεν πρέπει να υπάρχει λιτότητα ή να πούμε ότι πρέπει να περιορίσουμε τις δαπάνες στη λειτουργία της εκλογικής διαδικασίας. Δηλαδή στο σπουδαιότερο, στο κορυφαίο αυτό γεγονός, που έχει σχέση με την έκφραση του λαού και την εφαρμογή των αρχών του δόγματος της λαϊκής κυριαρχίας, δεν πρέπει να λέμε ότι θα κάνουμε οικονομία για τους δικαστικούς αντιπροσώπους. Πρέπει να είναι οπωσδήποτε πτυχιούχοι Νομικής Σχολής και οι περισσότεροι δικηγόροι, αν αμείβονται. Σε εντελώς έκτακτες περιπτώσεις, να ορίζονται δικαστικοί αντιπρόσωποι μη πτυχιούχοι.
Στο άρθρο 5, παράγραφος 38, αναφέρεται "νομάρχες, δήμαρχοι, πρόεδροι ... από τον αρμόδιο γενικό γραμματέα της περιφέρειας". Σχετικά με την ποινή, είπαμε ότι εδώ δεν προσδιορίζεται τι παραβίασαν και πως θα τιμωρούνται. Υπάρχει δηλαδή μία αυθαίρετη, διαπλαστική ευχέρεια του γενικού γραμματέα της περιφέρειας να επιβάλει ποινές. Είμαστε αντίθετοι με αυτό, είναι ασαφές και ως εκ τούτου είναι επικίνδυνο και μάλιστα για το γενικό γραμματέα, ο οποίος είναι όργανο του κυβερνώντος κόμματος.
Στο άρθρο 6, όσον αφορά τις δημοσκοπήσεις, έκανα μία πρόταση εγώ για τις δεκαπέντε ημέρες, έγινε δεκτή. Συμφωνούμε για τις δεκαπέντε ημέρες, αλλά είπαμε ότι θα πρέπει να απαγορεύεται και η διενέργεια δημοσκοπήσεων εντός των δεκαπέντε ημερών. 'Ετσι δεν είναι, κύριε Υπουργέ; Το δεχθήκατε. Συμφωνούμε, λοιπόν, και σ' αυτό. 
Συμφωνούμε και για την ποινή, να είναι αυξημένη, ας γίνει χρόνος καλύτερα. Συμφωνούμε αν βάλετε για το ποσό, δέκα εκατομμύρια (10.000.000) με εκατό εκατομμύρια (100.000.000) δραχμές.
Δεν συμφωνούμε, όμως, με τα exit polls και δεν συμφωνούμε στο να κάνουν τα κόμματα δημοσκοπήσεις για λογαριασμό τους εντός του τελευταίου δεκαπενθημέρου, διότι αυτά διαδίδονται από στόμα σε στόμα την ίδια στιγμή. Την ίδια την ώρα που θα γίνονται, μπορεί να βγάλουν ανώνυμες προκηρύξεις. Τις πετάνε στο δρόμο και τα λένε αυτά. Τους δίνουμε αέρα.
Εδώ μάλιστα τα πράγματα ακόμη δεν είναι τόσο προσαρμοσμένα προς μία άλλη πολιτική. Υπάρχει, πάντως, μία τάση να κρατιέται η πολιτική εξουσία από τις ενέργειες της οικονομικής εξουσίας. 'Ολα αυτά οικονομοποιούνται και μπορεί να πει κανείς ότι γίνονται προς το σκοπό αυτό και γι' αυτό διαφωνούμε και με τα exit-polls και με το ότι τα κόμματα πρέπει να διενεργούν δημοσκοπήσεις για τον εαυτό τους. Ας λείπουν αυτά.
Στο άρθρο 8, σχετικά με το θέμα του "Συνηγόρου του Πολίτη", το ν. 2477/97 τον έχουμε καταψηφίσει, δηλαδή είμαστε αντίθετοι ως εκ τούτου και για το Σώμα των Επιθεωρητών και των Ελεγκτών Δημόσιας Διοίκησης και για το "Συνήγορο του Πολίτη". Είναι ένα πράγμα που το πολεμήσαμε, δεν το δεχθήκαμε και το αρνούμαστε ακόμη. Δεν μπορούμε να ασχοληθούμε καθόλου με το άρθρο 8.
 

  



Σελίδα 10374 
Σχετικά με τα θέματα Τοπικής Αυτοδιοίκησης και τον Κώδικα Ελληνικής Ιθαγένειας κλπ., το άρθρο 9 το καταψηφίζουμε, δεν το δεχόμαστε. Για το θέμα της απλής αναλογικής, πρέπει οπωσδήποτε να επικρατήσει. 'Εχουμε επιφυλάξεις και για τους παιδικούς σταθμούς και για τα παρκόμετρα, αλλά και γενικώς για την παράγραφο 13, όπου δεν συμφωνούμε με την κατάργηση του άρθρου 19 του ν.3370. Ως εκ τούτου, το καταψηφίζουμε ολόκληρο το άρθρο 9.
Αυτές είναι οι παρατηρήσεις που κάνουμε.
ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε συνάδελφε.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο.
ΠΡΟΕΔΡΕΥΩΝ (Λουκάς Αποστολίδης): Θέλετε να παρέμβετε, κύριε Υπουργέ;
Ορίστε, έχετε το λόγο.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, από τη συζήτηση η οποία έγινε μέχρι σήμερα και στην επιτροπή αλλά και σε αλλεπάλληλες συναντήσεις στη Διακομματική Επιτροπή, έγινε μία πάρα πολύ σοβαρή συζήτηση και αναπτύχθηκε ένας απέραντος και υπεύθυνος προβληματισμός για το θέμα των δημοσκοπήσεων.
Το θέμα των δημοσκοπήσεων δεν είναι ένα ζήτημα που το αντιμετωπίζουμε για να λύσουμε κάποια εσωτερικά τεχνικά προβλήματα ή να αντιμετωπίσουμε πολιτικά θέματα, τα οποία έχουν μία μικρή σημασία. Το θέμα των δημοσκοπήσεων συναρτάται, όπως είπαμε, με τον τρόπο και το περιεχόμενο της λειτουργίας της δημοκρατίας μας.
Υπήρξε μία υπεύθυνη στάση όλου του πολιτικού συστήματος και των κομμάτων και η Κυβέρνηση προσπαθώντας να συγκεράσει τις απόψεις, αλλά ταυτόχρονα να επιλύσει το θέμα μ' έναν τρόπο που να είναι και αποτελεσματικός ταυτόχρονα και να στοχεύει στην αυτοπροστασία του πολιτεύματος και της δημοκρατίας, κάνει την εξής πρόταση προς την Εθνική Αντιπροσωπεία:
Πρώτον, δεκαπέντε μέρες πριν από τις εκλογές να απαγορεύεται και η διενέργεια και η δημοσίευση ή αναδημοσίευση ή μετάδοση ή αναμετάδοση δημοσκοπήσεων για πρόθεση ψήφου των εκλογέων. Εννοείται ότι άλλες δημοσκοπήσεις εμπορικές θα γίνονται. Είναι αυτές που διαφημίζονται ως πρόθεση ψήφου των εκλογέων.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Να διευκρινιστεί ποιες εκλογές αφορούν. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μιλάμε για τις βουλευτικές εκλογές. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Μόνο; 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Νομίζω, ναι. 
ΠΡΟΚΟΠΗΣ ΠΑΥΛΟΠΟΥΛΟΣ: Και στις ευρωεκλογές πρέπει να ισχύει το ίδιο.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και στις ευρωεκλογές.
ΠΡΟΚΟΠΗΣ ΠΑΥΛΟΠΟΥΛΟΣ: Η ratio legis είναι η ίδια.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτό θα το δούμε στη διατύπωση. Είναι τοπικές εκλογές. 
Δεύτερον, να επιτρέπεται η διενέργεια δημοσκοπήσεων exit polls κατά την ημέρα της ψηφοφορίας. Τα αποτελέσματα της έρευνας αυτής απαγορεύεται να δημοσιοποιηθούν πριν από τη δεκάτη ενάτη ώρα της ημέρας αυτής, που είναι και η ώρα λήξης της ψηφοφορίας.
ΙΩΑΝΝΗΣ ΒΑΡΒΙΤΣΙΩΤΗΣ: Ναι, αλλά εάν συνεχίζεται η ψηφοφορία σε άλλα τμήματα;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι ελάχιστες περιπτώσεις που δεν επηρεάζεται προφανώς, για να ακολουθούμε κάποιες αρχές και να μη νομοθετούμε με βάση κάποια υπόθεση, που μπορεί να γίνει ή να μη γίνει.
Θέλω εδώ να διευκρινήσω, επειδή το διερευνίσαμε το θέμα ότι, ενώ υπάρχουν αυστηρές -όπως και εμείς σήμερα νομοθετούμε- διατάξεις σε άλλες χώρες για τις δημοσκοπήσεις, τη διενέργεια, τη δημοσιότητα σε καμία χώρα δεν απαγορεύονται τα exit polls.
Τρίτον, να επιτρέπεται κατά το τελευταίο δεκαπενθήμερο πριν από τις εκλογές η διενέργεια δημοσκοπήσεων κατ' εντολή των κομμάτων για δική τους αποκλειστικά εσωτερική χρήση.
Τέταρτον, προκειμένου να διασφαλιστεί η τήρηση αυτών που θεσπίζει η Εθνική Αντιπροσωπεία προβλέπουμε στην τέταρτη παράγραφο ότι οι παραβάτες του άρθρου αυτού τιμωρούνται με φυλάκιση τουλάχιστον έξι μηνών -"τουλάχιστον" σημαίνει από έξι μήνες μέχρι πέντε χρόνια, διευκρινίζω για τους μη νομικούς- η οποία δεν είναι δεκτική μετατροπής ή αναστολής και με χρηματική ποινή από δέκα εκατομμύρια (10.000.000) έως εκατό εκατομμύρια (100.000.000) δραχμές. 
ΙΩΑΝΝΗΣ ΒΑΡΒΙΤΣΙΩΤΗΣ: Σωρευτικώς. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν είπα "ή... ή". Είπα "και".
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αυτό το αμετάτρεπτο της ποινής δεν συνηθίζεται και σχεδόν έχει καταργηθεί. Αφίεται το δικαστήριο ελεύθερο να κρίνει. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι απόηχος της Εθνικής Αντιπροσωπείας, κύριε Πρόεδρε, και νομίζω να το σεβαστούμε για να διασφαλίσουμε την περιγραφή των διατάξεων -παρίσταται και ο Υπουργός Δικαιοσύνης εδώ και ίσως η άποψή του ...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αυτό πρέπει να καταργηθεί.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτό να το δούμε.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εάν η Εθνική Αντιπροσωπεία επιμένει, εγώ δεν έχω αντίρρηση.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Λοιπόν, αν επιμένει η Εθνική Αντιπροσωπεία, ο Υπουργός Δικαιοσύνης λέει ότι δεν θα έχει αντίρρηση, αλλά θα το δούμε.
Διατυπώνεται ως εξής με βάση αυτό και βλέπουμε στην πορεία της συζήτησης. 
Η παράγραφος 1 του άρθρου 6 του νομοσχεδίου διατυπώνεται ως εξής: 
"Πρώτη παράγραφος: Δεκαπέντε ημέρες πριν από τη διενέργεια των εκλογών και ως τη δεκάτη ενάτη ώρα της ημέρας της ψηφοφορίας απαγορεύεται η διενέργεια δημοσκοπήσεων για την πρόθεση ψήφου των εκλογέων, η δημοσίευση αποτελεσμάτων των δημοσκοπήσεων αυτών καθώς και η μετάδοση και αναμετάδοση τους από τα Μέσα Μαζικής Ενημέρωσης.
Παράγραφος 2. Επιτρέπεται η διενέργεια δημοσκοπήσεων exit polls κατά την ημέρα της ψηφοφορίας. Τα αποτελέσματα της έρευνας αυτής απαγορεύεται να δημοσιοποιηθούν πριν από τη δεκάτη ενάτη ώρα της ημέρας αυτής.
Παράγραφος 3. Επιτρέπεται κατά το τελευταίο δεκαπενθήμερο πριν από τις εκλογές η διενέργεια δημοσκοπήσεων, κατ' εντολήν των κομμάτων, για δική τους αποκλειστικά εσωτερική χρήση.".
ΙΩΑΝΝΗΣ ΚΕΦΑΛΟΓΙΑΝΝΗΣ: Για πόσες μέρες είπατε, κύριε Υπουργέ;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεκαπέντε ημέρες. Είναι το διάστημα της απαγόρευσης.
Τέταρτον, οι παραβάτες του άρθρου αυτού τιμωρούνται με φυλάκιση τουλάχιστον έξι μηνών, η οποία δεν είναι δεκτική μετατροπής ή αναστολής και χρηματική ποινή από δέκα εκατομμύρια δραχμές έως εκατό εκατομμύρια (10.000.000 - 100.000.000) δραχμές.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μόνο μία παρατήρηση μπορώ να κάνω;
 

  



Σελίδα 10375 
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, συμφωνούμε σχεδόν σε όλα. 
Απλώς και μόνο σ' αυτό που ελέχθη προηγουμένως, νομίζω ότι θα πρέπει, για του λόγου το ασφαλές και επειδή η ratio legis είναι ίδια, όπως είπα πριν, να υπάρξει η ίδια ρύθμιση. Tουλάχιστον στο θέμα των ευρωεκλογών, μιας και μιλάμε για εκλογές γενικότερα.
Είναι φανερό ότι το σχέδιο νόμου δεν καταλαμβάνει εκλογές δημοτικές, κοινοτικές ή νομαρχιακές. Aλλά σε ό,τι αφορά τουλάχιστον τη σημασία και το πεδίο που καταλαμβάνει, η ρύθμιση αυτή οπωσδήποτε βρίσκεται στο ίδιο μήκος κύματος και για τις ευρωεκλογές. Δεν νομίζω ότι υπάρχει κανένα θέμα.
Μια δεύτερη παρατήρηση, την οποία θέλω να κάνω, είναι για το ζήτημα των exit polls. Ως προς το ζήτημα των exit polls, όπως το έχετε διατυπώσει, έχω την εντύπωση πως λέτε, πως απαγορεύεται η δημοσιοποίηση.
Πώς είναι η διατύπωσή σας για τα exit-polls;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η διατύπωση είναι: "Επιτρέπεται η διενέργεια δημοσκοπήσεων exit polls κατά την ημέρα της ψηφοφορίας. Τα αποτελέσματα της έρευνας αυτής απαγορεύεται να δημοσιοποιηθούν...". 
ΑΝΑΣΤΑΣΙΟΣ ΙΝΤΖΕΣ: 'Εξω από τα εκλογικά κέντρα. 
ΠΡΟΚΟΠΗΣ ΠΑΥΛΟΠΟΥΛΟΣ: Θα συμφωνήσω μαζί σας, ότι σε όλες τις χώρες γίνονται, γιατί να μη γίνονται κι εδώ. Μόνο που για να είναι ορθότερο από πλευράς διατύπωσης και να μην αφήσουμε κανένα παράθυρο, πιστεύω ότι πρέπει να πείτε ότι απαγορεύεται η δημοσιοποίησή τους και η καθ' οιονδήποτε τρόπο μετάδοσή τους. Γιατί δημοσιοποίηση σημαίνει ότι τα δίνω στη δημοσιότητα. Είναι πολύ πιθανόν όμως, μία εταιρεία να μην τα δημοσιοποιήσει, αλλά καθ' οιονδήποτε τρόπο να τα διοχετεύσει. Η δημοσιοποίηση να έλθει από αλλού, μέσω διαρροής. Για να αποτρέψουμε, λοιπόν, την οποιαδήποτε διαρροή, να μπει η φράση "απαγορεύεται και η καθ' οιονδήποτε τρόπο μετάδοσή τους". 
Εδώ θα συμφωνήσω με τους συναδέλφους, ότι η ώρα που βάλατε, η εβδόμη το απόγευμα, που κλείνουν οι κάλπες δεν είναι απαραίτητα ακριβής. Μπορεί να συμβεί κάτι. Γιατί να μη βάλουμε κάτι απλό. Να βάλουμε "μόλις κλείσει και το τελευταίο εκλογικό κέντρο". Δηλαδή, αν αργήσουν πέντε, δέκα λεπτά ή μισή ώρα, τι έγινε, κύριε Υπουργέ;
Εδώ θα συμβεί το παράδοξο φαινόμενο κάποια φορά, για κάποιο λόγο, να έχουμε περισσότερα εκλογικά τμήματα. Η αρχή της ισότητας της ψήφου είναι γενικότερη. Δεν είναι μόνο θέμα επηρεασμού, αλλά είναι πώς ψηφίζει ο καθένας.
Εγώ πιστεύω ότι το ορθότερο θα ήταν να πούμε "μόλις κλείσει και το τελευταίο εκλογικό κέντρο". Είναι γνωστό ότι μπορεί το Υπουργείο Εσωτερικών να το προσδιορίσει.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτό μπορούμε να το δούμε, αλλά φοβούμαι ότι θα περιπλακεί το θέμα μ' αυτό. 'Η θα το αφήσουμε "τη δεκάτη ενάτη ώρα", γιατί είναι ελάχιστα τα τμήματα και ούτως ή άλλως δεν επηρεάζονται. Εκείνη την ώρα είναι στην ουρά για να πάνε να ψηφίσουν και μέχρι να ψηφίσουν θα έχει αρχίσει. Νομίζω ότι είναι προτιμότερο να το αφήσουμε μέχρι την δεκάτη ενάτη ώρα.
ΙΩΑΝΝΗΣ ΒΑΡΒΙΤΣΙΩΤΗΣ: Γιατί δεν το βάζατε εικοστή ώρα, για να δώσουμε μία ώρα άνεση;
ΠΡΟΕΔΡΕΥΩΝ (Λουκάς Αποστολίδης): Να μην πλειοδοτούμε τα πράγματα.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Βαρβιτσιώτη, με όλο το σεβασμό που σας έχω -και κλείνω μ' αυτό- η εμπειρία λέει ότι είναι περίπου είκοσι λεπτά με μισή ώρα στην έσχατη περίπτωση.
ΠΡΟΕΔΡΕΥΩΝ (Λουκάς Αποστολίδης): 'Αρα, είναι ομόφωνη η βούληση.
ΑΧΙΛΛΕΥΣ ΚΑΝΤΑΡΤΖΗΣ: Τι ομόφωνη; Εμείς δεν τοποθετηθήκαμε, κύριε Πρόεδρε. 
ΠΡΟΕΔΡΕΥΩΝ (Λουκάς Αποστολίδης): Μιλάω γι' αυτήν την πτέρυγα, κύριε Κανταρτζή. Εσείς θέλετε μονίμως να καταγράφεσθε σαν μια άλλη άποψη. 'Εχετε κάθε δικαίωμα και είναι σεβαστή η άποψή σας.
ΑΧΙΛΛΕΥΣ ΚΑΝΤΑΡΤΖΗΣ: Αν δεν μας ακούσετε, μη βγάζετε συμπεράσματα.
ΠΡΟΕΔΡΕΥΩΝ (Λουκάς Αποστολίδης): Δεν κρίνω την άποψή σας. Απλώς λέω την τακτική σας. 
Πριν δώσω το λόγο στον συνάδελφο κ. Κηπουρό, θα ήθελα να ανακοινώσω στο Σώμα ότι ο συνάδελφος κ. Μπέλλος Τριαντάφυλλος ζητά άδεια ολιγοήμερης απουσίας στο εξωτερικό.
Το Σώμα εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Λουκάς Αποστολίδης): Το Σώμα ενέκρινε, τη ζητηθείσα άδεια.
Η παράκληση είναι, αφού συμφωνεί βέβαια και ο κ. Κηπουρός, επειδή ο κ. Καλαφάτης, θα ταξιδέψει στο εξωτερικό, να προηγηθεί. 
ΑΛΕΞΑΝΔΡΟΣ ΚΑΛΑΦΑΤΗΣ: Η Kεφαλλονιά, δεν είναι εξωτερικό ακόμη.
ΠΡΟΕΔΡΕΥΩΝ (Λουκάς Αποστολίδης): Κοιτάξτε, κύριε Καλαφάτη, μου λένε ότι θα ταξιδέψετε στο εξωτερικό. Η Κεφαλλονιά είναι αυτονόητο ότι είναι στην Ελλάδα και δεν μας την παίρνει κανένας, μην ενοχλείστε γι'αυτό.
Ορίστε, έχετε το λόγο.
ΑΛΕΞΑΝΔΡΟΣ ΚΑΛΑΦΑΤΗΣ: Ναι, σε σχέση με την Αθήνα, κύριε Πρόεδρε, η Κεφαλλονιά είναι όντως εξωτερικό, είναι άλλος τόπος.
Κύριε Πρόεδρε, το πολιτικό μας σύστημα γίνεται όλο και πιο διάτρητο, πιο χειραγωγούμενο, όλο πιο ντετερμινιστικό, υπακούον περισσότερο σε άνωθεν και έξωθεν κελεύσματα, παρά στην πολιτική συνείδηση του πολίτη.
Με αυτήν την έννοια, σε σχέση με τις δημοσκοπήσεις -τα exit-polls, όλα αυτά- περισσότερο για ιστορικό χαρακτήρα, θα κάνω ορισμένες παρατηρήσεις, γιατί πιστεύω πως ό,τι και να πούμε γύρω από αυτά, τελικά δεν εξασφαλίζουμε το ποθητό του νομοθετήματος. Γιατί πιστεύω, πως οι δημοσκοπήσεις τα exit-polls, το πολιτικό star system αποτελούν χαρακτηριστικά στοιχεία του λουσάτου νεο-αριστοκρατικού, για να μην πω ολιγαρχικού δημοκρατικού μας πολιτεύματος.
Αυτά τα χαρακτηριστικά, όσο μπόρεσα και στο λίγο χρόνο που είχα, τα ανέλυσα χθες και είπα για ποιο λόγο δίνω αυτούς τους χαρακτηρισμούς.
'Εχουμε φθάσει στο σημείο, για να μπορέσουμε να ανταπεξέλθουμε στον πολιτικό ανταγωνισμό μεταξύ των υποψηφίων και των κομμάτων, σε όλο αυτό το τρομακτικό μέγεθος των εξόδων της προβολής, να έχουμε και επίσημους χορηγούς. Δηλαδή,θα συμβαίνει με τους πολιτικούς, ό,τι συμβαίνει με τις ΠΑΕ. Παραδείγματος χάρη θα ακούμε ή θα λέμε, ΠΑ.ΣΟ.Κ.-Καλαφάτης "Αφισσόραμα"...
ΗΛΙΑΣ ΠΑΠΑΔΟΠΟΥΛΟΣ: "SKODA-Παπαδόπουλος".
ΑΛΕΞΑΝΔΡΟΣ ΚΑΛΑΦΑΤΗΣ: Ναι, "SKODA-Παπαδόπουλος". Θα φτάσουμε σε τέτοιου είδους καταστάσεις και γι'αυτό ακριβώς σε λίγο θα αφανιστεί και το κόμμα από τη μέση, όπως γίνεται με τις ποδοσφαιρικές ομάδες, όπου το τριφύλλι έχει χάσει τη θέση του μπροστά στις δημοσκοπήσεις.
Για τις δημοσκοπήσεις τώρα, πιστεύω, ότι αποτελούν εκβιασμό της κοινής γνώμης και της συνείδησης του πολίτη. Αποτελούν εμπόριο και αποτελούν και προσπάθεια ποδηγέτησης της κοινής γνώμης. Γι'αυτό, είμαι αντίθετος και σ'αυτό ακόμη που προβλέπει το νομοσχέδιο, στο να απαγορεύονται δηλαδή δεκαπέντε μέρες πριν τις εκλογές, οι δημοσκοπήσεις.
Πιστεύω, ότι για να προφυλαχθούμε, όσο γίνεται περισσότερο από τη στιγμή που θα κλείσει η Βουλή για τη διενέργεια εκλογών, θα πρέπει να απαγορεύονται οι δημοσκοπήσεις.
Επίσης πιστεύω, πως ούτε τα κόμματα πρέπει να έχουν τη δυνατότητα διενέργειας δημοσκοπήσεων, διότι είναι προφανές ότι όταν ένα κόμμα θα έχει θετικό αποτέλεσμα, αυτό θα το δώσει τεχνηέντως στα Μέσα Μαζικής Ενημέρωσης και με τον κατάλληλο τρόπο αυτό θα περάσει και στην κοινή γνώμη.
 

  



Σελίδα 10376 
Να σας πω και κάτι άλλο. Μπορεί μια δημοσκόπηση να μην προβληθεί από τα ελληνικά μέσα ενημέρωσης. Μπορεί να προβληθεί, όμως, από το CNN. 'Ολοι βλέπουμε σήμερα και αυτό να διαχέεται μέσα στην κοινή γνώμη. Επομένως, δεν υπάρχει τρόπος, γι'αυτό είπα ότι έχουμε διάτρητο πολιτικό σύστημα. 
Επίσης, αυτά τα exit-polls, συμφωνώ ότι πρέπει να απαγορεύονται, συμφωνώ δηλαδή μ'αυτό που προβλέπει το νομοσχέδιο.
Για το "λευκό". Πιστεύω, ότι πρέπει να προβλέπεται. Να υπάρχει η δυνατότητα καταμέτρησης του "λευκού". Ειπώθηκε τις προηγούμενες μέρες και κυρίως στην επί της αρχής συζήτηση του νομοσχεδίου, ότι κάποιος την αντίρρησή του με τα πολιτικά κόμματα μπορεί να την εκφράσει με το άκυρο. Υπάρχει μεγάλη διαφορά μεταξύ του άκυρου και της λευκής ψήφου. Εγώ, ως αγανακτισμένος ή και εξοργισμένος παραδείγματος χάρη με το ΠΑ.ΣΟ.Κ. μπορεί να ρίξω στην κάλπη ΠΑ.ΣΟ.Κ. με ένα "Χ" επάνω. Μπορεί να ψηφίσω το ΔΗ.Κ.ΚΙ. Μπορεί εξοργισμένος να ψηφίσω τη Νέα Δημοκρατία.
ΜΟΥΣΤΑΦΑ ΜΟΥΣΤΑΦΑ: Το Συνασπισμό....
ΑΛΕΞΑΝΔΡΟΣ ΚΑΛΑΦΑΤΗΣ: Εγώ για το Συνασπισμό πιστεύω ότι κάποια στιγμή πρέπει να έχουμε μια κοινή κοίτη. Αυτή είναι η πίστη μου και δεν τη λέω σήμερα, την έχω πει από πολλά χρόνια.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)
Η λευκή ψήφος σημαίνει ότι ένας πολίτης συνειδητά πηγαίνει και ψηφίζει λευκό.
'Αλλο η αγανάκτηση του πολίτη και άλλο η συνειδητή σώφρων ψήφος που απορρίπτει τα υπάρχοντα κόμματα. Μάλιστα εδώ θα έλεγα καλό ήταν να υπάρξει ένα κίνημα λευκής ψήφου, για να μπορέσουμε να ταρακουνήσουμε, για να μπορέσουμε να δώσουμε ανάσα στο υπάρχον πολιτικό σύστημα, το οποίο ευημερεί, αναπαύεται, άπνου όμως και αυτός είναι ο κίνδυνος.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μουσταφά έχει το λόγο.
ΜΟΥΣΤΑΦΑ ΜΟΥΣΤΑΦΑ: Κύριε Πρόεδρε, ήθελα να κάνω μία επισήμανση στο άρθρο 5 παράγραφος 10, για το προσωπικό της Ελληνικής Αστυνομίας, του Πυροσβεστικού Σώματος και των στρατιωτικών. Θα ήθελα να συμφωνήσω με τους προηγούμενους συναδέλφους που είπαν να μην υπάρχουν διπλοψηφίες. Διότι εμείς στη Ροδόπη είχαμε σοβαρά περιστατικά το 1989 και το 1990 όπου ήρθαν χιλιάδες στρατιώτες και ψήφισαν και όντως άλλαξαν το αποτέλεσμα. 'Ισως να ήταν σκοπός να μη βγει κανένας από τους ανεξάρτητους συνδυασμούς. 'Ημουν και εγώ τότε υποψήφιος. Αλλά ενδοκομματικά έγιναν μεγάλες ιστορίες και ένας πρώην Βουλευτής έχασε την έδρα, επειδή δεν είχε τόσο ελληνοπρεπές όνομα σε σύγκριση με τον άλλο υποψήφιο.
Αυτό το αναφέρω για να μην επαναληφθούν τέτοια φαινόμενα και να ληφθούν όλα τα μέτρα, ώστε να μη γίνονται αυτές οι μετακινήσεις της τελευταίας στιγμής και οι διπλοψηφίες.
Επίσης θα ήθελα να αναφερθώ στην κατάργηση του άρθρου 19. Επιτέλους καταργείται αυτό το άρθρο. Η σαραντάχρονη και πλέον εφαρμογή του δεν ξέρω τι ωφέλεια απέφερε στη χώρα, πόσο συνέβαλε στην εθνική ομογενοποίηση ή δεν ξέρω πόσο συνέβαλε στην εθνοκάθαρση. Αυτό που γνωρίζω είναι συγκεκριμένα πράγματα. Δημιούργησε ανθρώπους ταλαιπωρημένους, ανθρώπους βασανισμένους και ανθρώπους φαντάσματα που στερήθηκαν βασικά τους δικαιώματα και δυνατότητες.
Εξέθεσε τη χώρα μας διεθνώς επί χρόνια και είναι ολοφάνερη η ασυμβατότητα αυτού του άρθρου με τις σύγχρονες αντιλήψεις, με τις διεθνείς συμβάσεις, με τα διεθνή πρωτόκολλα που έχει υπογράψει η χώρα μας. Υπάρχουν οι κατευθύνσεις του Οργανισμού Ηνωμένων Εθνών που ζητάνε από τις χώρες να λύνουν τα προβλήματα ιθαγένειας, να μην υπάρχουν άνθρωποι ιθαγενείς.
Πολλές φορές υπήρχαν δεσμεύσεις ότι θα καταργηθεί αυτό το άρθρο και η ατολμία, οι παλινωδίες, οι αθετήσεις, η φοβία του πολιτικού κόστους και οι αθετήσεις των δεσμεύσεων από διάφορες κυβερνήσεις έδωσαν και δίνουν την ευκαιρία σε διάφορους Θρακολόγους, σε διάφορους "εθνικά ευαίσθητους", στους μονίμως ανησυχούντες κάθε τόσο να επιδίδονται σε εθνικιστικές κορώνες, να μιλάνε για κερκόπορτες και να καταστροφολογούν.
Εδώ θα ήθελα να δηλώσω ότι η καλύτερη θωράκιση της χώρας, η καλύτερη θωράκιση μιας περιοχής δεν γίνεται με νόμους και με μέτρα αντιδημοκρατικά, αλλά γίνεται με το να αισθάνονται οι άνθρωποι που κατοικούν σε αυτήν την περιοχή, ίσοι, άνετοι, ωραίοι και να είναι μονιασμένοι και να ζουν σε συνθήκες ισονομίας και ισοπολιτείας.
Κύριε Υπουργέ, εγώ απόψε θα γυρίσω στην Κομοτινή, αύριο θα έλθουν αυτοί οι άνθρωποι φαντάσματα της Θράκης από τα γραφεία μας, θα περάσουν από τα γραφεία και όλων των Βουλευτών της περιοχής για να ακούσουν μια καλή κουβέντα, για να ακούσουν μία ευχάριστη προοπτική.
Σας ρωτώ ευθέως τι να τους πω; Να τους πω ότι "ιθαγένεια γιοκ"; Να τους πω ότι θα αποκτήσουν την αιώνια ιθαγένεια όταν ταφούν στη θρακική γη όπου γεννήθηκαν και έζησαν; 
ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, είναι Βουλή των Ελλήνων εδώ; Μιλάμε τούρκικα ή ελληνικά εδώ; 
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Χαϊτίδη, μη διακόπτετε.
ΜΟΥΣΤΑΦΑ ΜΟΥΣΤΑΦΑ: Είναι ένας όρος που χρησιμοποιείται πάρα πολύ και χρησιμοποιείται και για το "Μάλτα γιοκ" κύριε Χαϊτίδη...
ΠΡΟΕΔΡΕΥΩΝ (Παναγιώτης Ν. Κρητικός): Ελάτε και στο θέμα, κύριε συνάδελφε. Το αντικείμενο που συζητάμε έχει ουσιαστικό ενδιαφέρον.
ΜΟΥΣΤΑΦΑ ΜΟΥΣΤΑΦΑ: Κανένας δεν αμφισβητεί τη λέξη αυτή και δεν δέχομαι μαθήματα πατριωτισμού από σας.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, μην κάνετε διάλογο μεταξύ σας. Ελάτε στο θέμα.
ΦΩΤΗΣ ΚΟΥΒΕΛΗΣ: Μα, πώς αφήνετε, κύριε Πρόεδρε, το συνάδελφο να διακόπτει τον ομιλητή;
ΠΡΟΕΔΡΕΥΩΝ (Παναγιώτης Ν. Κρητικός): 'Οπως βλέπετε, το Προεδρείο του επέσεισε την προσοχή να μη διακόπτει, γιατί δεν δικαιούται να το κάνει.
'Αλλωστε είναι γραμμένος ο κύριος συνάδελφος να πάρει το λόγο και αυτός στην ώρα του. Συνεχίστε, κύριε Μουσταφά.
ΜΟΥΣΤΑΦΑ ΜΟΥΣΤΑΦΑ: Να τους πω να αρκεστούν με την περίφημη κάρτα ανιθαγενούς που πήραν μερικοί απ' αυτούς από το Υπουργείο Δημόσιας Τάξης και με το όνομα που έχουν;
Νομίζω ότι αδικείτε, κύριε Υπουργέ, και τον εαυτό σας και την Κυβέρνησή σας και τη Βουλή. Σε σας έλαχε ο κλήρος να απαλείψετε αυτήν τη ντροπή από τη νομοθεσία της χώρας μας. Μην αφήνετε αυτό το βήμα μετέωρο, μην ευνουχίσετε αυτήν την πρωτοβουλία, μην το καταστήσετε κάτι χωρίς αντίκρυσμα.
'Οταν ανακοινώνατε την πρόθεσή σας να καταργήσετε το άρθρο 19, είχατε πει ότι πολλοί από τους απωλέσαντες την ιθαγένειά τους είχαν ζητήσει ήδη. Και όντως είναι έτσι. 'Αλλοι που έχασαν την ιθαγένειά τους, παρά τη θέλησή τους, απέκτησαν κάποια άλλη ιθαγένεια. Τακτοποιήθηκαν και κανόνισαν τη ζωή τους.
Το πρόβλημα είναι με αυτούς που θέλουν την ιθαγένειά τους. Είναι χρόνια στο "περίμενε". Περιμένουν κάποια ασπίδα φωτός για να τακτοποιηθούν επιτέλους, να επανακτήσουν την ιθαγένεια, να ζήσουν και να πεθάνουν σαν 'Ελληνες πολίτες. Μην τους κλείνετε την πόρτα της ελπίδας. Μην τους σπρώχνετε στην απόγνωση και στην απελπισία. 
Καταθέσαμε μία συγκεκριμένη τροπολογία και παρακαλώ να την κάνετε δεκτή ώστε να τακτοποιηθούν επιτέλους αυτοί οι άνθρωποι, να δικαιωθούν υλικά και ηθικά και να επουλωθούν οι πληγές που άνοιξε στους συνανθρώπους μας αυτό το άρθρο.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κηπουρός έχει το λόγο.
ΧΡΗΣΤΟΣ ΚΗΠΟΥΡΟΣ: Κύριε Πρόεδρε, οι 'Ελληνες, όπως 
 

  



Σελίδα 10377 
έδειξε η ιστορία, δεν υπήρξαμε ποτέ ρατσιστές. Απεναντίας πάντοτε εκφράζαμε την αλληλεγγύη μας και τη συμπαράστασή μας προς άλλους αγωνιζόμενους ιστορικούς λαούς. Ακόμα και όταν αναχωρούσαν οι Ιταλοί φασίστες από την Αθήνα, οι Αθηναίοι τους χαιρετούσαν από τα πεζοδρόμια, όπως και οι δικοί μου συμπατριώτες οι Θρακιώτες προστάτευσαν τους μαουτζήρηδες επήλυδες πρόσφυγες, τους κατελθόντες εκ Βουλγαρίας, όταν αυτοί διώκονταν. Αυτή είναι η πραγματικότητα.
Τα ίδια αισθήματα μας διακατέχουν και σήμερα απέναντι στις μουσουλμανικές μειονότητες της Θράκης. Αυτός είναι ο σωστός όρος και έτσι συμπεριλαμβάνεται στην πρωτόλια Συνθήκη της Λωζάννης. 
Με βάση το δίκαιο των λαών, με βάση τον αντιρατσισμό, τον ανθρωπισμό, ειρηνισμό, τον πατριωτισμό και τον διεθνισμό, έγραψα πριν από δέκα χρόνια ένα άρθρο με τίτλο "Οι μουσουλμανικές μειονότητες της Θράκης και τα καθήκοντα των δημοκρατικών δυνάμεων" το οποίο θα καταθέσω στα Πρακτικά για να το πληροφορηθεί η γραφειοκρατική ομάδα των Αθηνών.
(Στο σημείο αυτό ο Βουλευτής κ. Κηπουρός καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Tην επιστροφή των Ιμβρίων και των Τενεδίων θα πρότασσε οποιοσδήποτε Ευρωπαίος χριστιανοδημοκράτης ή σοσιαλιστής πολιτικός όταν σε διάφορα φόρα, όπως αυτό το Συμβούλιο της Ευρώπης, του πρότειναν ή του συμβούλευαν να υπάρξει αυτή η κατάργηση του άρθρου 19 του Kώδικα Eλληνικής Iθαγένειας.
Ποιος όμως θα το έκανε αυτό; Οι αντοχές στις πιέσεις είναι χαμηλές όταν δεν υπάρχει πολιτική επάρκεια. Αυτές οι αντοχές είναι υψηλών προδιαγραφών και υψηλές όταν υπάρχει επάρκεια. Τέτοιο φαινόμενο ξαναζήσαμε και επί Μητσοτάκη. Και αυτός είχε δεσμευθεί για να καταργήσει το άρθρο 19. Δεν τον έκοψε όμως να βάλει το ζήτημα της προσφυγής της χώρας μας στο Διεθνές Δικαστήριο της Χάγης για την 'Ιμβρο και την Τένεδο που περιλαμβάνεται στο άρθρο 14 της Συνθήκης της Λωζάνης. 'Οπως βέβαια δεν έκοψε στη συνέχεια και τους διαδόχους της Κυβέρνησης του κ. Μητσοτάκη το υπαρκτό ΠΑΣΟΚ να συνδέσουν αυτό το ζήτημα μια και η Συνθήκη της Λωζάνης είναι ένα ενιαίο σώμα. Και βεβαίως ταυτόχρονα οφείλω να πω ότι η Ελλάδα είναι η μοναδική χώρα στον κόσμο που παραβιάζει εις βάρος της μια διεθνή συνθήκη όπως είναι η Συνθήκη της Λωζάνης. Κανένα ευρωπαϊκό κράτος, ακόμη και κανένα τριτοκοσμικό δεν θα συμπεριφερόταν όπως συμπεριφέρεται έτσι υποχωρητικά απέναντι σε όποιες πιέσεις. Η ίδια αυτή η χώρα μας με τα ίδια της τα χέρια βγάζει τα μάτια της. Στην ουσία αυτό το επανέλαβε και το 1930 όταν ο Βενιζέλος έκανε το ολίσθημα του Νταβός τότε. Γιατί υπήρξε Νταβός και πριν τον παγκόσμιο πόλεμο με τον Κεμάλ. Είχε όπως μπορεί εύκολα κανείς να διαπιστώσει από την ιστορία, απελάσει εκατόν πενήντα παλιότουρκους -έτσι τους έλεγαν- γιατί εμπόδιζαν τον εκεμαλισμό της μουσουλμανικής μειονότητας της Θράκης. 'Οπως επίσης και η Κυβέρνηση του Παπάγου όταν αντικατέστησε το όνομα "μουσουλμανικός" με το όνομα "τουρκικός". 'Ετσι δεν θα φθάναμε στη σημερινή πραγματικότητα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Επιτρέψτε μου, κύριε Πρόεδρε, για ένα, δύο λεπτά ακόμη προκειμένου να ολοκληρώσω μια σκέψη μου, η οποία πιστεύω ότι ενδιαφέρει και επιστημονικά το Σώμα.
ΠΡΟΕΔΡΕΥΩΝ (Παναγιώτης Ν. Κρητικός): Συνεχίστε και ολοκληρώστε παρακαλώ.
ΧΡΗΣΤΟΣ ΚΗΠΟΥΡΟΣ: 'Ετσι αυτή η εγκατάλειψη και αυτής ακόμα της αμοιβαιότητας που προβλέπει η Συνθήκη της Λωζάνης δεν σημαίνει ότι μπορεί να είσαι αντιρατσιστής στη Θράκη και φιλορατσιστής στην Τουρκία. Δεν πάει αυτό. Και αυτό είναι ένα μάθημα και προς την Αριστερά η οποία τελικά έχει αποδεχθεί την Κεμαλική εκδοχή περί της ιστορίας. Ποια εθνοκάθαρση; Ποια παραμύθια είναι αυτά τα οποία μπορούν να αποτελέσουν κατηγορία σε βάρος της χώρας; Η χώρα στην ουσία το πολύ πολύ από βλακία της μερικές φορές να έχει καταγγελθεί σε διεθνείς οργανισμούς. Ποτέ δεν υπήρξαμε ρατσιστές αλλά ούτε και καν φορείς ενός ρατσισμού από την ανάποδη, δηλαδή, του οδόντος αντί οδόντα. Δεν είμαστε εμείς οπαδοί του Μωσαϊκού νόμου.
'Ετσι λοιπόν αυτό το διάταγμα 3370 -το οποίο ήταν μια άμυνα όπως - όπως το 1955 αμέσως μετά τα Σεπτεμβριανά επί Παπάγου τι έλεγε; Είναι και κακογραμμένο. Αναφέρεται σε αλλογενείς, ενώ η Συνθήκη της Λωζάνης δεν αφορά αλλογενείς. Και το ΚΚΕ που προηγουμένως μίλησε για τους πατριώτες και το δημοκρατικό στρατό, δεν είναι στο άρθρο 19. Ας διαβάσουν λίγο την ιστορία και τις συμβάσεις. Δεν επιτρέπεται ένα κόμμα να έρχεται εδώ αδιάβαστο και να λέει άλλα πράγματα αντ' άλλων. Και εγώ τιμώ τους αγωνιστές που τους έχει αφαιρεθεί η ιθαγένεια και δεν έχουν ακόμα αποκατασταθεί. Δεν πρέπει όμως να τα συνδυάζουμε με τα υπόλοιπα ζητήματα.
Τέλος, η χώρα μας έκανε και άλλες προσφυγές κατά καιρούς τις οποίες στη συνέχεια τις απέσυρε. 'Εκανε και ο αείμνηστος Καραμανλής τέτοιες πολιτικές και για την 'Ιμβρο και για την Τένεδο και δεν απεδόθησαν ποτέ ευθύνες σ' αυτούς που τις είχαν.
Επειδή λοιπόν νομίζω ότι πρέπει να μας διακατέχει ένας ειρηνισμός, ένας ανθρωπισμός, διεθνισμός και πατριωτισμός, οφείλουμε και σήμερα να εκφράσουμε την αλληλεγγύη μας. Αν υπάρχουν προβλήματα απόδοση ιθαγενείας, βεβαίως να αποδοθούν.
Αλλά όμως εμείς στη Θράκη θέλουμε να κάνουμε τη Ρωμανία. Δεν θα επιτρέψουμε να επανεποικιστεί από Τούρκους ή έστω τουρκοποιημένους πολίτες, οι οποίοι θα έρθουν να παίξουν συγκεκριμένα στρατηγικά παιχνίδια και αποσταθεροποιήσεις. Και εκεί θα κριθεί και ο δημοκρατικός χαρακτήρας και της ίδιας της τουρκικής καταγωγής μειονότητας. Κατά πόσο δηλαδη είναι υπέρ αυτού που λέει η δημοκρατία και η ειρήνη και κατά πόσον κινείται επί προδιαγεγραμμένης τροχιάς, μόνο και μόνο για να δημιουργήσει προβλήματα στην ευρύτερη περιοχή.
Πάντως, εμείς δεν πρόκειται να αφήσουμε η Θράκη να γίνει νέα Κύπρος. Οι Θρακιώτες δεν είμαστε πλέον ιθαγενείς. Και γι'αυτόν ακριβώς το λόγο εγώ όχι μόνο θα καταψηφίσω, αλλά και προτείνω να ασκηθεί αίτηση και να υποβληθεί πρόταση ονομαστικής ψηφοφορίας για να πάρουμε όλοι μας τις ιστορικές μας ευθύνες.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ανδρεουλάκος έχει το λόγο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, δεν συμφωνώ καθόλου με την κατάργηση του άρθρου 19 έστω και για το μέλλον.
Κύριε Υπουργέ, γιατί καταργείτε το άρθρο 19; Και να το διατηρήσετε αλλά και να εφαρμόσετε και το άρθρο 20. Δεν μπορούν να υπάρχουν μέλη του Ελληνικού Κοινοβουλίου να δηλώνουν Τούρκοι και να αγωνίζονται για την εθνική κολόβωση και για την εθνική συρρίκνωση, με μία δραστηριότητα η οποία προκαλεί την οργή κάθε 'Ελληνα. Εφαρμόστε το άρθρο 20 να τελειώνουμε. Και δεν είναι δυνατόν μέσα σ'αυτόν τον ιερόν χώρο, το χώρο του Ελληνισμού κατ'αρχήν και μετά της δημοκρατίας -γιατί το κράτος παραμένει εθνικό κράτος, δεν έχει γίνει ακόμη ούτε πολυεθνικό ούτε πολυπολιτισμικό ούτε πολυγλωσσικό, αυτή είναι η πραγματικότητα- να ακούγονται φωνές όπως του κ. Μουσταφά Μουσταφά, ο οποίος δηλώνει και αυτός όπως και οι υπόλοιποι δύο, Τούρκος, που σημαίνει ότι ταυτίζεται με το τουρκικό έθνος, το οποίο έκανε εθνοκαθάρσεις. 'Εκανε την εθνοκάθαρση των Ποντίων, των Ελλήνων της Μικράς Ασίας, των Αρμενίων και τώρα κάνει των Κούρδων.
Μαθήματα, λοιπόν, ανθρωπίνων δικαιωμάτων δεν μπορούμε να δεχόμεθα από συνάδελφο ο οποίος δηλώνει Τούρκος, που σημαίνει ότι τίθεται αλληλέγγυος μ'αυτόν τον "τουρκικό πολιτισμό".
 

  



Σελίδα 10378 
Λοιπόν, να τελειώνουμε, κύριε Υπουργέ. Κρατήστε όπως είναι το άρθρο 19 και εφαρμόστε το άρθρο 20. Εγώ δηλώνω εδώ, ενώπιον της Εθνικής Αντιπροσωπείας ότι θα κάνω αίτηση την οποία θα καλέσω τους συναδέλφους να τη συνυπογράψουν για να τελειώνουμε μ'αυτούς τους συναδέλφους οι οποίοι δηλώνουν Τούρκοι και αγωνίζονται για την εθνική συρρίκνωση και για την εθνική κολόβωση. Και θα σας βάλουμε το θέμα, κύριε Υπουργέ, εφαρμογής του άρθρου 20, αφού θα περιγράφουμε μέσα στην αίτησή μας όλες τις αντεθνικές ενέργειες που οι τρεις αυτοί συνάδελφοι έχουν κάνει τα τελευταία χρονια και τον βίο και την πολιτεία τους. Για να τελειώνουμε. Διότι η συμπεριφορά τους αντιστρατεύεται τα εθνικά μας συμφέροντα και την εθνική μας ύπαρξη.
(Θόρυβος στην Αίθουσα)
ΦΩΤΗΣ ΚΟΥΒΕΛΗΣ: Κύριε Πρόεδρε, ...
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ κύριε Κουβέλη. Είναι ελεύθερος ο λόγος όλων εδώ μέσα. Σας παρακαλώ! Αλλωστε το θέμα το ξεκίνησε και ο κύριος συνάδελφος.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν μπορούμε, λοιπόν, να δεχόμεθα μαθήματα απ'αυτούς οι οποίοι τραυμάτισαν και τα ανθρώπινα δικαιώματα και την ιστορία και τον πολιτισμό.
Λοιπόν, κύριε Υπουργέ, δηλώσατε ενώπιον της Εθνικής Αντιπροσωπείας κατά τη συζήτηση στη Διαρκή Επιτροπή ότι σε καμιά περίπτωση δεν θα έχουμε αναδρομική εφαρμογή. 'Ομως, διαβάζω τα Πρακτικά. Και λέτε, αναφερόμενος στη συνέχεια στο άρθρο 19 του Κώδικα Ιθαγένειας ότι το άρθρο αυτό καταργείται. Δεν θα έχει αναδρομική ισχύ και η Κυβέρνηση δεν προτίθεται προς το παρόν τουλάχιστον να προβεί σε μια διαδικασία χορήγησης ιθαγενείας σε ανιθαγενείς. Δηλαδή καταργείται μεν για το μέλλον, αλλά ανοίγετε και ένα παράθυρο, δίνετε μία υπόσχεση και αναδρομικής εφαρμογής, δηλαδή ρυθμίσεων με αναδρομική δύναμη για το μέλλον, που σημαίνει δηλαδή ότι έχετε υποκύψει πλήρως στις πιέσεις.
Επιτέλους, ας δείξουμε και κάποιο εθνικό ανδρισμό, ας μη μας δίνουν μαθήματα ανθρωπίνων δικαιωμάτων οι Αμερικανοί, οι άλλοι Ευρωπαίοι, οι οποίοι έχουν κάνει εθνοκαθάρσεις και έχουν συμπεριφερθεί απέναντι σε πολιτισμούς και σε λαούς κατά βάρβαρο τρόπο. Ξύνανε τα Ελγίνεια μάρμαρα οι "πολιτισμένοι" Εγγλέζοι μπροστά από εξήντα χρόνια, παρακαλώ το 1937-1938, με ξυστριά για να φύγει...
ΠΡΟΕΔΡΕΥΩΝ (Παναγιώτης Ν. Κρητικός): Κύριε Ανδρεουλάκο, παίρνει μία έκταση το θέμα που δεν του ανήκει και δεν χρειάζεται. Ας περιορίσουμε το λόγο μας στο αντικείμενο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: ...ας μην είμαστε κομπλεξικοί, κύριε Υπουργέ, απέναντι σ'αυτούς οι οποίοι θέλουν να μας ποδηγετούν. 
ΠΡΟΕΔΡΕΥΩΝ (Παναγιώτης Ν. Κρητικός): ...γιατί οι αναφορές αυτές οδηγούν τη συζήτηση σε επικίνδυνους δρόμους.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Τέλος, έρχομαι στο άρθρο 6. Οι δημοσκοπήσεις, κύριε Υπουργέ, συνιστούν μία διαβουκόλευση των ψηφοφόρων, της κοινής γνώμης, την ποδηγετούν. Δεν αντιλαμβάνομαι, γιατί να μην απαγορεύεται η διενέργεια δημοσκοπήσεων καθ' όλη την προεκλογική περίοδο και το περιορίζετε στις δεκαπέντε ημέρες μόνο.
Επίσης, ποια είναι η ανάγκη -επιστημονική είναι η ανάγκη;- που θα πρέπει να γίνονται αυτά τα exit polls την ημέρα των εκλογών; 'Αμα γίνει κάτι, έχει την τάση και να δημοσιοποιείται και να διαρρέει. Καταργήστε τα. Να μην επιτρέπεται η διενέργεια exit polls την ημέρα των εκλογών.
Επίσης, όσον αφορά τα κόμματα, τα κόμματα θα παίξουν την τυφλόμυγα. Θα λέει το καθένα ότι έχει την επιδοκιμασία της κοινής γνώμης με δικά του γκάλοπς. Συνεπώς, ούτε τα κόμματα να έχουν τέτοια ευχέρεια. Δεν πειράζει. Ας έχουν πολιτικό αισθητήριο οι ηγεμονεύοντες των κομμάτων και να καταλαβαίνουν τι θέλει ο λαός και ποιο είναι το αληθές εθνικό και λαϊκό συμφέρον.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βεζδρεβάνης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, έχω ζητήσει το λόγο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Προηγείται, κύριε συνάδελφε, το έθνος και έπεται η δημοκρατία. 'Ετσι τουλάχιστον εγώ τα ξεχωρίζω.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Ανδρεουλάκο!
Ορίστε, κύριε Βεζδρεβάνη.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, θα ήθελα να αναφερθώ στο θέμα των δημοσκοπήσεων. Η προσπάθεια όλων είναι να μη γίνονται και να μη δημοσιοποιούνται. Εσείς βέβαια, αρκείσθε στο να μη δημοσιοποιούνται.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Για το δεκαπενθήμερο...
ΗΛΙΑΣ ΒΕΖΔΡΕΒΑΝΗΣ: Για το πρώτο δεκαπενθήμερο.
Κύριε Υπουργέ, από τη στιγμή που γίνεται μία δημοσκόπηση, δεν έχετε καμία ασφάλεια ότι δεν θα δημοσιοποιηθεί. Υπάρχουν χίλιοι τρόποι να δημοσιοποιηθεί. Δεν είναι ανάγκη να βγουν ούτε στα μεγάλα κανάλια ούτε στις εφημερίδες. Υπάρχουν, όπως είπα, χίλιοι άλλοι τρόποι. Γι' αυτό ακριβώς εγώ θα παρακαλούσα η διάταξη να είναι σαφέστατη: "Δεν διενεργούνται καθ' όλο το διάστημα της προεκλογικής περιόδου". Μόνον έτσι, κύριε Υπουργέ, θα ικανοποιήσετε το στόχο, τον οποίο θέλετε και για τον οποίο εδώ όλοι συμφωνήσαμε. Δεν χρειάζεται να γίνονται.
Εάν επιμένετε, θα παρακαλούσα να προσθέσετε στη διάταξη, μετά τη λέξη "δημοσκοπήσεις", τη φράση "ή στοιχεία αυτών". Γιατί αν το αφήσετε έτσι, πάλι θα βρεθεί ο τρόπος να πουν στον εισαγγελέα, όταν θα είναι κατηγορούμενοι ότι "δεν δημοσιοποιήσαμε τη δημοσκόπηση" ή ότι "εμείς είχαμε κάποια στοιχεία", τα οποία αιωρούντο έτσι, αλλά το σκοπό θα τον επιτυγχάνουν.
Το ένα θέμα, που ήθελα να θέσω, ήταν αυτό.
Το δεύτερο είναι το θέμα της λευκής ψήφου, κύριε Υπουργέ. 'Αλλο είναι η λευκή ψήφος και άλλο είναι το άκυρο. Ας το συνειδητοποιήσουμε όλοι. Αυτό που γίνεται, λευκά-άκυρα να ενοποιούνται, είναι λάθος. Δεν είναι το άκυρο λευκό ούτε το λευκό άκυρο. Το λευκό έχει τη δική του έννοια. Κάνει τη δική του τοποθέτηση ο ψηφοφόρος ρίχνοντας λευκό. Και κάνει τη δική του τοποθέτηση εκείνος που ρίχνει άκυρο. Δεν πρέπει, λοιπόν, να ενοποιούνται. Γι' αυτό, κατά τη δική μου άποψη, πρέπει να υπάρξει διαχωρισμός του άκυρου και του λευκού.
Και έρχομαι στο τελευταίο θέμα, που θέλω να θέσω. Δεν με ξενίζει η πρόκληση του συναδέλφου του Συνασπισμού. Το έχουμε συνηθίσει. Αλλά πρέπει να γνωρίζουν οι πάντες ότι σε αυτήν τη χώρα ο ελληνισμός έχει τα δικά του δικαιώματα. Και αυτά τα δικαιώματα τα έχει κατακτημένα με θυσίες και αίμα αιώνων! 
Λέει ο εθνικός μας ποιητής: "Χρωστάμε σε όσους πέρασαν. Θα 'ρθούνε θα περάσουν. Κριτές θα μας δικάσουν, οι αγέννητοι νεκροί". Κι εγώ δεν είμαι διατεθειμένος να με δικάσει κανένας για ολιγωρία εθνική σε αυτήν την Αίθουσα!
ΠΡΟΕΔΡΕΥΩΝ (Παναγιώτης Ν. Κρητικός): Ο Παλαμάς το λέει αυτό.
ΗΛΙΑΣ ΒΕΖΔΡΕΒΑΝΗΣ: Ο εθνικός μας ποιητής Κωστής Παλαμάς, το είπε αυτό, κύριε Πρόεδρε και αποτελεί για μας κανόνα ζωής. Kαι δεν δέχομαι από κανέναν -πολύ δε περισσότερο από κάποιους που έχουν δώσει δείγματα ότι πολεμούν αυτήν την πατρίδα και αυτό το έθνος- να μας δίνουν μαθήματα ανθρωπίνων δικαιωμάτων μέσα σε αυτήν την Αίθουσα, όταν δίνουν όρκο πίστεως σε εκείνους που έκαναν εθνικές εξολοθρεύσεις μεταξύ των οποίων, πρώτο δυστυχώς και καλύτερο το δικό μας έθνος εις εκείνη τη χώρα που αναφέρονται.
Γι' αυτό, κύριε Υπουργέ, δεν θα ψηφίσω τη διάταξη που αναφέρεται στην κατάργηση του άρθρου 19, γιατί θεωρώ ότι έτσι προσβάλλω την εθνική μου τιμή, την εθνική μου αξιοπρέπεια και τη συνείδησή μου μέσα σ' αυτήν την Αίθουσα.
ΦΩΤΗΣ ΚΟΥΒΕΛΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Κουβέλη, ζητάτε το λόγο να μιλήσετε ως Κοινοβουλευτικός Εκπρόσωπος ή επί προσωπικού; 
ΦΩΤΗΣ ΚΟΥΒΕΛΗΣ: Εγώ δεν έχω προσωπικό θέμα, κύριε 
 

  



Σελίδα 10379 
Πρόεδρε. Θα μιλήσω ως Κοινοβουλευτικός Εκπρόσωπος.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Κουβέλη, έχετε το λόγο. 
ΦΩΤΗΣ ΚΟΥΒΕΛΗΣ: Κύριε Πρόεδρε, δεν είχα καμία πρόθεση να απασχολήσω το Σώμα, αλλά μετά την ομιλία του συναδέλφου κ. Μουσταφά Μουσταφά για τη συμμετοχή του οποίου σεμνύνεται ο Συνασπισμός, κύριοι συνάδελφοι, στην κοινοβουλευτική του ομάδα, αναγκάζομαι να πάρω το λόγο. 
Βέβαια, ο καθένας, κύριε Πρόεδρε, μπορεί να προσδιορίζει το δικό του πατριωτισμό, αλλά ο ομιλών δεν αναγνωρίζει σε κανέναν το δικαίωμα να πλειοδοτεί πατριωτικά. Και το λέω, διατί είμαι εκείνος που κατέθεσε την τροπολογία και ζητώ, σ' ένα μεταβατικό στάδιο, να υπάρξει αντιμετώπιση όλων των προβληματων που έχουν σχέση με αφαιρέσεις ιθαγενειών στο παρελθόν.
Επομένως, όποιος επιχειρεί, αναφορικά με την άποψη που διετύπωσα για το άρθρο 19, την κατάργησή του και την εν μέρει αναδρομικότητά του, να εξασφαλίσει επιχειρήματα για να αναδείξει το δικό του πατριωτισμό τουλάχιστον σφάλλει.
Και είναι βέβαιο, κύριε Βεζδρεβάνη, που ξέρετε πόσο σας εκτιμώ, ότι ο έχων την τιμή να ομιλεί όταν κατέθεσε την τροπολογία στην οποία θα επιμείνει ούτε συρρίκνωση επεδίωξε του ελληνικού κράτους και του έθνους ούτε κολόβωση. Και ο καθένας ξέρετε, κρίνει και κρίνεται με συμπεριφορές μιας ολόκληρης ζωής.
Σε ό,τι αφορά τον αγαπητό μου φίλο και εκλεκτό συνάδελφο τον κ. Μουσταφά, μη σπεύδετε να τον αξιολογήσετε ισοπεδωτικά. 
Ξέρετε ότι ο κ. Μουσταφά, κύριοι συνάδελφοι, ήταν ο μουσουλμάνος -γιατρός τότε και όχι Βουλευτής- που διαμαρτυρήθηκε διεθνώς για την εισβολή των τουρκικών στρατευμάτων στην Κύπρο;
(Χειροκροτήματα από την πτέρυγα του ΠΑΣΟΚ)
Ξέρετε ότι ο Μουσταφά Μουσταφά ήταν εκείνος που μίλησε για τα ανθρώπινα δικαιώματα στην 'Ιμβρο και στην Τένεδο;
(Χειροκροτήματα από την πτέρυγα του ΠΑΣΟΚ)
Ο κ. Μουσταφά σας μίλησε λίγο πριν και δεν τον ακούσατε. Σας μίλησε για τους ανθρώπους που θέλουν να θαφτούν στο Θρακικό χώμα της Ελλάδας. 
Τι επιχειρείτε τέλος πάντων; Να δείξετε ότι είστε περισσότερο πατριώτες από κάποιους άλλους; Πιστεύετε ότι αυτά αντιστοιχούνται με την ελληνική πραγματικότητα, με τον πολιτισμό της δημοκρατίας που όλοι διεκδικούμε; 
Ειλικρινά απορώ και εκπλήσσομαι όταν ακούω τέτοιες φωνές από συναδέλφους που ήλπιζαν ότι την πολιτική τους παρουσία θα την προσδιόριζαν με σύγχρονο πολιτικό λόγο και όχι με τον απόηχο ενός μακρινού παρελθόντος που δεν έχει καμία σχέση με τη διεύρυνση της δημοκρατίας που όλοι θέλουμε να εξασφαλίσουμε. 
ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του ΠΑΣΟΚ κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, μια θετική ρύθμιση, όπως είναι αυτή της κατάργησης του άρθρου 19, προκάλεσε την τελευταία συζήτηση, η οποία ομολογώ ότι μας κάνει όλους πολυ σκεπτικούς γι' αυτά που ακούσαμε.
Κατ' αρχήν, είπε ο κ. Ανδρεουλάκος ότι προηγείται ο ελληνισμός και έπεται η δημοκρατία. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Το έθνος. 
ΦΟΙΒΟΣ ΙΩΑΝΝΙΔΗΣ: Η απάντησή μου είναι ότι δεν χρειάζεται να προηγείται. Ελληνισμός και δημοκρατία ταυτίζονται. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Πόσους αιώνες έζησε χωρίς δημοκρατία ο Ελληνισμός; 
ΦΟΙΒΟΣ ΙΩΑΝΝΙΔΗΣ: Ο κ. Βεζδρεβάνης νομίζω επεκαλέσθη τον Παλαμά, αλλά ο κορυφαίος των εθνικών ποιητών, ο Διονύσιος Σολωμός έχει πει ότι το έθνος πρέπει να μάθει ότι εθνικό είναι ό,τι είναι αληθινό.
'Ακουσα με προσοχή τα όσα είπε ο συνάδελφος μουσουλμάνος Βουλευτής, όπως και τα όσα είπε ο κ. Κουβέλης. Σεβασμό έχω για όλες τις απόψεις. Και ασφαλώς πρέπει να σημειώσω ότι ο Ελληνισμός, η χώρα μας, έχει υποστεί τα πάνδεινα και εξακολουθεί να υφίσταται πολλά δεινά εκ μέρους του στρατιωτικοπολιτικού κατεστημένου της Τουρκίας. Αυτό, αν θέλετε, ως ένα σημείο δικαιολογεί αντιδράσεις, που κατά τα άλλα κατά τη γνώμη μου δεν θα έπρεπε να υπάρχουν.
Διότι όσον αφορά τα ανθρώπινα δικαιώματα αυτά πρέπει να είναι σεβαστά πάντοτε, οπουδήποτε. Και δεν είναι δυνατόν να θεωρούμε ότι επειδή η τουρκική πολιτικοστρατιωτική ηγεσία παραβιάζει κατά τρόπο ωμό τα ανθρώπινα δικαιώματα στην Κύπρο, στην ίδια την Τουρκία ή τα παραβίασε κατ'επανάληψη στην 'Ιμβρο, στην Τένεδο, στην Κωνσταντινούπολη, θα μπορούσαμε εμείς να ανταποδώσουμε το ίσο. Εμείς είμαστε μία δημοκρατική χώρα που πιστεύει βαθύτατα στα ανθρώπινα δικαιώματα και γι'αυτό φροντίζουμε και για τους μουσουλμάνους που ζουν στη Θράκη να έχουν τα ίδια δικαιώματα με τους 'Ελληνες.
Η κατάργηση του άρθρου 19 είναι ένα πολύ θετικό βήμα και δεν θα αποτελέσει πρόβλημα για τη χώρα μας στο μέλλον.
Θέλω να υπενθυμίσω στους συναδέλφους που μίλησαν με τόση έξαρση πατριωτική ότι όταν ο Ελευθέριος Βενιζέλος υπέγραψε τη Συνθήκη της Λοζάνης, πάνω στην οποία επιχειρηματολογούμε όλοι, κατηγορήθηκε ως προδότης. Και είχε ο ίδιος εξηγήσει. Και ήρθε η ιστορία να επιβεβαιώσει και τη μεγαλοφυία και την ικανότητα εκείνου που κατόρθωσε να φθάσουμε στη Συνθήκη της Λοζάνης μετά από τη συντριβή στη Μικρά Ασία, αλλά ήρθε να επιβεβαιώσει και το πόσο δίκιο είχε και το πόσο αληθινός πατριώτης ήταν αυτός που ουδέποτε καπηλεύθηκε τα πατριωτικά αισθήματα και τον πατριωτισμό.
Αισθάνθηκα την ανάγκη να πω αυτά τα λίγα, κύριε Πρόεδρε, διότι σε καμία περίπτωση δεν πρέπει εδώ μέσα να υπάρχει ένας κακός ανταγωνισμός πατριωτισμού. Εγώ δεν πιστεύω ότι υπάρχουν περισσότερο και λιγότερο πατριώτες ανάμεσά μας. Και θα παρακαλούσα εκείνους τους συναδέλφους που έχουν διαφορετική εκτίμηση, αν θέλετε, για το άρθρο 19 ή για οποιαδήποτε άλλη ρύθμιση, να επιχειρηματολογούν όσο θέλουν. 'Οχι, όμως, με τρόπο που να αυτοανακηρύσσουν τους εαυτούς τους πιο καλούς πατριώτες από τους άλλους. Εκτιμήσεις διαφορετικές μπορεί να έχουμε. Το ίδιο πατριώτες, όμως, είμαστε όλοι και ασφαλώς με συναίσθηση πατριωτικού καθήκοντος η Κυβέρνηση προχωρεί στην κατάργηση του άρθρου 19.
Κύριε Υπουργέ, μετά από αυτά που αναφέρθηκαν στη συζήτηση που προηγήθηκε, θα ήθελα και εγώ να προσθέσω δυο λόγια μόνο για το άρθρο 6. Βεβαίως, είναι πολύ καλύτερο το ότι απαγορεύεται και η διενέργεια των δημοσκοπήσεων τις τελευταίες δεκαπέντε ημέρες, διότι μόνο η δημοσιοποίηση δεν θα ήταν δυνατόν να περιορίσει το κακό.
Η σύγχρονη ζωή, δυστυχώς, έχει δημιουργήσει πολλούς κινδύνους για τη δημοκρατία. 'Ενας από τους κινδύνους είναι και αυτή η δυνατότητα που μπορούν να παρέχουν οι δημοσκοπήσεις όταν μάλιστα δεν είναι πάντοτε δυνατόν να ελεγχθούν για την πιστότητα, για την ακρίβειά τους ιδίως κατά τη διαδικασία την προεκλογική.
(Στο σημείο αυτό την Προεδρική 'Εδρα καταλαμβάνει ο Δ'Αντιπρόεδρος της Βουλής, κ. ΝΙΚΟΛΑΟΣ ΚΑΤΣΑΡΟΣ)
Συνεπώς, δεν ξέρω εάν θα έπρεπε να επιμηκυνθεί περισσότερο ο χρόνος των απαγορεύσεων και να αφορά ολόκληρη την προεκλογική περίοδο. Πάντως, θα ήθελα να παρακαλέσω οι προβλεπόμενες ποινές -αν συμμερίζεσθε την άποψη αυτή- να αυξηθούν.
Αντί να προβλέπεται ποινή φυλάκισης έξη μηνών -"μη μετατρέψιμη" λέει- να είναι "τουλάχιστον έξι μηνών".
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το λύσαμε αυτό. 'Εχει τροποποιηθεί. Σε λίγο θα το επαναλάβω.
ΦΟΙΒΟΣ ΙΩΑΝΝΙΔΗΣ: Δεν το πρόσεξα. Καλώς.
Το "μη μετατρέψιμο" παραμένει; Είναι ένα θέμα που άπτεται του Ποινικού Κώδικα και των γενικών διατάξεων, αλλά εφόσον ο Υπουργός Δικαιοσύνης, που παρίσταται, το αποδέχεται, νομίζω ότι δεν υπάρχει πρόβλημα.
Με τις συμπληρώσεις και τις βελτιώσεις, που κάνετε, κύριε 
 

  



Σελίδα 10380 
Υπουργέ, αυτό το σχέδιο νόμου προσφέρει πραγματική υπηρεσία στη λειτουργία της δημοκρατίας στον τόπο μας.
ΠΡΟΕΔΡΕΥΩΝ (Νικόλαος Κατσαρός): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Θα πάρω το λόγο δι'ολίγον, μόνο και μόνο για να διευκρινίσω τη θέση της Νέας Δημοκρατίας σχετικά με το άρθρο του σχεδίου νόμου, το οποίο καταργεί το άρθρο 19 του Κώδικα Ιθαγενείας.
'Οπως τόνισα όταν πρωτολόγησα στη συζήτηση επί της αρχής του σχεδίου νόμου, αλλά όπως τόνισαν και άλλοι συνάδελφοι, είναι γνωστό ότι η Νέα δημοκρατίας τάσσεται υπέρ της θέσης εκείνης, η οποία επιδιώκει την κατάργηση του άρθρου αυτού. Είναι όμως, μια ευκαιρία να εξηγήσουμε γιατί καταργείται το άρθρο 19.
'Ισως επιχειρηθεί από ορισμένους -φυσικά δεν εννοώ από αυτήν την Αίθουσα- να θεωρηθεί ότι η κατάργηση αυτή είναι αποτέλεσμα ενός είδους μετανοίας κατά κάποιο τρόπο της ελληνικής πολιτείας επειδή θεσπίστηκε το άρθρο 19. Κύριε Υπουργέ, επειδή σας βλέπω να αντιδράτε, τόνισα ότι μπορεί να επιχειρηθεί από ορισμένους και γι'αυτό παίρνω το λόγο για να το διευκρινίσω. Επίσης, μπορεί να θεωρηθεί ότι αυτό γίνεται σ' εκτέλεση κάποιας υποχρέωσης η οποία επιβάλλεται από το διεθνές δίκαιο ή από κάποιο διεθνές forum.
Είναι σαφές ότι το άρθρο 19, ως έχει σήμερα και όπως αποτυπώνεται στο άρθρο 111 του ισχύοντος Συντάγματος, ουδένα κανόνα ούτε του ιδίου του Συντάγματος, ούτε πολύ περισσότερο του διεθνούς δικαίου, παραβιάζει. Είναι επίσης βέβαιο -και προκαλώ οιονδήποτε στην Αίθουσα ή εκτός της Αιθούσης να το πει- ότι καμία κύρωση δεν επιβλήθηκε στη χώρα μας για την ύπαρξη και την εφαρμογή του άρθρου 19.
ΦΩΤΗΣ ΚΟΥΒΕΛΗΣ: Δεν είπα κάτι τέτοιο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Κουβέλη, το ξέρω ότι δεν το είπατε. Αλλά το αναφέρω, γιατί πλανάται αυτή η εντύπωση -σας διαβεβαιώ γι'αυτό- και επειδή μιλάμε σ'αυτήν την Αίθουσα όχι για να ακουγόμαστε μόνο μεταξύ μας, αλλά γενικότερα για να μας ακουν και προς τα έξω.
Στο άρθρο 19 υπήρξε επιλογή, ορθή κατά την εκτίμησή μου, της ελληνικής πολιτείας, η οποία σήμερα για τους ίδιους συγκεκριμένους λόγους που κάποτε το θέσπισε, θεωρεί ότι δεν πρέπει να υπάρχει η διάταξη αυτή. Το κάνει για να αφαιρέσει και το τελευταίο επιχείρημα από εκείνους που θα επιθυμούσαν να εκμεταλλευθούν τη διάταξη αυτή για να αποδώσουν στη χώρα μας προθέσεις που ούτε έχει ούτε ποτέ είχε στο παρελθόν.
Είναι προς τιμήν αυτού του τόπου το γεγονός ότι ουδέποτε εφήρμοσε τη διάταξη αυτή καταχρηστικά. Και τώρα την καταργεί όταν είναι γνωστό ποια ήταν η συμπεριφορά γειτονικών χωρών -μιλάω κυρίως για την Τουρκία- σε ό,τι αφορά το θέμα του Ελληνισμού, αλλά και όλα τα άλλα θέματα και για τους Αρμενίους και για τους Πόντιους και τώρα για τους Κούρδους.
'Οπως σας είπα, η Ελλάδα το κάνει αυτό για να αφαιρέσει και το τελευταίο επιχείρημα από τον οιονδήποτε. Και μόνο αυτή η διαπίστωση, κύριε Πρόεδρε και κύριοι συνάδελφοι, δείχνει ότι δεν μπορεί και δεν υπάρχει καμία λογική να τεθεί θέμα αναδρομικής εφαρμογής της σχετικής διάταξης. 
Γνωρίζετε οι εξ ημών νομικοί ότι αυτή η αναδρομικότητα θα μπορούσε να σημαίνει ότι η Ελλάδα επιχειρεί να επανορθώσει πράγματα, τα οποία έγιναν εσφαλμένα είτε από νομικής πλευράς είτε από πολιτικής.
Δεν αποδεχόμαστε αυτήν τη λογική. Ούτε νομικό σφάλμα στο παρελθόν υπήρξε ούτε εσφαλμένη πολιτική υπήρξε.
Γι'αυτό το λόγο, θεωρούμε αυτονόητο το γεγονός ότι δεν έχει κανενός είδους αναδρομική ισχύ η διάταξη αυτή.
Υπάρχει, τόνισε ο κ. Κουβέλης, ένα συγκεκριμένο αίτημα. Μα, κύριε Κουβέλη, θα ήθελα να σας παρατηρήσω το εξής απλό πράγμα: Γνωρίζετε ότι υπάρχει ελληνικό δίκαιο το οποίο καθορίζει τους όρους που μπορεί να αποκτήσει κανείς την ελληνική ιθαγένεια. 'Οποιος θέλει, επειδή θεωρεί ότι ουσιαστικά είναι 'Ελληνας και καθ'οιονδήποτε τρόπο έπαψε τυπικώς να είναι, δεν έχει παρά να ζητήσει την ελληνική ιθαγένεια. Και η ελληνική πολιτεία, σας διαβεβαιώ γι' αυτό το πράγμα -και το ξέρετε ως έγκριτος νομικός που συχνάζατε στις αίθουσες των δικαστηρίων- ουδέποτε αρνήθηκε σε οιονδήποτε είχε πράγματι την πρόθεση να υπηρετήσει αυτόν τον τόπο και τα ιδανικά του, να του δώσει και την ιθαγένεια. Κατά τα λοιπά θέλω να πω ότι με αυτήν την προϋπόθεση εμείς είμαστε υπέρ της σχετικής διάταξης.
'Ηθελα, όμως, να τονίσω και κάτι άλλο τελειώνοντας. Αυτή η Αίθουσα είναι βήμα ελευθερίας, ακόμη και για εκείνους που εκφράζονται καθ' υπερβολήν. Και είναι βήμα ελευθερίας για έναν λόγο παραπάνω και τον ξέρετε: Γιατί η δημοκρατική παράδοση αυτού του τόπου δεν συγκρίνεται με παραδόσεις πολλών άλλων χωρών. Και πάλι θα μιλήσω για το θέμα της Τουρκίας, η οποία καθ' υποτροπήν παραβιάζει το διεθνές δίκαιο και τα ανθρώπινα δικαιώματα υπόλογη σε κάθε είδους διεθνή fora. Και αυτό δεν μπορεί -αυτό που λέγεται σε αυτήν την Αίθουσα σε ό,τι αφορά τη γείτονα, κάτι που είναι διαπιστωμένο διεθνώς- να θεωρείται ύβρις προς ορισμένους από τη στιγμή που θέλουν να θεωρούνται 'Ελληνες πολίτες. Και 'Ελληνας πολίτης δεν είναι πάντα εκείνος που έχει την ελληνική ιθαγένεια. Κυρίως είναι εκείνος ο οποίος καθημερινά αποδεικνύει με τα έργα και τις πράξεις του ότι είναι πολίτης αυτού του τόπου.
Για να μη θεωρηθεί ότι υιοθετώ ή καταδικάζω τίποτα, να σας πω ότι γνωρίζω -και χαίρομαι γι' αυτό- τη στάση του κ. Μουσταφά και την τιμώ. Μόνο που θα μου επιτρέψετε να πω ότι αυτό το οποίο έκανε και το οποίο τον τιμά είναι το χρέος κάθε 'Ελληνα. Και δεν αποτελεί πρόσθετη τιμή για έναν Ελληνα παρά απόδειξη του ότι έχει ελληνική συνείδηση. Χαίρομαι γι' αυτό το πράγμα. Αλλά θα ήθελα για μια ακόμη φορά να τονίσω ότι είναι χρέος όλων μας, χρέος των πολιτών αυτού του τόπου να αποδεικνύουν με καθημερινά έργα και πράξεις πως αισθάνονται. Είναι ανεπίτρεπτο να υπάρχουν έστω και οι παραμικρές αμφιβολίες όταν αυτή η χώρα έχει αποδείξει αυτό το δημοκρατικό ήθος, έχει αποδείξει αυτή τη δημοκρατική παράδοση και την αποδεικνύει καθημερινά.
Αυτές τις επισημάνσεις ήθελα να κάνω για το άρθρο 19 διευκρινίζοντας παράλληλα και τις θέσεις της Νεας Δημοκρατίας.
Σας ευχαριστώ πολύ.
ΠΡΟΕΔΡΕΥΩΝ (Νικόλαος Κατσαρός): Ο κ. Παπαδόπουλος έχει το λόγο για προτασσόμενη δευτερολογία.
ΗΛΙΑΣ ΠΑΠΑΔΟΠΟΥΛΟΣ: Κύριε Πρόεδρε, ζήτησα το λόγο για να αναφερθώ στις δημοσκοπήσεις και σε τι ορίζει η πρόταση του Υπουργείου Εσωτερικών. 'Ομως δεν μπορώ να μείνω αμέτοχος στη συζήτηση και σε κάποιες εθνικιστικές εξάρσεις που αναπτύχθηκαν μέσα στην Αίθουσα, για να προσδιορίσω ποιος είναι ο ρόλος του 'Ελληνα πολίτη.
'Οταν οι συνάδελφοι μουσουλμάνοι αλλά και όλοι οι μουσουλμάνοι συμπολίτες, στρατεύονται, φορολογούνται, συμμετέχουν με τη δραστηριότητά τους καθημερινά στην ανάπτυξη του εθνικού εισοδήματος, αυτό τι είναι; Κολόβωση ή προσπάθεια συμπαράταξης και ανάπτυξης της ελληνικής κοινωνίας και της πολιτείας; Να μη βάζουμε θέματα τα οποία δεν έχουν καμία σχέση. Βεβαίως δεν θέλω να κάνω το συνήγορο των συναδέλφων, αλλά αισθάνθηκα την ανάγκη να το πω. 'Εχουν, όμως, τη δυνατότητα να αναπτύξουν τις απόψεις τους.
'Οσον αφορά τις δημοσκοπήσεις, κύριε Υπουργέ και θέλω λίγο την προσοχή σας αλλά και των άλλων συναδέλφων φυσικά, η δημοσκόπηση είναι μια επιστημονική ερευνητική διαδικασία. Μια αξιόπιστη εταιρεία δημοσκοπήσεων έχει σειρά στοιχείων από προηγούμενες χρονιές, από προηγούμενες εκλογικές διαδικασίες και θα κάνει τις συγκρίσεις της για να αποφύγει τα στατιστικά λάθη που προκύπτουν απ' αυτήν την έρευνα.
Επομένως μη σας τρομάζει το γεγονός ότι μέχρι δεκαπέντε μέρες πριν μπορεί να κάνει αυτή την επιστημονική διαδικασία για να την προσφέρει και στην κοινωνία και στους άμεσα ενδιαφερόμενους φορείς. 
Σωστά δεν επιτρέπετε τη δημοσιοποίηση το τελευταίο 
 

  



Σελίδα 10381 
δεκαπενθήμερο και πολύ σωστά επιτρέπετε το δικαίωμα αυτό στα κόμματα. Αλλά γιατί μόνο στα κόμματα, κύριε Υπουργέ; Ποιους θέλετε να αποκλείσετε; Διότι εδώ είναι μια διαδικασία, μια συναλλαγή ας το πούμε, ανάμεσα στις εταιρείες δημοσκοπήσεων και σε κάποιους ιδιώτες. 
Κατ'αρχήν γιατί να αποκλείονται οι υποψήφιοι Βουλευτές; Kαι κάποιοι ενδεχομένως θα θέλουν. Αλλά εγώ περισσότερο πήρα το λόγο για να ζητήσω να υπάρχει αυτό το δικαίωμα και στους υποψηφίους Βουλευτές. Αν το αποκλείσετε με τον περιορισμό που βάζετε, φοβάμαι ότι θα πέσουμε στη διαδικασία της μαύρης αγοράς, κάτι που φαντάζομαι ότι δεν είναι στις προθέσεις σας.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έγινε μία παραδρομή. Δεν έχουν πρωτολογήσει τέσσερις συνάδελφοι, ο κ. Κεφαλογιάννης, ο κ. Ακήφογλου, ο κ. Νιώτης και ο κ. Χαϊτίδης. 'Εκανα λάθος και πίστεψα ότι είχαν μιλήσει.
Θα επανέλθουμε στην κανονική σειρά.
Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα μεικτά θεωρεία συζύγων- Υπουργών, μέλη αντιπροσωπείας της Βουλής της Αρμενίας. Η Βουλή τους καλωσορίζει.
(Χειροκροτήματα απ' όλες τις πτέρυγες)
Ο κ. Κεφαλογιάννης έχει το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, επειδή έχουμε σήμερα μεγαλύτερη ευχέρεια χρόνου, θα επωφεληθώ της ευκαιρίας να επανέλθω στο θέμα της διαλογής και καταμέτρησης.
ΗΛΙΑΣ ΠΑΠΑΔΟΠΟΥΛΟΣ: Σε μένα γιατί δώσατε δύο λεπτά;
ΠΡΟΕΔΡΕΥΩΝ (Νικόλαος Κατσαρός): Διότι ήταν προτασσόμενη δευτερολογία.
ΙΩΑΝΝΗΣ ΚΕΦΑΛΟΓΙΑΝΝΗΣ: Επανέρχομαι στο θέμα της διαλογής και της καταμέτρησης των ψηφοδελτίων των ειδικών εκλογικών τμημάτων των ετεροδημοτών.
Κύριε Πρόεδρε, επανέρχομαι γιατί οι διαδικασίες είναι γραφειοκρατικές και χρονοβόρες. Ειλικρινά απεύχομαι να επιβεβαιωθώ. Αλλά θα είναι πάρα πολύ τραγικό να αποδειχθεί κάποια στιγμή ότι δεν μπορούν να εκδοθούν τα γενικά αποτελέσματα των εκλογών και ότι αυτό το βασικό, το μεγάλο θέμα, που απησχόλησε τη Βουλή, δεν επισημάνθηκε στο βαθμό που θα έπρεπε, για να λάβει η πολιτεία και η Κυβέρνηση τα κατάλληλα μέτρα.
Με τον τρόπο που έχει θεσμοθετηθεί ούτε γενικά αποτελέσματα θα έχουμε το βράδυ των εκλογών και ούτε φυσικά θα γνωρίζουμε ποιοι θα βγουν Βουλευτές, γιατί θα λείπουν οι σταυροί προτίμησης των εκλογικών τμημάτων των ετεροδημοτών.
Κύριε Υπουργέ, επανέρχομαι, με την αναφορά του άρθρου 5 στην ψήφο των στρατιωτικών και των Σωμάτων Ασφαλείας και του Λιμενικού Σώματος, στον ειδικό εκλογικό αριθμό, ο οποίος πιστεύω ότι πρέπει να είναι ένα αποδεικτικό στοιχείο στη διαδικασία της ψηφοφορίας, στη διαδικασία της εκλογής Βουλευτών. Και εσείς απλώς, όπως τουλάχιστον έχετε κατ'επανάληψη διατυπώσει την άποψη στη Βουλή, λέτε ότι θα είναι ένας αριθμός, που μπορεί και να μην το γνωρίζουμε και αδιάφορα θα παρακολουθεί τον Ελληνα πολίτη.
Είναι λάθος γιατί, αν υπήρχαν αμφισβητήσεις ότι με το εκλογικό βιβλιάριο ήταν δυνατή η διπλοψηφία, εδώ μόνο με αποδεικτικό στοιχείο την ταυτότητα του πολίτη δικαιούμεθα να υποστηρίζουμε ότι το θέμα της πιθανότητας της διπλοψηφίας, δεν μπορεί να αποκλειστεί.
Xαίρομαι για την επαναδιατύπωση του άρθρου 6, που αφορά τις δημοσκοπήσεις. Αυτό είναι αποτέλεσμα των απόψεων που είχα διατυπώσει στη Διαρκή Επιτροπή αλλά και των άποψεων που διατυπώθηκαν εν συνεχεία στη διακομματική επιτροπή από όλους τους συναδέλφους. Ορθή είναι η διατύπωση και οι ποινές που προβλέπονται.
'Οσο για τη διαδικασία της δημοσκόπησης έξω απο τα εκλογικά κέντρα, μετά από την ψηφοφορία θα σας μιλήσω για μια εμπειρία μου από τις προηγούμενες εκλογές του 1996, όπου ορισμένοι τηλεοπτικοί σταθμοί, τέσσερις ώρες πριν κλείσουν οι κάλπες, μέσω αυτών των δημοσκοπήσεων, ενημέρωναν τον ελληνικό λαό για την τάση που επικρατεί στο εκλογικό Σώμα. Αυτό είναι μία σαφής παραβίαση της μυστικότητας τη ψηφοφορίας, μία σαφής παραβίαση του νόμου.
Είχα την ευκαιρία να απευθυνθώ στον τότε υπηρεσιακό Υπουργό Εσωτερικών και σας διαβεβαιώ ότι δεν έκανε καμία απολύτως ενέργεια και μάλιστα επανήλθα για δεύτερη φορά τηλεφωνικά. Γι' αυτό πιστεύω ότι δεν θα σεβασθούν τις ποινές που προβλέπει ο νόμος, διότι πότε θα πάνε να δικασθούν; Μάλιστα, αν οι δημοσκοπήσεις είναι υπέρ της Κυβέρνησης, η οποία εξελέγη απο τον ελληνικό λαό, πολύ φοβάμαι ότι και αυτές οι αυστηρές ποινές που θεσπίστηκαν δεν θα εφαρμοσθούν γιατίη Κυβέρνηση για τις καλές υπηρεσίες που της προσέφεραν, ίσως να θέλει να τους απαλλάξει.
Βέβαια η Κυβέρνηση φέρνει σαν επιχείρημα ότι αυτές οι δημοσκοπήσεις γίνονται σε όλες τις δημοκρατικές χώρες του κόσμου. Εγώ πάντως έχω προβληματισμό και τον καταθέτω σήμερα με αυτά που είχα την τιμή να διατυπώσω, ενώπιον της Εθνικής Αντιπροσωπείας. 
ΠΡΟΕΔΡΕΥΩΝ (Νικόλαος Κατσαρός): Ο κ. Μπηρόλ Ακήφογλου έχει το λόγο.
ΜΠΗΡΟΛ ΑΚΗΦΟΓΛΟΥ: Κύριε Πρόεδρε και κύριοι συνάδελφοι, χαιρετίζω και εγώ ως θετικό μέτρο, το μέτρο για την κατάργηση του άρθρου 19 του κώδικα ελληνικής ιθαγένειας. Με την κατάργηση αυτή, γίνεται εναρμόνιση της ελληνικής νομοθεσίας με τις διεθνείς συμφωνίες για τα δικαιώματα των μειονοτήτων, που έχει υπογράψει και η χώρα μας. Βέβαια αυτή η κατάργηση καθυστέρησε, αφού εδώ και πολλά χρόνια, την είχαν υποσχεθεί οι διαδοχικές ελληνικές κυβερνήσεις αλλά δεν προχώρησαν σ' αυτήν. 
Γι' αυτό και σήμερα δημιουργείται η εντύπωση ότι η κατάργηση αυτή γίνεται γιατί δεν πηγαίνει άλλο, γιατί εκτίθεται η χώρα διεθνώς και όχι σαν εκδήλωση μιας ειλικρινούς αλλαγής της στάσης της χώρας σ' αυτό το θέμα.
Η εντύπωση αυτή ενισχύεται και από τη θέση του κυρίου Υπουργού, που απορρίπτει κατηγορηματικά κάθε σκέψη να αποδώσει την ιθαγένεια, αν όχι σε όλους, έστω και σε μερικούς απ' αυτούς που την έχασαν σε εφαρμογή αυτού του ρατσιστικού και μεταξικού νόμου.
Η πολιτεία έχει ανακοινώσει πως απο το 1955 μέχρι σήμερα, εξήντα χιλιάδες μειονοτικοί, κυρίως από την Θράκη, έχασαν την υπηκοότητά τους.
Αυτό σημαίνει ότι μαζί με τις οικογένειές τους πάνω από εκατόν πενήντα χιλιάδες άνθρωποι ξεριζώθηκαν σε μία προσπάθεια σιωπηλής εθνοκάθαρσης. 
Σήμερα η ίδια η πολιτεία με την εισηγητική έκθεση παραδέχεται ότι όλοι αυτοί υπήρξαν θύματα αντισυνταγματικής διάταξης. Γιατί, λοιπόν, αρνείται να επανεξετάσει τις περιπτώσεις όσων επιθυμούν να επανακτήσουν την υπηκοότητα που έχασαν κατά παράβαση του Συντάγματος και των διεθνών θεμελιωδών συμβάσεων για τα ανθρώπινα δικαιώματα ή έστω εκείνων που την έχασαν με τρόπο όχι μόνο αντισυνταγματικό αλλά και παράνομο, αφού ποτέ δεν εγκαταστάθηκαν στο εξωτερικό, που είναι βασική προϋπόθεση για την εφαρμογή του άρθρου 19; 
Αναφέρομαι φυσικά σε αυτούς τους ανθρώπους τους ανιθαγενείς τους περίφημους, που και η πολιτεία πρόσφατα με καθυστέρηση είκοσι χρόνων έδωσε τα δικαιώματα που προέβλεπε η Σύμβαση του ΟΗΕ -και είναι και νόμος του κράτους- χορηγώντας τους μάλιστα και ειδικό έγγραφο, την ταυτότητα του ανιθαγενούς. Αναγνώρισε με αυτόν τον τρόπο πανηγυρικά αυτήν την παρανομία.
'Οταν δε, εξαγγέλθηκε η πρόθεση να καταργηθεί το άρθρο 19, τον Ιανουάριο, η Κυβέρνηση μέσω εκπροσώπων της είχε υποσχεθεί ότι το θέμα της απόδοσης της ιθαγένειας σε αυτά τα άτομα, που είναι περίπου εκατόν είκοσι σήμερα και ζουν εδώ στην Ελλάδα, θα εξεταζόταν ευνοϊκά. 
Σήμερα με τις δηλώσεις του αρμόδιου Υπουργού η Κυβέρνηση υπαναχωρεί στη δέσμευση αυτή και στην απόδοση δικαιοσύνης στα άτομα αυτά που υπήρξαν θύματα της κρατικής παρανομίας. 
Γι' αυτό και -το λέω πάλι- ενισχύει την εντύπωση ότι 
 

  



Σελίδα 10382 
προχώρησε στην κατάργηση του άρθρου, όχι γιατί πιστεύει στην ανάγκη να ενισχύσει την δημοκρατία στην πατρίδα μας, και το κράτος δικαίου, αλλά για να μην εκτίθεται σε πιέσεις που υπήρξαν μέχρι σήμερα. Το θεωρώ ατολμία, κύριε Υπουργέ.
'Οσον αφορά τη μειονότητα, θέλω να δηλώσω για άλλη μια φορά ότι η ύπαρξή της δεν είναι εθνικός κίνδυνος, ποτέ δεν υπήρξε, ούτε και πρόκειται να γίνει από εδώ και πέρα. Αντιθέτως, νομίζω ότι η ύπαρξή της είναι εγγύηση για τη χώρα, η ύπαρξη της Συνθήκης της Λοζάνης είναι εγγύηση για την ασφάλεια της χώρας. 'Οσα αντίθετα ακούγονται δεν μας αγγίζουν, εξυπηρετούν άλλα συμφέροντα και όχι τα συμφέροντα της πατρίδας μας.
Δεν είχα καμία πρόθεση να αναφερθώ στη λέξη "Τούρκος", αλλά επειδή το έθεσε ο συνάδελφος κ. Ανδρεουλάκος, θέλω να πω το εξής: Τι εκφράζει αυτή η λέξη; Εκφράζει μία γλώσσα, εκφράζει κάποια ήθη, κάποια έθιμα, εκφράζει μία παράδοση, μία καταγωγή και δεν πρέπει να ταυτίζουμε αυτήν τη λέξη, τη λέξη "Τούρκος", με τους πολίτες της Τουρκίας. Εμείς είμαστε 'Ελληνες πολίτες. Τι να κάνουμε; Γεννηθήκαμε έτσι. Εξάλλου, ο καθένας έχει το δικαίωμα να αυτοπροσδιορίζεται και να δηλώνει ό,τι αισθάνεται. Δεν έχει κανένας το δικαίωμα να προσδιορίζει τον άλλον.
Πολύ περισσότερο, επειδή ειπώθηκε αυτό, κανείς δεν πολεμά αυτή τη χώρα, κανείς πολίτης της μειονότητας δεν την πολέμησε και δεν πρόκειται να την πολεμήσει. Αυτό πρέπει να το καταλάβουμε. Απλώς έχουμε κάποια προβλήματα, τα εκφράζουμε, τα λέμε και πρέπει να τα συζητήσουμε εδώ πέρα και όχι αλλού.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Ο κ. Νιώτης έχει το λόγο.
ΓΡΗΓΟΡΗΣ ΝΙΩΤΗΣ: Κύριε Πρόεδρε, δεν ήταν στις προθέσεις μου να τοποθετηθώ για την κατάργηση του άρθρου 19. Πιστεύω, όμως, πως η δέσμευση της μη αναδρομικότητας και η κατοχυρωμένη διαδικασία για την απόκτηση των ιθαγενειών και στην Ελλάδα, με βάση τα ισχύοντα σε όλα τα κράτη, δικαιολογεί την κατάργηση και διασκεδάζει τους φόβους.
'Εχω την αίσθηση ότι σήμερα έγιναν και συνεχίζουν να γίνονται εδώ σ' αυτή την Αίθουσα ορισμένα λάθη αντικειμενικά. Ως κορυφαίο λάθος θεωρώ, απευθυνόμενος στους συναδέλφους μου εξ αριστερών ότι με τον τρόπο που χειριζόμαστε μερικές φορές τις αντιρρήσεις μας εμφανίζουμε το πρόβλημα Ελλάς-Τουρκία σαν να είναι εντός της Αιθούσης και αυτό είναι λάθος. Δεν είναι αυτός ο τρόπος.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε συνάδελφε...
ΠΡΟΕΔΡΕΥΩΝ (Νικόλαος Κατσαρός): Κύριε Ανδρεουλάκο, σας παρακαλώ!
ΓΡΗΓΟΡΗΣ ΝΙΩΤΗΣ: Το πιστεύω ειλικρινά. Και παρότι αναγνωρίζω ότι κινείσθε από αγνό πατριωτικό αίσθημα, θα πρέπει να εκδηλώσω τη συμπάθειά μου στον κ. Μουσταφά, θα πρέπει να εκδηλώσω τη συμπάθειά μου σε κάθε έναν 'Ελληνα Βουλευτή ανεξαρτήτου θρησκεύματος, ο οποίος υφίσταται αδικαιολόγητα επιθέσεις, οι οποίες δεν αφορούν αυτήν την Αίθουσα. Εδώ είμαστε 'Ελληνες Βουλευτές. Ας μην περνάμε την καχυποψία και το κλίμα ανάμεσά μας, ανάμεσα δηλαδή σε 'Ελληνες πολίτες. Αυτό είναι μία γενικότερη ευχή μου και μία ειδική παρατήρησή μου.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Οι άνθρωποι αυτοί μετέχουν σε άτυπη κυβέρνηση της Θράκης. 
(Θόρυβος στην Αίθουσα)
ΠΡΟΕΔΡΕΥΩΝ (Νικόλαος Κατσαρός): Κύριε Ανδρεουλάκο, σας παρακαλώ πολύ, δεν μπορείτε να διακόπτετε κάθε συνάδελφο.
ΓΡΗΓΟΡΗΣ ΝΙΩΤΗΣ: Μα, δεν μπορώ να ακολουθήσω πλέον αυτήν τη λογική.
ΠΡΟΕΔΡΕΥΩΝ (Νικόλαος Κατσαρός): Μην αναφέρεσθε, λοιπόν και εσείς, κύριε Νιώτη, σε κανέναν από αυτούς οι οποίοι σας διακόπτουν.
ΓΡΗΓΟΡΗΣ ΝΙΩΤΗΣ: 'Οφειλα, κύριε Πρόεδρε, να καταθέσω τις σκέψεις μου για ένα πάρα πολύ σοβαρό θέμα και το κάνω με πολύ σύντομο τρόπο.
Κύριε Υπουργέ, θέλω να κάνω δύο προτάσεις για το άρθρο 7, αφού πρώτα ως πρόεδρος της Διαρκούς Επιτροπής Αποδήμου Ελληνισμού εκφράσω την ικανοποίησή μας και συγχαρούμε την πολιτική ηγεσία και εσάς προσωπικά, το Υπουργείο Εσωτερικών, γιατί επιτέλους για πρώτη φορά εμφανίζεται ειδική διάταξη για τα θέματα που αφορούν τα της ασκήσεως των εκλογικών δικαιωμάτων των αποδήμων και ιδιαιτέρως των Ελλήνων που κατοικούν εντός της Ευρωπαϊκής Ενώσεως. 
Επειδή, όμως, πρόκειται για μία επιτροπή που θα βοηθήσει με τεκμηρίωση και με γνώμη την πολιτική ηγεσία να πάρει τις τελικές αποφάσεις και τη Βουλή αμέσως μετά, θα ήταν καλό να δώσουμε τη δυνατότητα σ' αυτή την επιτροπή να σκεφθεί και να διατυπώσει απλή γνώμη, πέραν των Ελλήνων πολιτών της Ευρωπαϊκής Ενώσεως και για τα της ασκήσεως του εκλογικού δικαιώματος των διαδικασιών, των όρων και των προϋποθέσεων και για τους εκτός Ευρωπαϊκής Ενώσεως 'Ελληνες πολίτες. Και αυτό, γιατί μία τέτοια γνώμη δεν δεσμεύει κανέναν. Ούτε εγώ είμαι έτοιμος αυτή την ώρα να προτείνω οτιδήποτε πέραν των Ελλήνων που κατοικούν στην Ευρωπαϊκή 'Ενωση για το αμέσως χρονικό διάστημα.
'Ομως, θα ήταν λάθος, εν όψει της διαδικασίας αναθεωρήσεως του Συντάγματος όπου καθιερώνουμε την επιστολική ψήφο, να μην αρχίσει ένας προβληματισμός στο Υπουργείο Εσωτερικών, στο Κοινοβούλιο και στις επιστημονικές ομάδες για το τι συνέπειες θα έχει η εφαρμογή της επιστολικής ψήφου και πως, όχι μόνο θα διευκολύνουμε από τη μία πλευρά, αλλά και θα θωρακίσουμε την ελληνική δημοκρατία και την κυριαρχία μας υπό τη γενικότερη έννοια από λάθος ίσως εξισώσεις.
Επιμένω σ' αυτό ότι αυτή η επιτροπή πρέπει να δει υπό το νέο αυτό πρίσμα και τα της ασκήσεως στο απώτερο μέλλον διά της επιστολικής ψήφου, έστω το 2004, πότε θα έχει ολοκληρωθεί η διαδικασία αναθεωρήσεως του Συντάγματος, γιατί τότε θα βρεθούμε προ εκπλήξεων. Εμείς να μη νομοθετούμε, αλλά με το Σύνταγμα, που είναι βεβαίως δεσμευτικές διατάξεις, να έχουν κατοχυρωθεί άλλες διαδικασίες, οι οποίες θα μας βάλουν μπροστά σε πραγματικότητα.
Η πρότασή μου είναι να υπάρξει αυτή η διατύπωση.
Επίσης, η επιτροπή διατυπώνει γνώμη για τους όρους, τις προϋποθέσεις και τις διαδικασίες ασκήσεως του δικαιώματος εκλέγειν και εκλέγεσθαι των Ελλήνων πολιτών που κατοικούν σε χώρες εκτός Ευρωπαϊκής 'Ενωσης. Χωρίς να προκύπτει δέσμευση, απλώς αρχίζουμε να προσεγγίζουμε το πρόβλημα.
Και κάτι ακόμα, αν μπορούμε να το πετύχουμε. 'Οπως είναι διατυπωμένο, ότι η επιτροπή αποτελείται από το προεδρείο της ειδικής μόνιμης επιτροπής, εξαιρείται το ΔΗ.Κ.ΚΙ.
Θα ήταν καλό να βρούμε μια διατύπωση. Βρήκα μια διατύπωση εγώ, η οποία δεν είναι πολύ καλή τεχνικώς. Λέω τα εξής: "Από το προεδρείο της ειδικής μόνιμης επιτροπής και επίσης από εκπροσώπους των κομμάτων της Βουλής που δεν εκπροσωπούνται στο προεδρείο ...". Ας βρεί κάποιος εκ των συνεργατών σας μια καλύτερη διατύπωση. Η έννοια γενικώς είναι το προεδρείο αλλά και εκπροσώπους των κομμάτων που δεν μετέχουν στο προεδρείο. 
Πρέπει να βρούμε μια καλύτερη διατύπωση, διότι είναι πολύ σοβαρά τα θέματα αυτά, αφορούν επτά εκατομμύρια 'Ελληνες στο εξωτερικό και πρέπει να δούμε όλη αυτή η υπόθεση των συνταγματικά κατοχυρωμένων δικαιωμάτων τους τι επιρροή θα έχει και ποια είναι η πολιτική βούληση των κομμάτων, με ποια διαδικασία, πότε με ποιους όρους και προϋποθέσεις και εν όψει όπως είπα της επιστολικής ψήφου που πραγματικά εναρμονίζουν όλα αυτά με το διεθνές περιβάλλον και το χρέος που έχουμε στην ομογένεια. Αλλά υπάρχουν ειδικά θέματα.
ΠΡΟΕΔΡΕΥΩΝ (Νικόλαος Κατσαρός): Ο κ. Χαϊτίδης έχει το λόγο.
ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, λόγω του περιορισμένου χρόνου θα αναφερθώ μόνο σε δύο άρθρα, στο άρθρο 7 και εν συνεχεία στο άρθρο 9. 
Στο άρθρο 7 ήθελα και εγώ να συμφωνήσω και να προσθέσω και τη δική μου συνηγορία στα όσα είπε προηγουμένως ο 
 

  



Σελίδα 10383 
αγαπητός Πρόεδρος της μόνιμης Επιτροπής Απόδημου Ελληνισμού αναφορικά με το δικαίωμα ψήφου, όχι μόνον των ομογενών μας, των μεταναστών μας, στις χώρες της Ευρωπαϊκής Ενώσεως, αλλά και ολόκληρου του Ελληνισμού απανταχού της γης. Είναι ένα θέμα που μας έθεσαν, ένα παράπονο που διατύπωσαν σε όλες αυτές τις μακρές επαφές που έχουμε ως μόνιμη Επιτροπή Απόδημου Ελληνισμού.
Εκεί όπου βέβαια δεν μπορώ να συμφωνήσω με τον αγαπητό, κατά τα άλλα, συνάδελφο και Πρόεδρο είναι το γεγονός ότι εξέφρασε την πλήρη ικανοποίησή του διότι η Κυβέρνηση έφερε αυτήν τη διάταξη. Νομίζω ότι αν θέλεις να κάνεις δουλειά, αν θέλεις στο ορατό μέλλον να δώσεις αυτό το δικαίωμα, δεν κάνεις επιτροπές, αλλά εφαρμόζεις μέτρα, αποφασίζεις μέτρα και τα εφαρμόζεις, πολλώ μάλλον δεδομένου ότι στη συγκεκριμένη περίπτωση υπάρχει η εμπειρία όλων των κρατών πολιτισμένων και ολιγότερο πολιτισμένων στον κόσμο. 'Ισως η Ελλάδα, είναι από τις ελάχιστες χώρες που δεν έδωσε το δικαίωμα αυτό -αν και κράτος, γη μεταναστών δυστυχώς στους 'Ελληνες που ζουν στο εξωτερικό, να αποφασίζουν για τα της πατρίδος τους τη στιγμή κατά την οποία μάλιστα και άρτι δημιουργηθέντα κρατίδια, όπως τα Σκόπια, έδωσαν αυτό το δικαίωμα στους πολίτες τους.
Αυτό το παράπονο μας διατύπωσαν 'Ελληνες που βρίσκονται στην Κεντρική Ευρώπη, λοιπόν, ότι ακόμη και Σκοπιανοί ψηφίζουν για την κυβέρνηση της χώρας τους και μόνο οι 'Ελληνες δεν μπορούν να ψηφίσουν.
Δεν μπορώ, λοιπόν, να εκφράσω εγώ την ικανοποίησή μου, διότι η Κυβέρνηση συνέστησε μια επιτροπή -στην Ελλάδα όταν ακούμε επιτροπές σημαίνει ότι μεταφέρουμε ένα θέμα συνήθως στις καλένδες ή στο απώτατο μέλλον- όπως επίσης δεν μπορώ να συμφωνήσω με το γεγονός ότι η Κυβέρνηση δεν εκμεταλλεύτηκε την εμπειρία που η ίδια έχει από τις τελευταίες ευρωεκλογές κατά τις οποίες οι 'Ελληνες της Ευρωπαϊκής Ενώσεως ψήφισαν για τους υποψηφίους, οι οποίοι ήταν στα ελληνικά ψηφοδέλτια.
Υπήρχε λοιπόν μια εμπειρία και διεθνής και ελληνική και νομίζω ότι έπρεπε ταχύτατα η Κυβέρνηση να προχωρήσει σε μέτρα, έστω προσωρινά, για το άμμεσο μέλλον. Βεβαίως όλα τα μέτρα επιδέχονται βελτιώσεις.
Για το άρθρο 9: Κύριε Υπουργέ, κάνετε μια χειρονομία. Σεις θεωρείτε ότι είναι χειρονομία καλής θελήσεως. Ακούσατε και δεχθήκατε κατά πρόσωπο τις "ευχαριστίες" από εκείνους υπέρ των οποίων καθ'ομολογίαν πλέον και δική σας δέχεσθε πιέσεις από κάποια κέντρα αποφάσεων του εξωτερικού.
Παρακαλώ να μην παρεξηγήσετε αυτό, το οποίο σας λέω. Υπάρχει μία ομολογία από πολλές πλευρές -και από 'σας και από την Κυβέρνηση- ότι ασκούνται πιέσεις. Και υπό το βάρος αυτών των πιέσεων, αναγκαστήκατε να φέρετε αυτήν τη διάταξη.
Τις "ευχαριστίες" τις εισπράξατε, αλλά συγχρόνως ακούσαμε όλοι εδώ, από αυτό το επίσημο Βήμα και τις προθέσεις ορισμένων, με το κλίμα που δημιουργεί και ενδεχομένως με την προέκταση και την περαιτέρω τροποποίηση στο μέλλον αυτής της διατάξεως, να μεταφέρουν από την Τουρκία πάνω από εκατόν πενήντα χιλιάδες, κατά τον κ. Μπηρόλ, μη Ελληνες, οι οποίοι είτε οικειοθελώς είτε ύστερα από νόμιμες αποφάσεις των ελληνικών δικαστηρίων, στερήθηκαν την ιθαγένειά τους.
Θα σας φέρω και ένα άλλο παράδειγμα. Προχθές 'Ελληνας διανοούμενος, ο κ. Νίκος Δήμου, ξέρετε τι δήλωσε στην "ΕΛΕΥΘΕΡΟΤΥΠΙΑ" στις 28.5.1998; Δήλωσε ότι "είμαι Βούλγαρος, αυθεντικός Βούλγαρος υπήκοος, που ζω στην Ελλάδα".
Καταργώντας το άρθρο 19, μπορείτε να μου πείτε, κύριε Υπουργέ, πώς θα αντιμετωπίσετε αυτούς τους προκλητικούς ανθρώπους, οι οποίοι δημιουργούν ακόμη και αισθήματα ανασφάλειας στον ελληνικό λαό, όταν κυκλοφορούν ατιμωρητί εδώ στην Ελλάδα και όταν μέσα στη Βουλή κυκλοφορούν Βουλευτές, οι οποίοι δηλώνουν χωρίς ντροπή ότι είναι Τούρκοι και μετέχουν σε προσωρινές κυβερνήσεις Τούρκων της δυτικής Θράκης, οι οποίοι συνεχώς καθοδηγούνται από το τουρκικό προξενείο, το οποίο είναι μία έδρα αναταραχής, αποσταθεροποιήσεων και υπονόμευσης της ομοψυχίας των Ελλήνων της Θράκης;
Γι' αυτό ήθελα να σας παρακαλέσω, κύριε Υπουργέ, να λάβετε υπόψη έστω και τώρα, τη δωδεκάτη παρά ένα λεπτό, τις συνέπειες από αυτό το κλίμα...
ΜΟΥΣΤΑΦΑ ΜΟΥΣΤΑΦΑ: Σας παρακαλώ, κύριε Πρόεδρε, ξεφεύγει από τα όρια στο σημείο αυτό.
ΕΥΓΕΝΙΟΣ ΧΑΪΤΙΔΗΣ: ...το οποίο δημιουργείται με την πρότασή σας να καταργηθεί το άρθρο 19, το οποίο δεν είναι μεταξικό, αλλά είναι του 1955, κύριε Υπουργέ. Νομίζω και σας καλώ να λάβετε θέση πάνω σ' αυτήν την προσβολή για την ελληνική δημοκρατική κυβέρνηση του 1955, την οποία απεκάλεσαν μεταξική, δηλαδή μη δημοκρατική, εδώ μέσα στο Κοινοβούλιο.
Δεν μπορεί να υβρίζονται οι δημοκρατικές κυβερνήσεις της Ελλάδος από ανθρώπους, οι οποίοι έχουν το μυαλό και την ψυχή τους, όπως ομολόγησαν, σε άλλα ήθη και έθιμα, σε άλλες χώρες. Από ανθρώπους και μάλιστα Ελληνες Βουλευτές, οι οποίοι χωρίς ντροπή δεν βρίσκουν να πουν μία λέξη επικριτική για τα όσα υφίσταται ο Ελληνισμός στην 'Ιμβρο, στην Τένεδο, στην Κωνσταντινούπολη, στην Ανατολική Θράκη, στον Πόντο, στα Βαλκάνια, από τους πάτρωνές τους και από εκείνους, οι οποίοι τους δίνουν τη "γραμμή", την οποία μεταφέρουν, ακόμα και μέσαστο ελληνικό Κοινοβούλιο.
Παρακαλώ, κύριε Υπουργέ, να το λάβετε υπόψη σας, διότι εγώ δεν κρίνω προθέσεις, αλλά φοβούμαι ότι σε ορισμένα θέματα δίνετε πολύ μεγάλη σημασία και αξία στις υποδείξεις ή στις επιθυμίες, αν θέλετε, κάποιων εκτός Ελλάδος, οι οποίοι είτε δεν ενδιαφέρονται όσο εμείς όλοι μας για την πατρίδα μας είτε ενδιαφέρονται να την αποσταθεροποιήσουν και να τη μετατρέψουν σε άλλου είδους κράτος και όχι σ' αυτό το ομοιογενές κράτος των ομονοούντων Ελλήνων.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Πεπονής έχει το λόγο.
ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, ως 'Ελληνας πολίτης και ως 'Ελληνας Βουλευτής, αισθάνομαι και ικανοποίηση και υπερηφάνεια, όταν διαπιστώνω ότι μουσουλμάνοι μετέχουν στο Κοινοβούλιο με τα ίδια δικαιώματα και τις ίδιες υποχρεώσεις. Ως πολίτης και Βουλευτής δημοκρατικής χώρας, αισθάνομαι υπερηφάνεια, όταν παρακολουθώ τους μουσουλμάνους συνάδελφούς μας να δίνουν τον όρκο, ο οποίος είναι σύμφωνος με τη θρησκεία τους.
'Ομως, αν αναδιφήσουμε σε κείμενα και στοιχεία της πρόσφατης ιστορίας, θα διαπιστώσουμε ότι πριν λίγες δεκαετίες, ελληνορθόδοξοι μετείχαν στην Εθνοσυνέλευση της 'Αγκυρας. Αλλά εδώ και αρκετά χρόνια, ούτε μετέχουν ούτε είναι δυνατόν να μετέχουν ούτε και πρόκειται να συμμετάσχουν.
Υπάρχουν κάποιες αιτίες που έχουν οδηγήσει σ' αυτή τη διαφορά, η οποία έχει σχέση με τη Συνθήκη της Λοζάνης, στην οποία αναφέρθηκε και ο κ. Ιωαννίδης, διότι εδώ η μουσουλμανική μειονότητα, προς τιμήν του Ελληνισμού, προς τιμήν του ελληνικού κράτους, προς τιμήν της ελληνικής δημοκρατίας, υπάρχει. Και υπάρχει πρόβλημα εκπροσώπησής της και εκπροσωπούνται. Η ελληνορθόδοξη μειονότητα έχει εκμηδενισθεί.
Eάν διαφωνώ με την κατάργηση του άρθρου 19, είναι κυρίως για ένα μέρος του σκεπτικού με το οποίο η Κυβέρνηση το στηρίζει ότι δηλαδή υφιστάμεθα διεθνή πίεση, ότι εκτιθέμεθα διεθνώς. Ποιοι; Εμείς; Εμείς οι οποίοι έχουμε αφήσει -και ορθά-τα μουσουλμανικά σχολεία; Εμείς οι οποίοι έχουμε αφήσει να λειτουργούν τα προξενεία τους; Εμείς οι οποίοι δεν έχουμε προβεί σε καμία δίωξη; Εμείς είμαστε εκείνοι, οι οποίοι πρέπει να απολογηθούμε και να δώσουμε δείγματα σεβασμού των ανθρωπίνων δικαιωμάτων; 'Η εκείνοι οι οποίοι και τώρα προχώρησαν στην πολιτική του εποικισμού της Κύπρου, της βίαιης αλλοίωσης της πληθυσμιακής σύνθεσης της Κύπρου; Εμείς, λοιπόν, θα δώσουμε εξετάσεις;
'Ερχομαι στην ουσία του θέματος. Κύριοι συνάδελφοι και 
 

  



Σελίδα 10384 
κύριοι Υπουργοί, ποια ήταν η αιτία που θέσπισε η πολιτεία το άρθρο 19; Η αιτία ήταν σαφής. Η αιτία δεν ήταν οι διακεκριμένοι συνάδελφοί μας, σημερινοί ή παλαιοί, που συμβαίνει να είναι μουσουλμάνοι. Η αιτία δεν ήταν η συμπεριφορά εκπροσώπων των μουσουλμάνων, ούτε της μεγάλης πλειονότητας του μουσουλμανικού πληθυσμού της Θράκης. Η αιτία ήταν η πολιτική της 'Αγκυρας που επιχειρούσε, επιχειρεί και θα επιχειρεί για πολλά χρόνια να χρησιμοποιεί αυτήν τη μειονότητα εναντίον της Ελλάδος. Αυτό ήταν το θέμα.
Ερωτώ την Κυβέρνηση: Εξέλειπαν οι προϋποθέσεις; Δηλαδή, έχει μεταβληθεί η πολιτική της 'Αγκυρας; 'Εχουν μεταβληθεί οι προϋποθέσεις του 1955 ή αντιθέτως έχουν οξυνθεί; Διότι το 1955 οι σχέσεις Ελλάδας-Τουρκίας ήταν καλύτερες απ' ό,τι είναι σήμερα. Με ποιο, λοιπόν, σκεπτικό; Διότι, για να αλλάξω ένα νόμο πρέπει να επικαλεσθώ μεταβολή των συνθηκών, οι οποίες τον καθιστούσαν επιβεβλημένο ή διαφωνία. Διαφωνία δεν έχετε, διότι ισχυρίζεσθε ότι η νέα διάταξη δεν θα ισχύει ex tunc, αλλά ex nunc. 'Αρα, λοιπόν, δεν υπάρχει διαφωνία.
Τι μένει; Μένει η μεταβολή των συνθηκών. Μεταβολή των συνθηκών όχι μόνο δεν υπάρχει, αλλά οι συνθήκες έχουν επιδεινωθεί και απλώς δεχόμεθα τη νοοτροπία, ότι η Ελλάδα πρέπει να δίνει συνεχώς εξετάσεις και εκείνοι οι οποίοι προκαλούν τα προβλήματα μπορεί να υφίστανται μία κριτική σε ορισμένα διεθνή φόρα, αλλά έχουν και την υποστήριξη για να βρεθεί τρόπος να ενεργοποιηθεί το χρηματοδοτικό πρωτόκολλο.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δεν τη δέχομαι, λοιπόν, αυτή τη λογική και σας λέω και κάτι άλλο, κύριοι Υπουργοί και εκπρόσωποι της Κυβέρνησης, ότι είναι ένα ακόμη βήμα διολίσθησης, προς τα πίσω, παραδοχής, υπόκυψης σε πιέσεις και είναι λάθος, διότι η Ελλάδα έχει υποφέρει απ' αυτές τις διολισθήσεις και απ' αυτές τις παραδοχές.
Αλλά ανοίγουμε και μία πόρτα, διότι όταν θα ψηφιστεί αυτή η διάταξη οι ίδιοι οι οποίοι εμφανίζονται ως φορείς και εκφραστές της καλούμενης διεθνούς πιέσεως, θα σας πουν ότι εάν δεν είναι σωστό να έχουμε υπό ορισμένες προϋποθέσεις στέρηση ιθαγένειας από δω και πέρα, πρέπει να συμβάλετε και εσείς στη βελτίωση των σχέσεων -διότι μόνο η Ελλάδα καλείται να συμβάλει- και θα φθάσουμε και σε αναδρομική ισχύ.
Είναι ένα πρώτο βήμα και θα πιεστείτε και θα πιεστούμε για να πάμε και στο δεύτερο. Είναι λάθος.
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Νικόλαος Κατσαρός): Με συγχωρείτε κύριε Πεπονή, αλλά πρέπει να τελειώσετε. 
ΑΝΑΣΤΑΣΙΟΣ ΠΕΠΟΝΗΣ: Δύο λόγια μόνο, κύριε Πρόεδρε, θερμά παρακαλώ.
Κύριοι Υπουργοί, δεν κατάλαβα γιατί όλα τα άλλα μέτρα, τα οποία ισχύουν σ' αυτό τον τόπο, επί χρόνια, από την ώρα που προκηρύσσονται εκλογές, διασπώνται υπέρ των επιχειρήσεων που κάνουν δημοσκοπήσεις. Αυτό μου είναι αδύνατον να το καταλάβω. 'Ολες οι διατάξεις, οι σχετικές με τις εκλογές και τις προεκλογικές υποχρεώσεις -απαγόρευση αδειών, απαγόρευση μετακινήσεων- ισχύουν από την ημέρα που προκηρύσσονται οι εκλογές. Οι διατάξεις για απαγόρευση διορισμών, απαγόρευση προσλήψεων, με το ν. 2190, ισχύουν από την ώρα που προκηρύσσονται εκλογές. Γιατί αυτή η διάταξη;
Οι προθέσεις σας προφανώς είναι δημοκρατικές και αγνές. Η πραγματικότητα είναι, ότι η προεκλογική περίοδος αυξάνει τον κύκλο εργασιών αυτών των επιχειρήσεων, οι οποίες επηρεάζουν απαράδεκτα την κοινή γνώμη και κατά συνέπεια οι μόνοι κερδισμένοι δεν είναι ούτε η δημοκρατία ούτε ο λαός, αλλά αυτές οι επχειρήσεις, οι οποίες θέλουν να εξασφαλίσουν ένα δεκαπενθήμερο για να έχουν αυξημένο κύκλο εργασιών, απλοελληνικά, αυξημένο τζίρο.
ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, η Συνθήκη της Λοζάνης -γιατί έγινε πολύ φασαρία- περιλαμβάνει και δύο βασικά στοιχεία και εξισορροπεί την εικόνα των μεινοτήτων. Το πρώτο ήταν η ανάγκη της αμοιβαιότητας -είναι πλήρως κατοχυρωμένη στα αντίστοιχα άρθρα- και το δεύτερο η αριθμητική ισοτιμία.
Αν θυμάμαι καλά, μέχρι το 1936 είχαν χορηγηθεί φύλλα μη ανταλλαξιμότητος σε εκατόν έντεκα χιλιάδες 'Ελληνες ('Ιμβρο, Τένεδο, Κωνσταντινούπολη) και σε εκατόν έξι χιλιάδες μουσουλμάνους της δυτικής Θράκης 'Ελληνες υπηκόους. Οι μεν έχουν εξαφανιστεί σχεδόν εντελώς, δεν έμεινε τίποτα, οι δε ευημερούν και αριθμητικά. Είναι πάνω από εκατόν είκοσι πέντε χιλιάδες. 
Τιμώ τους συναδέλφους 'Ελληνες Βουλευτές τους καταγόμενους από τη Θράκη και για τη συνολική τους συμπεριφορά και για τη σεμνή τους εικόνα στο Κοινοβούλιο. Θα πρέπει, όμως και εκείνοι να τιμούν αναλόγως τις ευαισθησίες που προκαλεί μονίμως η επιθετική επιβουλή της Τουρκίας εις βάρος της Ελλάδος και τα δεινά που έχει υποστεί ο Ελληνισμός στην άλλη όχθη του 'Εβρου.
Σε ό,τι αφορά τα άρθρα που συζητούμε θα ήθελα, κύριε Υπουργέ, να σας ρωτήσω. Τα κόμματα απαλλάσσονται από τις προβλεπόμενες ποινές. Να απαλλαγούν. Οι υποψήφιοι Βουλευτές απαλλάσσονται από την ευθύνη που είχαν να εφαρμόσουν το νόμο. Να απαλλαγούν. Κάποτε και σε αυτήν την έρημη τη χώρα η ατιμωρησία θα πρέπει να σταματήσει. Θα πρέπει οι πάντες κάτω από τη στέγη, τη θετική ή την αρνητική του νόμου να υποτάσσονται και να λογοδοτούν.
Να πω και κάτι άλλο. Η ρύθμιση που κάνετε για τις δημοσκοπήσεις με το δεκαπενθήμερο και με τις εξαιρέσεις υπέρ των κομμάτων κλπ., νομίζω ότι προς το παρόν αποτελεί μία χρυσή τομή και οι προβλεπόμενες ποινές θα κατοχυρώσουν την εφαρμογή αυτού του συστήματος, που υιοθετούμε στο αντίστοιχο άρθρο 6.
Για το άρθρο 7 θα μου επιτρέψετε να πω και εγώ το εξής.
Θεωρώ σαν πρώτο βήμα την επιτροπή, αλλά να κατατείνετε πλέον στην υιοθέτηση ότι οι ομογενείς οπουδήποτε ευρισκόμενοι να μπορούν να ψηφίζουν. Είναι μία γέφυρα, ένας δεσμός που θα συντηρεί το πνεύμα και την έννοια της πατρίδας σε αυτούς τους ξενιτεμένους που βρίσκονται χιλιάδες μίλια μακριά από αυτή. Είναι μία γέφυρα αίματος, είναι μία γέφυρα δεσμών.
ΠΡΟΕΔΡΕΥΩΝ (Νικόλαος Κατσαρός): Ο κ. Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, δεν θα αναφερθώ σε αυτά που είπαν ορισμένοι συνάδελφοι, σχετικά με το κατά πόσο οι μουσουλμάνοι συμπατριώτες μας Βουλευτές πρέπει να νιώθουν χάρη, να νιώθουν ευγνωμοσύνη για το ότι είναι Βουλευτές. Θεωρώ απαράδεκτους τους χαρακτηρισμούς. Είναι ισότιμοι 'Ελληνες και νομίζω ότι μία πολιτική σωστή απέναντι στις μειονότητες δεν πρέπει να είναι άλλη από αυτήν της ισονομίας.
ΠΡΟΕΔΡΕΥΩΝ (Νικόλαος Κατσαρός): Δεν είπε κανένας, κύριε συνάδελφε, ότι πρέπει να αισθάνονται χάρη και να μη δημιουργούμε ζητήματα. Σας παρακαλώ.
ΣΤΡΑΤΗΣ ΚΟΡΑΚΑΣ: Κύριε Πρόεδρε, μου δώσατε δύο λεπτά, μη μου τα [τρώτε].
ΠΡΟΕΔΡΕΥΩΝ (Νικόλαος Κατσαρός): Ναι, σας έδωσα, αλλά δεν μπορείτε να παραποιείτε τα λεγόμενα. Δημιουργούνται προσωπικά θέματα.
ΣΤΡΑΤΗΣ ΚΟΡΑΚΑΣ: Ειπώθηκε ότι θα πρέπει να αναγνωρίζουν, εν πάση περιπτώσει, το ότι μπορούν να είναι Βουλευτές. Λέω, λοιπόν, ότι αυτό το θεωρώ απαράδεκτο και θεωρώ ότι και τα όποια προβλήματα...
ΠΡΟΕΔΡΕΥΩΝ (Νικόλαος Κατσαρός): Ούτε αυτό, απλώς...
ΣΤΡΑΤΗΣ ΚΟΡΑΚΑΣ: Μα, επιτέλους, κύριε Πρόεδρε. 'Εχω το δικαίωμα να μιλήσω; Σας παρακαλώ.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ. Δεν έχετε δικαίωμα εδώ μέσα να δίδετε άλλο νόημα στα λόγια των συναδέλφων και να δημιουργούνται προσωπικά θέματα.
 

  



Σελίδα 10385 
ΣΤΡΑΤΗΣ ΚΟΡΑΚΑΣ: Δεν δημιούργησα κανένα προσωπικό θέμα...
ΠΡΟΕΔΡΕΥΩΝ (Νικόλαος Κατσαρός): Λοιπόν, έχετε δύο λεπτά...
ΣΤΡΑΤΗΣ ΚΟΡΑΚΑΣ: Δεν ανέφερα εξάλλου κανέναν προσωπικά.
ΠΡΟΕΔΡΕΥΩΝ (Νικόλαος Κατσαρός): Σας βάζω το χρόνο από την αρχή. 'Εχετε δύο λεπτά να αναφερθείτε στα θέματα του νομοσχεδίου.
ΣΤΡΑΤΗΣ ΚΟΡΑΚΑΣ: Λέω, λοιπόν, ότι είναι πεποίθηση, κύριε Πρόεδρε, ότι τα όποια προβλήματα είχαμε μέχρι σήμερα με τη μειονότητα κατά κύριο λόγο προέρχονταν από την πολιτική την κοντόφθαλμη, τη στενόκαρδη, την άδικη πολιτική που ακολουθήθηκε προς τη μειονότητα αυτή από την επίσημη Ελλάδα, από το επίσημο κράτος.
Λέω, λοιπόν, ότι θα πρέπει να επικρατεί ισονομία.
Ακούστηκε επίσης ότι το άρθρο 19 είναι ιστορικά δικαιωμένο. Κάθε άλλο. Το άρθρο 19 είναι προϊόν μιας ανώμαλης και άδικης εποχής και είναι προϊόν αδικίας. Γι αυτό σωστά, κατά τη γνώμη μας, καταργείται. Αλλά επειδή ακριβώς σωστά καταργείται και θεραπεύει μια αδικία, θα πρέπει να τη θεραπεύσει εξ' ολοκλήρου και να έχει αναδρομική ισχύ.
Πιστεύουμε επίσης ότι δεν είναι δυνατόν να μην θεραπεύουμε κάτι που έλεγε ότι όποιος εγκαθίσταται μόνιμα στο εξωτερικό μπορεί να του αφαιρεθεί η ιθαγένεια.
Πρώτα πρώτα, ποιος θα κρίνει αν εγκαθίσταται μόνιμα; Δεύτερον και αν ακόμα εγκατασταθεί μόνιμα, με ποιο δικαίωμα του αφαιρείς την ιθαγένεια; Είναι πράγματα απαράδεκτα, ακατανόητα αν μη τι άλλο. 
'Εχουμε, κύριε Πρόεδρε, κραυγαλέες καταστάσεις. Θα σας πω μια εν τάχει. 
Γνωρίζω -είναι εγκατεστημένος στο Τσεσμέ- τον Ντελίογλου Φαϊλάτ, Πομάκο στην καταγωγή -μια άλλη ιστορία πάλι αυτή, πως όλους τους χαρακτηρίσαμε σωρηδόν Τούρκους- είκοσι χρόνια στην Αυστραλία, παντρεμένος με Τουρκάλα, του αφαιρέθηκε η ελληνική ιθαγένεια. Εγκαταστάθηκε αναγκαστικά στο Τσεσμέ της Τουρκίας, γιατί δεν μπόρεσε να γυρίσει στην πατρίδα του και εκεί διδάσκει ανιδιοτελώς σε ελληνικό σχολείο, που άνοιξε ο ίδιος, την ελληνική γλώσσα, με βιβλία του Υπουργείου Παιδείας της Ελλάδος. Αυτός ο άνθρωπος δεν έχει την ελληνική ιθαγένεια. Με τη διάταξή σας, κύριε Υπουργέ, δεν του αποδίδετε την ιθαγένεια αυτού του ανθρώπου. Δεν δίνετε καν τη δυνατότητα να επανεξετασθούν αυτά τα πράγματα.
Είναι καταστάσεις τραγελαφικές, απαράδεκτες που νομίζω ότι πρέπει να έχουμε τη γενναιότητα -ας το πω γενναιότητα- ή τουλάχιστον τη συναίσθηση ή έστω να μας αναγκάσουν οι τύψεις, να τις θεραπεύσουμε.
Γι αυτό επιμένουμε, κύριε Πρόεδρε. Δεν ξέρω τι πιέσεις δέχεσθε, αλλά πρέπει η ιστορία αυτή να τελειώσει, γιατί έτσι θα μπορέσουμε και στα διεθνή fora, Συμβούλιο της Ευρώπης και αλλού, όπου θέτουν την Ελλάδα για το θέμα αυτό στο εδώλιο του κατηγορούμενου, να αντιμετωπίσουμε διαφορετικά τις κατηγορίες κατά της χώρας μας. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Για τους 'Ελληνες Κωνσταντινουπολίτες;
ΣΤΡΑΤΗΣ ΚΟΡΑΚΑΣ: Κύριε Πρόεδρε, για τους 'Ελληνες Κωνσταντινοπολίτες...
ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε συνάδελφε.
ΣΤΡΑΤΗΣ ΚΟΡΑΚΑΣ: ... πρέπει να πούμε ότι βεβαίως καταγγέλουμε επανηλειμμένα την απαράδεκτη πολιτική της Τουρκίας -και για την Τένεδο και για την 'Ιμβρο- αλλά αναλογιστείτε και τι έκανε η επίσημη Ελλάδα γι' αυτό. Φέρτε μου, κύριε Ανδρεουλάκο, μια διαμαρτυρία της Ελλάδας σε διεθνή οργανισμό για την απαράδεκτη αυτή μεταχείριση.
ΠΡΟΕΔΡΕΥΩΝ (Νικόλαος Κατσαρός): Παρακαλώ να μην γράφεται η συνέχεια των όσων λέγει ο κ. Κόρακας.
ΣΤΡΑΤΗΣ ΚΟΡΑΚΑΣ: ...
ΠΡΟΕΔΡΕΥΩΝ (Νικόλαος Κατσαρός): Κύριε Κόρακα, να διαβάσετε τα Πρακτικά. Ενδεχομένως να μην καταλάβατε μερικά από αυτά τα οποία είπατε. Λυπούμαι πάρα πολύ.
ΣΤΡΑΤΗΣ ΚΟΡΑΚΑΣ: ...
ΠΡΟΕΔΡΕΥΩΝ (Νικόλαος Κατσαρός): Παρακαλώ, δεν έχετε το λόγο. Να μην γράφεται τίποτα από ό,τι λέει ο κ. Κόρακας.
Ο κ. Ιντζές έχει το λόγο.
ΣΤΡΑΤΗΣ ΚΟΡΑΚΑΣ: ...
ΠΡΟΕΔΡΕΥΩΝ (Νικόλαος Κατσαρός): 'Οχι να υβρίζεται η Ελλάδα, κύριε Κόρακα. Σας παρακαλώ πάρα πολύ.
ΣΤΡΑΤΗΣ ΚΟΡΑΚΑΣ: ...
ΠΡΟΕΔΡΕΥΩΝ (Νικόλαος Κατσαρός): Παρακαλώ, έδωσα το λόγο στον κ. Ιντζέ. Να μη γράφεται τίποτα από όσα λέει ο κ. Κόρακας.
ΣΤΡΑΤΗΣ ΚΟΡΑΚΑΣ: ...
ΠΡΟΕΔΡΕΥΩΝ (Νικόλαος Κατσαρός): Παρακαλώ καθίστε. 
Ορίστε, κύριε Ιντζέ, έχετε το λόγο.
ΣΤΡΑΤΗΣ ΚΟΡΑΚΑΣ: ...
ΠΡΟΕΔΡΕΥΩΝ (Νικόλαος Κατσαρός): Καθίστε, δεν έχετε το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, θέλω να δηλώσω και την προσωπική μου αντίθεση και την αντίθεση του κόμματός μου για την κατάργηση του άρθρου 19 του κώδικα περί ελληνικής ιθαγενείας, διότι όπως έχει λεχθεί από όλους, δεν αντίκειται ούτε στο Σύνταγμα ούτε σε καμία διεθνή σύμβαση. Απλούστατα είναι αποτέλεσμα διεθνών πιέσεων και αυτή η κατάργηση που κάνει η ελληνική Κυβέρνηση είναι η πρώτη υποχώρηση που δηλώνει ευελπίφορη για συνεχείς υποχωρήσεις.
Δεύτερον, κύριε Πρόεδρε, υπάρχει η Συνθήκη της Λωζάνης. Ναι μεν το δίκαιο λειτουργεί απρόσωπα και σε όλες τις κατευθύνσεις, αλλά οι διεθνείς διμερείς συνθήκες λειτουργούν με την αρχή της αμοιβαιότητας.
Είναι γνωστό τοις πάσι ότι η Τουρκία εδώ και πολλά χρόνια έχει παραβιάσει τη Συνθήκη της Λωζάνης. Μια πρώτη παραβίαση είναι ότι αποκαλεί τη μουσουλμανική μειονότητα τουρκική.
Και είναι γνωστό σε όλους ότι δεν είναι τουρκική, είναι και τουρκική. Αλλά είναι και Πομάκοι, είναι και τσιγγάνοι.
ΚΥΡΙΑΚΟΣ ΣΠΥΡΙΟΥΝΗΣ: Αυτά αποσιωπώνται, όμως, κύριε Ιντζέ.
ΑΝΑΣΤΑΣΙΟΣ ΙΝΤΖΕΣ: Το κυριότερο, κύριε Πρόεδρε, είναι ότι γίνεται και μια άλλη παραβίαση. Ενώ οι Πομάκοι ομιλούν δική τους γλώσσα, ενώ οι τσιγγάνοι ομιλούν δική τους γλώσσα, εμείς, το ελληνικό δημόσιο, υποχρεωτικά εκμανθάνει την τουρκική γλώσσα σε όλη τη μουσουλμανική μειονότητα. Συγχέουν δηλαδή το θρήσκευμα με την εθνική καταγωγή και τη γλώσσα που λαλούν αυτές οι μειονότητες μέσα στη γενικότερη μειονότητα, τη μουσουλμανική. Είναι λάθος πολιτικό και εκτίθεται η Ελλάδα. Ταυτόχρονα, ανοίγει θύελλες, ανοίγει ορέξεις και σε άλλες παντός είδους πιέσεις.
Κύριε Πρόεδρε, ήθελα να πω και κάτι άλλο πριν τελειώσω. Πολλές φορές για να δείξουμε ότι είμεθα σύγχρονοι άνθρωποι, γινόμαστε αντιλήπτορες των ρευμάτων και προσχωρούμε σε ιδέες που μετά από λίγο τις αποκηρύσσουμε.
Πολλοί ομιλούν ότι η δημοκρατία είναι καθεστώς ανοχής. Είναι, αλλά η δημοκρατία πρέπει να είναι και εξοπλισμένη. Οι εύκολες αναγωγές είναι λάθος, διότι το ελληνικό κράτος έχει πάρει άριστα. Πράγματι, ουδέποτε από την Αίθουσα αυτή έλειψαν αντιπρόσωποι της ελληνικής μουσουλμανικής μειονότητας. Αυτό, όμως, δεν δικαιολογεί κανέναν, αντί να δίνει εύσημα, να στρέφει τις πιέσεις σε μας, στην ελληνική πατρίδα. Αλλού πρέπει. Αυτή η ρύθμιση είναι το πρώτο βήμα με το οποίο θα δώσουμε την ευκαιρία να ασκηθούν και άλλες και δεν ξέρω πού θα σταματήσουμε.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας: "Κύρωση του Πρωτοκόλλου συνεργασίας μεταξύ του Υπουργείου Εμπορικής Ναυτιλίας της Ελληνικής Δημοκρατίας και του Υπουργείου Εσωτερικών της Δημοκρατίας της Αλβανίας σχετικά με την εκτέλεση κοινών περιπολιών από την Aστυνομία Συνόρων και 
 

  



Σελίδα 10386 
το Ελληνικό Λιμενικό Σώμα για την αποτελεσματικότερη αστυνόμευση της θαλάσσιας μεθορίου μεταξύ των δύο χωρών".
Ο κ. Κηπουρός έχει το λόγο.
ΧΡΗΣΤΟΣ ΚΗΠΟΥΡΟΣ: Κύριε Πρόεδρε, η πίεση είναι όρος της φυσικής, η εξίσωση είναι μαθηματικά, η εκλογίκευση είναι ψυχιατρική, εγώ θέλω να μιλώ με όρους πολιτικής. Γιατί προηγουμένως άκουσα τον κ. Παυλόπουλο και κατάλαβα ότι προσεγγίζει το ζήτημα αυτό διά μέσου της εκλογίκευσης, εκτός και αν αναδύεται ένα πελατειακό μοντέλο λόγω επικείμενων εκλογών.
Το πρόβλημα είναι ένα, είναι το τουρκικό. Νομίζω ότι και αυτή η παράταξη παρ'όλες τις όποιες ακατέργαστες προσεγγίσεις που κάνουν μερικοί συνάδελφοι, πρέπει να διανύσει μια μεγάλη απόσταση για να αποκτήσει αξιοπιστία. 'Αλλωστε, αιτία του δικού της ιστορικού κενού είναι η εμφάνιση του ΠΑ.ΣΟ.Κ. Είναι και η αιτία του ότι σήμερα Παπαδόπουλος, Παπαδήμας και Γιαννόπουλος είναι Υπουργοί κλπ. Αλλιώς δεν θα υπήρχε ΠΑ.ΣΟ.Κ., δεν θα υπήρχε κυβέρνηση αν δεν υπήρχε η κυπριακή τραγωδία όπου η εθνικοφροσύνη τότε είχε πνιγεί στα νερά της Κυρήνειας. Αυτά, νομίζω, ότι είναι γνωστά και δεν χρειάζεται εγώ να επανέλθω.
'Ομως, η σημερινή υποχώρηση δεν βρίσκεται σε αρμονία με τους λόγους ίδρυσης και ύπαρξης του ΠΑ.ΣΟ.Κ. Επιπλέον, τι είναι; Είναι έναρξη νέου κύκλου υποχωρήσεων. Κάντε μια μικρή ιστορική αναδρομή -δέκα χρόνια έστω- και θα δείτε ότι το ψυχροπολεμικό εις βάρος μας αποτέλεσμα είναι συντριπτικό. 'Εχουμε μια συνεχή πολιτική διά μέσου υποχωρήσεων. Και το τουρκικό πρόβλημα δεν το χειρίζεσθε διά μέσου υποχωρήσεων. Το τουρκικό πρόβλημα για να το χειριστείς πρέπει να έχεις επαρκή πολιτική παιδεία και υπήρχαν τέτοια όπλα. Υπάρχουν και σήμερα τέτοια όπλα. Η Ελλάδα και η Κυβέρνηση του ΠΑ.ΣΟ.Κ. όφειλε να προσφύγει στο Διεθνές Δικαστήριο της Χάγης για την 'Ιμβρο και την Τένεδο, πριν καν ακόμη συζητήσει το θέμα της κατάργησης του άρθρου 19 του Κώδικα Ελληνικής Ιθαγένειας.
ΣΤΡΑΤΗΣ ΚΟΡΑΚΑΣ: Προσέφυγε ποτέ πουθενά η Ελλάδα, κύριε συνάδελφε;
ΧΡΗΣΤΟΣ ΚΗΠΟΥΡΟΣ: Εδώ έχετε δίκιο. Δεν προσέφυγε και όταν προσέφυγε επί Καραμανλή τα πήρε πίσω.
ΣΤΡΑΤΗΣ ΚΟΡΑΚΑΣ: Α, μπράβο.
ΧΡΗΣΤΟΣ ΚΗΠΟΥΡΟΣ: Αυτή είναι η πραγματικότητα. 'Ομως, και εσείς έχετε μέσα στο μυαλό σας έναν κεμαλισμό, έχετε δηλαδή αποδεχθεί την τουρκική ανάλυση της εκδοχής της ιστορίας και όταν λέτε να υπάρξει αναδρομικότητα στην κατάργηση του άρθρου 19, ξέρετε τι λέτε; Πληροφορηθείτε ότι με αυτόν τον τρόπο θα δοθεί ελληνική ιθαγένεια σε ψευδοϋπουργό των κατεχομένων.
Δεν έχετε ένα τμήμα μελετών, για να μάθετε ακριβώς τι συμβαίνει μ' αυτήν την ιστορία της αναδρομικότητας; Εγώ πιστεύω ότι του Πασσαλίδη τα κόκκαλα θα τρίζουν, όταν θα δει ποια είναι η διάδοχη κατάσταση της τέως ΕΔΑ. Αυτή είναι η πραγματικότητα, έχουμε όλη τη δυνατότητα, όταν συναντιόμαστε με την Τουρκία, να της πούμε ότι οφείλετε να αναγνωρίσετε τη γενοκτονία των Ποντίων και αν δεν έχουμε ακόμη φυσικό ύψος, να αποκτήσουμε πολιτικό και ηθικό. Αυτή είναι η πολιτική, διαφορετικά τα άλλα είναι παζάρια -το παζάρι είναι τουρκική λέξη, να μην κατηγορηθώ κι εγώ ότι χρησιμοποιώ τουρκικούς όρους- είναι ανατολίτικες κουτοπονηριές. Εάν αυτός ο όρος δεν είναι στημένος κεμαλισμός, ο οποίος έχει εισχωρήσει στην υπαρκτή ελλαδική αριστερά, η οποία στην ουσία είναι και αυτή αθηναϊκή, τότε τι άλλο είναι; Αλλά κι αυτοί δεν διαβάζουν ούτε καν τα κείμενα της Λούξεμπουργκ για το ρόλο της Οθωμανικής Αυτοκρατορίας, η οποία στην νέα της εκδοχή εμάς σήμερα μας επιφυλάσσει ένα ρόλο νεοθωμανικού σατζακίου. Εγώ τον αρνούμαι.
ΠΡΟΕΔΡΕΥΩΝ (Νικόλαος Κατσαρός): Ο κ. Χαϊτίδης έχει το λόγο.
ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, αγαπητοί συνάδελφοι, είμαι υποχρεωμένος να πω συμπληρωματικά δυό λόγια, γιατί νιώθω ότι σήμερα είμαστε υπεύθυνοι, όλοι συμφωνούντες ή διαφωνούντες για το γεγονός ότι ανοίγουμε τους ασκούς του Αιόλου. 
Είστε υπεύθυνοι κύριε Υπουργέ, διότι καραργείτε το άρθρο 19 του κώδικα ιθαγένειας (Ν.Δ. 3370/1955). Είμαστε υπεύθυνοι, διότι, κύριε Υπουργέ, και το ακούσατε με πολύ εμπεριστατωμένες αναλύσεις και από τον κ. Πεπονή προηγουμένως και από άλλους συναδέλφους ότι δημιουργείτε προϋποθέσεις, ώστε αυτοί οι γνωστοί εκ του εξωτερικού, οι οποίοι πιέζουν και δυστυχώς πιέζουν αποτελεσματικά τις ελληνικές κυβερνήσεις σε διάφορα χρονικά διαστήματα να βρούνε πλέον μία νέα σκυτάλη, να βρουν πλέον ένα νέο σκαλοπάτι, για να ανέβουν ακόμα πιο ψηλά στο βάθρο των πιέσεων εις βάρος των συμφερόντων και της ασφάλειας της Ελλάδος.
Επειδή παρίσταται και ο αξιότιμος κύριος Υπουργός Δικαιοσύνης, έχω την ευκαιρία να επισημάνω πως αυτό το νέο κλίμα θα μας δημιουργήσει και νέα προβλήματα, αξιότιμε κύριε Υπουργέ Δημόσιας Διοίκησης. Αναφέρομαι στο άρθρο 7 και σας υπενθυμίζω ότι το άρθρο 7 σε συνδυασμό με τη χορήγηση από την Κυβέρνηση της πράσινης κάρτας, η οποία επισημοποιεί τη διαμονή εκατοντάδων χιλιάδων λαθρομεταναστών στην Ελλάδα, είσαστε υποχρεωμένοι, μετά από τρία χρόνια από τη χορήγηση της πράσινης κάρτας σε εφαρμογή του άρθρου 7 του Ν. Δ. 3370/1995 να δώσετε, αξιότιμοι κύριοι Υπουργοί, την ελληνική ιθαγένεια και σε όσους αποδεδειγμένα είναι τρία χρόνια και πάνω στην Ελλάδα, όπως επίσης και σε όσα παιδιά θα γεννηθούν χωρίς προϋπόθεση χρόνου. Και ξέρετε πού θα φτάσουμε; Θα φτάσουμε στο σημείο, αποφασιστικά να επηρεάζουν το αποτέλεσμα των ελληνικών εκλογών άνθρωποι, οι οποίοι δεν ξέρω σε ποιο βαθμό έχουν ή θα αποκτήσουν, και μακάρι να αποκτήσουν, ελληνική συνείδηση ή θα επηρεάζονται ενδεχομένως από ξένα κέντρα αποφάσεων.
Και ένα τελευταίο. Πριν αποδοθεί η ιθαγένεια, που έχει δοθεί κατά δεκάδες χιλιάδες σε 'Ελληνες, που ήρθαν από την τέως Σοβιετική 'Ενωση, νομίζω ότι θα έπρεπε να είχε ερευνηθεί, κύριε Υπουργέ, πόσοι από αυτούς πράγματι είναι ελληνικής καταγωγής και δικαίως και αξίως, όπως οι Πόντιοι απέκτησαν αυτό το δικαίωμα και πόσοι εξαγόρασαν κατά τρόπο απαράδεκτο από τις προξενικές μας αρχές την περιβόητη βίζα και την περιπόθητη ιθαγένεια και οι οποίοι θα ψηφίζουν, Βουλευτές και κυβερνήσεις στην Ελλάδα, ενώ δεν έχουν καμία προϋπόθεση να αποκτήσουν την ελληνική ιθαγένεια. Θέτω αυτούς τους προβληματισμούς, διότι είναι σχετικοί με το συζητούμενο σήμερα νομοσχέδιο. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, μου ζητήσατε το λόγο μετά αμέσως από τις δευτερολογίες. 'Ηδη ζήτησαν το λόγο οι Κοινοβουλευτικοί Εκπρόσωποι του Κομμουνιστικού Κόμματος Ελλάδος, του Συνασπισμού της Αριστεράς και της Προόδου και του ΔΗ.Κ.ΚΙ.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Για νομοτεχνικές παρατηρήσεις θέλω το λόγο, οπότε μπορούν να προηγηθούν οι κύριοι συνάδελφοι.
ΠΡΟΕΔΡΕΥΩΝ (Νικόλαος Κατσαρός): Ο κ. Κανταρτζής έχει το λόγο.
ΑΧΙΛΛΕΥΣ ΚΑΝΤΑΡΤΖΗΣ: Πρώτα απ' όλα, κύριε Πρόεδρε, θα ήθελα να επισημάνω ότι το Προεδρείο δεν έχει κανένα δικαίωμα να αφαιρεί το λόγο και να διακόπτει Βουλευτές κατά τη διάρκεια της ομιλίας τους επειδή δεν συμφωνεί με τη γνώμη τους, όπως έγινε προηγούμενως με την περίπτωση του κ. Κόρακα όταν εξέθετε τις απόψεις του. Είναι στάση απαράδεκτη και δεν μπορεί το Προεδρείο να ακολουθεί μια τέτοια τακτική. 
ΠΡΟΕΔΡΕΥΩΝ (Νικόλαος Κατσαρός): Θα σας απαντήσω αμέσως και διακόπτω το χρόνο για να μην τρέχει εις βάρος σας.
Το Προεδρείο έχει υποχρέωση από τον Κανονισμό της Βουλής να περιορίζει τη συζήτηση το περιεχόμενο του νομοσχεδίου αφ' ενός και αφ' ετέρου να μην επιτρέπει παρεκκλίσεις. 'Οταν μάλιστα παραποιούνται ομιλίες συναδέλφων, έχει υποχρέωση πρόσθετη να αποφεύγεται αυτή η τακτική, να μη δημιουργούνται προσωπικά ζητήματα και παρατείνεται η συζήτηση δεν ξέρω μέχρι πότε.
 

  



Σελίδα 10387 
Επομένως, σ' αυτά τα πλαίσια ενήργησε και αν νομίζετε ότι παραβίασε τον Κανονισμό, έχετε το δικαίωμα να κάνετε μομφή κατά του Προεδρείου.
ΑΧΙΛΛΕΥΣ ΚΑΝΤΑΡΤΖΗΣ: 'Οταν η συζήτηση, κύριε Πρόεδρε, πήρε αυτές τις διαστάσεις, όταν αναφέρθηκαν τόσα και τόσα θέματα έχουμε και εμείς δικαίωμα να εκφράσουμε τις απόψεις μας, έχουμε και εμείς δικαίωμα να απαντήσουμε και κανείς δεν μπορεί να μας αφαιρέσει το λόγο.
ΠΡΟΕΔΡΕΥΩΝ (Νικόλαος Κατσαρός): Κανένας εκ των συναδέλφων, δεν σχολίασε τις θέσεις σας ούτε παραποίησε εκείνα τα οποία είπατε.
ΑΧΙΛΛΕΥΣ ΚΑΝΤΑΡΤΖΗΣ: 'Ερχομαι τώρα στο νομοσχέδιο. Θα ξεκινήσω από το θέμα των δημοσκοπήσεων. 
Η τροποποίηση του σχετικού άρθρου που κατέθεσε η Κυβέρνηση δεν λύνει σε καμια περίπτωση το ζήτημα. Δεν λύνει το ζήτημα όταν από πολλές πλευρές έχει επισημανθεί σ' αυτήν την Αίθουσα ότι η διενέργεια δημοσκοπήσεων ανοίγει τους δρόμους για να δημοσιοποιηθούν στη συνέχεια το αποτελέσμα τους. Και μπορεί μεν με την τροποποίηση που κατέθεσε η Κυβέρνηση να απαγορεύεται η διενέργεια δημοσκοπήσεων, αφήνει όμως ανοικτό το δρόμο, αφού τη διενέργεια δημοσκοπήσεων θα την έχουν τα κόμματα και συνεπώς θα υπάρχει η δυνατότητα δημοσιοποίησης των αποτελεσμάτων.
Είναι γνωστές οι ιστορίες που γίνονται με τις δημοσκοπήσεις. Γίνονται δημοσκοπήσεις κατά παραγγελίαν, διαρροές, ψίθυροι κλπ., με στόχο να διαμορφώσουν και το ανάλογο κλίμα στην κοινή γνώμη. 'Οπως επίσης κανένας λόγος δεν υπάρχει για διενέργεια exit polls έξω από τα εκλογικά τμήματα, πολύ περισσότερο όταν υπάρχει ο κίνδυνος δημοσιοποίησης αυτών των αποτελεσμάτων, πριν από ακόμα από το κλείσιμο των εκλογικών τμημάτων.
Είναι συνεπώς ρυθμίσεις, που δεν αντιμετωπίζουν το πρόβλημα. 
'Ερχομαι τώρα στο ζήτημα του άρθρου 19. 'Εγιναν πολλές αναφορές στο άρθρο αυτό. Ακούστηκε και το επιχείρημα, τι έκανε η άλλη πλευρά, τι έκανε η Τουρκία, πώς φέρθηκε στην ελληνικη μειονότητα κλπ. Βεβαίως η χώρα μας έχει κάθε δικαίωμα να θέσει θέματα, όταν παραβιάζονται δικαιώματα της ελληνικής μειονότητας. Αλλά πέραν του ότι δεν το έκανε και όταν το επιχείρησε, το απέσυρε κατόπιν πιέσεων των εντός εισαγωγικών συμμάχων μας.
Το ερώτημα λοιπόν είναι πού θα πάει αυτή η λογική, που ακούστηκε από ορισμένους συναδέλφους εδώ μεσα. Οφθαλμός αντί οφθαλμού; Αν δηλαδή σε κάποιο κράτος γίνουν σφαγές, θα πρέπει να ακολουθήσουμε και εμείς την ίδια τακτική μέσα στη χώρα μας; 
Το άρθρο 19 έχει σχέση με τα βασικά ανθρώπινα δικαιώματα. 'Εχει σχέση με το σεβασμό βασικών ανθρωπίνων δικαιωμάτων. Με ποια λογική μπορεί να δίνεται η ελληνική υπηκοότητα, εφόσον φυσικά έχει κάποιος τις προϋποθέσεις και να αφαιρείται η ελληνική υπηκοότητα από κάποιον που αναγκάστηκε να πάει στο εξωτερικό για να αναζητήσει δουλειά; Είναι δυνατόν αυτός να έρχεται στην πατρίδα μας και να βρίσκει τις πόρτες κλειστές, γιατί λέει στερείται της ελληνικής ιθαγένειας; Το μέτρο το ότι καταργείται το άρθρο 19 είναι θετικό, αλλά είναι ημιτελές, εφόσον δεν δίνεται η δυνατότητα να αποκατασταθούν εκείνες οι περιπτώσεις, να αποκατασταθούν εκείνοι οι άνθρωποι, από τους οποίους αφαιρέθηκε η ιθαγένεια στο παρελθόν.
Τα όσα ακούστηκαν για υπεράσπιση της εθνικής ανεξαρτησίας και της εδαφικής ακεραιότητας της πατρίδας, είναι άλλο ζήτημα. Η υπεράσπιση της εθνικής ανεξαρτησίας και της εδαφικής ακεραιότητας της πατρίδας έχει σχέση με την πολιτική που ακολουθεί η χώρα μας. Δεν έχει σχέση με το άρθρο 19, το οποίο αποτελεί πηγή κινδύνου για βασικά ανθρώπινα δικαιώματα.
ΠΡΟΕΔΡΕΥΩΝ (Νικόλαος Κατσαρός): Πριν δώσω το λόγο στον κ. Κουβέλη, θα ήθελα να πω ότι ο κ. Κόρακας ζητεί το λόγο επί προσωπικού ζητήματος. Κατ' αρχήν, κύριε Κόρακα, δεν χρειάζεται αίτηση. Και προφορικά μπορείτε να το ζητήσετε. Θα σας υπενθυμίσω τη διαδικασία που τηρείται. Θα μας πείτε πρώτα ποια είναι εκείνα τα γεγονότα, τα οποία νομίζετε ότι σας προσέβαλαν.
ΣΤΡΑΤΗΣ ΚΟΡΑΚΑΣ: Μάλιστα. Θα πω, κύριε Πρόεδρε, ότι κάποια στιγμή στην αντιπαράθεση που είχαμε εκστομίσατε εναντίον μου μία βαρύτατη φράση.
ΠΡΟΕΔΡΕΥΩΝ (Νικόλαος Κατσαρός): Ποια ήταν αυτή η φράση;
ΣΤΡΑΤΗΣ ΚΟΡΑΚΑΣ: 'Οτι δεν μπορώ, "δεν μπορείτε εσείς" -είπατε επί λέξει- "να εξυβρίζετε την Ελλάδα". Αυτό το θεωρώ άκρως προσβλητικό και πάρα πολύ σοβαρό.
ΠΡΟΕΔΡΕΥΩΝ (Νικόλαος Κατσαρός): Πράγματι δημιουργείται προσωπικό ζήτημα, διότι είναι εξυβριστική αυτή η φράση, και σας δίνεται ο λόγος να απαντήσετε.
ΣΤΡΑΤΗΣ ΚΟΡΑΚΑΣ: Ευχαριστώ.
Κύριε Πρόεδρε, μου απευθύνατε αυτήν τη φράση όταν ακριβώς είπα ότι βεβαίως είναι σωστά όσα ειπώθηκαν για την ελληνική μειονότητα στην Τουρκία, αλλά όμως ευθύνη γι' αυτήν την υπόθεση φέρει και η επίσημη Ελλάδα, η οποία ποτέ σ' όλη αυτήν την περίοδο, από τη Συνθήκη της Λοζάνης μέχρι τώρα, δεν προσέφυγε σε κανένα διεθνές σώμα, σε κανένα διεθνές φόρουμ για να καταγγείλει αυτήν την πρακτική της Τουρκίας και να ζητήσει να σταματήσει αυτή η πρακτική. Και το λέγω αυτό ακόμη περισσότερο που όλοι μας έχουμε υπόψη μας το πόσες προσφυγές κάνει η Τουρκία για πολύ μικρότερες παραβιάσεις σχετικά με τη μουσουλμανική μειονότητα, συμφωνώντας με όσα ειπώθηκαν ότι δηλαδή δεν είναι καν εξ ολοκλήρου τουρκική μειονότητα. Δεν υπάρχει μία τέτοια προσφυγή. Μία μονάχα υπήρξε, όπως συζητήσαμε στην Επιτροπή Εξωτερικών Υποθέσεων. 'Οταν έκλεισε η Τουρκία τα ελληνικά σχολεία στην Ιμβρο, υπήρξε προσφυγή μας στην UNESCO, την οποία όμως αποσύραμε ευθύς αμέσως "με παρότρυνση", όπως μας ειπώθηκε στην Επιτροπή Εξωτερικών Υποθέσεων "των συμμάχων". 'Αρα, λοιπόν, αφήσαμε την ελληνική μειονότητα στο έλεος αυτής της εγκληματικής απαράδεκτης τουρκικής πολιτικής. Αυτό θεωρήθηκε ότι αποτελεί ύβρι προς την Ελλάδα και παρακαλώ να το ανακαλέσετε. Δεν είναι ύβρις. Είναι διαπίστωση μίας ιστορικής αλήθειας, για την οποία δεν πρέπει να είναι υπερήφανοι όσοι διαχειρίστηκαν επίσημα τα της Ελλάδος όλα αυτά τα χρόνια.
ΠΡΟΕΔΡΕΥΩΝ (Νικόλαος Κατσαρός): Οφείλω να απαντήσω στον κ. Κόρακα. Και θέλω να σας πω, κύριε συνάδελφε, ότι αν εκείνη τη στιγμή, που παρενέβην, λέγατε αυτά τα οποία λέτε τώρα, δεν θα υπήρχε καμία απολύτως παρέμβαση.
ΣΤΡΑΤΗΣ ΚΟΡΑΚΑΣ: Προσπάθησα, αλλά δεν με αφήσατε.
ΠΡΟΕΔΡΕΥΩΝ (Νικόλαος Κατσαρός): Θα θυμάστε ότι σας είπα να διαβάσετε τα Πρακτικά με προσοχή. Αν τα διαβάσετε, θα δείτε ότι υπονοήσατετα γεγονότα του 1955 και με όσα είπατε, αφήσατε σαφέστατα να εννοηθεί ότι υπεύθυνη ήταν τότε η Ελλάδα για τα γεγονότα τα οποία έγιναν.
ΣΤΡΑΤΗΣ ΚΟΡΑΚΑΣ: Εγώ είπα τέτοιο πράγμα;
ΠΡΟΕΔΡΕΥΩΝ (Νικόλαος Κατσαρός): Σας παρακαλώ. Διαβάστε τα Πρακτικά. Αν, κύριε Κόρακα, εκείνα τα οποία είπατε δεν έχουν αυτό το νόημα και έχουν τα πράγματα όπως τα είπατε, τότε βεβαίως εγώ ανακαλώ εκείνα τα οποία μου αποδίδετε. Αν όμως έχουν τα πράγματα όπως ακριβώς σας τα είπα -και να διαβάσετε τα Πρακτικά- βεβαίως επιμένω. Και δικαιούστε οπωσδήποτε να ζητήσετε, ό,τι προβλέπει ο Κανονισμός. 
Ο κ. Κουβέλης έχει το λόγο.
ΣΤΡΑΤΗΣ ΚΟΡΑΚΑΣ: Με συγχωρείτε, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Δεν έχετε δικαίωμα δευτερολογίας. Αφού μιλάμε για τον Κανονισμό, σας λέγω ότι δεν επιτρέπεται δευτερολογία.
ΣΤΡΑΤΗΣ ΚΟΡΑΚΑΣ: Δεν μίλησα εγώ για τα γεγονότα του 1955.
ΠΡΟΕΔΡΕΥΩΝ (Νικόλαος Κατσαρός): Διαβάστε τα Πρακτικά.
ΣΤΡΑΤΗΣ ΚΟΡΑΚΑΣ: Να τα διαβάσετε εσείς.
ΠΡΟΕΔΡΕΥΩΝ (Νικόλαος Κατσαρός): Εγώ θα τα διαβάσω βεβαίως, αλλά να τα διαβάσετε και εσείς.
 

  



Σελίδα 10388 
Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, πάρα πολύ σύντομα. Καμία φορά η αλαζονία στην προσωπική άποψη δεν μας επιτρέπει να επικοινωνήσουμε αποτελεσματικά, με αυτά τα οποία κάποιος διατυπώνει ως άποψη.
Εγώ, κύριοι συνάδελφοι, θα προσέξατε ότι δεν μίλησα για αναδρομικότητα της ρυθμίσεως για την κατάργηση του άρθρου 19. Εγώ μίλησα για την επανεξέταση κάποιων περιπτώσεων, οι οποίες είναι ελάχιστες και οι οποίες, όπως είπα, μιλώντας στη Βουλή, συνιστούν δράματα.
Ακούστε, λοιπόν, για τη μεταξύ μας συνεννόηση, για να μην οχυρώνεται ο καθένας πίσω απ'αυτά που σκέπτεται και τα οποία δεν επικοινωνούν με τα άλλα, τα οποία ένας συνάδελφός του διατυπώνει εδώ μέσα στη Βουλή.
Υπεστήριξα λοιπόν ότι πρέπει να επανεξεταστούν περιπτώσεις όπως: 'Οσοι γεννήθηκαν στην Ελλάδα και μετά την έκδοση της υπουργικής αποφάσεως, που τους στέρησε την ιθαγένεια, κατοικούν μόνιμα στην Ελλάδα τουλάχιστον επί μια διετία. Τι να τους κάνουμε αυτούς, κύριοι συνάδελφοι; Ανιθαγενείς κάτοικοι της Ελλάδας; 'Αλλη περίπτωση: 'Οσοι γεννήθηκαν και κατοικούσαν στην Ελλάδα και η απόφαση στερήσεως της ελληνικής τους ιθαγένειας εκδόθηκε πριν παρέλθει η τριετία από την αναχώρησή τους για οποιονδήποτε λόγο από την Ελλάδα.
Ακόμη μια περίπτωση: 'Οσοι στερήθηκαν την ελληνική τους ιθαγένεια κατά τη διάρκεια των σπουδών τους στην αλλοδαπή και ζουν στην Ελλάδα. Αυτά τα οποία είπα, έχουν καμία σχέση με αυτά που είπε ο κ.Κηπουρός για την απόδοση ιθαγενείας σε ψευτοϋπουργούς του ψευδοκράτους του Ντεκτάς;
ΧΡΗΣΤΟΣ ΚΗΠΟΥΡΟΣ: Κύριε Κουβέλη,... (δεν ακούστηκε).
ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε συνάδελφε.
ΦΩΤΗΣ ΚΟΥΒΕΛΗΣ: Τώρα, κύριε Κηπουρέ, εγώ δεν θα παρακολουθήσω την άποψή σας, διότι ξέρετε ο καθένας έχει...
ΧΡΗΣΤΟΣ ΚΗΠΟΥΡΟΣ: Αν θέλετε, μπορούμε να κάνουμε οι δυο μας διάλογο δημόσια.
ΦΩΤΗΣ ΚΟΥΒΕΛΗΣ: Μη με διακόπτετε!
ΠΡΟΕΔΡΕΥΩΝ (Νικόλαος Κατσαρός): Παρακαλώ, να μη γράφονται οι διακοπές του κ.Κηπουρού.
ΧΡΗΣΤΟΣ ΚΗΠΟΥΡΟΣ:....
ΦΩΤΗΣ ΚΟΥΒΕΛΗΣ: Κύριε Κηπουρέ, το μόνο που μπορώ να σας πω, δεν θα σας απαντήσω...
ΧΡΗΣΤΟΣ ΚΗΠΟΥΡΟΣ:...
ΠΡΟΕΔΡΕΥΩΝ (Νικόλαος Κατσαρός): Παρακαλώ!
ΦΩΤΗΣ ΚΟΥΒΕΛΗΣ: Εγώ, κύριε Κηπουρέ, εκείνο που μπορώ να σας πω, απαντώντας σ'αυτά που είπατε, είναι ότι ο καθένας έχει την πολιτική του άποψη αλλά και την αισθητική του.
Περαιτέρω, κύριε Πρόεδρε, δεν θα απαντήσω σ'όλα εκείνα τα οποία ακούστηκαν .
ΧΡΗΣΤΟΣ ΚΗΠΟΥΡΟΣ:...
ΠΡΟΕΔΡΕΥΩΝ (Νικόλαος Κατσαρός): Θα σταματήσετε, κύριε Κηπουρέ;
ΧΡΗΣΤΟΣ ΚΗΠΟΥΡΟΣ:....
ΠΡΟΕΔΡΕΥΩΝ (Νικόλαος Κατσαρός): Δικαιούσθε και σεις κάποτε να παραβιάζετε τον Κανονισμό! Κακώς που δεν ασκήσατε το δικαίωμά σας!
ΦΩΤΗΣ ΚΟΥΒΕΛΗΣ: Είπα, κύριε Πρόεδρε, ότι ο κ. Κηπουρός, όπως και ο καθένας μας, έχει τη δική του αισθητική.
ΧΡΗΣΤΟΣ ΚΗΠΟΥΡΟΣ:...
ΦΩΤΗΣ ΚΟΥΒΕΛΗΣ: Μα, μου απευθύνατε το λόγο μ'έναν τρόπο εξαιρετικά προσβλητικό, κύριε Κηπουρέ. 
Εν πάση περιπτώσει, κύριε Πρόεδρε, αυτή ήταν η άποψή μου αναφορικά με την επανεξέταση περιπτώσεων ενόψει της καταργήσεως του άρθρου 19 του Κώδικα Ιθαγενείας.
Περαιτέρω, δεν χρειάζεται, κύριοι συνάδελφοι, να απαντήσω σ'όλα εκείνα τα οποία ανεφέρθησαν και που έχουν σχέση με την προσβολή των ανθρώπινων δικαιωμάτων και στο εσωτερικό της Τουρκίας και στο βόρειο τμήμα της Κύπρου, αλλά και όλα εκείνα που συνδέονται με τη γενοκτονία των Κούρδων, επαναλαμβάνοντας ότι σε καμία περίπτωση κανείς δεν μπορεί, όταν θέλει να αποκρούσει την κατάργηση του άρθρου 19, να συμψηφίζει το δικό του πολιτισμό, τη δική του δημοκρατία με τον ανύπαρκτο πολιτισμό και την ανύπαρκτη δημοκρατία στην Τουρκία.
'Ημουν σαφής. Ο,τιδήποτε άλλο θέλω να σας βεβαιώσω ότι δεν αφορά την επιχειρηματολογία μου. Γνωρίζω, κύριε Υπουργέ, ότι στη βάση μιας παραδοχής για τη διεύρυνση της δημοκρατίας προωθείτε αυτήν τη ρύθμιση. Δεν είμαι από εκείνους που πιστεύουν ότι δέχεσθε πιέσεις. Μπορεί κάποιες πιέσεις στο παρελθόν να υπήρξαν, αλλά νομίζω ότι δεν είναι οι πιέσεις εκείνες που κινούν την πολιτική σας επιλογή να καταργήσετε -και ορθά- το άρθρο 19 εφεξής. Γνωρίζω τους συσχετισμούς, το είπα και χθες, δεν θα επιμείνω στην τροπολογία, όχι γιατί δεν την πιστεύω, αλλά επειδή αντελήφθην τι κλίμα υπάρχει, αναφορικά με την πρόταση που κάνω, σε σχέση με την επανεξέταση ορισμένων περιπτώσεων, που ειλικρινά σας το λέω, κύριοι συνάδελφοι, ούτε τη χώρα απειλούν κατά την επιχειρηματολογία σας, αλλά αντιθέτως συνιστούν μόνον ανθρώπινα δράματα.
ΠΡΟΕΔΡΕΥΩΝ (Νικόλαος Κατσαρός): Ο κ.Τσοβόλας, Πρόεδρος του ΔΗ.Κ.ΚΙ. έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, είμαστε σαφώς αντίθετοι με την παράγραφο 14 του άρθρου 9 του συζητούμενου νομοσχεδίου, με την οποία καταργείται το άρθρο 19 του νομοθετικού διατάγματος για την ελληνική ιθαγένεια.
Απορώ πραγματικά! Δεν έχει αντιληφθεί ο κύριος Πρωθυπουργός και η Κυβέρνηση ότι βρίσκεται, αυτήν τη στιγμή που πάει να καταργήσει αυτό το άρθρο, σε εξέλιξη ένα σχέδιο από τη γειτονική χώρα, την Τουρκία, με τη στήριξη των ξένων μεγάλων δυνάμεων, των Ηνωμένων Πολιτειών της Αμερικής, αλλά και άλλων της Ευρώπης, σε βάρος της Ελλάδας; Δεν έχει αντιληφθεί καθόλου η Κυβέρνηση -και αν δεν το έχει αντιληφθεί, είναι ακόμη περισσότερο επικίνδυνη- ότι διαμορφώνεται σκόπιμα βάσει αυτού του σχεδίου ένας άξονας Κύπρου - Αιγαίου - Θράκης με μεσομακροπρόθεσμες προοπτικές; Αλήθεια, θεωρεί ότι είναι τυχαίο αυτό που ζούμε αυτές τις ημέρες, τους τελευταίους μήνες με τις δηλώσεις Αμερικανών Aξιωματούχων, Tούρκων αξιωματούχων, σε σχέση με την ύπαρξη οντότητας στη βόρεια Κύπρο, όπως την αποκάλεσε πρόσφατα Αμερικανός αξιωματούχος; Αυτήν την ώρα βρήκε η Κυβέρνηση, θεωρώντας ότι είναι ομαλές οι συνθήκες, όταν αυτήν την ώρα βρίσκονται στην πιο κρίσιμη φάση αυτά τα δύο εθνικά θέματα, για να καταργήσει το άρθρο 19;
Ειλικρινά, η έκπληξή μου είναι τόσο μεγάλη, που αρχίζω να κάνω άλλες σκέψεις, που δεν διανοούμαι μέσα σε αυτήν την Αίθουσα να τις διατυπώσω. 
Ασφαλώς το Σύνταγμα -και θα ήμασταν οι τελευταίοι που θα υποστηρίζαμε κάτι διαφορετικό, ως ΔΗ.Κ.ΚΙ.- αναγνωρίζει -και έτσι πρέπει να γίνεται και να διαφυλάσσεται στο μεγαλύτερο δυνατό βαθμό- την ισότητα μεταξύ των Ελλήνων πολιτών, ανεξάρτητα από φύλο, ανεξάρτητα από θρήσκευμα. Και ασφαλώς η Ελλάδα πάντα, η Ελληνική Δημοκρατία πάντα αναγνώριζε αυτά τα δικαιώματα σε όλους τους 'Ελληνες ανεξάρτητα από θρήσκευμα, όπως το αναγνώρισε και στους μουσουλμάνους πατριώτες μας.
Επίσης είναι σαφές, είναι κανόνας Διεθνούς Δικαίου, ότι οι διεθνείς συμβάσεις πρέπει να γίνονται σεβαστές και να υλοποιούνται απ' όλους εκείνους που τις υπογράφουν αυτές τις συμβάσεις. 
Αλήθεια, ποιος επιχειρεί να αλλοιώσει το ισχύον νομικό καθεστώς στο Αιγαίο; Ποιος θέλει με πράξεις, όχι μόνο με λόγια, να αμφισβητήσει τα κυριαρχικά μας δικαιώματα αμφισβητώντας το νομικό πλαίσιο μεταξύ του οποίου βρίσκεται κυρίως η Συνθήκη της Λοζάνης; Η Ελλάδα μήπως, ή η Τουρκία από την πλευρά της;
Γι' αυτό ακριβώς το λόγο τώρα η Τουρκία, αυτήν τη στιγμή που συζητάμε, πριν από λίγες μέρες, είπε ότι πρέπει να πάρει νομική ισχύ το Σύμφωνο της Μαδρίτης, για το οποίο κομπορημονούσε ο κύριος Πρωθυπουργός και ο 'Ελληνας Υπουργός Εξωτερικών, όταν εμείς λέγαμε ότι είναι συμφωνία 
 

  



Σελίδα 10389 
της ντροπής, ότι ανοίγει το δρόμο για αμφισβήτηση του ισχύοντος νομικού καθεστώτος, μαζί με το οποίο και τη συνθήκης της Λοζάνης. Τότε μαςέλεγε ο κύριος Πρωθυπουργός εδώ, αλλά και εκτός της Αίθουσας αυτής, "τι είναι αυτά που μας λέτε". Τώρα η Τουρκία λέει "νομική κατοχύρωση αυτού που συμφωνήθηκε στη Μαδρίτη".
Αποσύρετε αυτήν τη διάταξη, κύριοι της Κυβέρνησης, γιατί διαφορετικά θα γραφτείτε με μελανά γράμματα στην ιστορία αυτής της χώρας. Και ασφαλώς όταν υπάρχουν συγκεκριμένες περιπτώσεις, όπου δεν συντρέχουν εκείνοι οι λόγοι που επέβαλαν αυτήν τη διάταξη, να εξετασθούν αυτές οι περιπτώσεις και ασφαλώς τότε να δοθεί -εφόσον είναι όχι πονηρές οι περιπτώσεις- η ιθαγένεια.
Αυτό όμως που κάνετε, κατά την εκτίμηση τη δική μας, εντάσσετε σε μια λαθεμένη πολιτική σε σχέση με τα εθνικά μας θέματα, μια πολιτική, χωρίς να έχουμε υποχρέωση από διεθνείς συμβάσεις, συνεχών υποχωρήσεων, όταν ξέρουμε από την άλλη μεριά ότι η γειτονική χώρα, η Τουρκία πραγματικά δεν σεβάστηκε και δεν σέβεται ούτε τα ανθρώπινα δικαιώματα του ελληνισμού της Κύπρου, την οποία κατέχει η Τουρκία με στρατεύματα που είναι ξένα προς την Τουρκία επί είκοσι τέσσερα χρόνια, δεν σεβάστηκε τα δικαιώματα του ελληνισμού της Κύπρου επί είκοσι τέσσερα χρόνια, δεν σεβάστηκε τα δικαιώματα του ελληνισμού στην 'Ιμβρο, Τένεδο και Κωνσταντινούπολη.
Και ασφαλώς, από εκεί και πέρα, στους διεθνείς οργανισμούς να πάμε να δούμε, ποιος παραβιάζει και ποιος δεν παραβιάζει τα ανθρώπινα δικαιώματα και τις διεθνείς συμβάσεις.
Κύριοι Υπουργοί, έκκληση-απαίτηση: Ως 'Ελληνες πολίτες, που σεβόμαστε και αγαπάμε τους συναδέλφους μας μουσουλμάνους Βουλευτές, αλλά και τους μουσουλμάνους πατριώτες, ζητούμε να αποσύρετε αυτήν τη διάταξη. Γιατί θα επακολουθήσουν μύρια άλλα κακά σε βάρος των εθνικών θεμάτων, σε βάρος αυτού που ανέφερα προηγουμένως.
Εμείς είμαστε υποχρεωμένοι σε αυτές τις κρίσιμες στιγμές, να διατυπώσουμε τη θέση μας, τονίζοντας ταυτόχρονα ότι με τέτοιες κινήσεις δεν λύνονται εκείνα τα προβλήματα, τα οποία άλλοι δημιουργούν. 'Αλλος είναι ο τρόπος, που πρέπει να αντιμετωπίζονται αυτά τα προβλήματα.
ΠΡΟΕΔΡΕΥΩΝ (Νικόλαος Κατσαρός): Ο κ. Κηπουρός ζητεί το λόγο επί προσωπικού.
Κύριε Κηπουρέ, έχετε ένα λεπτό να μας πείτε, σε τι συνίσταται το προσωπικό σας θέμα.
ΧΡΗΣΤΟΣ ΚΗΠΟΥΡΟΣ: Θα χρειασθώ λιγότερο από ένα λεπτό, κύριε Πρόεδρε.
ΓΚΑΛΗΠ ΓΚΑΛΗΠ: Κύριε Πρόεδρε, και εγώ ζητώ το λόγο επί προσωπικού.
ΧΡΗΣΤΟΣ ΚΗΠΟΥΡΟΣ: Κύριε Πρόεδρε, στην τριτολογία του ο κ. Κουβέλης, αναφερόμενος σε εμένα περιφρονητικά, έκανε λόγο για την αισθητική μου. Θα ήθελα δύο λεπτά για να απαντήσω, επειδή θεωρώ ότι βάναυσα ...
ΠΡΟΕΔΡΕΥΩΝ (Νικόλαος Κατσαρός): Ποιες είναι οι συγκεκριμένες φράσεις, για να κρίνει το Προεδρείο, εάν υπάρχει προσωπικό θέμα;
ΧΡΗΣΤΟΣ ΚΗΠΟΥΡΟΣ: Η αναφορά του στην αισθητική μου. Και εννοεί την πολιτική μου αισθητική.
ΦΩΤHΣ ΚΟΥΒΕΛΗΣ: Να δώσω μία εξήγηση, κύριε Πρόεδρε, να τελειώσουμε;
ΠΡΟΕΔΡΕΥΩΝ (Νικόλαος Κατσαρός): Θα θέλατε, κύριε Κηπουρέ, να ακούσετε τον κ. Κουβέλη;
ΧΡΗΣΤΟΣ ΚΗΠΟΥΡΟΣ: Αν το ανακαλέσει ...
ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Κουβέλη, έχετε το λόγο.
ΦΩΤHΣ ΚΟΥΒΕΛΗΣ: Κύριε Πρόεδρε, είναι γνωστό ότι δεν είναι στην τακτική μου να θίγω ή να προσβάλω τον οποιονδήποτε, πολύ περισσότερο δε τον κ. Κηπουρό, με τις απόψεις του οποίου μπορεί να διαφωνώ, αλλά τον τιμώ, γιατί έχει το θάρρος να τις διατυπώνει.
Ο κ. Κηπουρός, απευθυνόμενος σε μένα την ώρα που μιλούσα, αφού προηγουμένως με διέκοψε, μου απέδωσε μια άποψη ότι δήθεν έχω για την ιστορία και μάλιστα με έναν τρόπο που δεν ήταν καθόλου τιμητικός. Θα έλεγα ότι ήταν καταφρονητικός. 
Αναφερόμενος, λοιπόν, σ' αυτά που είπε, είπα: Ο καθένας έχει την πολιτική του άποψη, αλλά και την αισθητική του άποψη. Αυτό δεν νομίζω ότι είναι μειωτικό.
Σε κάθε περίπτωση θέλω να τον βεβαιώσω ότι δεν ήταν στις προθέσεις μου να τον θίξω. Οι αισθητικές μας είναι διαφορετικές.
ΠΡΟΕΔΡΕΥΩΝ (Νικόλαος Κατσαρός): Κύριε Κηπουρέ, νομίζω ότι ύστερα από τις εξηγήσεις του κ. Κουβέλη ...
ΧΡΗΣΤΟΣ ΚΗΠΟΥΡΟΣ: Κύριε Πρόεδρε, θα ήθελα να μου δώσετε το λόγο για λίγο. Είμαι φορέας συγκεκριμένων πρωτοβουλιών και ιδεών μέσα στο Κοινοβούλιο. Και λυπάμαι, που πολλές φορές και ο κ. Κουβέλης τις έχει προσυπογράψει, όπως την πρόταση για να έρθει ο Οτσαλάν στην Αθήνα.
ΠΡΟΕΔΡΕΥΩΝ (Νικόλαος Κατσαρός): Παρακαλώ, μην επεκτείνεσθε.
ΧΡΗΣΤΟΣ ΚΗΠΟΥΡΟΣ: Σήμερα όμως, φαίνεται να παίρνει πίσω αυτήν τη στάση.
ΦΩΤΗΣ ΚΟΥΒΕΛΗΣ: Τι σχέση έχει το ένα με το άλλο;
ΧΡΗΣΤΟΣ ΚΗΠΟΥΡΟΣ: Δυο λόγια θέλω μόνο να πω, επιτρέψτε μου.
ΠΡΟΕΔΡΕΥΩΝ (Νικόλαος Κατσαρός): Πέστε τα, γρήγορα όμως.
ΧΡΗΣΤΟΣ ΚΗΠΟΥΡΟΣ: Η αισθητική μου και η πολιτική μου έχει να κάνει με διεθνισμό, πατριωτισμό, ειρηνισμό, ανθρωπισμό, αλλά κυρίως με αντιφασισμό και αντιρατσισμό.
Θλίβομαι που η υπαρκτή Αριστερά, υιοθετώντας το κεμαλιστικό μοντέλο ανάλυσης της ιστορίας, δηλαδή την τουρκική εκδοχή περί των γεγονότων, έχει καταντήσει να έχει ένα φιλορατσισμό. Και γι' αυτό που λέω, επειδή είναι σοβαρή κατηγορία, προτείνω οποτεδήποτε θέλει ο κ. Κουβέλης, ή οποιοσδήποτε άλλος εκπρόσωπός τους, να έρθουν δημόσια να συζητήσουμε, με όποιον δημοσιογράφο θέλουν, σε όποιο χώρο θέλουν και όποτε θέλουν.
ΠΡΟΕΔΡΕΥΩΝ (Νικόλαος Κατσαρός): Ο κ. Γκαλήπ ζητεί το λόγο επί προσωπικού επίσης.
Σε τι συνίσταται το προσωπικό σας θέμα, κύριε Γκαλήπ;
Απ' ό,τι τουλάχιστον θυμάμαι -και νομίζω και οι συνάδελφοι- κανένας δεν αναφέρθηκε σε σας.
ΓΚΑΛΗΠ ΓΚΑΛΗΠ: Ορισμένοι συνάδελφοι μίλησαν για σκιώδη κυβέρνηση στη δυτική Θράκη. Τυχαίνει να είμαι Πρόεδρος μιας επιτροπής. Γι' αυτό, θα ήθελα να πω δυο κουβέντες ... 
ΠΡΟΕΔΡΕΥΩΝ (Νικόλαος Κατσαρός): Δεν υπάρχει προσωπικό θέμα.
ΓΚΑΛΗΠ ΓΚΑΛΗΠ: Μα, είμαι πρόεδρος της επιτροπής αυτής, που θεωρείται σαν σκιώδης κυβέρνηση. Στην Ελλάδα υπάρχει μία Κυβέρνηση μόνο.
ΠΡΟΕΔΡΕΥΩΝ (Νικόλαος Κατσαρός): Δεν υπάρχει κανένα προσωπικό θέμα. Δεν σας δίνω το λόγο.
ΓΚΑΛΗΠ ΓΚΑΛΗΠ: Κύριε Πρόεδρε, θα ήθελα και εγώ να πω δυο λόγια. Γιατί δεν με αφήνετε;
ΠΡΟΕΔΡΕΥΩΝ (Νικόλαος Κατσαρός): Δεν επιτρέπει το Προεδρείο. Δεν υπάρχει κανένα προσωπικό θέμα.
Να αρχίσουμε να μιλάμε τώρα για σκιώδεις κυβερνήσεις και παραμύθια;
Ο Υπουργός Εσωτερικών, Δημόσιας Διοίκησης και Αποκέντρωσης κ. Αλέξανδρος Παπαδόπουλος έχει το λόγο.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, θα μου επιτρέψετε στην αρχή να προτείνω τις αναδιατυπώσεις εκείνες που προέκυψαν μετά την πολύ χρήσιμη συζήτηση πάνω στην ενότητα αυτή.
Στην παράγραφο 4, του άρθρου 5, η λέξη "δώδεκα" και ο αριθμός "12", αντικαθίστανται με τη λέξη "δεκατρείς" και τον αριθμό "13". Είναι η παρέκταση των προθεσμιών που συμφωνήσαμε. 
Στην παράγραφο 15 του ίδιου άρθρου, οι λέξεις "δεκάτη 
 

  



Σελίδα 10390 
τρίτη" και ο αριθμός "13" αντικαθίστανται με τις λέξεις "δεκάτη τετάρτη" και τον αριθμό "14".
Στο τέλος της παραγράφου 10 του σημειώματος που διανεμήθη, να προστεθεί εδάφιο ως ακολούθως: "Σε περίπτωση που οι εκλογείς αυτοί ασκήσουν το εκλογικό τους δικαίωμα στον τόπο εγγραφής τους στους εκλογικούς καταλόγους, οφείλουν να προσκομίσουν από τις υπηρεσίες τους βεβαίωση ότι δεν έχουν εγγραφεί σε ειδικούς εκλογικούς καταλόγους". Είναι για τη διασφάλιση που είπαμε και αναφέρεται στο άρθρο 5, παράγραφος 10.
Στο άρθρο 7, μετά τη λέξη "Βουλής", της περιπτώσεως α', της παραγράφου 1, του άρθρου 7, τίθεται η φράση "και από εκπροσώπους κομμάτων της Βουλής, που δεν συμμετέχουν με εκπρόσωπό τους στο Προεδρείο".
Στο άρθρο 7, παράγραφος 1, περίπτωση α' του νομοσχεδίου και πριν από το τελευταίο εδάφιο, προστίθενται τα εξής: "Με απόφαση του Υπουργού Εσωτερικών, Δημόσιας Διοίκησης και Αποκέντρωσης μπορεί να επεκταθεί το έργο της επιτροπής αυτής και για τους 'Ελληνες πολίτες, που κατοικούν σε άλλες, εκτός Ευρωπαϊκής 'Ενωσης, χώρες".
Τέλος, για το θέμα των δημοσκοπήσεων η παράγραφος 1, του άρθρου 6 του νομοσχεδίου, αναδιατυπώνεται ως εξής: 
"1. Δεκαπέντε ημέρες πριν τη διενέργεια των εκλογών και έως την 19.00' ώρα της ημέρας ψηφοφορίας απαγορεύεται η διενέργεια δημοσκοπήσεων για την πρόθεση ψήφου των εκλογέων στις βουλευτικές εκλογές και ευρωεκλογές, η δημοσίευση και η καθ' οιονδήποτε τρόπο μετάδοση αποτελεσμάτων των δημοσκοπήσεων αυτών, καθώς και η καθ' οιονδήποτε τρόπο μετάδοση και αναμετάδοσή τους από τα Μέσα Μαζικής Ενημέρωσης.
2. Επιτρέπεται η διενέργεια δημοσκοπήσεων (EXIT POLLS) κατά την ημέρα της ψηφοφορίας. Τα αποτελέσματα της έρευνας αυτής απαγορεύεται να δημοσιοποιούνται, ή να μεταδίδονται καθ' οιονδήποτε τρόπο πριν την 19.00' ώρα της ημέρας αυτής.
3. Επιτρέπεται κατά το τελευταίο δεκαπενθήμερο πριν από τις εκλογές η διενέργεια δημοσκοπήσεων κατ' εντολή των κομμάτων για δική τους αποκλειστικά εσωτερική χρήση".
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
ΣΤΡΑΤΗΣ ΚΟΡΑΚΑΣ: Αυτό τι είναι, κύριε Υπουργέ;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Απλώς την αναδιατύπωση κάνω. Αυτά τα είχα πει. Διαβάζω τις οριστικές αναδιατυπώσεις. Αυτά τα είχα ανακοινώσει στην αρχή.
"4. Οι παραβάτες των διατάξεων των προηγούμενων παραγράφων τιμωρούνται με φυλάκιση τουλάχιστον έξι (6) μηνών, η οποία δεν είναι δεκτική μετατροπής ή αναστολής και χρηματική ποινή από δέκα εκατομμύρια (10.000.000) δραχμές έως εκατό εκατομμύρια (100.000.000) δραχμές".
Αυτές είναι οι αναδιατυπώσεις, κύριοι συνάδελφοι, και με αυτές παρακαλώ να γίνει δεκτή η ενότητα αυτή των άρθρων.
ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, παρακαλώ, το λόγο.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κανταρτζή, έχετε το λόγο.
ΑΧΙΛΛΕΥΣ ΚΑΝΤΑΡΤΖΗΣ: Δεν θα επαναλάβω, φυσικά, τα όσα είπαμε για τις δημοσκοπήσεις. Με την αναδιατύπωση, την οποία έκανε ο κύριος Υπουργός, ισχύουν τα όσα ανέφερα στην προηγούμενη τοποθέτησή μου.
Θα ήθελα, κύριε Υπουργέ, να κάνω μία ακόμη παρατήρηση, την οποία θα ήθελα να πάρετε υπόψη σας και η οποία αναφέρεται στα κριτήρια σύνταξης των εκλογικών καταλόγων. Από το κριτήριο που είχαμε μέχρι τώρα, τις ενορίες, πάμε πλέον στα διαμερίσματα. Στις καταργούμενες διατάξεις, που υπάρχουν στο άρθρο 7, δεν αναφέρεται η παράγραφος 3 του άρθρου 8 του προεδρικού διατάγματος, που λέει ότι "οι εκλογικοί κατάλογοι συντάσσονται με κριτήριο τις ενορίες".
Θα πρέπει συνεπώς να το διορθώσετε και αυτό, για να μην υπάρχει η αντίφαση με όσα προηγούμενα αναφέρθηκαν σχετικά με τα κριτήρια σύνταξης των εκλογικών καταλόγων. 
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι για λόγους πρόνοιας. 'Εχουμε πει ότι ο προσδιορισμός των εκλογικών τμημάτων θα γίνεται εφεξής με άλλο χωροταξικό σχεδιασμό και ότι ο ευχερέστερος και μάλλον ο καλύτερος τρόπος -και εκεί κατατείνουμε- είναι να χρησιμοποιηθεί η χωροταξική μελέτη των ΕΛΤΑ.
Μέχρι να γίνουν όλα αυτά, θα πρέπει να υπάρχει μια θετική διάταξη, γιατί δεν ξέρω σε ποιο χρονικό διάστημα αυτά θα ολοκληρωθούν και θα πρέπει να ισχύει το σημερινό σύστημα. Δεν αφορά τη σύνταξη των εκλογικών καταλόγων, περισσότερο έχει σημασία ο τόπος διεξαγωγής της ψηφοφορίας.
ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επί της ενότητας των άρθρων 5 έως 10 και εισερχόμεθα στην ψήφισή τους.
Ερωτάται το Σώμα, γίνεται δεκτό το άρθρο 5, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΙΩΑΝΝΗΣ ΚΕΦΑΛΟΓΙΑΝΝΗΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 5 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα, γίνεται δεκτό το άρθρο 6, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΙΩΑΝΝΗΣ ΚΕΦΑΛΟΓΙΑΝΝΗΣ: Κατά πλειοψηφία.
ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 6 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα, γίνεται δεκτό το άρθρο 7, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΙΩΑΝΝΗΣ ΚΕΦΑΛΟΓΙΑΝΝΗΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 7, έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα, γίνεται δεκτό το άρθρο 8, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΙΩΑΝΝΗΣ ΚΕΦΑΛΟΓΙΑΝΝΗΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 8, έγινε δεκτό κατά πλειοψηφία, ως έχει.
Ερωτάται το Σώμα, γίνεται δεκτό το άρθρο 9, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΧΡΗΣΤΟΣ ΚΗΠΟΥΡΟΣ: 'Οχι.
ΚΩΝΣΤΑΝΤΙΝΟΣ ΜΠΑΝΤΟΥΒΑΣ: 'Οχι.
ΙΩΑΝΝΗΣ ΚΕΦΑΛΟΓΙΑΝΝΗΣ: Κατά πλειοψηφία.
ΓΕΩΡΓΙΟΣ ΤΣΑΦΟΥΛΙΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 9 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα, γίνεται δεκτό το άρθρο 10, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΙΩΑΝΝΗΣ ΚΕΦΑΛΟΓΙΑΝΝΗΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 10 έγινε δεκτό, κατά πλειοψηφία, ως έχει.
Εισερχόμεθα στη συζήτηση των τροπολογιών.
Κύριε Υπουργέ, ποιες τροπολογίες δέχεστε να συζητηθούν;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι δύο τροπολογίες του Υπουργείου Εσωτερικών και μία του Υπουργείου Δικαιοσύνης, για την οποία παρίσταται ο αρμόδιος Υπουργός.
Θα ήθελα να πω το εξής: Υπάρχει μια τροπολογία του κ. Κατσαρού, η οποία έχει πολλά στοιχεία βασιμότητας και αφορά τον τρόπο εφοδιασμού των ψηφοδελτίων. Απλώς θέλω να κάνω τη δήλωση στην ελληνική Βουλή ότι στις επόμενες συναντήσεις, που θα έχουμε στη διακομματική επιτροπή, θα αποτελέσει ένα αντικείμενο έρευνας.
 

  



Σελίδα 10391 
ΠΡΟΕΔΡΕΥΩΝ (Λουκάς Αποστολίδης): Πρώτη είναι η τροπολογία με γενικό αριθμό 1899 και ειδικό 183, καθώς επίσης θα συζητηθεί και η τροπολογία με γενικό αριθμό 1900 και ειδικό 184.
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν τις έχετε διανείμει.
ΠΡΟΕΔΡΕΥΩΝ (Λουκάς Αποστολίδης): 'Εχουν διανεμηθεί από χθες.
ΑΧΙΛΛΕΥΣ ΚΑΝΤΑΡΤΖΗΣ: Ποιες είναι, κύριε Πρόεδρε;
ΠΡΟΕΔΡΕΥΩΝ (Λουκάς Αποστολίδης): 'Εχουν διανεμηθεί, κύριε Κανταρτζή.
Η πρώτη τροπολογία αφορά τη συμμετοχή των καθηγητών Α.Ε.Ι. πλήρους απασχόλησης στις διαδικασίες του ΑΣΕΠ, και η δεύτερη αφορά ρυθμίσεις για αρχή προστασίας δεδομένων προσωπικού χαρακτήρα, προσλήψεις προσωπικού της γραμματείας κατά παρέκκλιση του ν. 2190/94, τετραετής θητεία ενιαία για όλα τα μέλη, τακτοποίηση της αποζημίωσης του προέδρου και των μελών επί της αρχής.
Κύριε Υπουργέ, θέλετε να μιλήσετε επ'αυτών;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Να προηγηθεί ο κύριος Υπουργός Δικαιοσύνης.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός Δικαιοσύνης έχει το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριοι συνάδελφοι, από ένα νομοσχέδιο του Υπουργείου Δικαιοσύνης, που περιέχει σαράντα πέντε άρθρα, βγάλαμε τρεις περιπτώσεις για το νομοσχέδιο αυτό. Κατά το Προεδρείο της Βουλής, θα πρέπει να συζητηθεί, ή Ιούλιο ή αργότερα ακόμη. Είναι τρείς επείγουσες περιπτώσεις, η μια εκ των οποίων αφορά την κατασκευή του Εφετείου Αθηνών.
'Οπως έχει η όλη οργάνωση της κατασκευής, υπάρχει σήμερα μόνο μια εργολαβία, η οποία τελειώνει. Εάν πάμε με τις υπάρχουσες συνθήκες, την υπάρχουσα νομοθεσία, τότε το Εφετείο Αθηνών για να τελειώσει χρειάζεται άλλα τέσσερα με πέντε χρόνια. 
Η συνέχιση των εργασιών, για να ολοκληρωθεί το έργο, θα έχει σαν συνέπεια της διακήρυξης της νέας εργολαβίας αυτής, να γίνουν προτάσεις, να γίνουν μελέτες, οι μελέτες αυτές να αξιολογηθούν, η αξιολόγηση θα έχει περαιτέρω διαδικασίες και κατά τους υπολογισμούς των υπηρεσιών απαιτούνται άλλα τέσσερα με πέντε χρόνια, γιατί η εργολαβία που έγινε το 1993 είχε πάρα πολλές ελλείψεις. Αυτά φάνηκαν στη συνέχεια.
'Εχουμε συνεργαστεί με το Υπουργείο ΠΕ.ΧΩ.Δ.Ε. και έχει συνυπογράψει αυτήν την τροπολογία ο Υπουργός. Κινούμεθα με μία διαδικασία, η οποία θα μας επιτρέψει, ώστε μέσα στο Δεκέμβριο να τελειώσει το έργο με τον ίδιο εργολάβο, με τις ίδιες τιμές, με τις ίδιες συνθήκες κλπ. Αυτή είναι η πρώτη περίπτωση. Αν θέλετε δηλαδή, να σας την αναπτύξω περισσότερο, πρέπει να σας διαβάσω ολόκληρη την αιτιολογική έκθεση.
Η δεύτερη περίπτωση αφορά τις αυξήσεις θέσεων, μία θέση του αντιπροέδρου του Αρείου Πάγου, δέκα θέσεις προέδρων εφετών -εγώ είχα ζητήσει είκοσι, αλλά το Γενικό Λογιστήριο της περιέκοψε σε δέκα- και πέντε θέσεις εισαγγελέων εφετών για την ταχύτερη, ευρυθμότερη λειτουργία της δικαιοσύνης και προπαντός της ποινικής δικαιοσύνης, γιατί πάρα πολλές περιπτώσεις κινδυνεύουν να παραγραφούν, αφήστε δε που στο εφετείο, ή στο κακουργοδικείο, οι υποθέσεις που εισάγονται είναι για το 2001. Με αυτόν τον τρόπο, και ελπίζω δηλαδή ότι κάτι θα καταφέρουμε, θα συντμηθούν οι προθεσμίες.
Η τρίτη περίπτωση είναι ορισμένα θέματα που αφορούν την αρχή της προστασίας των δεδομένων προσωπικού χαρακτήρα. Αφορά παραδείγματος χάρη τη θητεία, η οποία όριζε προηγουμένως ότι κάθε δύο χρόνια πρέπει να αλλάζουν ορισμένα μέλη. Αλλά εδώ έχουμε ήδη διανύσει ενάμιση χρόνο από τότε που έγινε ο νόμος και δεν έχει αρχίσει αυτή η αρχή να λειτουργεί, ελλείψει προσωπικού. Και το προσωπικό αυτό είναι ελεγκτές, δεν είναι δηλαδή, όπως θα έλεγε κανείς, το κατώτερο προσωπικό. Είναι επιστημονικό προσωπικό. Ενώ είχε προβλεφθεί αυτό το προσωπικό να είναι εκτός του ν. 2190 -για δέκα ή δώδεκα πρόσωπα πρόκειται- έρχεται άλλος νόμος αργότερα, ο ν. 2492/97, και καταλύει αυτό λέγοντας "πάσα ειδική και γενική διάταξη καταργείται" και ερχόμαστε πάλι τώρα να επαναφέρουμε ότι πρέπει να επανεισάγουμε την εξαίρεση του ν. 2190, για να τελειώσει αυτό το θέμα.
Και αφορά επίσης τις μηνιαίες αποδοχές του προέδρου της αρχής και των συμβούλων, οι οποίοι είναι και αυτοί οπωσδήποτε σε κατάσταση που πρέπει να ρυθμίσουμε τα θέματά τους.
ΙΩΑΝΝΗΣ ΚΕΦΑΛΟΓΙΑΝΝΗΣ: Αυτοί έχουν προσληφθεί, έτσι δεν είναι; 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αυτοί έχουν προσληφθεί, αλλά δεν μπορούν να λειτουργήσουν. Αλλά κάτι τι θα πάρουν, ο μισθός του προέδρου, οι αποδοχές των άλλων μελών κλπ. Αυτά είναι τα θέματα και παρακαλώ να γίνει δεκτή αυτή η τροπολογία.
ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, σας παρακαλώ το λόγο.
ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο.
ΑΝΑΣΤΑΣΙΟΣ ΚΑΡΑΜΑΡΙΟΣ: Συμφωνώ απόλυτα με την προσπάθεια του κυρίου Υπουργού να απεμπλακεί αυτή η εργολαβία, αλλά θα ήθελα να τον παρακαλέσω, επειδή ακριβώς η προτεινόμενη διάταξη επιφέρει παρέκκλιση από τις ισχύουσες διατάξεις, η κατάρτιση του νέου προϋπολογισμού και η τιμολόγηση της αξίας αυτών των εργασιών να προσεχθεί ιδιαίτερα. Διότι με αυτόν τον τρόπο είναι ολοφάνερο ότι θέλουμε να καλύψουμε κάποιες δαπάνες, οι οποίες δεν είχαν προβλεφθεί από την αρχή γι' αυτό πολύ σωστά θα εγκρίνεται με απόφαση δική σας ο νέος προϋπολογισμός και η τιμολόγηση του νέου έργου. Αυτό θέλω να το προσέξετε, επειδή ακριβώς έχετε βάλει και όριο το 50% της υπέρβασης, και αυτό κατά παρέκκλιση, και πάλιτων ισχυουσών διατάξεων αφού έχουν απαγορευθεί πλέον του λοιπού οι υπερβάσεις των προϋπολογισμών προκειμένου περί δημοσίων έργων.
ΠΡΟΕΔΡΕΥΩΝ (Λουκάς Αποστολίδης): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, αντιλαμβανόμαστε ότι είναι αναγκαίες πολλές από τις ρυθμίσεις που εισάγετε. Βέβαια πρέπει και εσείς να συνομολογείτε ότι πρόκειται για εντελώς άσχετη τροπολογία, κατά παράβαση του Συντάγματος και του Κανονισμού της Βουλής.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είναι μία κατάσταση ανάγκης.
ΠΡΟΚΟΠΗΣ ΠΑΥΛΟΠΟΥΛΟΣ: Με προλάβατε. Ας πούμε ότι πρόκειται για μία κατάσταση ανάγκης.
Θα ήθελα, όμως, επί των τροπολογιών αυτών να σας παρατηρήσω τα εξής:
Κύριε Υπουργέ, η μελέτη και η αναμόρφωση πρέπει να γίνουν με βάση τον ισχύοντα αντισεισμικό κανονισμό. Μου επισημάνθηκε πολύ σωστά από συνάδελφο -δεν είναι δική μου άποψη- που γνωρίζει τα πράγματα, ότι η μελέτη έχει γίνει προς του 1995. Γιατί, όπως ξέρετε, η εργολαβία έγινε το 1993. Θα σας παρακαλέσω τούτο, να διευκρινιστεί στην τροπολογία. Προσθέστε εσείς ότι η μελέτη θα συνταχθεί με βάση τον ισχύοντα σήμερα, από το 1995 και μετέπειτα, αντισεισμικό κανονισμό.
Δεύτερη παρατήρηση, που θέλω να κάνω, είναι αυτή που αφορά τον τρόπο εκδίκασης των αιτήσεων θεραπείας. Εκεί λέτε -και το έχει συνυπογράψει και ο Υπουργός ΠΕΧΩΔΕ- ότι από δω και πέρα θα αποφαίνεσθε εσείς. Είθισται -δεν ξέρω η τεχνική υπηρεσία στο Υπουργείο αν μπορεί να το κάνει, είναι λίγο πιο εξειδικευμένοι οι άνθρωποι στο ΥΠΕΧΩΔΕ- να γίνεται από το ΥΠΕΧΩΔΕ. Αν ο Υπουργός το έχει συζητήσει μαζί σας και δέχεται και εσείς νομίζετε ότι οι υπηρεσίες σας μπορούν να αναλάβουν την εκδίκαση αυτών των ενστάσεων, έχει καλώς. Δείτε το όμως, πριν φύγει το σχέδιο νόμου από τη Βουλή, μην τυχόν οι υπηρεσίες δεν μπορούν ν' ανταποκριθούν σε αυτές τις ενστάσεις, που είναι πολύ τεχνικές και ίσως υπάρξει πρόβλημα. Εμείς δεν έχουμε αντίρρηση, από τη στιγμή κατά την οποία εσείς θεωρείτε ότι 
 

  



Σελίδα 10392 
έχετε την τεχνική δυνατότητα να κάνετε αυτό το πράγμα.
Το τελευταίο, που θέλω να πω, αφορά το συνήγορο του πολίτη, αλλά και την αρχή για την προστασία των προσωπικών δεδομένων. 'Εχει καθυστερήσει -και πρέπει να το ομολογήσουμε- πάρα πολύ η έναρξη λειτουργίας αυτών των Αρχών. Είναι απαράδεκτο πλέον ο συνήγορος του πολίτη να μη λειτουργεί μέχρι αυτήν τη στιγμή. Πέρυσι τέτοιον καιρό τον ψηφίσαμε. 'Εχει επιλεγεί με απόφαση της Επιτροπής Θεσμών και Διαφάνειας ο κ. Διαμαντούρος, τον οποίο αποδεχθήκαμε. Πρέπει να πάμε με ταχύτερους ρυθμούς, ιδίως μετά την ψήφιση των σχετικών νόμων για το Σένγκεν και για το θέμα της EUROPOL. 'Εχω την εντύπωση ότι πρέπει να πάει με πολύ ταχύτερους ρυθμούς η έναρξη ουσιαστικής λειτουργίας αυτών των Αρχών.
Εμείς είμαστε διατεθειμένοι να βοηθήσουμε, σε ό,τι αφορά τα θεσμικά μέτρα για τη στελέχωσή τους. Κάντε ό,τι μπορείτε, για να πάει πολύ γρηγορότερα. Είναι ανάγκη να προστατευθούν τα συνταγματικά δικαιώματα, τα οποία ενδεχομένως μπορεί να θιγούν από την εφαρμογή όλων αυτών των νέων ρυθμίσεων.
ΠΡΟΕΔΡΕΥΩΝ (Λουκάς Αποστολίδης): Ο κ. Ζαφειρόπουλος έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, το λόγο.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, θα ξεκινήσω...
ΠΡΟΕΔΡΕΥΩΝ (Λουκάς Αποστολίδης): Μετά, κύριε Κουβέλη, θα μιλήσετε. 'Εχει ζητήσει και ο κ. Ιωαννίδης το λόγο. Απλώς ξεκίνησα από τα δεξιά και θα έλθω στα αριστερά.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Μήπως να προηγηθεί ο κ. Κουβέλης, ως Κοινοβουλευτικός Εκπρόσωπος;
ΠΡΟΕΔΡΕΥΩΝ (Λουκάς Αποστολίδης): 'Οχι δεν εκφράστηκε καμία αντίρρηση.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Πιστεύω ότι σωστή είναι η διάταξη για το "Γεφύρι της 'Αρτας" όπως έχει αποκαλεσθεί το Δικαστικό Μέγαρο της Αθήνας. Διατηρώ την επιφύλαξη, που έθεσε ο κ. Παυλόπουλος, για το θέμα αιτήσεως θεραπείας. Πιστεύω ότι αυτό το "Γεφύρι της 'Αρτας" πρέπει να τελειώσει. Και η κυβέρνηση Μητσοτάκη είχε πει τότε να δώσει κάποια δισεκατομμύρια για να τελειώσει. Πρέπει κάποτε να καταστεί δυνατόν να τελειώσει. Είναι ηλίου φαεινότερο ότι η Αθήνα στερείται δικαστικού μεγάρου. Και αν εγώ τότε ως Πρόεδρος του Δικηγορικού Συλλόγου δεν βοηθιόμουν από άλλους παράγοντες για το πραξικόπημα της μεταφοράς στη Σχολή Ευελπίδων, θα ήμασταν ακόμα -ο κ. Κουβέλης είναι εδώ παρών- στα αχούρια της Σανταρόζα.
Δεύτερον, στο θέμα της αυξήσεως των θέσεων των ανωτάτων δικαστηρίων, κύριε Υπουργέ, είσθε πολύ τσιγκούνης. Και θα σας πω το εξής: Εντάξει, για τον 'Αρειο Πάγο χρειάζεται οπωσδήποτε μία θέση αντιπροέδρου, για να μπορέσει να ενισχυθεί το τρίτο τμήμα του Αρείου Πάγου. Αλλά για τους προέδρους εφετών, η 'Ενωση Δικαστών και Εισαγγελέων σας ζητάει μεγαλύτερη αύξηση. Εσείς δίνετε μόνο δέκα. Υπάρχει σκοπός που πρέπει να δημιουργηθούν αυτές οι θέσεις. Σε τέσσερα-πέντε χρόνια μπορεί να μη χρειάζονται. Αλλά σήμερα χρειάζονται άλλες δέκα θέσεις. Να τις κάνετε είκοσι, για να μπορέσουν να λειτουργήσουν με τριμελείς συνθέσεις τα ποινικά δικαστήρια, με πρόεδρο εφετών, ώστε να διεκπεραιωθούν όλες αυτές οι μεγάλες εκκρεμότητες που υπάρχουν.
Συμβαίνει το εξής: 'Οσοι ασκούμε ακόμη τη δικηγορία και όσοι έχουμε επαφή με τα δικαστήρια, βλέπουμε καθημερινώς ότι και οι δικαστές φοβούνται να αναβάλουν υποθέσεις -και υπάρχουν σπουδαίοι λόγοι αναβολής- και οι δικηγόροι δεν μπορούν να ζητήσουν αναβολή, για επίσης σπουδαίους λόγους. Ξέρετε γιατί; Διότι έρχεται μετά η επιθεώρηση των δικαστηρίων και λέει "καθυστέρησαν ή παραγράφησαν στα χέρια των δικαστών οι υποθέσεις". 'Ερχονται τα Μαζικά Μέσα Ενημέρωσης και ένα θέμα το κάνουν τεράστιο, λέγοντας "όλα έτσι γίνονται στη δικαιοσύνη", ενώ, εν τω μεταξύ στη δικαιοσύνη επισωρεύονται καθημερινώς μεγάλες υποθέσεις, που πρέπει να εκδικαστούν κάποτε. Και έτσι υπάρχει μία χρονοβόρα διαδικασία.
Νομίζω, κύριε Υπουργέ, ότι πρέπει να κάνετε άλλες δέκα θέσεις για τους προέδρους εφετών, καθώς και για τους εισαγγελείς εφετών. 'Ενας αντεισαγγελέας εφετών σήμερα, κύριε Υπουργέ, ενώ στο παρελθόν έμενε τέσσερα πέντε χρόνια στο βαθμό αυτόν, τώρα μένει και δεκαπέντε χρόνια. Δεν έχει εξέλιξη. Δεύτερον, δεν επιτελείται το έργο της δικαιοσύνης. Χρειάζονται οι εισαγγελείς εφετών και πρέπει να βάλει και άλλες πέντε έδρες, για να μπορέσουν και αυτοί να έχουν ένα ηθικό κίνητρο εξέλιξης. Μπορεί να παίρνουν κάποιες μισθολογικές προαγωγές λόγω πολυετιών, αλλά το ηθικό κίνητρο νομίζω ότι δημιουργεί μεγαλύτερη έφεση στα καθήκοντά τους.
Από την άποψη ότι πρέπει να αυξήσετε κατά δέκα τις θέσεις των προέδρων εφετών και κατά πέντε τις θέσεις των εισαγγελέων εφετών. 
ΠΡΟΕΔΡΕΥΩΝ (Λουκάς Αποστολίδης): Ο κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ: Δεν μπορώ σαν δικηγόρος να μην πω μια θετική άποψη γι αυτές τις τρεις τροπολογίες, που το δίκιο της ανάγκης, ή μάλλον η κατάσταση ανάγκης, επιβάλλει να ψηφιστούν σε αυτό το νομοσχέδιο, γιατί αναφέρονται σε βασικούς λόγους, για τους οποίους η δικαιοσύνη στη χώρα μας δεν μπορεί να λειτουργήσει.
Οι διατάξεις είναι απολύτως θετικές, ίσως μόνο κατά τη διατύπωση της παραγράφου που αναφέρεται στη δυνατότητα να προσλαμβάνονται δικηγόροι ως ελεγκτές στην ανεξάρτητη αρχή. Εδώ πρέπει να αλλάξει λίγο η διατύπωση.
Η διατύπωση έχει ως εξής: ωςυπάλληλοι του τμήματος ελεγκτών της γραμματείας της Αρχής μπορούν να προσλαμβάνονται και δικηγόροι, χωρίς να αποβάλουν τη δικηγορική ιδιότητα, αλλά με αναστολή της ασκήσεως της δικηγορίας. Νομοτεχνικά νομίζω ότι πρέπει να μπει τελεία στην "ιδιότητα" και να συνεχίζει "κατά τη διάρκεια της θητείας τους το δικηγορικό λειτούργημα τελεί σε αναστολή". Δεν έχει μεγάλη διαφορά, αλλά είναι το σωστότερο.
ΠΡΟΕΔΡΕΥΩΝ (Λουκάς Αποστολίδης): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, εμείς είμαστε σύμφωνοι με τις τροπολογίες του κυρίου Υπουργού της Δικαιοσύνης και αν δεν υπάρξει αυτή η ρύθμιση, που εισηγείται η τροπολογία για το εφετείο, δεν θα δουν εφετείο πρωτίστως οι διάδικοι και εν συνεχεία οι δικηγόροι και οι δικαστές στην Αθήνα. Να το κάνετε, κύριε Υπουργέ, γιατί δεν βλέπω αλλιώς να τελειώνει, ασφαλώς με τις διαδικασίες που εισηγείστε.
'Οσον αφορά την αύξηση των οργανικών θέσεων, συμφωνώ με την πρότασή σας. Σας ζητώ όμως, γιατί ξέρετε πολύ καλά τα πράγματα, να αυξήσετε τις θέσεις των προέδρων εφετών, όπως να αυξήσετε και τις θέσεις των εισαγγελέων εφετών. Εάν δεν είστε έτοιμος σήμερα, γιατί αντιλαμβάνομαι ότι θέλετε να σχεδιάσετε πιο ολοκληρωμένα, να φέρετε το θέμα με το προσεχές νομοσχέδιο. 'Ομως δεν έχει να χάσει τίποτε η δικαιοσύνη, αντίθετα, θα ωφεληθεί, αν αυξήσετε τις οργανικές θέσεις και των προέδρων εφετών και των εισαγγελέων εφετών.
'Οσον αφορά τη θέση του αντιπροέδρου του Αρείου Πάγου, είμαστε απόλυτα σύμφωνοι και πρέπει να προχωρήσετε. Εμείς θα ψηφίσουμε τις τροπολογίες κύριε Πρόεδρε. Επίσης, τις θέσεις των εισαγγελέων κάντε τες δέκα, γιατί δεν έχετε να χάσετε τίποτα, αφού ξέρετε ότι στενάζει η Εισαγγελία.
ΠΡΟΕΔΡΕΥΩΝ (Λουκάς Αποστολίδης): Ο κ. Κανταρτζής έχει το λόγο.
ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, θέλω να θέσω ένα γενικότερο θέμα πριν μπω στην ουσία. 'Ερχονται τρεις τροπολογίες του Υπουργείου Δικαιοσύνης σε ένα εντελώς άσχετο νομοσχέδιο. Πριν από δέκα μέρες περίπου γινόταν η συζήτηση για την αναθεώρηση του Συντάγματος και στηριζόταν πώς θα μπουν διατάξεις που δεν θα επιτρέπουν την κατάθεση τροπολογιών που είναι άσχετες με το κυρίως θέμα. Ερχόμαστε μετά από δέκα μέρες από εκείνη τη συζήτηση και συνεχίζεται η ίδια ιστορία, να κατατίθενται τροπολογίες σε εντελώς άσχετο νομοσχέδιο. Δεν μπορεί να συνεχιστεί άλλο 
 

  



Σελίδα 10393 
αυτή η κατάσταση.
Δεύτερον, σε σχέση με τη φερόμενη ως ανεξάρτητη αρχή για την προστασία των δεδομένων, εδώ η όλη λειτουργία αυτού του συστήματος επιβεβαιώνει εκείνο που το ΚΚΕ είχε επισημάνει από την αρχή, ότι ο νόμος αυτός στην ουσία δεν έρχεται να μας προστατεύσει από την ηλεκτρονική προστασία των δεδομένων, αλλά να νομιμοποιήσει αυτήν τη διαδικασία. Πέρασαν τόσοι μήνες από την ψήφιση αυτού του νόμου. Γιατί δεν προσλήφθηκε προσωπικό; Ο νόμος ο οποίος αναφέρεται για την τροποποίηση του ν. 2190, που απαγόρευε την πρόσληψη προσωπικού, δεν είναι χθεσινός, ψηφίστηκε το Σεπτέμβριο μήνα. Γιατί χρειάστηκε να περάσουν οκτώ μήνες;
'Αλλο ζήτημα. Γιατί να δοθεί παράταση στη γνωστοποίηση όσων διατηρούν και αρχεία επεξεργασίας δεδομένων; Το ΚΚΕ δεν μπορεί να συμφωνήσει με αυτήν την τροπολογία και την καταψηφίζει.
'Οσον αφορά τη δεύτερη τροπολογία, που έχει σχέση με το Εφετείο των Αθηνών, εδώ υπάρχουν διάφορα ερωτηματικά. Υπάρχουν ερωτηματικά, για το πώς έγινε η προκήρυξη του 1993, με μία μελέτη που είχε συνταχθεί πριν από είκοσι τέσσερα χρόνια.
Αλλά, εν πάση περιπτώσει, και μέσα στη διάταξη αυτή υπάρχει μία γενική εξουσιοδοτική διάταξη στον κύριο Υπουργό, ότι δεν μπορούμε να δώσουμε εν λευκώ εξουσιοδότηση.
Για την τελευταία τροπολογία, η οποία αναφέρεται στην αύξηση του αριθμού των αντιπροέδρων, του εισαγγελέα και των προέδρων εφετών, υπάρχει ένα ερωτηματικό πάλι, γιατί επιλέγεται αυτή η χρονική περίοδος για να προχωρήσετε στην αύξηση, όταν μάλιστα έχουν αποχωρήσει δικαστικοί λειτουργοί; Γιατί δεν προχωράτε στην κάλυψη όλων των κενών; Τα αναφέρετε και εσείς ο ίδιος.
ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο.
ΓΕΩΡΓΙΟΣ ΤΣΑΦΟΥΛΙΑΣ: Το ΔΗ.Κ.ΚΙ. καταψηφίζει όλες τις τροπολογίες, εκτός του ότι παρατηρεί ότι η αιφνίδια εισαγωγή των τροπολογιών πρέπει να παύσει.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, θέλετε κάτι να συμπληρώσετε;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Θέλω να απαντήσω σε ορισμένες παρατηρήσεις.
Να αρχίσουμε πρώτα από τις θέσεις. Είναι αίτημα της Ενώσεως Δικαστών και Εισαγγελέων μία αύξηση των θέσεων. Μάλιστα, ζητάει τριάντα θέσεις προέδρων εφετών, για να λειτουργήσουν τα δευτεροβάθμια εφετεία, προπαντός τα ποινικά.
Εγώ ζήτησα είκοσι θέσεις, αλλά το Γενικό Λογιστήριο έδωσε πίστωση μόνο για δέκα θέσεις. Εάν υπάρχει ευχέρεια, να πούμε από την 1η Ιανουαρίου 1999 να βάλουμε άλλες δέκα, ευχαρίστως να το δεχθώ!
ΦΩΤΗΣ ΚΟΥΒΕΛΗΣ: Για τους εισαγγελείς;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Για τους εισαγγελείς δεν μπορώ αυτήν τη στιγμή να πω. Και εκεί ζητούν. Δεν ξέρω αν το φορτώσουμε πολύ, μήπως έχω άρνηση από το Γενικό Λογιστήριο και για τις δέκα θέσεις μεθαύριο, να μη θέλουν μισθολογικά να πληρώσουν. Ας πούμε άλλες δύο. Γιατί τις έκοψαν. 'Ηταν τρεις και επέμενα πάρα πολύ. Ξέρετε, ο προϋπολογισμός είναι πολύ σφιχτός. Ας πούμε, λοιπόν, επτά. Οι δύο θέσεις από 1η Ιανουαρίου 1999.
'Οσον αφορά τώρα το θέμα της κατασκευής του δικαστικού μεγάρου. Το δικαστικό μέγαρο πράγματι, ενώ εγκαινιάστηκε, δεν θυμάμαι πότε ακριβώς, ήμουν Πρόεδρος του Δικηγορικού Συλλόγου τότε, ή λίγο αργότερα ή λίγο νωρίτερα....
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Ηταν οι εκλογές του 1981, ήσασταν πρόεδρος και υποψήφιος πρόεδρος, και με στείλατε εκπρόσωπο του Συλλόγου εμένα και ήμουν ο μοναδικός στα εγκαίνια του Αρείου Πάγου.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το 1981 λοιπόν και τώρα είμαστε στο 1998, δηλαδή, δεκαεφτά χρόνια. Εγώ το βρήκα γιαπί. Είχε γίνει ο σκελετός. Πράγματι επιταχύναμε τις διαδικασίες, ήταν μία εργολαβία και συμφωνήσαμε με το Υπουργείο, του οποίου τώρα προϊσταται ο κ. Λαλιώτης, να πάρει η "ΘΕΜΙΣ ΚΑΤΑΣΚΕΥΑΣΤΙΚΗ" όλη την ευθύνη επάνω της για να προχωρήσει το έργο. 'Ετσι βρίσκεται ακριβώς ο μισός χώρος έξω, να έχει σκεπασθεί και μέσα να γίνονται πάρα πολλά έργα, αλλά για να τελειώσει όλο το έργο, θέλει κάποιες επείγουσες διαδικασίες.
Κύριε Παυλόπουλε, ξέρω ότι είμαστε έξω από ορισμένα θέματα, αλλά και η αιτιολογική έκθεση και η διάταξη του νόμου έχουν συνταχθεί από τεχνικούς του ΥΠΕΧΩΔΕ, του Υπουργείου του δικού μας και του Νομικού Συμβουλίου του Κράτους. Ξέρω ότι θα βρούμε και άλλα εμπόδια εκεί και με τα θέματα αυτά.
Γιατί έτσι, κατ'αυτόν τον τρόπο, όπως είχαμε πει, θα μπορεί να τελειώσει το Δεκέμβριο, δηλαδή φέτος, ή να πάει μέχρι το Μάρτιο ή Απρίλιο ολόκληρο το έργο. Είναι ένα τεράστιο οικοδόμημα.
Τώρα, όσον αφορά τα θέματα, εκτός βέβαια νομοσχεδίου σχετικού εισαγωγής αυτών των τροπολογιών, κύριε Κανταρτζή, έχω να πω ότι πρόκειται περί καταστάσεως ανάγκης. Είναι μέσα σε ένα νομοσχέδιο που αφορά σαράντα τρία άρθρα και είχα την ευκαιρία να το παραδώσω και παίρνω αυτές τις τρεις διατάξεις, να τις βάλουμε εδώ, για να προχωρήσουν τα θέματα, αλλιώς δεν θα έχουμε Εφετείο Αθηνών.
'Οσον αφορά την υπόθεση των προσωπικών δεδομένων, μόλις πριν από δυο μήνες με δική μου πρωτοβουλία βρήκαμε κτίριο να εγκαταστήσουμε την Αρχή, το οποίο θέλει επισκευή και συνεδριάζουν στο Υπουργείο Δικαιοσύνης. Μη βιάζεσθε, δεν θα σας στερήσουμε τα δικαιώματα εκείνα, που λέτε ότι η Συνθήκη Σένγκεν αποστερεί. Θα δείτε πόσο καλή είναι, πόσο χρήσιμη είναι και θα άρετε, ή θα περιορίσετε τις αντιρρήσεις που έχετε, τουλάχιστον να τις μειώσετε.
Αλλά η διάταξη αυτή που λέμε τώρα για την εκτός του ν.2190 λύση του θέματος της προσλήψεως αυτών των δέκα ελεγκτών, είναι γιατί είχαμε βγάλει το ν. 2190 έξω.'Ερχεται άλλος νόμος, δεν το προσέξαμε, και λέει, καταργείται πάσα ειδική και γενική διάταξη και επαναφέρουμε το παλιό καθεστώς. Δεν είναι ότι παραβιάζουμε ή τροποποιούμε το ν.2190.
ΠΡΟΚΟΠΗΣ ΠΑΥΛΟΠΟΥΛΟΣ: Πείτε μας για το θέμα του Κανονισμού.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το θέμα του Κανονισμού θα το δούμε. Μεθαύριο, που θα ψηφιστεί στο σύνολο, ό,τι είναι να ρυθμίσουμε θα το διατυπώσουμε.
Ευχαριστώ θερμώς, όλους όσους καθήσατε για μένα. Είδατε ότι και εγώ δεν πήρα το λόγο για να σας τρώω την ώρα. 'Ακουσα πολλά για τα προηγούμενα, θα μπορούσα και εγώ να μιλήσω.
ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επί της τροπολογίας με γενικό αριθμό 1900 και ειδικό 184 και ερωτάται το Σώμα: Γίνεται δεκτή, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 1900 και ειδικό 184 έγινε δεκτή, κατά πλειοψηφία, όπως τροποποιήθηκε από τον κύριο Υπουργό.
Εισερχόμαστε εις την ετέρα των τροπολογιών, με γενικό αριθμό 1899 και ειδικό 183.
Ο κύριος Υφυπουργός έχει το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, η μία τροπολογία με γενικό αριθμό 1876 και ειδικό 175 έχει συζητηθεί στην επιτροπή και έχει ενσωματωθεί ήδη στο νομοσχέδιο.
Η άλλη τροπολογία με γενικό αριθμό 1899 και ειδικό 183 αφορά δύο πράγματα. Από τη μία πλευρά δίνει τη δυνατότητα στα μέλη του ΔΕΠ πλήρους απασχόλησης να συμμετέχουν σε επιτροπές του ΑΣΕΠ για την επιλογή ειδικού επιστημονικού προσωπικού, έστω και αν συμμετέχουν και σε διοικητικό συμβούλιο και σε άλλες επιτροπές. Δηλαδή, τους δίνει τη δυνατότητα να συμμετέχουν, έστω και αν είναι μέλη δύο διοικητικών συμβουλίων ή δύο επιτροπών.
 

  



Σελίδα 10394 
Η δεύτερη ρύθμιση που κάνουμε..
ΦΩΤΗΣ ΚΟΥΒΕΛΗΣ: Μου επιτρέπετε μία διακοπή;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Παρακαλώ.
ΦΩΤΗΣ ΚΟΥΒΕΛΗΣ: Γιατί αυτή η τροπολογία; Τι θέλετε να καλύψετε; Αυτή η πολυθεσία πώς δικαιολογείται; Γιατί δηλαδή να μετέχει και σε άλλα διοικητικά συμβούλια και να είναι και στο ΑΣΕΠ; Ποιος λόγος υπάρχει;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Το ειδικό επιστημονικό προσωπικό, κύριε Κουβέλη -και αυτό το αντιμετωπίσαμε τώρα, που είναι να πάρουμε ειδικό επιστημονικό προσωπικό για τις περιφέρειες- είναι εξειδικευμένο σε κάποιες τέτοιες ειδικότητες, που δεν μπορείς να βρεις μέλη της πανεπιστημιακής κοινότητας που να μην είναι τοποθετημένοι σε άλλες επιτροπές ή σε άλλα συμβούλια.
Για παράδειγμα οι γεωλόγοι. Με τους γεωλόγους υπήρχε ένα τεράστιο πρόβλημα. Δεν μπορούσες να βρεις προσωπικό για στελέχωση των επιτροπών κρίσης. 'Επρεπε λοιπόν να δώσουμε αυτήν τη δυνατότητα, με την εξαίρεση, που κάνει το άρθρο 6 του ν. 2530, ώστε να μπορέσουν να μπουν.
Το δεύτερο θέμα, που ρυθμίζει, είναι το να βρίσκονται σε αναστολή άσκησης των καθηκόντων τους, ως μέλη του ΔΕΠ, ο συνήγορος του πολίτη και οι βοηθοί συνηγόρου του πολίτη και σε αυτό το διάστημα βέβαια της εξαίρεσης να έχουν τη δυνατότητα χωρίς αμοιβή διδακτικού και ερευνητικού έργου.
ΠΡΟΕΔΡΕΥΩΝ (Λουκάς Αποστολίδης): 'Αρα, φαίνεται ότι ομοφώνως θα ψηφιστεί αυτή η τροπολογία, κύριε Καραμάριε.
ΑΝΑΣΤΑΣΙΟΣ ΚΑΡΑΜΑΡΙΟΣ: Μισό λεπτό, κύριε Πρόεδρε.
Κύριε Υπουργέ, στην τροποποίηση σχετικά με τα παρκόμετρα, γιατί περί αυτού είναι, λέτε ότι πλέον...
ΠΡΟΕΔΡΕΥΩΝ (Λουκάς Αποστολίδης): Κύριε Καραμάριε, έχει λήξει αυτή η διαδικασία. Μην την ξαναφέρνετε.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Εχει περάσει αυτό.
ΑΝΑΣΤΑΣΙΟΣ ΚΑΡΑΜΑΡΙΟΣ: Πού;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μέσα στο νομοσχέδιο, από την επιτροπή.
ΠΡΟΕΔΡΕΥΩΝ (Λουκάς Αποστολίδης): Ψηφίστηκε στο νομοσχέδιο. Μιλάμε τώρα για την τροπολογία που σας είπα.
ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Υπουργέ, μία λεκτική διόρθωση. Λέτε η βεβαίωση της παράβασης. Δεν είναι μόνο...
ΠΡΟΕΔΡΕΥΩΝ (Λουκάς Αποστολίδης): Κύριε Καραμάριε, σας παρακαλώ!
ΑΝΑΣΤΑΣΙΟΣ ΚΑΡΑΜΑΡΙΟΣ: Σας παρακαλώ και εγώ, μισό λεπτό, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Μα, άλλο συζητάμε, αλλού αναφέρεσθε.
ΑΝΑΣΤΑΣΙΟΣ ΚΑΡΑΜΑΡΙΟΣ: Το συζήτησε ο κύριος Υπουργός και θέλω να προσθέσω κάτι. Για το νομοσχέδιο συζητάμε.
ΠΡΟΕΔΡΕΥΩΝ (Λουκάς Αποστολίδης): Μα, αν δεν είχε ψηφιστεί, θα σας άφηνα να μιλήσετε, κύριε Καραμάριε.
ΑΝΑΣΤΑΣΙΟΣ ΚΑΡΑΜΑΡΙΟΣ: Τεχνικό θέμα είναι, κύριε Πρόεδρε. Προς Θεού!
Κύριε Υπουργέ, η βεβαίωση της παράβασης δεν εξαντλείται μόνο με τη λέξη "βεβαίωση". Είναι και η διαπίστωση και η διακρίβωση της παράβασης. Διότι με αυτόν τον τρόπο καταργείτε τα Νομικά Πρόσωπα Ιδιωτικού Δικαίου. Οι παρκοεταιρείες δεν θα έχουν το δικαίωμα πλέον, ούτε να διακριβώνουν παράβαση. Αν έχετε το σκοπό αυτό, δηλαδή απλώς το έγγραφο της βεβαίωσης να το εκδίδει υπάλληλος του ΟΤΑ, δεν εξαντλείται αυτό που θέλετε να κάνετε. Τη διακρίβωση ότι είναι παραβάτης ποιος θα την κάνει; Αφού κάνεις τη διακρίβωση, τότε πας και βγάζεις τη βεβαίωση. Εάν τη βεβαίωση τη βγάζουν τα όργανα των ΟΤΑ, δεν αρκεί αυτό. Η εξουσία που θα έχουν πάλι οι εταιρείες να διακριβώνουν, θα είναι παράνομη. Προσέξτε το αυτό. Ποιος θα την εκδώσει;
ΠΡΟΕΔΡΕΥΩΝ (Λουκάς Αποστολίδης): Κύριε Καραμάριε, θα κάνω πάλι μια έκκληση. Ψηφίστηκε η διάταξη αυτή. 'Ο,τι και αν αναφέρετε, ό,τι και αν πείτε, δεν ξαναψηφίζεται. Αυτό που σας λέω. Καταπονείτε το Σώμα χωρίς λόγο.
ΑΝΑΣΤΑΣΙΟΣ ΚΑΡΑΜΑΡΙΟΣ: Εδώ είμαστε. Θα έρθει το Συμβούλιο της Επικρατείας και θα τα ακυρώσει πάλι.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κανταρτζή, έχετε το λόγο.
ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, μια διευκρίνιση. Θα μπει σε ψηφοφορία;
ΠΡΟΕΔΡΕΥΩΝ (Λουκάς Αποστολίδης): Κύριε Κανταρτζή, ακούστε κάτι. Συζητάμε την τροπολογία με γενικό αριθμό 1899 και ειδικό 183. Ξεκινώντας ο κύριος Υπουργός αναφέρθηκε σε αυτό, το οποίο το ψηφίσαμε. Για τα παρκόμετρα μιλήσατε κατά κόρον. Να μην αναφερθούμε ξανά. Αυτό είπα και στον κ. Καραμάριο. Διότι ανοίγοντας τη συζήτηση ο κ. Καραμάριος, θα θέλετε και εσείς να μιλήσετε, έτοιμος είναι και ο κ. Ιωαννίδης...
ΦΟΙΒΟΣ ΙΩΑΝΝΙΔΗΣ: Εγώ, κύριε Πρόεδρε;
ΠΡΟΕΔΡΕΥΩΝ (Λουκάς Αποστολίδης): Δεν θα σας δώσω γι'αυτό το λόγο, κύριε Ιωαννίδη. Και όρθιος να είσθε, δεν θα σας δώσω το λόγο.
ΦΟΙΒΟΣ ΙΩΑΝΝΙΔΗΣ: Δεν ζήτησα το λόγο, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Επειδή σας βλέπω ετοιμοπόλεμο!
Συνεπώς εισερχόμεθα στην ψήφιση της τροπολογίας με γενικό αριθμό 1899 και ειδικό 183 και ερωτάται το Σώμα:
Γίνεται δεκτή η τροπολογία με γενικό αριθμό 1899 και ειδικό 183;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 1899 και ειδικό 183 έγινε δεκτή, κατά πλειοψηφία.
Κύριοι συνάδελφοι, ολοκληρώθηκε η συζήτηση επί των τροπολογιών και επανερχόμεθα στη συζήτηση του νομοσχεδίου.
Εισερχόμεθα στην ψήφιση του ακροτελεύτιου άρθρου.
Ερωτάται το Σώμα: Γίνεται δεκτό το ακροτελεύτιο άρθρο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Λουκάς Αποστολίδης): Το ακροτελεύτιο άρθρο έγινε δεκτό ομοφώνως.
Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: "Ανασύνταξη των εκλογικών καταλόγων, οργάνωση και άσκηση του εκλογικού δικαιώματος των ετεροδημοτών, εκσυγχρονισμός της εκλογικής διαδικασίας και άλλες διατάξεις" έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, έχω την τιμή να ανακοινώσω τα εξής:
Ο Πρόεδρος της Νέας Δημοκρατίας κ. Κωνσταντίνος Καραμανλής και ογδόντα ένας Βουλευτές της Νέας Δημοκρατίας κατέθεσαν πρόταση για τη σύσταση Εξεταστικής Επιτροπής, σύμφωνα με τα άρθρα 68 του Συντάγματος και 144 του Κανονισμού της Βουλής, με αντικείμενο τη διερεύνηση των ευθυνών των αρμοδίων, του προσδιορισμού της ζημίας που έχει ήδη προκληθεί, καθώς και για να καθοριστούν τα μέτρα που πρόκειται να λάβει η Κυβέρνηση για την αποφυγή περαιτέρω ζημίας, τόσο στη ΔΕΗ και στην εθνική οικονομία όσο στην ενεργειακή υπόσταση της χώρας μας.
Η πρόταση αυτή θα καταχωρισθεί στα Πρακτικά της σημερινής συνεδριάσεως, θα τυπωθεί, θα διανεμηθεί στους κυρίους Βουλευτές και θα συζητηθεί σε ημέρα κοινοβουλευτικού ελέγχου με τη διαδικασία της γενικευμένης επερώτησης, όπως προβλέπει ο Κανονισμός.
(Η προαναφερθείσα πρόταση έχει ως εξής:
"Προς τον Πρόεδρο της Βουλής των Ελλήνων
Κύριο Απόστολο Κακλαμάνη 
ΠΡΟΤΑΣΗ ΓΙΑ ΤΗ ΣΥΣΤΑΣΗ ΕΞΕΤΑΣΤΙΚΗΣ ΕΠΙΤΡΟΠΗΣ
(κατά τις διατάξεις των άρθρων 144 επ. του Κανονισμού της Βουλής)
Η Νέα Δημοκρατία, την περίοδο '90-'93, έχοντας διαπιστώσει τη σπουδαιότητα κατασκευής της Λιγνιτικής μονάδας της 
 

  



Σελίδα 10395 
Φλώρινας, ενέταξε αυτή στο αναπτυξιακό πρόγραμμα της ΔΕΗ, χωροθέτησε τη θέση του εργοστασίου και προώθησε τις απαραίτητες απαλλοτριώσεις. Επιμένει και σήμερα ότι είναι ένα έργο σημαντικότατο για την Οικονομία της πολύπαθης περιοχής της Φλώρινας, την Εθνική Οικονομία και το αναπτυξιακό πρόγραμμα της ΔΕΗ
'Ομως, η απ' ευθείας ανάθεση της κατασκευής του έργου εκ μέρους της Κυβέρνησης έχει προκαλέσει τεράστια ερωτηματικά, τα οποία δημιουργούν μείζον ζήτημα. 
Με δεδομένη την παραπάνω διαπίστωση και μετά την αιφνίδια υπαναχώρηση της Κυβέρνησης από τη δέσμευση, που η ίδια ανέλαβε, να συζητηθεί το όλο ζήτημα στη Βουλή, ζητήσαμε, κατ' εφαρμογή των διατάξεων του άρΘρου 41Α του Κανονισμού της Βουλής, την ακρόαση της κ. Υπουργού Ανάπτυξης και στελεχών της ΔΕΗ, προκειμένου να δοθούν απαντήσεις σε ερωτηματικά που αφορούν τόσο θέματα διαφάνειας, κατά την ανάθεση του ως άνω έργου, όσο και θέματα που έχουν σχέση προς το ανταγωνιστικό του τιμήματος που καθορίστηκε στη σύμβαση, όπως ο Νόμος επέβαλε, καθώς και προς τη βιωσιμότητα του έργου.
Η όλη ακροαματική διαδικασία όμως, αντί να δώσει απαντήσεις, δημιούργησε περισσότερα ερωτηματικά, ανέδειξε τις τεράστιες ευθύνες της Κυβέρνησης και δημιούργησε την υπόνοια κακής διαχείρισης του Δημοσίου χρήματος, με αποτέλεσμα να υποθηκεύεται έτσι η μελλοντική πορεία της ΔΕΗ και να επιβαρύγεται ο καταναλωτής, δηλαδή όλος ο Ελληνικός λαός.
Κατόπιν τούτου θεωρήσαμε απαραίτητο η Εθνική Αντιπροσωπεία να επαναδιατυπώσει τα προκύψαντα ερωτηματικά. Γι' αυτό ζητήσαμε να συζητηθεί στην Ολομέλεια της Βουλής, κατά προτεραιότητα.
'Ομως και τη συζήτηση στην Ολομέλεια της Βουλής πειστικές απαντήσεις δεν εδόθησαν, αντίθετα νεότερα στοιχεία, που είδαν το φως της δημοσιότητας, ενίσχυσαν τις υποψίες μας για την ύπαρξη τεραστίων ευθυνών, με τα προαναφερθέντα δυσμενή για την Εθνική Οικονομία και τη μελλοντική πορεία της ΔΕΗ αποτελέσματα.
Συγκεκριμένα:
Η τροποποίηση της συμφωνίας του προσαρτήματος της 1.7.1993, που προέβλεπε την κατασκευή εργοστασίου ηλεκτροπαραγωγής με το σύστημα Β.Ο.Ο., καθορισμένης ανώτατης τιμής διάθεσης ηλεκτρικής ενέργειας, δια του Πρωτοκόλλου της 19.12.1994, που καθόρισε την κατασκευή με απ' ευθείας ανάθεση ενός ατμοηλεκτρικού σταθμού παραγωγής ηλεκτρικής ενέργειας στην περιοχή της Φλώρινας, ισχύος περίπου 300 ΜW με σύστημα αποθείωσης και δυνατότητα τηλεθέρμανσης και επίσης με απ'ευθείας ανάθεση τη μελέτη, προμήθεια, εγκατάσταση και θέση σε λειτουργία του μηχανολογικού και ηλεκτρολογικού εξοπλισμού των υδροηλεκτρικών σταθμών Συκιάς και Πευκοφύτου, που κυρώθηκε με το ν.2299/1995, επέβαλε όπως "η σχετική σύμβαση υπογραφεί υπό ανταγωνιστικούς όρους".
Η ψήφιση του ως άνω Νόμου όμως στηρίχτηκε στο τίμημα, το οποίο προσδιόρισε ο τότε Υπουργός Βιομηχανίας και σημερινός Πρωθυπουργός κ. Σημίτης, .σε 125 δισ. για όλα τα εις το Πρωτόκολλο προσδιοριζόμενα και προαναφερθέντα έργα. Το τίμημα ήταν το ουσιώδες στοιχείο που έθεσε υπ' όψη της Βουλής ο τότε Υπουργός Βιομηχανίας, προκειμένου αυτή να αποφασίσει, μια που αποτελούσε το κύριο επιχείρημα για την ωφελιμότητα της τροποποίησης της συμφωνίας.
Το τίμημα που προσδιόρισε κατά τη συζήτηση στη Βουλή ο τότε Υπουργός Βιομηχανίας το γνώριζε, όπως προκύπτει από καταγγελίες Διευθυντών της Δ.Ε.Η., ιδίως του τότε Διευθυντού της αρμόδιας Διεύθυνσης Προγραμματισμού, από μελέτη που η ως άνω Διεύθυνση είχε εκπονήσει το 1993 σύμφωνα με την οποία το κόστος του λιγνιτικού σταθμού, σε τιμές Φεβρουαρίου 1997, ημερομηνία υπογραφής της σύμβασης, προσδιορίστηκε στα 140 δισ. δραχμές.
'Ομως με την υπογραφείσα σύμβαση, που προβλέπει εργολαβικό αντάλλαγμα ύψους 179,5 δισ. και με την προσθήκη του κόστους των έργων που απαιτούνται και δεν έχουν περιληφθεί σ'αυτή, το συνολικό κόστος των έργων για τη Φλώρινα θα ανέλθει τουλάχιστον στα 214 δισ. Αν τώρα, στο παραπάνω ποσό προστεθεί η δαπάνη των 50 δισ. που δαπανήθηκε για τα φράγματα, τότε, αντί του προσδιορισθέντος από τον τότε Υπουργό Βιομηχανίας στη Βουλή ποσού των 125 δισ., η συνολική δαπάνη θα ανέλθει σε 264 δισ. δρχ. Διαφορά η οποία επικαιροποιούμενη δημιουργεί υπερτίμημα τουλάχιστον 64 δισ. δραχμών.
Επιπλέον αυτών, με δεδομένη την προσδιορισθείσα ελάχιστη δαπάνη κατασκευής του έργου, εκείνη των 214 δισ. δρχ., η προκύπτουσα τιμή της κιλοβατώρας που θα παρχθεί, σύμφωνα με υπάρχοντα στοιχεία, θα υπερβαίνει τις 20 δρχ., με αποτέλεσμα η ΔΕΗ να επιβαρύνεται με ζημία 10 δισ. ετησίως.
Κατόπιν των ανωτέρω, επειδή:
Η υποθήκευση της ύπαρξης της ΔΕΗ και η Κυβερνητική πολιτική στον τομέα της Ενέργειας αποτελούν μείζον ζήτημα Δημοσίου συμφέροντος που σχετίζεται άμεσα με τη γενικότερη πορεία της Εθνικής Οικονομίας, ΖΗΤΟΥΜΕ
τη σύσταστη Εξεταστικής Επιτροπής κατά τις διατάξεις των άρΘρων 144 επί του Κανονισμού της Βουλής, με αντικείμενο τη διερεύνηση των ευθυνών των αρμοδίων, του προσδιορισμού της ζημίας που έχει ήδη προκληθεί, καθώς και για να καθορισθούν τα μέτρα που πρόκειται να λάβει η Κυβέρνηση για την αποφυγή περαιτέρω ζημίας, τόσο στη ΔΕΗ και στην Εθνική Οικονομία όσο στην Ενεργειακή υπόσταστη της Χώρας μας.
Οι αιτούντες Βουλευτές:
Κ. ΚΑΡΑΜΑΝΛΗΣ
Μ. ΕΒΕΡΤ
Σ. ΔΗΜΑΣ
Γ. ΚΕΦΑΛΟΓΙΑΝΝΗΣ
Δ. ΣΙΟΥΦΑΣ
Ι. ΒΑΡΒΙΤΣΙΩΤΗΣ
Γ. ΑΛΟΓΟΣΚΟΥΦΗΣ
Β. ΜΕΪΜΑΡΑΚΗΣ
Α. ΚΑΡΑΜΑΝΛΗΣ
Σ. ΤΣΙΤΟΥΡΙΔΗΣ
Α. ΝΑΚΟΣ
Μ. ΛΙΑΠΗΣ
Π. ΠΑΥΛΟΠΟΥΛΟΣ
Α. ΜΠΕΝΑΚΗ
Β. ΜΙΧΑΛΟΛΙΑΚΟΣ
Ν. ΜΠΑΚΟΓΙΑΝΝΗ
Α. ΔΑΒΑΚΗΣ
Γ. ΣΑΛΑΓΚΟΥΔΗΣ
Σ. ΠΑΠΑΔΟΠΟΥΛΟΣ
Θ. ΛΕΟΝΤΑΡΙΔΗΣ
Γ. ΚΑΡΑΣΜΑΝΗΣ
Γ. ΟΡΦΑΝΟΣ
Μ. ΑΚΗΦΟΓΛΟΥ
Θ. ΔΗΜΟΣΧΑΚΗΣ
Α. ΒΑΡΙΝΟΣ
Κ. ΣΗΜΑΙΟΦΟΡΙΔΗΣ
Α. ΚΑΡΑΜΑΡΙΟΣ
Β. ΠΑΠΠΑΣ
Θ. ΣΚΡΕΚΑΣ
Ι. ΧΩΜΑΤΑΣ
Π. ΣΚΑΝΔΑΛΑΚΗΣ
Λ. ΠΑΠΑΓΕΩΡΓΟΠΟΥΛΟΣ
Ν. ΤΣΙΑΡΤΣΙΩΝΗΣ
Ε. ΠΟΛΥΖΟΣ
Ι. ΤΖΩΑΝΝΟΣ
Π. ΦΟΥΝΤΟΥΚΙΔΟΥ
Ν. ΠΑΠΑΦΙΛΙΠΠΟΥ
Α. ΓΙΑΝΝΟΠΟΥΛΟΣ
Ε. ΧΑΪΤΙΔΗΣ
Γ. ΤΖΙΤΖΙΚΩΣΤΑΣ
Χ. ΜΑΡΚΟΓΙΑΝΝΑΚΗΣ
Γ. ΚΑΛΑΝΤΖΗΣ
Ι. ΠΑΠΑΔΗΜΟΠΟΥΛΟΣ
 

  
 Σελίδα 10396 
Β. ΣΩΤΗΡΟΠΟΥΛΟΣ
Σ. ΣΠΥΡΟΥ
Θ. ΠΑΣΣΑΛΙΔΗΣ
Δ. ΚΩΣΤΟΠΟΥΛΟΣ
Ε. ΖΑΦΕΙΡΟΠΟΥΛΟΣ
Α. ΡΕΓΚΟΥΖΑΣ
Ν. ΚΑΤΣΑΡΟΣ
Λ. ΛΥΜΠΕΡΑΚΙΔΗΣ
Γ. ΑΛΕΞΟΠΟΥΛΟΣ
Π. ΜΕΛΑΣ
Α. ΝΕΡΑΝΤΖΗΣ
Α. ΚΑΡΑΓΙΑΝΝΗΣ
Σ. ΣΠΗΛΙΩΤΟΠΟΥΛΟΣ
Ι. ΛΑΜΠΡΟΠΟΥΛΟΣ
Α. ΠΑΝΑΓΙΩΤΟΠΟΥΛΟΣ
Ε. ΠΑΠΑΝΙΚΟΛΑΟΥ
Α. ΚΟΝΤΑΞΗΣ
Λ. ΚΟΥΡΗΣ
Χ. ΒΥΖΟΒΙΤΗΣ
Ν. ΑΝΑΣΤΑΣΟΠΟΥΛΟΣ
Ε. ΠΑΠΑΔΗΜΗΤΡΙΟΥ
Γ. ΠΑΝΑΓΙΩΤΟΠΟΥΛΟΣ
Τ. ΤΖΑΝΝΕΤΑΚΗΣ
Γ. ΣΟΥΡΛΑΣ
Α. ΧΕΙΜΑΡΑΣ
Θ. ΚΑΣΣΙΜΗΣ
Π. ΛΟΥΚΑΚΟΣ
Α. ΠΑΠΑΔΟΓΓΟΝΑΣ
Γ. ΓΙΑΚΟΥΜΑΤΟΣ
Ν. ΓΚΕΛΕΣΤΑΘΗΣ
Π. ΜΟΛΥΒΙΑΤΗΣ
Τ. ΜΠΕΛΛΟΣ
Β. ΓΙΟΒΑΝΟΥΔΑΣ
Π. ΨΩΜΙΑΔΗΣ
Α. ΜΠΡΑΤΑΚΟΣ
Α. ΣΤΑΥΡΟΥ
Ν. ΝΙΚΟΛΟΠΟΥΛΟΣ
Θ. ΚΑΤΣΙΚΗΣ
Α. ΦΟΥΣΑΣ").

ΠΡΟΕΔΡΕΥΩΝ (Λουκάς Αποστολίδης): Επίσης, οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Εργασίας και Κοινωνικών Ασφαλίσεων και Πολιτισμού, κατέθεσαν σχέδιο νόμου: "Σύσταση εταιρειών για την οργάνωση καλλιτεχνικών εκδηλώσεων και για τη διαχείριση της περιουσίας του ΕΟΤ, σύσταση εθνικού συμβουλίου τουρισμού και τροποποιήσεις της νομοθεσίας για τον τουρισμό".
Παραπέμπεται στην αρμόδια Διαρκή Επιτροπή.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 16.31' λύεται η συνεδρίαση για αύριο, ημέρα Παρασκευή 12 Ιουνίου 1998 και ώρα 10.00', με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως Βουλευτών της Νέας Δημοκρατίας προς τον Υπουργό Οικονομικών, σύμφωνα με την ημερήσια διάταξη.


Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ


