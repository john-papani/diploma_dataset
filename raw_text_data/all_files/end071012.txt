ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΙΑ΄
Παρασκευή 12 Οκτωβρίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας του Βουλευτή κ. Κ. Γεροντόπουλου. σελ.
2. Ανακοινώνεται ότι τη συνεδρίαση παρακολουθούν μαθητές, από το 107ο Δημοτικό Σχολείο Αθηνών και τα εκπαιδευτήρια Διαμαντοπούλου. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Ανακοίνωση του δελτίου επικαίρων ερωτήσεων της Δευτέρας 15 Οκτωβρίου 2007. σελ.
4. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης,
i) σχετικά με την κατασκευή του νέου Νοσοκομείου Χαλκίδας κ.λπ. σελ.
ii) σχετικά με τη στελέχωση των χειρουργείων και της Μονάδας Αυξημένης Φροντίδας στο Νοσοκομείο ΜΕΤΑΞΑ. Σελ.
β) Προς τον Υπουργό Απασχόλησης και Κοινωνικής Προστασίας, σχετικά με την επαγγελματική και συνταξιοδοτική αποκατάσταση των σταφιδεργατών του Νομού Ηρακλείου κ.λπ. σελ.
γ) Προς τον Υπουργό Εσωτερικών, σχετικά με την ολοκληρωμένη διαχείριση των απορριμμάτων στο Νομό Κέρκυρας, την αποκατάσταση της περιοχής Τεμπλονίου κ.λπ. σελ.
δ) Προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας των ερυθρών ελαφιών της Πάρνηθας κ.λπ. σελ.
ε) Προς τον Υπουργό Εθνικής Άμυνας, σχετικά με δημοσιεύματα του Τύπου αναφερόμενα στη ματαίωση της διακλαδικής στρατιωτικής άσκησης «ΠΑΡΜΕΝΙΩΝ». σελ.
στ) Προς τον Υπουργό Εθνικής Παιδείας και Θρησκευμάτων, σχετικά με την παρουσίαση των γενετικά τροποποιημένων προϊόντων μέσα από το βιβλίο Βιολογίας της Γ΄ Γυμνασίου κ.λπ. σελ.

Γ. ΝΟΜΟΘΕΤΙΚΗ ΕΡΓΑΣΙΑ

ΚΑΤΑΘΕΣΗ ΣΧΕΔΙΟΥ ΝΟΜΟΥ
Οι Υπουργοί Εξωτερικών και Οικονομίας και Οικονομικών, κατέθεσαν σχέδιο νόμου «Κύρωση των Συμφωνιών Παράτασης των Προγραμμάτων Αναπτυξιακής Συνεργασίας 2002-2006 για μία περαιτέρω πενταετή περίοδο 2007-2011 δι΄ ανταλλαγής ρηματικών διακοινώσεων μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας, της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σερβίας, της Κυβέρνησης της Ελληνικής Δημοκρατίας και της Κυβέρνησης της Ρουμανίας». σελ.


ΟΜΙΛΗΤΕΣ
Επί των επικαίρων ερωτήσεων:
ΓΕΩΡΓΙΑΔΗΣ Σ. σελ.
ΚΑΛΑΝΤΖΑΚΟΥ Σ. σελ.
ΚΕΔΙΚΟΓΛΟΥ Σ. σελ.
ΚΙΛΤΙΔΗΣ Σ. σελ.
ΚΟΥΡΑΚΗΣ Α. σελ.
ΛΕΒΕΝΤΗΣ Α. σελ.
ΛΥΚΟΥΡΕΝΤΖΟΣ Α. σελ.
ΝΑΚΟΣ Α. σελ.
ΠΑΠΑΓΕΩΡΓΙΟΥ Γ.(Ν. Άρτας) σελ.
ΠΑΝΤΕΛΑΚΗ Ε. σελ.
ΣΚΟΥΛΑΣ Ι. σελ.
ΣΟΥΡΛΑΣ Γ. σελ.
ΤΑΣΟΥΛΑΣ Κ. σελ.
ΧΑΡΑΛΑΜΠΟΥΣ Χ. σελ.


      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΙΑ΄
      Παρασκευή 12 Οκτωβρίου 2007
      Αθήνα, σήμερα στις 12 Οκτωβρίου 2007, ημέρα Παρασκευή και ώρα 10.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από το Γραμματέα της Βουλής κ. Χρήστο Σταϊκούρα, Βουλευτή Φθιώτιδας, τα εξής:
      ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η Ένωση Αστυνομικών Υπαλλήλων Ζακύνθου ζητεί την αναδιοργάνωση των υπηρεσιών της Αστυνομικής Διεύθυνσης  Ζακύνθου.
2) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Δήμος Πλατανιά Νομού Χανίων ζητεί τη σύνταξη πολεοδομικής μελέτης και πράξη εφαρμογής του Δημοτικού Διαμερίσματος Πλατανιά.
3) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Νομάρχης Φθιώτιδος ζητεί την άμεση ίδρυση του νεοπροταθέντος τμήματος του Πανεπιστημίου Στερεάς Ελλάδας.
4) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία ο Φαρμακευτικός Σύλλογος Αχαΐας ζητεί την τροποποίηση διάταξης που αφορά στις μεταφορές φαρμακείων εντός των ορίων των Καποδιστριακών Δήμων.
5) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ο Σύλλογος Νεφροπαθών Νομού Λακωνίας ζητεί να ληφθούν τα απαραίτητα μέτρα για τη διασφάλιση της εύρυθμης λειτουργίας της Μονάδας Τεχνητού Νεφρού του Γενικού Νοσοκομείου Σπάρτης.
6) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία το Επιμελητήριο Ηρακλείου ζητεί την πάταξη της εγκληματικότητας στην Κρήτη.
7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Συνταξιούχων Εμπόρων Δυτικής Κρήτης διαμαρτύρεται για την εκποίηση ομολόγων και μετοχών του Ο.Α.Ε.Ε..
8) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία το Σωματείο Συμβασιούχων Χειριστών Ανυψωτικών Μηχανημάτων Ολυμπιακής Αεροπορίας ζητεί την εξασφάλιση των θέσεων εργασίας των μελών του.
9) Ο Βουλευτής Λαρίσης κ. ΚΩΝΣΤΑΝΤΙΝΟΣ ΑΓΟΡΑΣΤΟΣ κατέθεσε αναφορά με την οποία ο Αγροτικός Συνεταιρισμός Παραγωγών Καπνών Πούρων Δήμου Ποταμιάς Λάρισας «Η ΠΟΤΑΜΙΑ» ζητεί να συμπεριληφθούν τα καπνά πούρων στην υπ’ αριθμ. 313056/10.9.2007 Κ.Υ.Α..
10) Οι Βουλευτές Λέσβου και Β΄ Αθηνών κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΜΑΥΡΙΚΟΣ αντίστοιχα, κατέθεσαν αναφορά με την οποία το Εργατικό Κέντρο Σάμου ζητεί την επίλυση του θέματος της ηλεκτροδότησης των νησιών που αποτελούν το Νομό Σάμου.
11) Οι Βουλευτές Ιωαννίνων και Κερκύρας κύριοι ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ και ΧΑΡΑΛΑΜΠΟΣ ΧΑΡΑΛΑΜΠΟΥΣ αντίστοιχα, κατέθεσαν αναφορά με την οποία ο Δήμαρχος Ανατολικού Ζαγορίου Νομού Ιωαννίνων ζητεί να μη καταργηθεί το δρομολόγιο Ιωάννινα – Ελατοχώρι – Μακρίνο του Κ.Τ.Ε.Λ..
12) Οι Βουλευτές Ιωαννίνων και Κερκύρας κύριοι ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ και ΧΑΡΑΛΑΜΠΟΣ ΧΑΡΑΛΑΜΠΟΥΣ αντίστοιχα, κατέθεσαν αναφορά με την οποία ο Δήμαρχος Ανατολικού Ζαγορίου Νομού Ιωαννίνων ζητεί να βελτιωθεί η βατότητα της 41ης επαρχιακής οδού.
13) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ αντίστοιχα, κατέθεσαν αναφορά με την οποία ο Σύλλογος Εργαζομένων Ιδρύματος Προστασίας Τυφλών Β.Ε. «Ο ΗΛΙΟΣ» ζητεί να ολοκληρωθούν οι διαδικασίες δημοσιοποίησης της Σχολής Τυφλών Β.Ε..
14) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμος Βώλακος Νομού Ηλείας ζητεί να περιληφθεί στους πυρόπληκτους Δήμους.
15) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Δήμαρχος Βεγορίτιδας διαμαρτύρεται για τη μεταβίβαση λόγω ανταλλαγής, από το Δημόσιο στην Ιερά Μονή Βατοπεδίου, έκτασης στο Δημοτικό Διαμέρισμα Αγίου Αθανασίου Πέλλης.
16) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Σύλλογος Ελαιοτριβέων Νομού Ηλείας ζητεί την οικονομική και γενικότερη υποστήριξη των ελαιουργείων του Νομού Ηλείας για την αποκατάσταση της εύρυθμης λειτουργίας τους.
17) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας με το οποίο προτείνεται να ονομαστεί «Δομίνικος Θεοτοκόπουλος – Ελ Γκρέκο» το νέο αεροδρόμιο της Κρήτης, στο Καστέλι Πεδιάδος.
18) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας  το οποίο αναφέρεται στην κάλυψη διοικητικής θέσης στο Ε.Κ.Α.Β. Ηρακλείου Κρήτης.).
      ΠΡΟΕΔΡΕΥΟΥΣΑ (Έλσα Παπαδημητρίου): Έχω την τιμή να ανακοινώσω στο Σώμα ότι οι Υπουργοί Εξωτερικών και Οικονομίας και Οικονομικών, κατέθεσαν σχέδιο νόμου «Κύρωση των Συμφωνιών Παράτασης των Προγραμμάτων Αναπτυξιακής Συνεργασίας 2002-2006 για μία περαιτέρω πενταετή περίοδο 2007-2011 δι’ ανταλλαγής ρηματικών διακοινώσεων μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας, της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης, της Κυβέρνησης της Ελληνικής Δημοκρατίας και της Δημοκρατίας του Μαυροβουνίου, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σερβίας, της Κυβέρνησης της Ελληνικής Δημοκρατίας και της Κυβέρνησης της Ρουμανίας».
      Παραπέμπεται στην αρμόδια Διαρκή Επιτροπή.
      Κύριοι συνάδελφοι, ο Βουλευτής κ. Κυριάκος Γεροντόπουλος ζητεί ολιγοήμερη άδεια απουσίας του στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς, η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 15 Οκτωβρίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1.Η με αριθμό 26/8-10-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Μαγκριώτη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων αντιμετώπισης της ρύπανσης του Θερμαϊκού κόλπου.
      2.Η με αριθμό 44/9-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Ζιώγα προς τους Υπουργούς Αγροτικής Ανάπτυξης και Τροφίμων και Ανάπτυξης, σχετικά με την εφαρμογή του νέου κανονισμού για τη ζάχαρη κ.λπ..
      3.Η με αριθμό 47/9-10-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Εσωτερικών, σχετικά με τη λήψη μέτρων εξανθρωπισμού των καταυλισμών των αθιγγάνων κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 4 του Κανονισμού της Βουλής)
      1.Η με αριθμό 25/8-10-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Σπηλιόπουλου προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, σχετικά με την κήρυξη του Νομού Αχαΐας ως πυρόπληκτης ζώνης κ.λπ..
      2.Η με αριθμό 43/9-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Κωνσταντίνου Αλυσανδράκη προς τον Υπουργό Εθνικής Παιδείας και Θρησκευμάτων, σχετικά με τις ελλείψεις εκπαιδευτικών σε όλες τις βαθμίδες της εκπαίδευσης κ.λπ..
      3.Η με αριθμό 49/9-10-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Θεοδώρου Δρίτσα προς τον Υπουργό Πολιτισμού, σχετικά με την υλοποίηση του προγράμματος αναβάθμισης των βασικών υποδομών στον τομέα του πολιτισμού στον Πειραιά.
    ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου:
    Πρώτη είναι η με αριθμό 39/9.10.2007 επίκαιρη ερώτηση του Βουλευτή της Νέας Δημοκρατίας κ. Σίμου Κεδίκογλου προς τον Υπουργό Υγείας και Κοινωνικής Αλληλεγγύης, σχετικά με την κατασκευή του νέου Νοσοκομείου Χαλκίδας κ.λπ..
    Η επίκαιρη ερώτηση του κ. Κεδίκογλου έχει ως εξής:
    «Ανακοινώθηκε προσφάτως η τελική σύνθεση του κτηριολογικού προγράμματος, η αποπεράτωση της οριστικής μελέτης όλων των έργων, καθώς και η  οριστικοποίηση του προϋπολογισμού του Νοσοκομείου Χαλκίδας. Αναμένεται η έκδοση της απόφασης αναπροσαρμογής της πίστωσης για την κατασκευή.
    Ερωτάται ο κύριος Υπουργός Υγείας και παρακαλείται να πληροφορήσει το Σώμα:
    α) Για τη διάθεση της πίστωσης προς κατασκευή του έργου. 
    β) Πότε προβλέπεται δημοσίευση της διακήρυξης της δημοπρασίας για την ανάδειξη του αναδόχου. 
    γ) Ποιος είναι ο προβλεπόμενος χρόνος έναρξης και αποπεράτωσης του έργου;»
    Στην επίκαιρη ερώτηση του κ. Κεδίκογλου θα απαντήσεις ο Υφυπουργός Υγείας και Κοινωνικής Αλληλεγγύης κ. Παπαγεωργίου.
    Κύριε Υπουργέ, έχετε το λόγο για τρία λεπτά.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε.
    Θα έλεγα πως σε μια εποχή, που η πολιτική, ιδιαίτερα στο χώρο της υγείας, θα πρέπει να παρακολουθεί από πολύ κοντά τις ραγδαίες εξελίξεις και να προσπαθεί να  τις ενσωματώσει, αλλά και να τις εναρμονίσει με τις ανάγκες του κοινωνικού συνόλου, τις οποίες άλλωστε έχει και υποχρέωση να υπηρετεί, ο εκσυγχρονισμός των υποδομών, η δημιουργία νέων υποδομών, η προσαρμογή στα νέα δεδομένα αποτελούσαν και αποτελούν για τη νέα τετραετία, για την Κυβέρνηση θέμα πρώτης προτεραιότητας. Επομένως, δεν μπορούσε να είναι έξω από τις προτεραιότητες της Κυβέρνησης και η κατασκευή του νέου Νοσοκομείου στη Χαλκίδα. 
    Το νέο Νοσοκομείο της Χαλκίδας, κύριε συνάδελφε, όπως ξέρετε καλύτερα από μένα, δεν είναι καινούργιο θέμα. Είναι μια ιστορία παλιά, ίσως των τελευταίων δεκαπέντε χρόνων και έχει απασχολήσει πάρα πολλές φορές την Αίθουσα της Εθνικής Αντιπροσωπείας. Μάλιστα, θα πω ότι απετέλεσε και προσφιλές αντικείμενο για τα προεκλογικά μπαλκόνια των προηγούμενων κυβερνήσεων. Εξαγγέλθηκε, κατασκευάστηκε, αλλά ακόμα δεν ξεκίνησε. 
    Ξεκινάει το 2001 με την παραχώρηση, από την πλευρά του Υπουργείου Εθνικής Αμύνης και μια κοινή υπουργική απόφαση των Υπουργών Εθνικής Άμυνας και Εθνικής Οικονομίας, μιας έκτασης περίπου σαράντα οκτώ στρεμμάτων, με στόχο να κατασκευαστεί το νέο Νοσοκομείο. Η έκταση σαφέστατα και δεν επαρκούσε και με μία μεταγενέστερη κοινή υπουργική απόφαση των Υπουργών Εθνικής Άμυνας και Οικονομίας παραχωρούνται άλλα εκατόν πενήντα δύο στρέμματα -σύνολο διακόσια- από το παλαιό πεδίο βολής της περιοχής, ώστε να κατασκευαστεί το νέο Νοσοκομείο. 
    Ενδιάμεσα, ανατίθεται στη Δ.ΕΠ.ΑΝ.Ο.Μ. η μελέτη και η κατασκευή και των κτηριακών εγκαταστάσεων, αλλά και του εξοπλισμού του νέου Νοσοκομείου μ’ έναν προϋπολογισμό περίπου 48.000.000 ευρώ. Καθυστερούν όλες αυτές οι διαδικασίες και παρεμβάλλεται το 2003 περίπου και η Αρχαιολογική Υπηρεσία ζητά να κάνει τομές στην επιφάνεια του οικοπέδου, επειδή υπήρχαν –και αυτό απεδείχθη- σημαντικά ευρήματα, λείψανα αρχαιολογικά της κλασικής περιόδου. Αυτή η διαδικασία γνωστή, χρονοβόρα, χωρίς ιδιαίτερες πιστώσεις δημιουργεί ένα τεράστιο πρόβλημα στην όλη διαδικασία. 
    Το 2006 το  πρόβλημα μπαίνει στην τελική του ευθεία –αποτελούσε και δέσμευση του Πρωθυπουργού κατά την επίσκεψή του στη Χαλκίδα- και έτσι δίνεται εντολή να ολοκληρωθεί η διαδικασία από πλευράς Υπουργείου Πολιτισμού, το Κεντρικό Αρχαιολογικό Συμβούλιο να επικυρώσει τη νέα μελέτη την οποία έχει διαταχθεί να κάνει η Δ.ΕΠ.ΑΝ.Ο.Μ. –και αυτό γίνεται- και να παραχωρηθεί μια έκταση έξι περίπου στρεμμάτων, ώστε να αναδειχθούν μελλοντικά και τα αρχαιολογικά ευρήματα. 
      Έτσι, αναπροσαρμόζεται η μελέτη, η οποία ανέρχεται πλέον στο ύψος των 68.000.000 ευρώ περίπου και περιλαμβάνει, για τις μεν κτηριακές εγκαταστάσεις το ποσό των 47.000.000 ευρώ, μαζί με τον Φ.Π.Α. και τις συμπληρωματικές εργασίες 48.370.000 ευρώ, για τον ξενοδοχειακό εξοπλισμό 19.830.000 ευρώ και για την ανάδειξη των αρχαιοτήτων περίπου 700.000 ευρώ. Όλα αυτά έχουν αποσταλεί ήδη. Η νέα προσαρμοσμένη μελέτη, έχει σταλεί στο Υπουργείο Υγείας και αυτές τις μέρες πρόκειται να υπογραφεί η καινούρια απόφαση του Υπουργού Υγείας, η οποία θα δίνει το πράσινο φως για τη δημοπράτηση του νέου Νοσοκομείου της Χαλκίδας, ώστε να ικανοποιηθεί ένα, όχι μόνο πανευβοϊκό αίτημα, θα έλεγα, αλλά και της ευρύτερης περιοχής, αφού είναι γνωστό ότι το Νοσοκομείο Χαλκίδας εξυπηρετεί ένα μεγάλο τμήμα του πληθυσμού και της Βοιωτίας και της Αττικής. 
      Το χρονοδιάγραμμα είναι συγκεκριμένο και θα έλεγα ότι από την υπογραφή της νέας υπουργικής απόφασης, η οποία θα γίνει τις αμέσως προσεχείς μέρες, θέλουμε δύο περίπου μήνες για τη διαδικασία της δημοπράτησης, θέλουμε έναν περίπου μήνα για τον προσυμβατικό λεγόμενο έλεγχο από το Ελεγκτικό Συνέδριο, μιας και το έργο είναι πάνω από ένα ορισμένο ύψος και από εκεί και πέρα έναν ακόμα μήνα για την υπογραφή της σύμβασης και την έναρξη της κατασκευής του νέου έργου. 
      Άρα, είμαστε μέσα σ’ αυτά που και ο Πρωθυπουργός είχε εξαγγείλει, αλλά και ο Υπουργός Υγείας στην πρόσφατη επίσκεψή του στη Χαλκίδα, ότι περί τα τέλη του 2007 θα έχει ξεκινήσει και θα είναι γεγονός η κατασκευή του νέου Νοσοκομείου της Χαλκίδας. 
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Κύριε Κεδίκογλου, έχετε το λόγο για δύο λεπτά. 
      ΣΥΜΕΩΝ ΚΕΔΙΚΟΓΛΟΥ: Ευχαριστώ, κυρία Πρόεδρε. 
      Κύριε Υπουργέ, σας ευχαριστώ, όπως σας ευχαριστούν και χιλιάδες συμπατριώτες μου. Πραγματικά, το Νοσοκομείο της Χαλκίδας είναι μία ανοικτή πληγή εδώ και δεκαπέντε χρόνια, όπως σωστά είπατε, και περιμένουμε με πολύ μεγάλη ανακούφιση την υπογραφή της σύμβασης για τη δημοπράτηση. 
      Επειδή όμως η γεωμορφολογία της Εύβοιας είναι τέτοια, που δεν αρκεί μόνο το Νοσοκομείο της Χαλκίδας, θα μου επιτρέψετε με την ευκαιρία αυτή να ζητήσω να σκύψετε και πάνω από το ζήτημα του Κέντρου Υγείας της Ιστιαίας. Έχει εγκριθεί ένα ποσό της τάξης του 1.580.000 ευρώ για την αναβάθμιση και την επέκτασή του. Η Βόρεια Εύβοια είναι μία περιοχή που απομονώνεται εύκολα και χρειάζεται και εμπλουτισμός του Κέντρου Υγείας με ιατρικές ειδικότητες. 
      Επειδή μιλάμε για μια περιοχή σαν την Εύβοια, που μοιάζει και με τη δική σας περιφέρεια, κύριε Υπουργέ, δηλαδή υπάρχουν απομονωμένα χωριά, θέλω να δείτε το πρόβλημα με τους αγροτικούς γιατρούς, γιατί με το που καλούνται για ειδικότητα, έχουν το δικαίωμα να φύγουν από το ιατρείο τους και δημιουργούνται πάρα πολλά προβλήματα, ιδιαίτερα σε ορεινά απομακρυσμένα χωριά. 
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ και για την ταχύτητα. 
      Κύριε Υπουργέ, έχετε το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ. 
      Πράγματι έτσι είναι για το Κέντρο Υγείας Ιστιαίας και θα κάνω και μια αναφορά, μια και το θίξατε, στο θέμα των αγροτικών γιατρών που μας απασχολεί αυτές τις μέρες. Ήδη έχει εγκριθεί η σχετική πίστωση και περιλαμβάνεται μέσα σε ένα πρόγραμμα, από την προηγούμενη χρονιά, πάρα πολύ μεγάλο και αποδεικνύει το ιδιαίτερο ενδιαφέρον της Κυβέρνησης προς την κατεύθυνση της ενίσχυσης των υποδομών. 
      Μου δίνεται η ευκαιρία μέσα στο χρόνο που έχω να πω ότι την προηγούμενη χρονιά επενδύθηκαν προς την κατεύθυνση των υποδομών, τη δημιουργία νέων πτερύγων, τον εκσυγχρονισμό των υπαρχόντων, τον εξοπλισμό με ιατροτεχνικό και ηλεκτρομηχανολογικό εξοπλισμό περί τα 500.000.000 ευρώ. Επιπλέον, επενδύθηκαν άλλα 50.000.000 ευρώ για έργα πληροφορικής και επιπλέον στον τομέα της πρωτοβάθμιας φροντίδας, όπου υπάγονται και τα Κέντρα Υγείας, περισσότερα από 50.000.000 για τον εκσυγχρονισμό και των κτηριακών υποδομών, αλλά και τον εξοπλισμό με νέο, σύγχρονο ιατροτεχνικό εξοπλισμό. Πράγματι, αυτό ισχύει και μέσα από τους νέους πίνακες των ειδικευμένων πλέον ιατρών που θα ενταχθούν στο Εθνικό Σύστημα Υγείας προβλέπουμε θέσεις για το Κέντρο Υγείας Ιστιαίας. Σύντομα θα ανακοινωθούν και θα μπούμε με ταχύτατες διαδικασίες στη διαδικασία προκήρυξης, επιλογής και διορισμού, ώστε να αντιμετωπιστεί το σοβαρό πρόβλημα για τα αγροτικά ιατρεία, το οποίο και εγώ αντιμετωπίζω, αλλά και όλη η Ελλάδα. Το σύστημα –φαίνεται- δεν αποδίδει και σκεπτόμαστε πλέον την αλλαγή. Θα πάμε προς την κατεύθυνση της πλέον συχνής προκήρυξης των αγροτικών ιατρείων. Στην εποχή μου κάθε δεκαπέντε μέρες, κάθε βδομάδα προκηρύσσονταν θέσεις για τα αγροτικά ιατρεία. 
      Δεν ξέρω αν αυτό είναι εφικτό αυτήν τη στιγμή. Πάντως σε πολύ σύντομο χρονικό διάστημα θα προκηρύσσονται θέσεις για τα αγροτικά ιατρεία. Και επιπλέον, σκεπτόμαστε στη θέση κάθε τακτικού να υπάρχει και ένας αναπληρωματικός, ώστε κατά τη στιγμή που αυτός αποχωρεί από το αγροτικό ιατρείο για να συνεχίσει την ειδικότητά του αυτόματα να υπάρχει στη θέση του ένας αναπληρωματικός, ο οποίος θα καλύπτει το μεγάλο κενό που τώρα φθάνει τους τρεις-τέσσερις ίσως και έξι μήνες. 
      ΠΡΟΕΔΡΕΥΟΥΣΑ (Έλσα Παπαδημητρίου): Η δεύτερη με αριθμό 41/9.10.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Μωραϊτη προς τον Υπουργό Εθνικής Παιδείας και Θρησκευμάτων, σχετικά με την αυτονόμηση της Πανεπιστημιακής Σχολής Αγρινίου κ.λπ., διαγράφεται λόγω κωλύματος του κυρίου Βουλευτού.
      Στη θέση της, σύμφωνα με το άρθρο 131 του Κανονισμού, θα συζητηθεί η πρώτη επίκαιρη ερώτηση του δευτέρου κύκλου με αριθμό 40/9.10.2007 του Βουλευτού του Πανελλήνιου Σοσιαλιστικού Κινήματος κ. Ιωάννη Σκουλά, προς τους Υπουργούς Αγροτικής Ανάπτυξης και Τροφίμων και Απασχόλησης και Κοινωνικής Προστασίας, σχετικά με την επαγγελματική και συνταξιοδοτική αποκατάσταση των σταφιδεργατών του Νομού Ηρακλείου κ.λπ..
      Η επίκαιρη ερώτηση του κ. Σκουλά έχει ως εξής:
      «Τα τελευταία τριάντα χρόνια η ετήσια παραγωγή σταφίδας στην Κρήτη έχει μειωθεί δραματικά από τους 120.000 τόνους σε λιγότερους από 3.000 τόνους. Το ίδιο και το ανθρώπινο δυναμικό το οποίο τριάντα χρόνια πριν έφθανε τα 3000 άτομα, ενώ σήμερα είναι μόλις είκοσι οκτώ. Οι είκοσι οκτώ αυτοί σταφιδεργάτες έχουν μηνιαίες αποδοχές 50 ευρώ, (που σύμφωνα με τις μελέτες του Εργατικού Κέντρου Ηρακλείου αναμένεται να πέσουν στα 35 ευρώ το 2008 και στα 20 το 2009). Όπως είναι κατανοητό οι αποδοχές αυτές μόλις και μετά βίας τους επιτρέπουν να διαβιούν την περίοδο που μπορούν να δουλέψουν, ενώ τον υπόλοιπο χρόνο το ταμείο ανεργίας «μεριμνά» για τη διαβίωσή τους.
      Κατόπιν τούτων, ερωτώνται οι αρμόδιοι Υπουργοί:
      Θα αυξήσετε το ταμείο ανεργίας από 100 σε 120 ημερομίσθια το χρόνο και παράλληλα θα μειώσετε τις πραγματοποιηθείσες ημέρες ασφάλισης από 151 σε 101;
      Τι θα κάνετε για τους τρεις της Συνεργατικής άνω των 55 ετών που έχουν 7500 βαρέα και ανθυγιεινά ένσημα ώστε να συνταξιοδοτηθούν πρόωρα και τι για τους υπόλοιπους είκοσι πέντε εργαζομένους ώστε να μοριοδοτηθούν ανάλογα με την ηλικία τους στον Α.Σ.Ε.Π.;»
      Στην επίκαιρη ερώτηση του κ. Μωραΐτη θα απαντήσει η Υφυπουργός Απασχόλησης και Κοινωνικής Προστασίας κ. Καλαντζάκου.
      Κυρία Υφυπουργέ έχετε το λόγο. 
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, κατ’ αρχήν να σας πω ότι συμμερίζομαι ιδιαίτερα την αγωνία σας για τους σταφιδοπαραγωγούς, γιατί και στο Νομό Μεσσηνίας παράγουμε σταφίδα και γνωρίζω από πρώτο χέρι τις δυσκολίες και τα προβλήματα.
    Με την ευκαιρία της ερώτησής σας, θα ήθελα να πω δύο λόγια για την προοπτική της παραγωγής σταφίδας στη χώρα μας. Η Κυβέρνηση έδωσε απάντηση και συμπορεύτηκε με τις εισηγήσεις των οργανώσεων των σταφιδοπαραγωγών της χώρας μας μέσω της πλήρους αποδέσμευσης που πετύχαμε. Αυτό σημαίνει ότι περίπου το 70% του εισοδήματος των παραγωγών διασφαλίζεται. Επιπλέον, αναμένεται σε περιοχές που υπάρχει συγκριτικό πλεονέκτημα όπως είναι η Κρήτη, η Μεσσηνία, η Αχαϊα, η Ηλεία, η Κορινθία και η Κεφαλλονιά, να συνεχίσει να καλλιεργείται η σταφίδα, γιατί η παραγωγή θα ανταποκρίνεται σε ειδικές απαιτήσεις μιας μερίδας καταναλωτών. 
    Εξαιτίας αυτών των αλλαγών αναμένεται να διασωθεί ένα σημαντικό μέρος του κλάδου, το οποίο θα βασίζεται στην ποιότητα. Αυτά τα λέω, γιατί γνωρίζετε πάρα πολύ καλά ότι η παραγωγή ξηρής σταφίδας-σουλτανίνας η οποία εντοπίζεται κατά κύριο λόγο στους Νομούς της Κρήτης και της Κορινθίας, από τους εβδομήντα χιλιάδες έως ογδόντα χιλιάδες τόνους κατά τη δεκαετία του ’80 έχει συρρικνωθεί στις είκοσι χιλιάδες έως δέκα χιλιάδες τόνους ίσως και λιγότερο αυτήν την περίοδο, ως αποτέλεσμα παρατηρούμενων φυσικών καταστροφών, μη επιτυχημένης αναμπέλωσης, ασθενειών, γήρανσης των αμπελώνων και άλλων παραγόντων. 
    Εισερχόμενη τώρα στο συγκεκριμένο ερώτημα, που αφορά τους είκοσι οκτώ σταφιδεργάτες του Ηρακλείου Κρήτης, στους οποίους αναφέρεστε, πρέπει να σας πω ότι, όπως γνωρίζετε, η επιδότηση λόγω ανεργίας των μισθωτών επεξεργασίας σταφίδας μελών της Συνεργατικής Σταφιδεργατών Ηρακλείου Κρήτης ρυθμίζεται από τις διατάξεις του κανονισμού περί ασφαλίσεως ανεργίας των μισθωτών επεξεργασίας σταφίδας με απόφαση του Υπουργού Εργασίας του 1956. Έχει τροποποιηθεί δε με προεδρικό διάταγμα το 1997. 
      Ειδικότερα με τις διατάξεις του άρθρου 1 του προαναφερόμενου Προεδρικού Διατάγματος, το επίδομα ανεργίας δεν δύναται να υπερβαίνει τις 75 ή 100 ημέρες κάθε περίοδο επιδότησης, με την πραγματοποίηση 125 ή 150 τουλάχιστον ημερών εργασίας αντίστοιχα, εντός του προηγούμενου αυτής ημερολογιακού έτους.
      Θα υπογράμμιζα επίσης πως στην παρούσα φάση εξελίσσεται, τόσο στη χώρα μας, όσο και στο πλαίσιο της Ευρωπαϊκής Ένωσης ένας ευρύς διάλογος που αφορά στην αναβάθμιση της κοινωνικής προστασίας των ανέργων, αλλά και της ασφάλειας εργαζομένων με επισφαλείς μορφές εργασίας, όπως είναι η εποχική ή η προσωρινή.
      Οι επιδοματικές μας πολιτικές που αποτελούν έναν σημαντικό δείκτη προστασίας για όσους βάλλονται από τις δυσκολίες στην αγορά εργασίας, βρίσκονται εξ άλλου σε μια διαδικασία ευρύτερης αναμόρφωσης εξορθολογισμού και ενοποίησης. 
      Λόγω και έλλειψης χρόνου στη δευτερολογία μου θα απαντήσω και στα υπόλοιπα ερωτήματα. Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε κυρία Υφυπουργέ. 
      Ο συνάδελφος κ. Σκουλάς έχει το λόγο.
      ΙΩΑΝΝΗΣ ΣΚΟΥΛΑΣ: Ευχαριστώ, κυρία Πρόεδρε. 
      Η Συνεργατική Σταφιδεργατών του Νομού Ηρακλείου ιδρύθηκε το 1925 από πρόσφυγες της Μικράς Ασίας, οι οποίοι κι έφεραν την καλλιέργεια της σουλτανίνας του νομού Ηρακλείου. Για πάνω από ογδόντα χρόνια οι άνθρωποι αυτοί είχαν ως κύρια απασχόληση αυτή την εργασία που ήταν η συγκέντρωση και επεξεργασία της σταφίδας. Υπήρξαν εποχές που υπήρχαν τρεις χιλιάδες εργαζόμενοι, όταν η παραγωγή σταφίδας περνούσε τους εκατόν δέκα χιλιάδες τόνους στο νομό. Η απασχόληση ήταν συνεχής στα περίπου τριάντα σταφιδεργοστάσια από τα οποία έχουν μείνει μόνο τέσσερα αυτήν τη στιγμή στο Νομό Ηρακλείου και τα οποία αυτήν τη στιγμή υπολειτουργούν, ενώ τα μέλη της Συνεργατικής είναι μόνο είκοσι οκτώ.
       Από το 1970 πολύ καλά ξέρουμε την πορεία της σταφίδας, όταν άρχισαν τα προβλήματα της φυλλοξήρας και η μεγάλη παραγωγή μειώθηκε. Όμως αυτήν τη στιγμή το πρόβλημα στο Ηράκλειο είναι πάρα πολύ μεγάλο, διότι η παραγωγή φέτος θα φθάσει μόνο στους δύο χιλιάδες τόνους, από τους οποίους περίπου οι μισοί μεταφέρονται εκτός Κρήτης για επεξεργασία. Και εδώ τονίζω και το αίτημα των παραγωγών για περαιτέρω μείωση του πλαφόν. Οι είκοσι οκτώ αυτοί, λοιπόν, σταφιδεργάτες δεν μπορούν πλέον να επιβιώσουν. Υποφέρουν, βρίσκονται σε οικονομική κατάρρευση, αν λάβουμε μάλιστα υπ’ όψιν ότι και οι αποδοχές αυτήν τη στιγμή είναι 50 ευρώ την εβδομάδα. Αντιμετωπίζουμε λοιπόν το φάσμα της διάλυσης της Συνεργατικής, με κίνδυνο να βρεθούν όλοι αυτοί στο δρόμο, χωρίς να έχουν ούτε τη δυνατότητα οι οικογένειες  να ασφαλιστούν. Τις συγκεκριμένες ερωτήσεις που έβαλα νομίζω ότι μπορεί η Κυβέρνηση να τις δει.
      Τελειώνοντας, θέλω να τονίσω ότι, επιτέλους, θα πρέπει να δημιουργηθεί ένας ξεκάθαρος στρατηγικός σχεδιασμός, τι πρέπει να γίνει με την καλλιέργεια της σταφίδας στην Κρήτη. Εδώ υπάρχει μια μελέτη από τη Νομαρχία Ηρακλείου πέρσι   από το Γεωπονικό Πανεπιστήμιο Αθηνών, το οποίο περιγράφει ότι η καλλιέργεια της σταφίδας εν πάση περιπτώσει μπορεί να επιβιώσει στην Ελλάδα. Πρώτον αυτό. 
      Δεύτερον, επιτέλους να ενισχύσουμε οικονομικά αυτούς τους ανθρώπους, οι οποίοι είναι είκοσι οκτώ οικογένειες. Έχει ξαναγίνει στο παρελθόν με άλλες περιοχές της χώρας, όπως η Νάουσα και νομίζω ότι η Κυβέρνηση θα πρέπει να το δει με λίγη ευαισθησία.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο συνάδελφο.
      Η κυρία Υφυπουργός έχει το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Απαντώντας ακριβώς και στην αγωνία σας για το μέλλον της σταφίδας, ξεκίνησα και την αρχική μου παρέμβαση λέγοντας ότι με όλες τις αλλαγές που θα γίνουν, πράγματι η ποιότητα είναι αυτή που θα διασφαλίσει το μέλλον του προϊόντος και το πρόβλημα το αντιμετωπίζουν όλες οι περιοχές που παράγουν σταφίδα και τις οποίες προανέφερα. 
      Αντιλαμβάνομαι τη δυσκολία που μου περιγράφετε και τη δυσκολία των είκοσι οκτώ αυτών σταφιδεργατών που βλέπουν το εποχικό τους επίδομα να φθίνει. Το κράτος στέκεται αρωγός στο πλαίσιο των δυνατοτήτων του, κάνοντας και μια γενναία προσπάθεια να αντιμετωπίσει τα προβλήματα που χρόνια συσσωρεύονται και σας μίλησα και με απόλυτη ειλικρίνεια για το μέλλον της σταφιδοκαλλιέργειας. 
      Θα ήθελα να πω ότι ακριβώς επειδή αγωνιούμε για το μέλλον, πρέπει να παραδεχθούμε ότι οι αλλαγές θα γίνονται και πρέπει να προετοιμαζόμαστε για αυτές. Μονάχα με την προετοιμασία αυτή θα μπορούμε να ανταποκριθούμε στις προκλήσεις που έχουμε μπροστά μας. Αυτό ωφελεί τους αγρότες, αυτό ωφελεί τους εργαζόμενους. Αντίθετα ζημιά προκαλεί το να προσπαθεί κάποιος να κρατήσει το χρόνο στάσιμο και να επιμένει για πυροσβεστικές λύσεις. 
      Θα ήθελα, όμως, να απαντήσω συγκεκριμένα λίγο στο ερώτημά σας προτού λήξει ο χρόνος, για το θέμα της συνταξιοδότησης των συγκεκριμένων ανθρώπων με τα βαρέα και ανθυγιεινά. 
      Όπως γνωρίζετε η δυνατότητα πλήρους συνταξιοδότησης λόγω γήρατος δίνεται και σε όσους έχουν διανύσει μεγάλο μέρος του εργασιακού τους βίου σε βαριές και ανθυγιεινές εργασίες επτάμισι χιλιάδες ημερομίσθια, αλλά σε αυτήν την περίπτωση απαιτούνται συνολικά δέκα χιλιάδες πεντακόσια ημερομίσθια για τη συμπλήρωση των οποίων κατ’ εξαίρεση λαμβάνεται υπ’ όψιν και ο αναγνωρισθείς χρόνος στρατιωτικής θητείας. Στην περίπτωση αυτή το όριο ηλικίας είναι πενήντα πέντε για άνδρες και γυναίκες. 
      Επίσης, να σας υπενθυμίσω ότι βρίσκεται σε εξέλιξη ο διάλογος για το ασφαλιστικό με προσπάθεια εξορθολογισμού ολόκληρου του συστήματος.
      Σε ό,τι αφορά τον Α.Σ.Ε.Π.. Η διαδικασία Α.Σ.Ε.Π. θέτει συγκεκριμένα κριτήρια, γιατί ρωτάτε για κάποιους ανθρώπους χωρίς βεβαίως να παρέχετε και περισσότερες πληροφορίες ούτε για τις ηλικίες τους ούτε κάτι πιο συγκεκριμένο αλλά γνωρίζετε τα κριτήρια του Α.Σ.Ε.Π.. Το Α.Σ.Ε.Π. υπάρχει μεταξύ άλλων για να μπορέσει και η Δημόσια Διοίκηση να εκσυγχρονιστεί και να ανταποκριθεί στις ανάγκες της σύγχρονης κοινωνίας. Υπάρχουν όμως και πολύ συγκεκριμένα κριτήρια αλλά επειδή δεν ξέρω περιπτωσιολογικά αυτοί οι άνθρωποι τι ιδιαίτερα κοινωνικά κριτήρια έχουν ή τι  μόρια έχουν δεν μπορώ να σας απαντήσω επί του προκειμένου. Όμως, οι διαδικασίες είναι γνωστές. 
      Πριν κλείσω να τονίσω πως για τους κλάδους που πραγματικά φθίνουν και για τους ανθρώπους που άθελά τους έχουν βρεθεί εγκλωβισμένοι σε αλλαγές που υπαγορεύονται και από τις νέες οικονομικές πραγματικότητες ο Ο.Α.Ε.Δ. επικεντρώνεται στην υλοποίηση ενεργητικών προγραμμάτων απασχόλησης για την ταχεία επαναπροώθησή τους στην αγορά εργασίας. 
      ΠΡΟΕΔΡΕΥΟΥΣΑ (΄Ελσα Παπαδημητρίου): Έχω την τιμή να ανακοινώσω  στο Σώμα ότι ο Πρόεδρος του Συνασπισμού Ριζοσπαστικής Αριστεράς  κ. Αλέξανδρος Αλαβάνος ορίζει αναπληρωτές Εκπροσώπους της Κοινοβουλευτικής του Ομάδας τους Βουλευτές της Β΄ Περιφέρειας Αθηνών κ. Φώτη Κουβέλη και Γιάννη Δραγασάκη. 
      Επίσης γίνεται γνωστό στο Σώμα ότι από το άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής και στις εκθέσεις: «Οι Έλληνες στη Διασπορά, 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», σαράντα τρεις μαθητές και μαθήτριες και δύο συνοδοί διδάσκαλοι από το 107ο Δημοτικό Σχολείο Αθηνών. 
      Τους καλωσορίζουμε! 
      (Χειροκροτήματα από όλες τις πτέρυγες της Βουλής)
      Συνεχίζουμε με τις επίκαιρες ερωτήσεις:
      Θα συζητηθεί η με αριθμό 46/9-10-2007 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τον Υπουργό Εσωτερικών, σχετικά με την ολοκληρωμένη διαχείριση των απορριμμάτων στο Νομό Κέρκυρας, την αποκατάσταση της περιοχής Τεμπλονίου κ.λπ.. 
      Αναλυτικότερα η ερώτηση έχει ως εξής: «Οι κάτοικοι της περιοχής Τεμπλόνι που λειτουργεί ο Χ.Υ.Τ.Α. Κέρκυρας προχώρησαν, για μια ακόμη φορά, σε κινητοποιήσεις αφού εξάντλησαν τα ανθρώπινα όρια υπομονής και έδωσαν εύλογα χρονικά περιθώρια στους αρμόδιους φορείς για να πάρουν μέτρα αντιμετώπισης του προβλήματος και μέχρι σήμερα δεν έχει γίνει κάτι ουσιαστικό με συνέπεια οι κίνδυνοι για την υγεία τους να παραμένουν. 
      Απαντώντας στην υπ’ αριθμόν 693/25-7-2007 ερώτησή μας το Υπουργείο αναφέρει ότι: ο Χ.Υ.Τ.Α. Κέρκυρας στην περιοχή Τεμπλόνι λειτουργεί στα πλαίσια εγκεκριμένων περιβαλλοντικών όρων και ότι λειτουργούν όλα τα προβλεπόμενα συστήματα (βιολογικός, πυρόσβεση κ.λπ.) . Όμως η πραγματικότητα είναι τελείως διαφορετική και αυτό διαπιστώνεται πολύ εύκολα από τρία έγγραφα του τμήματος Χωροταξίας και Περιβάλλοντος της Νομαρχίας Κέρκυρας όπου αναφέρονται ότι ο συγκεκριμένος χώρος είναι κορεσμένος αφού δέχεται για είκοσι πέντε χρόνια συνεχώς απορρίμματα ξεκινώντας από το Δήμο Κερκυραίων και φτάνοντας να εξυπηρετεί τελευταίως έντεκα δήμους, δεν λειτουργεί με βάση τους εγκεκριμένους περιβαλλοντικούς όρους δεν λειτουργεί ο βιολογικός, δεν έχει άδεια λειτουργίας και στο τελευταίο έγγραφο με αριθμό 1472/30-1-2007 γίνεται σαφέστατη αναφορά για παύση της λειτουργίας του. Επίσης υπάρχει έγγραφο της Πυροσβεστικής Υπηρεσίας που αναφέρει ότι ουδέποτε έχει δοθεί πιστοποιητικό λειτουργίας συστήματος πυρόσβεσης. 
      Είναι φανερό πλέον ότι η απαράδεκτη κατάσταση που επικρατεί στην περιοχή και η στάση των αρμόδιων φορέων έχουν προκαλέσει την οργή και την αγανάκτηση στους κατοίκους της περιοχής. 
      Ερωτάται ο κύριος Υπουργός:
      Τι μέτρα θα παρθούν ώστε να σταματήσει η απόθεση των απορριμμάτων στο συγκεκριμένο υπερκορεσμένο χώρο, να αποκατασταθεί περιβαλλοντικά η περιοχή του Τεμπλονίου και να ξεκινήσει η προσπάθεια για εύρεση νέων κατάλληλων χώρων για τη σύγχρονη και ολοκληρωμένη διαχείριση των απορριμμάτων στο Νομό Κέρκυρας;» 
      Στην επίκαιρη ερώτηση του κ. Χαραλάμπους θα απαντήσει ο Υφυπουργός Εσωτερικών κ. Νάκος.
      Κύριε Υπουργέ, έχετε το λόγο για τρία λεπτά.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ευχαριστώ, κυρία Πρόεδρε.
      Κύριοι συνάδελφοι, νομίζω ότι υπάρχει μια σύγχυση, τουλάχιστον όπως φαίνεται από το ενημερωτικό σημείωμα το οποίο έχω στα χέρια μου και από το Υπουργείο Περιβάλλοντος, Χωροταξίας και Δημοσίων Έργων, αλλά και από τα έγγραφα της νομαρχίας και της περιφέρειας.
      Όπως ξέρετε η διαχείριση των στερεών αποβλήτων γίνεται επί τη βάσει του περιφερειακού σχεδιασμού. Ο περιφερειακός σχεδιασμός, λοιπόν, προβλέπει για το Νομό Κέρκυρας μια ενιαία διαχειριστική ενότητα και δυο χώρους υγειονομικής ταφής απορριμμάτων.
      Ο ένας είναι στο Τεμπλόνι, λειτουργεί από το 2003 και είναι ο χώρος υγειονομικής ταφής απορριμμάτων της κεντρικής Κέρκυρας, ενώ πρόκειται να αρχίσει η κατασκευή, με χρηματοδότηση από το Ταμείο Συνοχής, του χώρου υγειονομικής ταφής νοτίου Κέρκυρας, με αντίστοιχες δυνατότητες εναπόθεσης απορριμμάτων, ο μεν ένας σαράντα οκτώ χιλιάδων τόνων ετησίως, ο δε άλλος δεκαπέντε χιλιάδων τόνων. Το πρόβλημα δημιουργήθηκε διότι, λόγω αντιδράσεως των κατοίκων και προσφυγών στο Συμβούλιο της Επικρατείας, καθυστέρησε η έναρξη κατασκευής του χώρου υγειονομικής ταφής της νότιας Κέρκυρας. 
      Από ό,τι πληροφορούμαι από το Γενικό Γραμματέα της Περιφέρειας, σήμερα, μια που η απόφαση του Συμβουλίου της Επικρατείας εξεδόθη και δεν επιβάλλει αναστολή των εργασιών, με συνοδεία εισαγγελέα ο εργολάβος που έχει εγκατασταθεί εδώ και καιρό, πρόκειται να αρχίσει την κατασκευή του χώρου υγειονομικής ταφής. Δηλαδή μετά θα υπάρχουν, για την ολοκλήρωση του περιφερειακού σχεδιασμού, δυο χώροι υγειονομικής ταφής, του Τεμπλονίου και της νότιας Κέρκυρας.
      Φοβούμαι ότι η σύγχυση είναι σε τούτο, ότι επί εικοσιπενταετία πράγματι λειτουργούν δυο χώροι ανεξέλεγκτης διάθεσης απορριμμάτων στην περιοχή του Τεμπλονίου και είναι προφανές ότι ο κύριος συνάδελφος μιλάει για τους Χ.Α.Δ.Α. και όχι για τους Χ.Υ.Τ.Α., εκτός αν αναφέρεται στο πρόβλημα που υπάρχει στο Χ.Υ.Τ.Α. Τεμπλονίου, όπου δεν έχει ολοκληρωθεί το σύστημα απαγωγής του βιοαερίου παρότι έχει εγκατασταθεί ο πυρσός καύσης του βιοαερίου και δεν έχουν ολοκληρωθεί τα έργα των στραγγισμάτων των στερεών αποβλήτων. 
      Γι’ αυτό ο Νομάρχης Κέρκυρας αποφάσισε στις 5-10-2007, προ ημερών δηλαδή, τη χορήγηση για έξι μήνες προσωρινής άδειας λειτουργίας με την προϋπόθεση ότι ο φορέας διαχείρισης –και οι φορείς, όπως ξέρετε, είναι φορείς των δήμων, της Τοπικής Αυτοδιοίκησης- θα αποκαταστήσει και θα ολοκληρώσει αυτά τα δυο έργα. 
      Ποια είναι αυτά τα δυο έργα; Των στραγγισμάτων και της απαγωγής του βιοαερίου που εκλύεται στο χώρο υγειονομικής ταφής Τεμπλονίου. Ο χώρος Τεμπλονίου δεν πρόκειται να καταργηθεί διότι είναι καινούργιος, από το 2003. Αποκατάσταση των Χ.Α.Δ.Α. στην περιοχή Τεμπλονίου πρόκειται να γίνει.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ. 
      Κύριε Χαραλάμπους, έχετε το λόγο.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Ευχαριστώ, κυρία Πρόεδρε. 
      Σας διαβεβαιώνω, κύριε Υπουργέ, ότι καμμία σύγχυση δεν υπάρχει στο μυαλό μας, απεναντίας θεωρώ –είναι το πιο καλοπροαίρετο που μπορώ να πω- ότι οι σύμβουλοί σας σας πληροφορούν λανθασμένα και να τους ελέγξετε. Διότι μιλώντας για Χ.Υ.Τ.Α. εννοούμε χώρο υγειονομικής ταφής. Και όταν σ’ έναν τέτοιο χώρο κανένας υγειονομικός όρος δεν τηρείται, κανένας περιβαλλοντολογικός όρος από τη μελέτη περιβαλλοντολογικών όρων δεν τηρείται, τότε ουσιαστικά μιλούμε για μια τεράστια χωματερή και για μια τεράστια χαβούζα. 
      Οι κάτοικοι, κύριε Υπουργέ, εκεί δεν είναι άμυαλοι ή τρελοί. Υπερασπίζονται και για μια ακόμη φορά είδαμε το γνωστό σκηνικό να είναι στους δρόμους, να αποκλείουν την τεράστια αυτή χωματερή, να αγωνίζονται ουσιαστικά για την υγεία τους και την ίδια τη ζωή τους. Απέναντί τους είχαν τις δυνάμεις του νόμου και της τάξης, τις ειδικές δυνάμεις της Αστυνομίας και την εισαγγελέα, οι οποίοι ουσιαστικά ήθελαν να επιβάλουν την παρανομία εκεί. Διότι αυτή η τεράστια, όπως σας είπα, χωματερή λειτουργούσε μέχρι πρόσφατα. Εσείς το δεχθήκατε ότι πήρε στις 6 Οκτώβρη για πρώτη φορά προσωρινή άδεια λειτουργίας. 
      Δυστυχώς, κύριε Υπουργέ, το λέω ξανά ότι σας παραπληροφορούν. Διότι επανερχόμαστε εμείς, μας δώσατε μια απάντηση στις 13 Αυγούστου, που μπορεί να ωραιοποιεί την πραγματικότητα, αλλά πόρρω απέχει απ’ αυτήν και μόνο θυμηδία –σας διαβεβαιώνω- προκάλεσε στους Κερκυραίους, είτε ήταν υπέρ της λειτουργίας της χωματερής είτε ενάντια. Γιατί όταν διαβεβαιώνετε ότι λειτουργεί ο βιολογικός καθαρισμός, κάνετε μεγάλο λάθος, κύριε Υπουργέ. Όταν διαβεβαιώνετε ότι υπάρχουν περιβαλλοντολογικοί όροι, οι οποίοι τηρούνται, κάνετε μεγάλο λάθος. Ούτε ο πιο απλός όρος, η περιμετρική δενδροφύτευση της χωματερής, δεν έχει γίνει. 
      Λέτε όμως και μια αλήθεια. Λέτε ότι βυτία παίρνουν από το βιολογικό καθαρισμό που δεν λειτουργεί και που έχει μολύνει τα πάντα και τον υδροφόρο ορίζοντα –έχουμε εδώ αναλύσεις και του νερού, ακόμα και του ελαιόλαδου της περιοχής, που έχει σίδηρο και χρώμιο και άλλα βαρέα μέταλλα- παίρνουν, λοιπόν, τα βυτία, όπως μας είπατε, από εκεί, από το βιολογικό καθαρισμό, από τη λεκάνη που δεν λειτουργεί και τα πάνε στο βιολογικό καθαρισμό της πόλης. Ξέρετε ότι αυτό είναι εγκληματικό, διότι τα προϊόντα που παίρνουν από εκεί έχουν σε πάρα πολύ μεγάλη πυκνότητα βαρέα μέταλλα, τα οποία δεν μπορεί να επεξεργαστεί ένας βιολογικός καθαρισμός αστικών λυμάτων, και αυτά αποδίδονται στη θαλάσσια περιοχή της πόλης της Κέρκυρας, με αποτέλεσμα να την επιβαρύνουν ακόμη περισσότερο. 
      Κύριε Υπουργέ, εμείς θεωρούμε ότι η περιοχή στο Τεμπλόνι έχει απαράδεκτα κορεστεί. Δεν το θεωρούμε εμείς, το θεωρούν οι επιστήμονες οι οποίοι επανειλημμένα έχουν κάνει τους ελέγχους. Πρέπει, λοιπόν, άμεσα να κλείσει εκεί, να αποκατασταθεί περιβαλλοντολογικά, πρέπει να αποκλεισθεί η περιοχή του Τεμπλονίου, για να ξεκινήσουν άμεσα μελέτες για ανεύρεση νέου χώρου απόθεσης και επιστημονικής επεξεργασίας των στερεών αποβλήτων της Κέρκυρας.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστούμε, κύριε συνάδελφε. 
      Κύριε Υπουργέ, έχετε το λόγο για να απαντήσετε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Να διευκρινίσω κάτι που δεν το έχει προφανώς υπ’ όψιν του ο κύριος συνάδελφος. Αποκλειστικά υπεύθυνη για τη διαχείριση των στερεών αποβλήτων είναι η Τοπική Αυτοδιοίκηση. Αυτό είναι το πρώτο θέμα. 
      Δεύτερο θέμα: Πράγματι η Τοπική Αυτοδιοίκηση, ο φορέας διαχείρισης, όπως φαίνεται και από το έγγραφο του Νομάρχη Κέρκυρας, το οποίο θα σας το δώσω, κύριε συνάδελφε, δεν έχει κάνει καλά τη δουλειά της, γι’ αυτό και ελέγχεται. Και εντός έξι μηνών επιβάλλεται να επιτύχει βέλτιστη διαχείριση των στραγγισμάτων, να ολοκληρώσει το σύστημα συλλογής και καύσης του βιοαερίου, να εγκαταστήσει σύστημα παρακολούθησης και μέτρησης της ρύπανσης, να προχωρήσει στη σταδιακή δενδροφύτευση.
      Αυτός όμως είναι Χ.Υ.Τ.Α. και κατασκευάστηκε το 2003. Ατελώς; Ατελώς. Με τα προβλήματα που λέει ο νομάρχης; Με αυτά τα προβλήματα. Δεν λειτουργεί επί εικοσιπενταετία. Προφανώς αναφέρεστε στους Χ.Α.Δ.Α., στους Χώρους Ανεξέλεγκτης Διάθεσης Απορριμμάτων που βρίσκονται στην περιοχή. 
      Δεύτερον, μας είπατε πριν και κάνατε την παραίνεση να υπάρξει άλλος χώρος. Ο άλλος χώρος έχει καθοριστεί. Είναι ο Χ.Υ.Τ.Α. νότιας Κέρκυρας. Ας μην κρυβόμαστε πίσω από το δάκτυλό μας, κύριοι συνάδελφοι. Κανείς δεν θέλει Χ.Υ.Τ.Α. στην περιοχή του. Οι κάτοικοι της νότιας Κέρκυρας αντέδρασαν σ’ αυτή την απόφαση. Βγήκαν οι αποφάσεις του Συμβουλίου της Επικρατείας. Δικαιώθηκε ο περιφερειακός σχεδιασμός, ο οποίος έχει από χρόνια εγκριθεί και τώρα πλέον, μετά απ’ όλη αυτή την κωλυσιεργία, προχωρά από σήμερα η κατασκευή του. 
      Η εργολαβία και η ανάθεση του έργου έχει τελειώσει εδώ και πολύ καιρό. Όμως τώρα που βγήκε η απόφαση του Συμβουλίου της Επικρατείας που δεν αναστέλλει την κατασκευή των έργων, κατασκευάζεται. Άρα, για ποιον Χ.Υ.Τ.Α., για άλλο Χ.Υ.Τ.Α. μιλάτε, όχι γι’ αυτόν που είναι στον περιφερειακό σχεδιασμό της νότιας Κέρκυρας;
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Δεν μιλάμε για Χ.Υ.Τ.Α., κύριε Υπουργέ. Μιλάμε για εργοστάσιο σύγχρονης επεξεργασίας. 
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε συνάδελφε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Με συγχωρείτε, εδώ μιλάμε για το Χ.Υ.Τ.Α..
      Επίσης θα σας πω ότι ο περιφερειακός σχεδιασμός, μια που το λέτε, δίνει το δικαίωμα στο φορέα διαχείρισης στερεών αποβλήτων που είναι η Τοπική Αυτοδιοίκηση, να επιλέξει μεθόδους πρόσφορες για την αξιοποίηση, διαχείριση, εκμετάλλευση των στερεών αποβλήτων. Δεν είναι δουλειά δικιά μας να επιβάλουμε τον τρόπο, που θα διαχειριστούν τα σκουπίδια τους. Ουαί και αλίμονο αν ξαναγυρίσουμε τριάντα χρόνια πριν, όπου η κεντρική διοίκηση επέβαλε πράγματα. 
      Είναι υποχρέωση, είναι καθήκον, είναι και δικαίωμα της αυτοδιοίκησης, να διαχειριστεί το θέμα αποκλειστικά και μόνο αυτή, διά των φορέων διαχείρισης στερεών αποβλήτων με τον καλύτερο τρόπο που αυτή θα επιλέξει. Άρα, μήπως θα πρέπει να απευθυνθείτε στο φορέα ή να κρίνετε το φορέα που είναι η Τοπική Αυτοδιοίκηση;
      Ο νομάρχης έδωσε την προσωρινή άδεια, διότι έχει αυτήν την αρμοδιότητα, καταγράφοντας τις εργασίες που πρέπει να γίνουν, για να ολοκληρωθεί ο Χ.Υ.Τ.Α.. Όμως δεν προβλέπεται να κλείσει αυτός ο Χ.Υ.Τ.Α.. Τώρα άνοιξε. Οι Χ.Α.Δ.Α. θα κλείσουν που βρίσκονται δίπλα. Είναι δύο παράνομες χωματερές, οι οποίες λειτουργούν εδώ και είκοσι πέντε χρόνια. 
      (Στο σημείο αυτό ο Υφυπουργός Εσωτερικών κ. Αθανάσιος Νάκος καταθέτει για τα Πρακτικά σχετικό έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Εισερχόμεθα στη συζήτηση της Τετάρτης με αριθμό 50/9-10-2007 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας των ερυθρών ελαφιών της Πάρνηθας κ.λπ.. 
      Αναλυτικότερα η επίκαιρη ερώτηση του κ. Λεβέντη έχει ως εξής:
      «Η τεράστια καταστροφή από τις πρόσφατες φωτιές στον Εθνικό Δρυμό της Πάρνηθας, είχε επιπτώσεις σ’ όλο το οικοσύστημα. Το σπάνιο και προστατευόμενο είδος των ερυθρών ελαφιών που ζούσε στον Εθνικό Δρυμό της Πάρνηθας, έχασε το βιότοπό του, τις πηγές και τους χώρους εξεύρεσης τροφής, με αποτέλεσμα να καθίσταται δυσχερής η επιβίωσή του. Ταυτόχρονα βρέθηκαν στο στόχαστρο ασυνείδητων κυνηγών. Πάνω από πενήντα ελάφια υπολογίζεται ότι έχουν σκοτώσει κυνηγοί στη δασική περιοχή, που εκτείνεται από το Μάζι μέχρι τα Δερβενοχώρια.
      Επειδή το θέμα είναι πολύ σοβαρό και τα ελάφια που κατάφεραν να διαφύγουν της πυρκαγιάς, έχασαν τη σιγουριά του Εθνικού Δρυμού, στον οποίο φιλοξενούνται και βρίσκονται ξαφνικά στο έλεος των κυνηγών, θα πρέπει να ληφθεί άμεση μέριμνα από τους αρμόδιους φορείς της Πολιτείας, διότι κάθε μέρα που περνάει συνιστά πλήγμα στην πανίδα μας, αλλά και στην αξιοπρέπεια μας. Οι ελάχιστοι θηροφύλακες, που καλύπτουν την περιοχή δεν επαρκούν. Η απαγόρευση της κυκλοφορίας που ισχύει στον Εθνικό Δρυμό δεν τηρείται.
      Με βάση τα παραπάνω, ερωτάται ο κ. Υπουργός τι μέτρα θα πάρει άμεσα:
      1. Για την επιβίωση των ερυθρών ελαφιών της Πάρνηθας, την απαγόρευση της κυκλοφορίας και του κυνηγιού σε όλη την καμένη περιοχή.
      2. Να κηρυχθεί άμεσα προστατευόμενη η περιοχή με στόχο την προστασία των ορεινών όγκων και των ζώντων οργανισμών που βρίσκονται μέσα σ’ αυτή».
      Στην Επίκαιρη Ερώτηση του κ. Λεβέντη θα απαντήσει ο Υφυπουργός Αγροτικής Ανάπτυξης και Τροφίμων κ. Κιλτίδης.
      Κύριε Υπουργέ, έχετε το λόγο για τρία λεπτά.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Αγαπητοί συνάδελφοι, και αγαπητή συναδέλφισσα, ευχαριστώ ιδιαίτερα τον πάντα ευαίσθητο συνάδελφο κ. Λεβέντη, που φέρνει αυτό το θέμα προς συζήτηση, όχι για το ότι ουσία συμβαίνει αυτό όπως ακριβώς αναφέρεται, αλλά πάνω από όλα, γιατί η ουσία αναδεικνύει ένα θέμα το οποίο πρέπει συνεχώς να έχει την συγκροτημένη και συντεταγμένη πολιτεία σε εγρήγορση. 
      Στα αναγραφόμενα στην ερώτηση και τα οποία έπρεπε, προφανώς, να ερευνηθούν, διότι εμπλέκονται πολλοί φορείς και πολλά άλλα συναρμόδια Υπουργεία, απαντά σήμερα το Υπουργείο στο οποίο ως Υφυπουργός με την εν γένει πολιτική ηγεσία -προφανώς και έχουμε την ευθύνη της πανίδος- λέγοντας ότι θα έπρεπε κάποιος να θυμίσει και να πει πολύ απλά πράγματα. Ο φορέας διαχείρισης του Εθνικού Δρυμού της Πάρνηθας, έχει ενημερώσει νομίζω την ελληνική κοινή γνώμη εδώ και πολλούς μήνες, μετά τα τραγικά συμβάντα των πυρκαγιών, ότι αναφορικά με τα ερυθρά ελάφια της περιοχής είναι περίπου πεντακόσια, από αυτά περίπου είκοσι πέντε πράγματι έχουν καεί.  Αυτά περίπου έχουν καταγραφεί. Είναι γνωστό, βεβαίως, αυτό που αναφέρει και ο συνάδελφος στην ερώτηση, ότι πολλά από τα ζώντα ελάφια, βρήκαν διέξοδο προς παραπλήσιους δασικούς χώρους  για να επιζήσουν. 
      Τώρα ο φορέας διαχείρισης του Εθνικού Δρυμού έλαβε αμέσως μέτρα. Η τροφή είναι δεδομένο ότι υπάρχει.  Αυξήθηκαν τα μέτρα και προσελήφθησαν ακόμη περισσότεροι εργαζόμενοι στην περιοχή και μάλιστα όχι μόνο αυτό. Επειδή υπάρχει και η γνωστή κατά τους ειδήμονες, ηθολογία του ερυθρού ελαφιού και του κάθε ελαφιού, το οποίο επιστρέφει πολλές φορές, εκεί που έμαθε να ζει πολλά έτη, υπάρχουν σημεία όπου υπάρχει τροφή και μέσα στα καμένα μέρη, έτσι ώστε αν επιστρέψει, να μη συμβεί αυτό το οποίο απευχόμαστε όλοι, να μη βρει τροφή και από στρες ή οτιδήποτε  άλλο, να καταλήξει. 
      Το κυνήγι του ελαφιού, αγαπητοί συνάδελφοι, είναι απαγορευμένο σ’ όλη τη χώρα, όχι μόνο του ερυθρού ελαφιού, αλλά κάθε ελαφιού. Επομένως και στη συγκεκριμένη περιοχή, είναι δεδομένο ότι είναι απαγορευμένο. 
      Όσον αφορά για την κυκλοφορία, κύριε συνάδελφε, είναι γνωστό ότι γίνονται έργα και μάλιστα με εργώδη τρόπο. Έπρεπε οι γνωστές μπάρες που υπάρχουν να είναι ανοικτές, γιατί συνέβησαν, δυστυχώς, και ατυχήματα κατά την εκτέλεση αυτών των έργων και έπρεπε να μπαίνουν και ασθενοφόρα και εν γένει να υπάρχει η απρόσκοπτη λειτουργία. Είναι δεδομένο ότι με την παρέλευση του δεκαημέρου, απ’ ότι έγινε γνωστό από την επίσημη ενημέρωση του φορέα διαχείρισης, πάλι θα κλείσουν και θα εποπτεύονται όπως και παλαιότερα.
      Όσον αφορά για το δεύτερο ερώτημα, κύριε Λεβέντη, η περιοχή είναι αυτονοήτως προστατευόμενη και δεν χρειαζόταν να κηρυχθεί ούτε μετά τις φωτιές, γιατί πρόκειται περί Εθνικού Δρυμού. Ο ίδιος δε ο Πρωθυπουργός κατά πλεονασμό, αλλά σηματοδοτώντας την ευαισθησία του ιδίου, αλλά και της Κυβερνήσεως, κήρυξε την περιοχή αναδασωτέα, όχι μόνο κατά τη διάσταση του Εθνικού Δρυμού, αλλά και κατά τη διάσταση των λοιπών περιοχών, που περιβάλλουν τον εθνικό δρυμό.
      Αυτά και σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο  έχει ο συνάδελφος, κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε. 
      Οι καταστροφικές πυρκαγιές είχαν πολλαπλές συνέπειες. Θρηνήσαμε ανθρώπινα θύματα, έγιναν τεράστιες καταστροφές οικολογικές, οικονομικές και ιδιαίτερα τώρα, όσον αφορά την πανίδα. 
      Ασφαλώς και δεν θα έπρεπε να έχουν εξελιχθεί έτσι τα πράγματα, να αφεθεί να καεί ο Εθνικός Δρυμός και εκεί έδειξε, θα έλεγα, μία παραδειγματική ανικανότητα η Κυβέρνηση, που πρέπει να αποφευχθεί στο μέλλον.
    Από εκεί και πέρα τι γίνεται, κύριε Υπουργέ; Είπατε ότι προστατεύεται η περιοχή κ.λπ.. Θα σας διαβάσω αυτά που λένε οι τοπικές εφημερίδες και που βασίζονται σε συγκεκριμένα γεγονότα. Λένε: «Η έλλειψη φύλαξης στις δασώδεις περιοχές με την ταυτόχρονη έλλειψη τροφής και αλλαγής του φυσικού περιβάλλοντος των ελαφιών τα αναγκάζει να ζητήσουν τροφή και στέγη σ’ άλλες περιοχές. Παράλληλα ασυνείδητοι λαθροκυνηγοί, εκμεταλλευόμενοι την αδυναμία των ελαφιών, στήνουν καρτέρια περιμετρικά της Πάρνηθας, ιδίως στην περιοχή της Οινόης και τα σκοτώνουν, γευόμενοι το κρέας των ανυπεράσπιστων αυτών ελαφιών».  Σκεφθείτε πού έχουμε φθάσει! «Ο αριθμός των σκοτωμένων ελαφιών ανέρχεται σε αρκετές δεκάδες σύμφωνα με τις πληροφορίες που έχουμε». 
    Από εκεί και πέρα έρχεται η Kοινότητα της Οινόης και λέει ότι κυκλοφορούν τα ελάφια ανάμεσα στα σπίτια. Ο Σύλλογος των Οικιστών της Λεύκας μιας περιοχής της Οινόης, που σημειώστε πως είναι είκοσι χιλιόμετρα από τον Εθνικό Δρυμό τα λέει. Εκεί βρίσκουν καταφύγιο πια τα ελάφια γιατί δεν έχουν τροφή και δεν έχουν νερό, κύριε Υπουργέ. Και το τονίζω αυτό, το υποστηρίζει και ο Πρόεδρος της Κοινότητας της Οινόης. 
    Λέει: «Ύστερα από πρόσφατη καταστροφή του Δρυμού της Πάρνηθας, έχουν εμφανιστεί στην περιοχή μας και κυκλοφορούν ακόμη και ανάμεσα στα σπίτια του οικισμού Λεύκα, ελάφια και ζαρκάδια, τα οποία προφανώς κατέφυγαν εδώ, ψάχνοντας για τροφή και νερό». 
    Επειδή βρισκόμαστε σε εξέλιξη της κυνηγητικής περιόδου, κύριε Υπουργέ, φοβούμεθα για τη σωτηρία αυτών των σπάνιων ζώων.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
    Μισό λεπτό, κυρία Πρόεδρε.
    Έρχεται και το Υπουργείο Δημόσιας Τάξης και λέει «σας αποστέλλουμε απόσπασμα αυτών των στοιχείων», πιστεύω πως θα το έχετε και εσείς, κύριε Υπουργέ, «και ζητούμε όπως εντείνετε την αστυνόμευση στις παρυφές και στις δασικές εκτάσεις στην ευρύτερη περιοχή της Οινόης, για την προστασία των ελαφιών που έχουν μετακινηθεί από τον Εθνικό Δρυμό της Πάρνηθας εξ αιτίας των λαθροκυνηγών».
    Δυστυχώς συνεχίζεται αυτό. Ξέρουμε ότι απαγορεύεται, κύριε Υπουργέ, να σκοτώνουν ελάφια, πλην όμως αυτά σκοτώνονται. Δεν υπάρχει στοιχειώδης ευαισθησία, όχι μόνον να προστατευθούν τα καμένα και να μην κυνηγούν εκεί, αλλά και για τις γύρω περιοχές; Γιατί στα καμένα δεν απομένει τίποτα. Γύρω όμως, κύριε Υπουργέ, επιτρέπεται το κυνήγι και μάλιστα επεκτάθηκε φέτος η κυνηγητική περίοδος, μετά από αυτές τις καταστροφές. Η διαχείριση του Εθνικού Δρυμού της Πάρνηθας, λέει ότι θα διευρυνθεί γενικά ο προστατευόμενος χώρος και προς τον Κιθαιρώνα. Εμείς δεν λέμε ότι όλοι οι κυνηγοί είναι ασυνείδητοι και λαθροκυνηγοί. Υπάρχουν όμως κάποιοι και μάλιστα δεχθήκαμε και επικριτικά σχόλια από τους κυνηγούς γιατί λένε ότι τους κατατάσσουμε όλους σ’ αυτήν την κατηγορία. ‘Όχι, δεν λέμε κάτι τέτοιο, πλην όμως αυτά είναι γεγονότα υπαρκτά, είναι απαράδεκτα, είναι ντροπή. Αυτά τα πανέμορφα ζώα, που χαίρεται κάποιος να τα βλέπει, δυστυχώς, τα είδαμε καμένα και μόνο τα κέρατά τους να προβάλλουν. Νομίζω ότι θα πρέπει αυτό να μας προβληματίσει όλους και να μην το επιτρέψουμε.
    Τουλάχιστον να έχουν τροφή και νερό, κύριε Υπουργέ, γιατί το νερό είναι καθοριστικό. Τουλάχιστον εκείνο που άκουσα εγώ και με εντυπωσίασε, το δεύτερο μετά την καταστροφή της Πάρνηθας, είναι ότι διακόσια ελάφια βρέθηκαν γύρω από μια στέρνα να πίνουν νερό. Ας εξασφαλίσουμε αυτά και ας απαγορεύσουμε το κυνήγι. Θα έπρεπε κανονικά να απαγορευτεί σ’ όλη τη χώρα, μ’ αυτήν την θεομηνία που είχαμε φέτος.
    Ευχαριστώ.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε συνάδελφε.
    Ο Υπουργός κ. Κιλτίδης έχει το λόγο.
    ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Εγώ θα ήθελα να τονίσω ότι οι κατά συνείδηση κυνηγοί, είναι δεδομένο ότι αγαπούν το δάσος και αγαπούν και κάθε τι που ζει μέσα στο δάσος και στη φύση.
    Από την άλλη πλευρά ούτε κατά διάνοια περνά από το μυαλό του ομιλούντος, να ακυρώσει τον αγαπητό συνάδελφο, ο οποίος με τόση ευαισθησία προσεγγίζει αυτά τα ζητήματα.
    Θέλω όμως στην Αίθουσα αυτή, να καταθέσω και την ευαισθησία της Γενικής Διευθύνσεως Δασών του Υπουργείου Αγροτικής Ανάπτυξης και Τροφίμων, που στην κυριολεξία πολύ έγκαιρα –και θα σας το καταθέσω και στα Πρακτικά, κύριε συνάδελφε- και στις 24 Αυγούστου και στις 29 Αυγούστου, μάλιστα με αυστηρότερη εκδοχή, καλεί τα δασαρχεία του Καπανδριτίου, του Αιγάλεω και της Θήβας, τα οποία είναι και υπεύθυνα για την περιβάλλουσα δασική περιοχή, τον Εθνικό Δρυμό της Πάρνηθας, όπως λάβουν άμεσα μέτρα και μάλιστα απαγόρευση της θήρας και σ’ αυτές τις περιοχές.
      Ήδη κάποια τα έχουν πράξει. 
      ΑΘΑΝΑΣΙΟΣ ΛΕΒΕΝΤΗΣ: Όχι μόνο στα καμένα, κύριε Υπουργέ!
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ναι, αυτό ακριβώς σας τονίζω. Ήδη, το Δασαρχείο Καπανδριτίου, από τις 27 Αυγούστου έχει απαγορεύσει τη θήρα στην ευρύτερη περιοχή Αφιδνών σε έξι χιλιάδες στρέμματα που περιβάλλουν τον Εθνικό Δρυμό –και συγκεκριμένα μάλιστα, οριοθετημένα, γιατί έτσι πρέπει να γίνει και το γνωρίζουν ότι πρέπει να είναι συγκεκριμένη η απαγόρευση στην περιοχή και οι δασικοί υπάλληλοι και οι κυνηγοί, ακόμη και οι σύλλογοί τους - και το ίδιο εντέλλονται και θα πράξουν και το Δασαρχείο του Αιγάλεω και το Δασαρχείο της Θήβας. 
      Τώρα, όσον αφορά την πληροφόρηση την οποία επισήμως έχει το Υπουργείο μας, το οποίο με ευαισθησία προσεγγίζει αυτό το θέμα, αναφέρεται μόνο από το Δασαρχείο Καπανδριτίου, το περιστατικό δύο νεκρών ελαφιών μετά τις πυρκαγιές, τα οποία δεν φέρουν στοιχεία πυροβολισμού. Κανένα άλλο στοιχείο θανόντος ή δολοφονηθέντος ή χτυπηθέντος ζώου, ερυθρού ελαφιού ή οτιδήποτε άλλου, δεν αναφέρθηκε στο Υπουργείο μας. 
      Επίσης το έγγραφο του Υπουργείου Δημοσίας Τάξεως, το οποίο πριν από λίγο αναγνώσατε, προέρχεται μετά από την επίκληση, με ευαισθησία της Γενικής Διευθύνσεως Δασών του Υπουργείου, που ζητά να ληφθούν επιπρόσθετα μέτρα. Μάλιστα, εφιστάται η προσοχή όλων των αρχών, των δημοτικών αρχόντων, του Υπουργείου Δημοσίας Τάξεως, των Αστυνομικών Τμημάτων και των Δασαρχείων, όπως ανά πάσα στιγμή αναφέρουν όποιο περιστατικό συμβαίνει. 
      Τώρα, επειδή είναι δεδομένη η ευαισθησία αυτή για το ερυθρό ελάφι, αλλά και για κάθε ζώο που έπαθε αυτό το οποίο έπαθε μετά την καταστροφή των πυρκαγιών, θέλω να δηλώσω κατηγορηματικά ότι παρά τη συναρμοδιότητα πολλών φορέων και πολλών Υπουργείων, δεσμευόμαστε ότι με επίταση θα αναζητήσουμε και θα πράξουμε αυτό το οποίο λέει και η δική σας ευαισθησία αλλά και η ευαισθησία όλων των Ελλήνων. 
      Ευχαριστώ. 
      (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Κωνσταντίνος Κιλτίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε πολύ, κύριε Υπουργέ. 
       ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, θα ήθελα να καταθέσω και εγώ για τα Πρακτικά της Βουλής τα σχετικά έγγραφα τα οποία ανέφερα. 
      (Στο σημείο αυτό ο Βουλευτής κ. Αθανάσιος Λεβέντης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       ΠΡΟΕΔΡΕΥΟΥΣΑ (Έλσα Παπαδημητρίου): Εντάξει, κύριε συνάδελφε. 
      Κύριοι συνάδελφοι, εισερχόμαστε στη συζήτηση της πέμπτης με αριθμό 42/9-10-2007 επίκαιρης ερώτησης του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Εθνικής Άμυνας, σχετικά με δημοσιεύματα του Τύπου αναφερόμενα στη ματαίωση της διακλαδικής στρατιωτικής άσκησης «ΠΑΡΜΕΝΙΩΝ» κ.λπ..
      Αναλυτικότερα η επίκαιρη ερώτηση του κυρίου συναδέλφου έχει ως εξής:
      «Στην κυριακάτικη εφημερίδα «ΤΟ ΘΕΜΑ» με ημερομηνία 7 Οκτωβρίου 2007 δημοσιεύεται από το δημοσιογράφο κ. Μάλη Πολλάτο ότι φέτος για πρώτη φορά ματαιώνεται η πραγματοποίηση της διακλαδικής Στρατιωτικής Ασκήσεως με το κωδικό όνομα «ΠΑΡΜΕΝΙΩΝ». Μάλιστα, επικαλείται διάφορες δικαιολογίες από «στρατιωτικούς κύκλους» ότι η άσκηση ματαιώνεται για λόγους κόστους και λόγω των πυρκαγιών της προηγούμενης περιόδου. Επισημαίνεται δε ότι η τυχόν αντικατάστασή της με μία άσκηση Τ.Α.Α.Σ. (Τακτική Άσκηση άνευ Στρατεύματος), όπως η άσκηση «ΑΛΕΞΑΝΔΡΟΣ», δεν αντικαθιστά επ’ ουδενί την ωφέλεια για τις ένοπλες δυνάμεις από μια διακλαδική άσκηση με πραγματικά στρατεύματα σε πραγματικές συνθήκες, όπως η άσκηση «ΠΑΡΜΕΝΙΩΝ». Επίσης, στο ίδιο ακριβώς άρθρο ο δημοσιογράφος επικαλείται κάποιες οδηγίες προς τους πιλότους των μαχητικών μας αεροσκαφών, ώστε να μην εμπλέκονται σε αερομαχίες με τους Τούρκους, όταν εκείνοι παραβιάζουν τον εθνικό εναέριο χώρο μας. 
      Συνεπώς ερωτάται ο αρμόδιος Υπουργός: 
      1. Ισχύει ότι για πρώτη φορά τα τελευταία χρόνια ματαιώνεται η άσκηση «ΠΑΡΜΕΝΙΩΝ», που είναι άσκηση με πραγματικά στρατεύματα και αντικαθίσταται με άσκηση Τ.Α.Α.Σ. (Τακτική Άσκηση άνευ Στρατεύματος) και, εάν ναι, γιατί; 
      2. Έχουν δοθεί οδηγίες στους πιλότους μας να μην αναχαιτίζουν τους Τούρκους πιλότους, όταν αυτοί παραβιάζουν τον εναέριό μας χώρο;».
      Στην επίκαιρη ερώτηση του κ. Γεωργιάδη θα απαντήσει ο Υφυπουργός Εθνικής Άμυνας κ. Τασούλας.
      Κύριε Υπουργέ, έχετε το λόγο για τρία λεπτά για να απαντήσετε στην επίκαιρη ερώτηση του κυρίου συναδέλφου. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κυρία Πρόεδρε, θέλω να απαντήσω στο ρέκτη συνάδελφο κ. Γεωργιάδη ότι δεν ματαιώνεται η άσκηση «ΠΑΡΜΕΝΙΩΝ». Δεν είναι η πρώτη φορά που δεν γίνεται και επίσης δεν ισχύει αυτό που ρωτάει για τις αναχαιτίσεις των τουρκικών αεροσκαφών.
      Ειδικότερα, η άσκηση «ΠΑΡΜΕΝΙΩΝ» γίνεται κάθε δύο χρόνια στα περιττά έτη 2001, 2003, 2005, 2007. Είναι άσκηση μετά στρατευμάτων και είχε προγραμματιστεί φέτος να γίνει 24 με 29 Σεπτεμβρίου. Λόγω των εκλογών, αποφασίστηκε στις 20 Αυγούστου από το Σ.Α.Γ.Ε., από το Συμβούλιο Αρχηγών Γενικών Επιτελείων, να μη γίνει και συμπέσει με την περίοδο των εκλογών η προετοιμασία μιας τέτοιας σοβαρής διακλαδικής ασκήσεως. 
      Είναι εθνική διακλαδική άσκηση μείζονος σημασίας και μεγάλης εμβέλειας. Σ’ αυτήν την άσκηση που τη σχεδιάζει και τη διευθύνει το Γ.Ε.ΕΘ.Α. με τη συμβολή των Γενικών Επιτελείων, εμπλέκονται και πολιτικές αρχές, οι οποίες, κυρία Πρόεδρε, είναι το Υπουργείο Εξωτερικών, το Υπουργείο Εσωτερικών, οι περιφέρειες, οι νομαρχίες, η Ελληνική Αστυνομία, η Πυροσβεστική, το Λιμενικό Σώμα, ο Ο.Τ.Ε. και η Ολυμπιακή Αεροπορία. Πρόκειται για μία εκτεταμένη άσκηση. Είναι εύλογο, λοιπόν, λόγω της διεξαγωγής των εκλογών να προταθεί να μη συμπέσει αυτή η άσκηση με εκείνη την περίοδο. 
      Η πρόταση η οποία υπάρχει για την άσκηση αυτή, είναι να γίνει του χρόνου σε άρτιο έτος, χωρίς συνεπώς να ματαιωθεί. Θα έχουμε, δηλαδή, μία χρονική μετατόπιση αυτής της ασκήσεως, η οποία συμβάλλει στην αύξηση και εδραίωση της επιχειρησιακής ετοιμότητας και στην ενίσχυση της διακλαδικότητας των Ενόπλων μας Δυνάμεων. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Δεν προσφερόταν να γίνει αυτή η άσκηση τέλη Νοεμβρίου ή Δεκέμβριο, διότι τότε θα δημιουργούσαμε προβλήματα και στον αγροτικό κόσμο, ενώ δεν προσφέρεται ο καιρός εκείνων των μηνών για μια τέτοια άσκηση.
      Επίσης, σας θυμίζω ότι επειδή αυτή η άσκηση έχει προσκλήσεις εφέδρων, θα ήταν απαραίτητο να προσκληθούν έφεδροι και από τις περιοχές οι οποίες επλήγησαν από τις φωτιές, με δυσμενή συνέπεια επί της προσπάθειας που καταβάλλουν να αποκαταστήσουν τις πληγές τους. 
      Όσον αφορά τώρα στην πληροφορία ότι δήθεν υπάρχει οδηγία να μην αναχαιτίζονται τα τουρκικά αεροσκάφη, σας λέω επιγραμματικά ότι όποιο άγνωστο ίχνος εισέρχεται εντός του FIR Αθηνών, υφίσταται τη διαδικασία που προβλέπει η εθνική επιχειρησιακή σχεδίαση -η οποία διαδικασία περιλαμβάνει την αναγνώριση και εν συνεχεία την αναχαίτιση- και όλη αυτή η διαδικασία είναι βάσει οδηγιών, οι οποίες είναι σαφείς και απερίφραστες και δεν υπάρχει καμμία άλλη οδηγία. Αυτό τηρείται και προστατεύονται τα εθνικά συμφέροντα της χώρας και προστατεύεται ο εναέριος χώρος της πατρίδος μας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο ερωτών συνάδελφος κ. Γεωργιάδης.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, κατ’ αρχάς απευθύνομαι στο Σώμα, διότι θεωρώ ότι υπήρξε μία παράλειψη του Προεδρείου. Πριν από εξήντα τρία χρόνια, στις 12 Οκτώβρη του 1944, ξεκίνησε η αποχώρηση των ναζιστικών στρατευμάτων από την πόλη των Αθηνών. 
      Θεωρώ, λοιπόν, πάρα πολύ σημαντικό για το Εθνικό Κοινοβούλιο την παρουσία μαθητών, όπως και το να θυμόμαστε μια τέτοια πολύ σημαντική στιγμή για την ιστορία μας και θα πρότεινα να τηρήσουμε στο τέλος της σημερινής συνεδριάσεως ενός λεπτού σιγή για τη μνήμη των θυμάτων της ναζιστικής θηριωδίας.
      Κύριε Υπουργέ, σας άκουσα με πολύ μεγάλη προσοχή και θεωρώ ότι μένω έκπληκτος. Προφανώς τα πράγματα στην πατρίδα μας είναι πολύ χειρότερα από ότι τα περίμενα πριν έρθω στη Βουλή. Και απαντώ αμέσως γιατί. Είναι η πρώτη φορά που στον πολιτισμένο κόσμο ακούω ότι οι εθνικές εκλογές, μία τακτική διαδικασία σ’ ένα δημοκρατικό πολίτευμα, είναι δυνατόν να είναι δικαιολογία για τη ματαίωση μιας στρατιωτικής άσκησης, η οποία αποτελεί βασικό παράγοντα της εκπαίδευσης των ελληνικών Ενόπλων Δυνάμεων, ιδιαίτερα όταν γνωρίζουμε την επιθετική διάθεση της Τουρκίας εναντίον μας. 
      Θεωρώ πρωτοφανή δικαιολογία εκ μέρους της Κυβερνήσεως να λέει ότι λόγω των εκλογών, δεν θα εκπαιδεύονται σωστά οι ελληνικές Ένοπλες Δυνάμεις. Κάνω ότι δεν το άκουσα, διότι αν δεχθώ αυτό το πράγμα, θα πρέπει να σας επισημάνω ότι κακώς ο κύριος Πρωθυπουργός έλαβε την απόφαση για την προκήρυξη των εθνικών εκλογών, εάν είχε συνυπολογίσει και το κόστος στις Ένοπλες Δυνάμεις.
      Δέχομαι τη δέσμευσή σας ότι η άσκηση θα γίνει του χρόνου, δεδομένου ότι η άσκηση «ΠΑΡΜΕΝΙΩΝ», όπως σωστά είπατε, γίνεται τα περιττά έτη και άρα θα έπρεπε να γίνει το 2007. Εάν γίνει το 2008, φαντάζομαι ότι το 2009 θα επαναληφθεί και δεν θα βρείτε δικαιολογία να πείτε ότι την κάναμε πέρυσι και άρα χάνουμε μία άσκηση. Θα είμαστε εδώ για να το παρακολουθήσουμε.
      Τρίτον, η δικαιολογία που αναφέρατε περί των καιρικών συνθηκών, θα μου επιτρέψετε να πω ότι είναι εξωφρενική.
      Η άσκηση «ΠΑΡΜΕΝΙΩΝ» είναι άσκηση σε πραγματικές συνθήκες πολέμου. Ξέρετε, αν χρειαστεί –και ξύλο να χτυπήσουμε!- ποτέ να πολεμήσουμε, δεν θα περιμένουμε λιακάδα ούτε θα περιμένουμε καλό καιρό. Θα περιμένουμε να αντιμετωπίσουμε τον εχθρό εις πάσα περίπτωση. Άρα οι «καιρικές συνθήκες» παρακαλώ πολύ να διαγραφούν από την όποια –ας το πούμε έτσι- προϋπόθεση διενέργειας μιας στρατιωτικής ασκήσεως. 
      Πηγαίνω στο θέμα των τουρκικών προκλήσεων στο Αιγαίο. Ξέρετε, κύριε Υπουργέ, ίσως δεν είναι μόνο δικό σας θέμα. Είναι και θέμα του Υπουργείου Εξωτερικών και συνολικό θέμα της Κυβερνήσεως. Τις τελευταίες εβδομάδες, όμως, από τις 15 Σεπτεμβρίου και μετά, επειδή τυγχάνει να λαμβάνω από το Γ.Ε.Α. το καθημερινό δελτίο των τουρκικών παραβιάσεων, γίνεται χαμός στο Αιγαίο. Έχουμε είκοσι, τριάντα, σαράντα παραβιάσεις την ημέρα. Έχουμε υπηρετήσει πάνω από τα Φαρμακονήσια και από άλλα νησιά. 
      Θα ήθελα, λοιπόν, μια γενναία απάντηση της Κυβερνήσεως για το τι σκοπεύει να κάνει και αν υπάρχει όριο πέραν του οποίου η αντίδρασή μας θα είναι ακόμη πιο έντονη. Πρόσφατα πέρασαν τουρκικά αεροσκάφη πάνω από την Άνδρο. 
      Κλείνω, κύριε Πρόεδρε, λέγοντας το εξής: Μια και συζητήσαμε και χθες μαζί το θέμα του μισθολογίου των αξιωματικών και σήμερα συζητάμε για τους πιλότους, θέλω να καταθέσω σε εσάς και στο Σώμα ότι θεωρώ απαράδεκτα χαμηλή την αποζημίωση που λαμβάνουν οι Έλληνες πιλότοι των μαχητικών αεροσκαφών. Είναι ντροπή για το κράτος μας οι άνθρωποι που διακινδυνεύουν κάθε μέρα τη ζωή τους και δεν ξέρουν οι οικογένειές τους αν θα γυρίσουν πίσω να αμείβονται με τόσο χαμηλούς μισθούς σε μία χώρα η οποία διαχέεται από μια προκλητική σπατάλη σε όλα τα επίπεδα! 
    ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Γεωργιάδη. 
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Αμέσως, κύριε Πρόεδρε. 
    Θέλω, λοιπόν, την ευαισθησία της Κυβερνήσεώς σας, ώστε στο υπό κατάθεση νέο μισθολόγιο αξιωματικών να υπάρχει ειδική πρόβλεψη για τους πιλότους των μαχητικών αεροσκαφών. 
    Θα καταθέσω στα Πρακτικά το άρθρο του Μάκη Πολάτου. 
    (Στο σημείο αυτό ο Βουλευτής κ. Σπυρίδων–Άδωνις Γεωργιάδης                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο. 
    ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, δεν απειλείται η επιχειρησιακή ετοιμότητα των Ενόπλων Δυνάμεων και καλό θα ήταν ο κ. Γεωργιάδης, όταν εκφέρει τέτοιους φόβους, να είναι περισσότερο προσεκτικός. 
    Η άσκηση «ΠΑΡΜΕΝΙΩΝ» δεν ματαιώνεται, όπως ρωτάει. Η άσκηση «ΠΑΡΜΕΝΙΩΝ» για συγκεκριμένους λόγους δεν έγινε και θα γίνει του χρόνου. 
    Όμως, θέλω να πω ότι δεν είναι μόνο η άσκηση «ΠΑΡΜΕΝΙΩΝ», η οποία συνδράμει τις ένοπλες δυνάμεις εις την ανάγκη να έχουν επιχειρησιακή ετοιμότητα και ενίσχυση της διακλαδικότητας. Υπάρχουν πάρα πολλές ασκήσεις που γίνονται όλο το χρόνο και θα γίνουν μέχρι τέλος του χρόνου. Γίνονται σε επίπεδο μειζόνων σχηματισμών και επιτελούν αυτόν το σκοπό. 
    Θέλω, επίσης, να θυμίσω ότι οι ένοπλες δυνάμεις δεν είχαν μόνο το θέμα των εκλογών, διότι τονίζω πως η άσκηση «ΠΑΡΜΕΝΙΩΝ» εμπλέκει και ένα σωρό πολιτικές υπηρεσίες, οι οποίες λόγω εκλογών είχαν συγκεκριμένη αποστολή την περίοδο του Σεπτεμβρίου. 
    Δεν είναι, λοιπόν, η άσκηση «ΠΑΡΜΕΝΙΩΝ» που έχει να κάνει μόνο με το θέμα των εκλογών. Σας θυμίζω ότι οι ένοπλες δυνάμεις από την πρώτη στιγμή συνέδραμαν εις την αντιμετώπιση των καταστρεπτικών πυρκαγιών και συνδράμουν ακόμη. Συγκροτήματα μηχανικού και στρατός είναι στις καμένες εκτάσεις και συνδράμουν. Ο στρατός είναι παρών μέχρι, τουλάχιστον, τη λήξη της αντιπυρικής περιόδου, που είναι η 31η Οκτωβρίου. 
    Συνεπώς δεν κινδυνεύει η επιχειρησιακή ετοιμότητα των ενόπλων δυνάμεων. Δεν ματαιώνεται ο «ΠΑΡΜΕΝΙΩΝ» και δεν γίνεται ο «ΠΑΡΜΕΝΙΩΝ» σε συνθήκες μόνο καλοκαιρίας. 
    Είπα ότι ο Δεκέμβριος είναι μήνας όπου χρειάζεται η γη για τους αγρότες. Γι’ αυτό αυτή η άσκηση γίνεται το Σεπτέμβριο. Και δεν γίνεται, αν έχει καλό καιρό. Γίνεται ασχέτως καιρού. 
    Θέλω, επίσης, να πω ότι οι οδηγίες και οι εντολές προς τους πιλότους της Πολεμικής Αεροπορίας είναι σαφείς. Όποιο άγνωστο ίχνος, δηλαδή όποιο αεροσκάφος δεν έχει υποβάλει σχέδιο πτήσεως σε εμάς, στη χώρα μας και μπει στο FIR Αθηνών, αμέσως έχουμε διαδικασίες αναγνωρίσεως, διαδικασίες αναχαιτίσεως και διαδικασίες ακόμη και εμπλοκής, αν χρειαστεί. Και αυτό, για να προασπίσουμε τον εθνικό εναέριο χώρο της χώρας μας. Αυτό δεν έχει αλλάξει. Αυτό συνεχίζεται και συνεχίζεται χάρη στην επιχειρησιακή ετοιμότητα της Πολεμικής μας Αεροπορίας. 
    Θα ήθελα, επίσης, να πω για τις ανησυχίες του κ. Γεωργιάδη ότι οι ένοπλες δυνάμεις σήμερα δεν ετοιμάζονται και δεν προστατεύουν μόνο το έθνος μας, μόνο τη χώρα μας. Οι Ένοπλες Δυνάμεις μας έχουν μια εκλεκτή και αξιοσημείωτη παρουσία στα Βαλκάνια, στο Αφγανιστάν, στη Γεωργία, μέχρι τη δυτική Σαχάρα. Σε όλες αυτές τις εκτάσεις, σε διεθνείς αποστολές, σε πολυεθνικές δυνάμεις, έπειτα από αποφάσεις του Οργανισμού Ηνωμένων Εθνών, οι ένοπλες δυνάμεις μας είναι παρούσες και μετέχουν και σε διεθνείς ασκήσεις αυτήν την περίοδο. 
	Και οι εκθέσεις που μας στέλνουν ξένοι οι οποίοι παρακολουθούν αυτές τις ασκήσεις, είναι επαινετικές για το επίπεδο επιχειρησιακής ετοιμότητας των Ενόπλων Δυνάμεων. 
	Συνεπώς, κύριε Γεωργιάδη, δεν καταργεί ο Αλέξανδρος τον Παρμενίωνα. Είσθε, μου είπατε, απόφοιτος Φιλοσοφικής Σχολής, προφανώς σας παρέσυραν οι γνώσεις της ιστορίας. Πριν από δύο χιλιάδες τριακόσια τριάντα χρόνια κάποιος άλλος Αλέξανδρος κατήργησε κάποιον άλλον Παρμενίωνα, αλλά εδώ δεν συμβαίνει αυτό και δεν είμαστε σε εκείνη την εποχή. Να είσθε καλά. 
	ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της δεύτερης υπ’ αριθμόν 45/9.10.2007 επίκαιρης ερώτησης του δεύτερου κύκλου της Βουλευτού του Κομμουνιστικού Κόμματος Ελλάδος κ. Ελπίδας Παντελάκη προς τον Υπουργό Υγείας και Κοινωνικής Αλληλεγγύης, σχετικά με τη στελέχωση των χειρουργείων και της Μονάδας Αυξημένης Φροντίδας στο Νοσοκομείο ΜΕΤΑΞΑ.
	Αναλυτικότερα το περιεχόμενο της επίκαιρης ερώτησης της κ. Παντελάκη έχει ως εξής:
      «Η πολιτική ιδιωτικοποίηση της υγείας που ασκείται διαχρονικά από τις Κυβερνήσεις  της Νέας Δημοκρατίας και του ΠΑ.ΣΟ.Κ., έχει σαν στοιχείο την υποχρηματοδότηση των δημοσίων υπηρεσιών υγείας. Πολιτική που εκφράζεται με εκρηκτικό τρόπο στο Νοσοκομείο ΜΕΤΑΞΑ, με αποτέλεσμα οι παρεχόμενες υπηρεσίες παρά τις επίμονες προσπάθειες του προσωπικού να υποβαθμίζονται η περίθαλψη των ασθενών να είναι ελλιπής και το Νοσοκομείο να λειτουργεί οριακά.
	Οι κενές οργανικές θέσεις ανέρχονται σε τριακόσιες (300) σε νοσηλευτικό-βοηθητικό προσωπικό, ακόμη και με βάση τον απαρχαιωμένο οργανισμό του Νοσοκομείου που φτιάχτηκε πριν από είκοσι χρόνια! Αποτέλεσμα της έλλειψης προσωπικού είναι το κλείσιμο δύο χειρουργικών τραπεζιών με επικίνδυνες συνέπειες στη μη έγκαιρη αντιμετώπιση επειγόντων περιστατικών ιδιαίτερα καρκινοπαθών και την οριακή λειτουργία της Μονάδας Εντατικής Θεραπείας (Μ.Ε.Θ.) η οποία λειτουργεί με δέκα νοσηλεύτριες από τις δεκαοκτώ που θα έπρεπε να είχε για τα έξι κρεβάτια, ενώ η Μονάδα Αυξημένης Φροντίδας (Μ.Α.Φ.) που είναι πλήρης εξοπλισμού, παραμένει ερμητικά κλειστή.
	Ερωτάται ο κύριος Υπουργός: 
Πότε θα καλυφθούν οι κενές οργανικές θέσεις και τι μέτρα θα πάρει, ώστε άμεσα να λειτουργήσουν τα δύο κλειστά χειρουργικά τραπέζια και η Μ.Α.Φ. στο Νοσοκομείο ΜΕΤΑΞΑ»;. 
	Στην επίκαιρη ερώτηση της κ. Παντελάκη θα απαντήσει ο Υφυπουργός Υγείας και Κοινωνικής Αλληλεγγύης ο κ. Παπαγεωργίου.
	Ορίστε, κύριε Υφυπουργέ, έχετε το λόγο.
	ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
	Θα ξεκινήσω λέγοντας τη χαρακτηριστική αναφορά του Πρωθυπουργού κατά τη διάρκεια συζήτησης των προγραμματικών δηλώσεων, ότι χτίζουμε το νέο Εθνικό Σύστημα Υγείας με απόλυτη διαφάνεια στη διαχείριση και την όσο το δυνατόν μεγαλύτερη προσπάθεια για τη διασφάλιση των ποιοτικών χαρακτηριστικών, των ποιοτικών υπηρεσιών στο κοινωνικό σύνολο, στον ελληνικό λαό. Είναι κατά την άποψή μου αδιαπραγμάτευτη κατάκτηση στον προηγμένο κόσμο και βασικό στοιχείο, θα έλεγα, του σύγχρονου κοινωνικού κράτους.
	Η εξαγγελία αυτή αποδεικνύει, συμπυκνώνει το ιδιαίτερο ενδιαφέρον της Κυβέρνησης και αποδεικνύει αν θέλετε και την ευαισθησία πάνω στο μεγάλο θέμα της διασφάλισης της υγείας του ελληνικού λαού. 
	Με γνώμονα λοιπόν αυτά τα πράγματα, εμείς προχωρούμε στο σχεδιασμό διορθωτικών αλλαγών στο Ε.Σ.Υ. και μεταρρυθμιστικών τομών όπου χρειάζεται. Σε πρώτη προτεραιότητα, λοιπόν, θέτουμε το θέμα της λειτουργίας των Μονάδων Εντατικής Θεραπείας, της λειτουργίας χειρουργείων και όλων των τμημάτων επειγόντων περιστατικών, ώστε να είμαστε σε θέση να αντιμετωπίσουμε τις αυξημένες πράγματι απαιτήσεις που υπάρχουν. 
	Όσον αφορά το θέμα της λειτουργίας των Μονάδων Εντατικής Θεραπείας, είναι ευκαιρία να πω ότι ήδη βρίσκεται σε ολοκλήρωση η διαδικασία την οποία ξεκινήσαμε από την πρώτη στιγμή, ώστε τα εκατόν σαράντα περίπου κρεβάτια Μονάδων Εντατικής Θεραπείας που είναι πλήρως εξοπλισμένα και δεν λειτουργούν, λόγω έλλειψης κυρίως νοσηλευτικού προσωπικού, να τα στελεχώσουμε πάρα πολύ σύντομα –και το τονίζω- και από πλευράς νοσηλευτικού προσωπικού και από πλευράς ιατρικού προσωπικού. Ήδη μετά από συμφωνία με το Α.Σ.Ε.Π. και με συνάντηση την οποία είχα προσωπικά με τον πρόεδρο τον κ. Βέη, προχωρούμε κάνοντας χρήση των κυλιόμενων πινάκων των επιλαχόντων από τον προηγούμενο διαγωνισμό, ώστε άμεσα, τις προσεχείς εβδομάδες να κληθούν από την πλευρά του Α.Σ.Ε.Π. για να δηλώσουν εάν επιθυμούν να διοριστούν και στη συνέχεια να προχωρήσουμε, σε περίπτωση άρνησης, εννιακοσίων περίπου και κάτι παραπάνω θέσεων νοσηλευτριών, πεντακοσίων σαράντα περίπου Τ.Ε., εξήντα Π.Ε. και τριακοσίων σαράντα, τριακοσίων πενήντα Δ.Ε., εάν θυμάμαι καλά. 
      Αυτή η διαδικασία ήδη έχει ξεκινήσει. Έχει φύγει το αίτημα από τη μεριά του Υπουργείου και το Α.Σ.Ε.Π. προχωράει προς την κατεύθυνση αυτή. 
      Παράλληλα έχουμε έτοιμη την κατανομή εξήντα περίπου θέσεων γιατρών για να ενισχύσουμε τις ήδη λειτουργούσες Μ.Ε.Θ., αλλά και για να μπουν σε εφαρμογή και τα καινούργια κρεβάτια, τα οποία σας είπα ότι είναι πλήρως εξοπλισμένα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Όσον αφορά το Νοσοκομείο Μεταξά, που εντάσσεται μέσα σ’ αυτό το σχεδιασμό, κατά τη χρονιά που πέρασε έχουν ήδη διοριστεί τέσσερις γιατροί ένας Επιμελητής Β΄ Ακτινοθεραπευτικής Ογκολογίας, ένας Επιμελητής Β΄ Ψυχιατρικής, ένας Επιμελητής Β΄ Παθολογίας και ένας Αναισθησιολογίας. Ήδη βρίσκονται στην τελική φάση αξιολόγησης. Πέρασαν από το Συμβούλιο κρίσης, άρα στην τελική φάση διορισμού δύο ακόμη γιατροί, ένας Επιμελητής Α΄ Ακτινοθεραπευτικής Ογκολογίας και ένας Επιμελητής Β΄ της ίδιας ειδικότητας. Έχει ξεκινήσει η διαδικασία προκήρυξης τριών ακόμη θέσεων, μίας θέσης Διευθυντού Ανοσολογίας, μιας θέσης Επιμελητή Β΄ Παθολογίας και μιας θέσης Επιμελητή Β΄ Καρδιολογίας. Με την παρουσία αυτών των γιατρών θεωρούμε ότι και τα κρεβάτια των Μονάδων Εντατικής Θεραπείας του Μεταξά θα ενισχυθούν, διότι πράγματι βρίσκονταν στα όρια ασφαλείας, αλλά και τα νέα δύο κρεβάτια θα μπορέσουν να λειτουργήσουν κατά τον καλύτερο δυνατό τρόπο. Σ’ αυτό χρειάζεται και η παρουσία νοσηλευτικού προσωπικού. 
      Πράγματι από τα έξι χειρουργικά κρεβάτια του Μεταξά, λειτουργούν τα τέσσερα. Εκεί υπάρχει ένα πρόβλημα. Τα χειρουργικά κρεβάτια τα στελεχώνουν αυτήν τη στιγμή είκοσι δύο άτομα νοσηλευτικού προσωπικού. Αναλυτικά θα σας πω ότι το ένα εκτελεί χρέη προϊσταμένου, το άλλο ασχολείται με την αποστείρωση. Απουσιάζουν τρία άτομα αυτήν τη στιγμή με κανονική άδεια και βγαίνουν στη σύνταξη και απουσιάζει και ένας νοσηλευτής λόγω εκπαίδευσης. Άρα, υπάρχουν δεκαέξι άτομα. Αυτήν τη στιγμή υπολειτουργούν και γι’ αυτό έχουμε και το πρόβλημα.
      Εντάσσοντας το Νοσοκομείο Μεταξά μέσα στις άμεσες διαδικασίες, έχουμε συμπεριλάβει σ’ αυτόν τον πίνακα των νεοπροσλαμβανόμενων από το Α.Σ.Ε.Π. μέσω της διαδικασίας των κυλιόμενων πινάκων, τριάντα πέντε θέσεις Δ.Ε. και πέντε θέσεις Τ.Ε. έτσι ώστε να μπορούμε να λειτουργήσουμε άψογα όχι μόνο τα πέντε αλλά και τα έξι χειρουργικά κρεβάτια και να λειτουργήσουμε και τα υπόλοιπα κρεβάτια της Μ.Ε.Θ.. Θα μου πείτε ότι αυτό μπορεί να κρατήσει ίσως δύο και τρεις μήνες.
       ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, στη δευτερολογία σας τα υπόλοιπα. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Πολύ σύντομα να πω, κύριε Πρόεδρε, ότι αυτήν τη στιγμή άμεσα έχουν μετακινηθεί τρεις από το Νοσοκομείο Άγιοι Ανάργυροι. Αυτήν την εβδομάδα έχουν εντολή να μεταβούν -και βρίσκονται στο στάδιο της εκπαίδευσης- είκοσι από το Νοσοκομείο Άγιοι Ανάργυροι που ήταν να πάνε στο Νοσοκομείο του Ερυθρού Σταυρού, για να μπορούμε να βάλουμε σε εφαρμογή όλη αυτήν τη διαδικασία ανάπτυξης και των υπολοίπων αιθουσών χειρουργείων, αλλά και των υπολοίπων κρεβατιών της Μονάδας Εντατικής Θεραπείας. Έτσι μέσα στο τρίμηνο που υπολογίζουμε ότι θα έρθει το υπόλοιπο προσωπικό, θα είμαστε πλήρως ανεπτυγμένοι. 
      ΠΡΟΕΔΡΕΥΩΝ (Γεώργιος Σούρλας): Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Κύριε Υφυπουργέ, από την απάντηση που μου δώσατε μόλις τώρα αποδεικνύεται ότι θα έχουμε το επόμενο διάστημα και όχι μόνο στο Νοσοκομείο Μεταξά αλλά και συνολικότερα, ακόμη πιο εκρηκτικές καταστάσεις με τραγικές συνέπειες και στους εργαζόμενους στο προσωπικό που λειτουργούν στα όρια της εξάντλησης, αλλά και στους ασθενείς.
      Εδώ τι έχουμε αυτή τη στιγμή; Έχουμε το Νοσοκομείο Μεταξά με ανοιχτά τα δύο χειρουργικά τραπέζια. Και τώρα που συζητάμε να σας πω ότι από την περιοδεία που έκανα είναι δέκα τα άτομα νοσηλευτικό προσωπικό που δουλεύουν. Άλλο τι λένε τα χαρτιά.
      Το πρόβλημα που αντιμετωπίζουμε στο Νοσοκομείο Μεταξά είναι μέρος του συνολικού προβλήματος. Αναφερθήκατε στο Γενικό Νοσοκομείο και τις Μονάδες Εντατικής Θεραπείας. Αυτά έπρεπε να είχαν γίνει χθες. Οι αντοχές της οικονομίας δεν μπορεί σε καμμία περίπτωση να είναι η δικαιολογία για λιτότητα και δημοσιονομική πειθαρχία. 
      Χθες έπρεπε να είχαν γίνει όλα αυτά. Γι’ αυτό ο κρατικός προϋπολογισμός πρέπει να δώσει απάντηση. Και είναι αναγκαίο και ρεαλιστικό να γίνουν μαζικές, χιλιάδες προσλήψεις για σταθερό και μόνιμο νοσηλευτικό προσωπικό που να καλύψει τις ανάγκες που είχαν οριοθετηθεί με βάση τους οργανισμούς πριν από είκοσι χρόνια.
     Δεύτερον, είναι αναγκαίο και ρεαλιστικό οι εργαζόμενοι οι οποίοι είναι με συμβάσεις να γίνουν μόνιμο προσωπικό όπως και οι εργαζόμενοι οι οποίοι δουλεύουν στα προγράμματα στέγης. Δεν γίνεται διαφορετικά να προχωρήσουμε. Να υπάρξουν μέτρα υγιεινής και ασφάλειας και αυτός ο κόσμος να ενταχθεί στα βαρέα και ανθυγιεινά. Αυτό έπρεπε να είχε γίνει χθες, είναι αναγκαίο να γίνει σήμερα, γιατί δεν είναι δυνατόν να αντέχει ο κρατικός προϋπολογισμός από το Πρόγραμμα Δημοσίων Επενδύσεων να επιχορηγεί με τα χρήματα του ελληνικού λαού ξενοδοχεία πέντε αστέρων και να μη μπορεί να χρηματοδοτήσει τα νοσοκομεία και τον τομέα της υγείας. 
     Αλλά εδώ τι πρόβλημα βγαίνει και είναι χαρακτηριστικό το παράδειγμα, αν θέλετε, του Νοσοκομείου Μεταξά. Εδώ έχουμε μια συνειδητή επιλογή η οποία λέει ότι προχωρείτε και εσείς τη συνέχεια των προηγούμενων κυβερνήσεων ΠΑ.ΣΟ.Κ. στην παραπέρα αλλαγή των εργασιακών σχέσεων στην αντικατάσταση της σταθερής εργασίας με προσωρινή, με συμβάσεις και όλα αυτά. 
     Το δεύτερο ζήτημα είναι ότι προχωρείτε ώστε να μείνει το δημόσιο νοσοκομείο ως ταμπέλα «δημόσιο» και να λειτουργεί ολοκληρωτικά με ιδιωτικοοικονομικά κριτήρια, με τα κριτήρια της αγοράς. Και εδώ εκφράζεται σε ένα ιερό, σε έναν κρίσιμο τομέα της υγείας, ιδιαίτερα στο ογκολογικό νοσοκομείο, εδώ όπου εντάσσονται τα ζητήματα της αγοράς. Γι’ αυτό ακριβώς και ο προηγούμενος Υφυπουργός της δικής σας κυβέρνησης είχε εγκαινιάσει στην Παιανία, χειροκρότησε την προσπάθεια αυτή για το ιδιωτικό ογκολογικό νοσοκομείο. Εδώ πρέπει να παρθούν μέτρα. 
     Τώρα, για το συγκεκριμένο ζήτημα, για τους Αγίους Αναργύρους που άκουσα, αυτό που λέτε είναι εφιαλτικό. Αντί η Κυβέρνηση να πάρει μέτρα αυτό το νοσοκομείο -από τις ζημιές που είχε τότε από το σεισμό και τα έργα που γίνονται- να ολοκληρωθεί, που ήδη η δική σας Κυβέρνηση είχε πει στα πλαίσια της κοροϊδίας των προηγούμενων κυβερνήσεων ΠΑ.ΣΟ.Κ. ότι το Μάιο του 2006 θα ολοκληρωθεί, θα έχει πλήρη λειτουργία με τα τμήματά του, το Μάιο του 2006 σε μας έχετε απαντήσει σε επίκαιρες ερωτήσεις και υπάρχουν στα Πρακτικά της Βουλής ότι θα λειτουργεί. 
     ΠΡΟΕΔΡΕΥΩΝ (Γεώργιος Σούρλας): Παρακαλώ ολοκληρώστε. 
     ΕΛΠΙΔΑ ΠΑΝΤΕΛΑΚΗ: Ολοκληρώνω, κύριε Πρόεδρε. 
     Όχι μόνο δεν λειτούργησε, αλλά κάνετε μπαλάκι τα τμήματα και τους εργαζόμενους. Πήρατε το παθολογικό και τα εργαστήρια και τα πήγατε στο ίδρυμα αποκατάστασης αναπήρων  και το χειρουργικό στο Μεταξά. Αν είναι δυνατόν! Αναλάβετε τις ευθύνες σας. Εδώ πρέπει να βγάλουν συμπεράσματα και οι εργαζόμενοι, να προσπεράσουν ακριβώς και τις δικές σας πολιτικές να τις καταδικάσουν, αλλά και τις συνδικαλιστικές ηγεσίες που βρίσκονται στα νοσοκομεία και δυστυχώς κάνουν μόνο αντικυβερνητικό αγώνα. Δεν καταγγέλλουν επί της ουσίας με την οργάνωση της πάλης αυτήν την πολιτική της εμπορευματοποίησης της υγείας για να διεκδικήσουν τα αυτονόητα. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα σας πω ότι τα νούμερα, τα οποία μας δώσατε με την επίκαιρη ερώτησή σας, δεν είναι αληθή. Δεν είναι τριακόσια τα κενά του νοσοκομείου Μεταξά είναι πάρα πολύ λιγότερα, είναι εκατόν πέντε. Αυτήν τη στιγμή τα εξήντα, εβδομήντα που αποτελούν και το νοσηλευτικό προσωπικό ήδη με τη διαδικασία αυτή και την προκήρυξη του νέου διαγωνισμού θα καλυφθούν απόλυτα. Αυτό προέρχεται από τον παλαιό οργανισμό. Θα έλεγα, όμως, να μην αδικούμε και το νοσοκομείο, αλλά και την προσπάθεια που γίνεται από πλευράς Υπουργείου. Στην αναμόρφωση του οργανισμού του συγκεκριμένου νοσοκομείου έχει δοθεί προτεραιότητα και θα έλεγα ότι γίνεται πολύ καλή δουλειά προς αυτήν την κατεύθυνση. Να πω ότι είναι από τα νοσοκομεία, τα οποία εφαρμόζουν και το διπλογραφικό σύστημα και έχουν καταθέσει και ισολογισμό, ώστε όλα να γίνονται με πλήρη διαφάνεια. 
     Ακόμη, θα έλεγα ότι δεν παίρνουμε προσωπικό από το Νοσοκομείο των Αγίων Αναργύρων με σκοπό να το υποβαθμίσουμε. Αυτήν τη στιγμή με βάση αυτό που εκεί γίνεται, το προσωπικό είναι πολύ περισσότερο από τις ανάγκες. Δεν σημαίνει πως αυτό θα αποτελέσει για μας ένα δεδομένο και δεν θα ασχοληθούμε προς την κατεύθυνση ώστε να αναβαθμίσουμε τη λειτουργία του. Αυτήν τη στιγμή σχεδιάζουμε τον τρόπο με τον οποίο θα λειτουργήσει προς αυτήν την κατεύθυνση το Νοσοκομείο των Αγίων Αναργύρων, αλλά προκειμένου να κάθεται προσωπικό και να μην προσφέρει υπηρεσίες, είναι προτιμότερο και εθελοντικά προσφέρθηκαν με τρίμηνη μετακίνηση να μετακινηθούν εκεί. Επιπλέον, προκειμένου να γίνεται η εκπαίδευση σε ένα άλλο νοσοκομείο όπου οι ανάγκες δεν είναι ηυξημένες, καλύτερα να γίνονται εκεί και στο συγκεκριμένο νοσοκομείο ώστε να μπορούν να προσφέρουν αποτελεσματικά τις υπηρεσίες. 
     Σας λέω, λοιπόν, ότι έχει ληφθεί η απαραίτητη μέριμνα ώστε το νοσοκομείο που πράγματι προσφέρει ένα πολύ σημαντικό έργο να αναβαθμιστεί ώστε να μπορεί ειλικρινά να ανταποκριθεί στις απαιτήσεις. 
      Κινούμαστε και προς την κατεύθυνση –και το λέω παρεμπιπτόντως- ώστε να ενισχύσουμε τη λειτουργία των μονάδων ημερήσιας νοσηλείας που αντιμετωπίζουν τα προβλήματα χημειοθεραπείας. Ήδη έχει δοθεί εντολή και προχωράμε στην ανάπτυξη εννέα νέων κρεβατιών, ώστε να μπορέσουμε το μέσο όρο της αναμονής νοσηλείας, που είναι δεκαπέντε μέρες, να τον φέρουμε πολύ κάτω από το 1/3  με το καινούργιο προσωπικό που προβλέπεται στις θέσεις αυτές, έτσι ώστε να ανακουφιστεί ένα πολύ σημαντικό κομμάτι του πάσχοντος πληθυσμού, που αυτή τη στιγμή έχει προβλήματα.
      Σας ευχαριστώ ειλικρινά για την αφορμή που μου δώσατε να κάνω αυτήν την αναφορά και να εκθέσω τις πράγματι πολύ δύσκολες συνθήκες κάτω από τις οποίες εργάζεται αυτή τη στιγμή, το προσωπικό του Νοσοκομείου Μεταξά. Θέλουμε να βοηθήσουμε προς αυτή την κατεύθυνση και προς την πλευρά των εργασιακών σχέσεων, αλλά και προς την πλευρά της ενίσχυσης με τη δια βίου εκπαίδευση του προσωπικού, αλλά και άλλων συμπληρωματικών ενεργειών, ώστε αυτό να μπορεί να παίξει το σημαντικό ρόλο που πρέπει να παίξει στην ευρύτερη περιοχή.
      Σας ευχαριστώ πολύ.
      ΕΛΠΙΔΑ ΠΑΝΤΕΛΑΚΗ: Πάντως, γνωρίζετε, κύριε Υπουργέ, ότι στο τέλος του Δεκεμβρίου του 2007 συνταξιοδοτούνται τριάντα άτομα νοσηλευτικό προσωπικό. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Τρίτη είναι η με αριθμό 48/9.10.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αναστασίου Κουράκη προς τον Υπουργό Εθνικής Παιδείας και Θρησκευμάτων, σχετικά με την παρουσίαση των γενετικά τροποποιημένων προϊόντων μέσα από το βιβλίο Βιολογίας της Γ΄ Γυμνασίου κ.λπ.
      Η επίκαιρη ερώτηση του κ. Κουράκη έχει ως εξής:
      «Πρωτοφανής είναι η προσπάθεια που γίνεται με το βιβλίο Βιολογίας της Γ΄  Γυμνασίου, για να διαμορφωθεί μία στάση αποδοχής της νέας γενιάς γύρω από τα γενετικά τροποποιημένα τρόφιμα. Ενδεικτικά στη σελίδα 124 του βιβλίου υπάρχουν δύο εικόνες που τα λένε όλα: Στη μία εικονίζονται ντομάτες ελκυστικές, κόκκινες, με την υπόδειξη ότι είναι γενετικά τροποποιημένες και στην άλλη μουχλιασμένες, ζαρωμένες και καφεκόκκινες ντομάτες, με την υπόδειξη ότι είναι μη γενετικά τροποποιημένες. Το βιβλίο δεν αναφέρεται απλά σε μία υπεροχή των μεταλλαγμένων, αλλά τα αναδεικνύει ως τη μοναδική υγιή τροφή. Στην ίδια σελίδα γράφει, «όταν καλλιεργούμε τέτοια φυτά (γενετικά τροποποιημένα), δεν χρειάζεται να κάνουμε χρήση παρασιτοκτόνων. Η σοδειά μας δεν κινδυνεύει, το κόστος παραγωγής μειώνεται και το προϊόν φτάνει στον καταναλωτή σε χαμηλότερη τιμή».
      Επειδή, με τέτοια κείμενα το Υπουργείο Παιδείας προσπαθεί να καταφέρει όσα δεν κατάφεραν οι πολυεθνικές των εταιρειών βιοτεχνολογίας με τον πακτωλό χρημάτων για τη διαφήμιση των «πλεονεκτημάτων» των μεταλλαγμένων τροφίμων,
      Επειδή οι προβληματισμοί που αναπτύσσονται στο βιβλίο είναι επιφανειακοί και η όλη προσέγγιση είναι μία μεθοδευμένη προσπάθεια να διαμορφωθεί μία νέα μεταλλαγμένη γενιά που θα καταναλώνει οτιδήποτε αποφασίζουν οι πολυεθνικές της διατροφής,
      Ερωτάται ο κύριος Υπουργός:
      1. Τι προτίθεται να κάνει, ώστε να παρουσιάζονται τουλάχιστον ισότιμα οι απόψεις υπέρ και κατά των γενετικά τροποποιημένων φυτών και τροφίμων και να μην διδάσκονται μονομερώς τα όσα αναληθή αναφέρονται στο βιβλίο;
      2. Θα υπάρξει διόρθωση του βιβλίου μέσα από τις θεσμικές λειτουργίες του Υπουργείου και του Παιδαγωγικού Ινστιτούτου;».
      Στην ερώτηση του κ. Κουράκη θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος.
      Κύριε Υπουργέ, έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  Ευχαριστώ πολύ, κύριε Πρόεδρε.
      Το ζήτημα της χρησιμοποίησης των γενετικά τροποποιημένων τροφίμων είναι γνωστό ότι αποτελεί αντικείμενο διεθνούς επιστημονικού διαλόγου, ο οποίος διεξάγεται μέσα σε κλίμα που αποκλείει τόσο τη βιαστική εφαρμογή επικίνδυνων, για τη δημόσια  υγεία, βιοτεχνολογικών επιτευγμάτων, όσο και τη φοβική στάση προς την επιστήμη, χωρίς όρους απόρριψής τους. 
      Αυτό ακριβώς το κλίμα της προσδοκίας απέναντι στα νέα τεχνολογικά και επιστημονικά επιτεύγματα, αλλά και του προσδιορισμού των όρων και των ορίων εφαρμογής τους, δεσπόζει στο πρόγραμμα σπουδών της Βιολογίας για το Γυμνάσιο και αποτυπώνεται σε ένα μεγάλο βαθμό στο νέο σχολικό βιβλίο της Βιολογίας της Γ΄ Γυμνασίου. 
      Για το σκοπό αυτό, στο επίμαχο κεφάλαιο αντιπαραβάλλονται τα προσδοκώμενα οφέλη, όπως τα σημειώνετε με την ερώτησή σας, σελίδα 124 με τις πιθανές αρνητικές επιπτώσεις της χρήσης των γενετικά τροποποιημένων οργανισμών. Σελίδα 126, ενότητα 6.3 με τίτλο: «Προβληματισμοί από την αξιοποίηση των επιτευγμάτων της γενετικής –βιοηθική». Επί πλέον, στις σελίδες 127 και 128 οι μαθητές καλούνται να προβληματιστούν μέσα από τρεις προτεινόμενες δραστηριότητες που είναι οι ακόλουθες: 
      Σελίδα 127, εργασία 2: «Η δημιουργία γενετικά τροποποιημένων οργανισμών προκαλεί προβληματισμούς, όσον αφορά την ισορροπία του οικοσυστήματος. Να ανατρέξετε σε πηγές και να συγκεντρώσετε πληροφορίες σχετικά με το θέμα που έχει προκύψει από τη δημιουργία γενετικά τροποποιημένου σολωμού». 
      Σελίδα 128 -προτείνετε άλλη εργασία- εργασία 3: «Κάποιες οικολογικές οργανώσεις αντιτίθενται στη δημιουργία γενετικά τροποποιημένων οργανισμών. Να ανατρέξετε σε κατάλληλες πηγές για τα επιχειρήματα που προβάλουν».
      Σελίδα 128, 4η εργασία: Όποιοι ασχολούνται με νομικά προβλήματα όπου προκύπτουν από την γενετική μηχανική, θεωρούν σημαντικό να θεσπιστεί παγκοσμίως ένας κοινός νομικός κώδικας. Γιατί πιστεύετε πως κάτι τέτοιο είναι αναγκαίο; 
      Συνεπώς, μια προσεκτικότερη μελέτη του υπάρχοντος σχολικού βιβλίου, στο οποίο το σχετικό κεφάλαιο δεν ολοκληρώνεται στη σελίδα 124 αλλά στη σελίδα 128, θα καθησύχαζε τους όποιους φόβους για μονομερή παρουσίαση των προσδοκιών από τη χρήση γενετικά τροποποιημένων τροφίμων.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ο κ. Κουράκης έχει το λόγο.
      ΑΝΑΣΤΑΣΙΟΣ ΚΟΥΡΑΚΗΣ: Κύριε Πρόεδρε, με λύπησε πραγματικά η τοποθέτηση του κυρίου Υπουργού, κυρίως όσον αφορά το σκέλος ότι παρέκαμψε τελείως αυτό που αναφέρεται στη σελίδα 124, σχετικά με την φωτογραφία. Είναι χαρακτηριστικό ότι μέσα από τη φωτογραφία γενετικά τροποποιημένης ντομάτας, η οποία παρουσιάζεται με έναν πολύ ελκυστικό τρόπο, χαρακτηρίζεται ότι είναι αυτή η υγιής ντομάτα η γενετικά τροποποιημένη, δηλαδή η μεταλλαγμένη, ενώ αυτή η οποία είναι μουχλιασμένη και άθλια είναι η φυσική ντομάτα.
      Σε αυτό, κύριε Υπουργέ, δεν απαντήσατε. Απαντήσατε στο ότι παρατίθενται και οι δύο πλευρές. Πρέπει να σας πω όμως, ότι η μία πλευρά, η κυρίαρχη, αυτή που παρουσιάζεται στο βιβλίο, είναι αυτή στην οποία εξοπλίζονται μαθητές με επιχειρήματα υπέρ των μεταλλαγμένων. Κανένα επιχείρημα διδακτικό δεν παρατίθεται ενάντια στα μεταλλαγμένα. Το ότι στο τέλος οι μαθητές καλούνται μόνοι τους να ψάξουν να βρουν επιχειρήματα κατά των μεταλλαγμένων, αυτό είναι ένα τελείως διαφορετικό ζήτημα.
      Πρέπει να σας πω ακόμη ότι και ο κ. Δήμας στην Ευρωπαϊκή Ένωση έχει υπερασπιστεί και ηγείται του αγώνα ενάντια στα μεταλλαγμένα και πενήντα τέσσερις νομαρχίες της χώρας μας έχουν πάρει αποφάσεις ενάντια στα μεταλλαγμένα και σύμφωνα με το ευρωβαρόμετρο το 95% του ελληνικού λαού είναι ενάντια στα μεταλλαγμένα. Αυτό που ζητάμε εμείς είναι το εξής, να παρατίθενται τουλάχιστον ισότιμα και οι δύο απόψεις. 
      Η επιχειρηματολογία του βιβλίου της Γ΄ Γυμνασίου για τα μεταλλαγμένα είναι μονομερής και θα έλεγα ότι σε πολλές περιπτώσεις υπερβαίνει ακόμη και τα επιχειρήματα των εταιρειών βιοτεχνολογίας. Παραδείγματος χάριν, ένα επιχείρημα το οποίο βάζει μέσα το βιβλίο υπέρ των μεταλλαγμένων είναι ότι έχουμε μεγαλύτερη παραγωγή, δηλαδή μεγαλύτερη στρεμματική απόδοση, πράγμα που δεν ισχυρίζονται ούτε καν οι ίδιες οι εταιρείες βιοτεχνολογίας. Λένε βέβαια, ότι πιθανόν να υπάρχει μικρότερο κόστος, εάν τα προϊόντα είναι φθηνότερα, αλλά όχι μεγαλύτερη στρεμματική απόδοση. Εξ αυτού, ένα από τα κύρια επιχειρήματα του βιβλίου είναι ότι τα μεταλλαγμένα θα λύσουν το πρόβλημα της πείνας στον κόσμο. Ξέρουμε όμως ότι επειδή ακριβώς δεν αυξάνουν την παραγωγή και επειδή σύμφωνα με έρευνα του Ο.Η.Ε. ο αριθμός των θερμίδων που παράγονται στον πλανήτη για να τραφεί ο κόσμος είναι διπλάσιος από τον πληθυσμό, ο κόσμος πεινάει στον τρίτο κόσμο και αλλού, όχι γιατί δεν υπάρχουν τρόφιμα –το οποίο πρόβλημα δεν θα λύσουν βεβαίως τα μεταλλαγμένα- αλλά γιατί υπάρχει άνιση κατανομή τροφίμων. Επιπλέον, οι αγρότες του τρίτου κόσμου θα κληθούν να καλλιεργήσουν τέτοιου είδους καλλιέργειες και έτσι καταλαβαίνετε ότι θα πληρώσουν τους πόρους με αυξημένο κόστος, άρα θα επιδεινωθεί ακόμη περισσότερο η κατάστασή τους. 
      Αυτό που ζητάμε εμείς είναι το εξής: Δεν ζητάμε το βιβλίο να αποσυρθεί, επειδή έχουμε ουσιαστικές ενστάσεις. Δεν μπαίνουμε δηλαδή στη λογική που κυριάρχησε στους επικριτές του βιβλίου της Ιστορίας. Εμείς ζητάμε ότι μέσα από τις διαδικασίες τις θεσμοθετημένες, δηλαδή το Υπουργείο Παιδείας, το Παιδαγωγικό Ινστιτούτο, να ληφθούν υπ’ όψιν οι παρατηρήσεις οι δικές μας και άλλων επιστημόνων, ώστε οι μαθητές να παίρνουν τουλάχιστον μια αντικειμενική και ισότιμη παρουσίαση των υπέρ και κατά των μεταλλαγμένων. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Είναι πάντως πολύ σημαντικό να έρχονται προς συζήτηση θέματα που έχουν να κάνουν με το περιεχόμενο των βιβλίων. Θέλω να επισημάνω ότι είναι άξιος συγχαρητηρίων ο κ. Κουράκης, ανεξάρτητα από όποια απάντηση και εάν δοθεί. Όμως, ως παλαιός Κοινοβουλευτικός –δεν απευθύνομαι σε εσάς, που είστε νέος Βουλευτής, - θα ήθελα να πω ότι θα ήταν καλύτερα κατά την παρελθούσα Βουλή να είχαμε συζητήσει και περιεχόμενα άλλων βιβλίων, όπως της Ιστορίας της ΣΤ΄ Δημοτικού, όπου κατά την προσωπική μου εκτίμηση είχαμε μεταλλαγμένα ιστορικά γεγονότα.
      Ο κύριος Υπουργός έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, σας ευχαριστώ για τις ενδιαφέρουσες παρατηρήσεις σας, οι οποίες σας βεβαιώνω ότι λαμβάνονται υπ’ όψιν, αλλά δεν χρειάζονται αξιολογήσιμες υπερβολές. Δεν υπάρχει κρατική ιδεολογία, δεν το επιτρέπει η ποιότητα της δημοκρατίας μας. Δεν προπαγανδίζει καμία κυβέρνηση αυτής της χώρας μια συγκεκριμένη επιλογή.
Η ίδια η δημοκρατία, οι ίδιες οι κατακτήσεις του ελληνικού λαού δεν το επιτρέπουν, πολύ δε περισσότερο η σημερινή Κυβέρνηση, η Κυβέρνηση Καραμανλή δεν υπακούει σε επιθυμίες, σε προσδοκίες και σε επιδιώξεις οποιασδήποτε μορφής εταιρειών.          
	Εμείς πιστεύουμε αυτό που λέτε κι εσείς, ότι η συγγραφή των βιβλίων είναι έργο της επιστημονικής κοινότητος η οποία συνεργάζεται με το Παιδαγωγικό Ινστιτούτο, το οποίο έχει τον τελικό λόγο. Γι’ αυτόν ακριβώς το λόγο απέναντι στις επιστημονικές αντιρρήσεις που εγείρονται, απέναντι στις όποιες κοινωνικές ενστάσεις, μερικές από τις οποίες υπαινίχθηκε ο κ. Πρόεδρος της Βουλής, η δική μας ευθύνη εντοπίζεται στο να τεθούν όλα αυτά υπ’ όψιν εκείνων οι οποίοι είναι υπεύθυνοι για να τα αξιολογήσουν. 
	Συγκεκριμένα, το θεσμικό όργανο της πολιτείας, το Παιδαγωγικό Ινστιτούτο, μας διαβεβαιώνει ότι όλα τα καινούργια βιβλία που διατίθενται αυτήν την περίοδο στα σχολεία μας θα αξιολογηθούν από την εκπαιδευτική κοινότητα και τους μαθητές και με βάση τα πορίσματα αυτής της αξιολόγησης θα γίνουν βελτιωτικές παρεμβάσεις όπου και σε όποια έκταση αυτό κριθεί απαραίτητο. 
	Σημειώνω ότι οι κυβερνήσεις, οι Υπουργοί, οι πολιτικοί, τα κόμματα δεν είμαστε συγγραφείς βιβλίων. Είμαστε εδώ για να προστατεύουμε τις επιλογές μας, τους θεσμούς της πολιτείας, τις διαχρονικές αξίες του ελληνικού λαού, την ελευθερία ανάπτυξης του επιστημονικού λόγου και έργου και την ελευθερία της σκέψης. Παραμένει ανοιχτή η πρόσκληση από την πλευρά της Κυβέρνησης προς όλους τους εταίρους της εκπαιδευτικής κοινότητας όλων των βαθμίδων, τις πολιτικές και κοινωνικές δυνάμεις της χώρας να συνεργαστούμε, να οικοδομήσουμε επιλογές και πολιτική η οποία θα δημιουργεί ένα αισιόδοξο μέλλον για τη νέα γενιά της πατρίδας, να μπορεί να πραγματώσει τα όνειρά της σ’ ένα εξαιρετικά ανταγωνιστικό περιβάλλον στο οποίο καλούμεθα να ζήσουμε. 
      Αυτή είναι η δική μας φιλοδοξία, δεν είναι να επιβάλουμε απόψεις, δεν είναι να υιοθετήσουμε πολιτικές ή θέσεις απ’ όπου και αν προτείνονται, αντίθετα, χωρίς δογματισμούς, χωρίς προκαταλήψεις, με σεβασμό στις αξίες του ελληνικού λαού, με σεβασμό στη νέα γενιά και στο δικό της μέλλον σας καλούμε σε μόνιμη, σε σταθερή, σε ανοιχτή συνεργασία. 
	Σας ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
	Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
	Έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων και στις εκθέσεις της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αιώνας» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», σαράντα ένας μαθητές και μαθήτριες και δύο συνοδοί δάσκαλοι από τα εκπαιδευτήρια Διαμαντοπούλου.
	Η Βουλή τους καλωσορίζει και τους εύχεται καλές σπουδές.
(Χειροκροτήματα από όλες τις πτέρυγες της Βουλής)
	Πληροφορούμε τους μαθητές ότι παρακολούθησαν το τέλος συνεδρίασης κοινοβουλευτικού ελέγχου όπου βρίσκονται οι Βουλευτές των κομμάτων που ελέγχουν την Κυβέρνηση. Συνήθως είναι έξι με οκτώ Βουλευτές και αυτοί παρευρίσκονται στην Αίθουσα, καθώς και οι Υπουργοί οι οποίοι καλούνται να απαντήσουν στις ερωτήσεις των Βουλευτών.
	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 12.05΄ λύεται η συνεδρίαση για τη Δευτέρα 15 Οκτωβρίου 2007 και ώρα 18.00΄ με αντικείμενο εργασιών του Σώματος:  κοινοβουλευτικό έλεγχο, συζήτηση επίκαιρων ερωτήσεων.

                      Ο  ΠΡΟΕΔΡΟΣ                                            ΟΙ   ΓΡΑΜΜΑΤΕΙΣ
ΟΛΟΜΕΛΕΙΑ 12-10-07	ΣΕΛ. 1



