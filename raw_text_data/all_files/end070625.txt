ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΝΖ΄
Δευτέρα 25 Ιουνίου 2007 


ΘΕΜΑΤΑ
Α. ΕΙΔΙΚΑ ΘΕΜΑΤΑ
Συζήτηση και λήψη απόφασης επί της προτάσεως που κατέθεσε ο Πρόεδρος του ΠΑ.ΣΟ.Κ. κ. Γ. Παπανδρέου και 112 Βουλευτές του Κόμματός του, για σύσταση εξεταστικής επιτροπής σχετικά με το θέμα της αγοράς ομολόγων από τα ασφαλιστικά ταμεία.σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 26 Ιουνίου 2007. σελ.

ΟΜΙΛΗΤΕΣ
Επί της Ειδικής Ημερήσιας Διάταξης:
ΑΛΑΒΑΝΟΣ Α.σελ.
ΑΛΟΓΟΣΚΟΥΦΗΣ Γ. σελ.
ΓΕΙΤΟΝΑΣ Κ. σελ.
ΔΑΜΑΝΑΚΗ Μ. σελ.
ΔΕΡΜΕΝΤΖΟΠΟΥΛΟΣ Α. σελ.
ΔΟΥΚΑΣ Π. σελ.
ΖΩΗΣ Χ. σελ.
ΚΑΚΛΑΜΑΝΗΣ Α. σελ.
ΚΑΣΤΑΝΙΔΗΣ Χ. σελ.
ΚΟΥΒΕΛΗΣ Φ. σελ.
ΚΩΝΣΤΑΝΤΟΠΟΥΛΟΣ Ν. σελ.
ΛΥΚΟΥΡΕΝΤΖΟΣ Α. σελ.
ΜΑΓΓΙΝΑΣ Β. σελ.
ΜΑΝΩΛΗΣ Ι. σελ.
ΜΑΡΚΟΠΟΥΛΟΣ Κ. σελ.
ΝΑΣΙΩΚΑΣ Ε. σελ.
ΠΑΠΑΘΕΜΕΛΗΣ Σ. σελ.
ΠΑΠΑΪΩΑΝΝΟΥ Μ. σελ.
ΠΑΠΑΝΔΡΕΟΥ Γ. σελ.
ΣΚΥΛΛΑΚΟΣ Α. σελ.
ΤΖΕΚΗΣ Α. σελ.
ΦΛΩΡΙΔΗΣ Γ. σελ.
ΦΟΥΣΑΣ Α. σελ.

      
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΡΝΖ΄
      Δευτέρα 25 Ιουνίου 2007
      Αθήνα, σήμερα στις 25 Ιουνίου 2007, ημέρα Δευτέρα και ώρα 18.36΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Χριστιάνα Καλογήρου, Βουλευτή Λέσβου, τα ακόλουθα:  
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία το Συνδικάτο Εργαζομένων στην Ενέργεια «Εργατική Αλληλεγγύη» ζητεί την άμεση λήψη μέτρων προστασίας, από τη Δ.Ε.Η., των εργαζομένων στα Ορυχεία.
2) Οι Βουλευτές Β΄ Αθηνών και Α΄ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία το Συνδικάτο Εργαζομένων Ι.Γ.Μ.Ε. ζητεί την ικανοποίηση θεσμικών και οικονομικών αιτημάτων των μελών του. 
3) Ο E’ Aντιπρόεδρος της Βουλής και Βουλευτής Αχαϊας κ. Παναγιώτης Κοσιώνης και η Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ, κατέθεσαν αναφορά με την οποία ο Σύλλογος Αρκάδων Ορειβατών και Οικολόγων, ζητεί τη θεσμοθέτηση των οικολογικών πάρκων Μαινάλου και Πάρνωνα.
4) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Δήμος Ομηρούπολης Χίου διαμαρτύρεται για την τοποθέτηση ηλεκτρονικού συστήματος παρακολούθησης του κόλπου της Λαγκάδας και μέρους του οικισμού της.
5) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η Ομοσπονδία Λεσβιακών Συλλόγων Αττικής ζητεί τη στήριξη της παραγωγής των παραδοσιακών λεσβιακών προϊόντων.
6) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης ζητεί να κατασκευασθεί το έργο της σιδηροδρομικής παράκαμψης της Κοζάνης.
7) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία οι Υπάλληλοι της Δ.Υ.ΠΕ. δυτικής Μακεδονίας ζητούν  την άμεση έκδοση διαπιστωτικών πράξεων μετάταξης τους για τους φορείς που υποχρεώθηκαν να υποβάλουν αίτηση.
8) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύνδεσμος Γραμμάτων και Τεχνών Νομού Κοζάνης ζητεί την οικονομική του ενίσχυση.
9) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δήμος Ελλησπόντου Κοζάνης ζητεί τη λειτουργία ενισχυμένου ιατρείου στο Δημοτικό Διαμέρισμα Τετραλόφου Ελλησπόντου Κοζάνης.
10) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δήμος Ελλησπόντου Κοζάνης ζητεί την επιτάχυνση της διαδικασίας αποδέσμευσης ποσού που του ανήκει από το Ταμείο Παρακαταθηκών και Δανείων.
11) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος ΄Ανω Σύρου ζητεί τη στελέχωση του Ι.Κ.Α. Σύρου με ειδικευμένο ιατρικό προσωπικό και τον εφοδιασμό του με σύγχρονα ιατρικά μηχανήματα.
12) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο κ. Σταύρος Πατρινιός ζητεί να του επιστραφούν μισθώματα από τον Ε.Ο.Τ. λόγω της λήξης της σύμβασής του, για το αναψυκτήριο εντός του Κάστρου του Παλαμιδίου, το οποίο ουδέποτε λειτούργησε.
13) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Διοικούσα Επιτροπή του Πανεπιστημίου Πελοποννήσου ζητεί την παράταση των συμβάσεων εργασίας διοικητικών και τεχνικών υπαλλήλων του Πανεπιστημίου.
14) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Δήμος Ασκληπιείου Αργολίδας ζητεί τον ενδελεχή και ολοκληρωμένο έλεγχο των οικονομικών δεδομένων της επιχείρησης Δ.Ε.Π.Α.ΑΣ..
15) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία το Σωματείο Εργαζομένων στο Γενικό Νοσοκομείο ΄Αργους ζητεί την άμεση κάλυψη του νοσοκομείου με προσωπικό και την προώθηση της αναμόρφωσης του κανονισμού του.
16) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Χρήστος Λειβαδιώτης, εργαζόμενος στο Υπουργείο Αγροτικής Ανάπτυξης, ζητεί να του χορηγηθεί το επίδομα αυξημένης ευθύνης.
17) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Αικατερίνη Σιγκούδη φαρμακοποιός ζητεί να χορηγηθεί η επιδότηση των νέων επιστημόνων.
18) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Γραμματέας Πολυτέκνων Πέλλας ζητεί στους πολύτεκνους εκπαιδευτικούς με τέσσερα ανήλικα τέκνα που δικαιούνται άμεσο διορισμό, να ενταχθούν και οι κατηγορίες εκπαιδευτικών Τ.Ε. και Δ.Ε..
19) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Γαρυφαλιά Μπάμπαλη, νηπιαγωγός, ζητεί την αναγνώριση προϋπηρεσίας της.
20) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αριστοτέλης Σφλώμος ζητεί την επίσπευση της γνωμοδότησης για την ένταξη των πτυχιούχων Βιοχημείας του Πανεπιστημίου Ιωαννίνων στο ν.1566/85.
21) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο κ. Μαρίνος Παπαεμμανουήλ διαμαρτύρεται για τα αποτελέσματα διαγωνισμού του Α.Σ.Ε.Π..
22) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμος Αετού Νομού Μεσσηνίας ζητεί την άμεση ανάκληση των αποσπάσεων υπαλλήλων του Τ.Ε.Κ. – Ο.Τ.Ε. στο Κοπανάκι Τριφυλίας.
23) Ο Βουλευτής Έβρου κ. ΑΠΟΣΤΟΛΟΣ ΦΩΤΙΑΔΗΣ κατέθεσε αναφορά με την οποία ο Δήμος Σαμοθράκης διαμαρτύρεται για την περικοπή ακτοπλοϊκών δρομολογίων εξυπηρέτησης των κατοίκων της Σαμοθράκης.
24) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Κεντρική Συνεταιριστική Ένωση Σύκων και Ξηρών Καρπών ΟΠ ΣΥΝΠΕ «ΣΥΚΙΚΗ» ζητεί να μην εγκριθεί η δημιουργία δεύτερης ομάδας συκοπαραγωγών στους Νομούς Μεσσηνίας και Λακωνίας.
25) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Οινούντος Λακωνίας ζητεί την αποζημίωση των ελαιοπαραγωγών της περιοχής του για τις ζημιές που υπέστησαν εξαιτίας των απρόβλεπτων καιρικών συνθηκών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7826/10-5-07 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 20898/ΕΥΣ/2983/1-6-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σύμφωνα με στοιχεία της αρμόδιας Ειδικής Υπηρεσίας Διαχείρισης ΠΕΠ Στερεάς Ελλάδας, σας γνωστοποιούμε ότι στο πλαίσιο της με αριθμό πρωτ. 850/09-08-01 Πρόσκλησης Υποβολής Προτάσεων της Ε.Υ.Δ.Ε.Π Στερεάς Ελλάδας στο Μέτρο 3.1 «Ενίσχυση Μεταφορών», στο ΠΕΠ Στερεάς Ελλάδας 2000-2006, υποβλήθηκε πρόταση για το έργο «Παράκαμψη Βασιλικού» με προϋπολογισμό 18,4 εκατ. ευρώ.
      Η πρόταση αυτή αξιολογήθηκε σύμφωνα με τα εγκεκριμένα κριτήρια αξιολόγησης και απορρίφθηκε με την α.π. 1443/05-03-04 απόφαση απόρριψης του Γενικού Γραμματέα Στερεάς Ελλάδας, διότι αφενός ο προϋπολογισμός της ήταν κατά πολύ μεγαλύτερος αυτού της Πρόσκλησης στην οποία είχε υποβληθεί και αφετέρου διότι οι μελέτες της ανωτέρω πράξης (υποέργο) εντάχθηκαν σε πρόγραμμα χρηματοδότησης από Εθνικούς πόρους, στο πλαίσιο προετοιμασίας έργων για ένταξη στο Γ΄ ΚΠΣ, και έως την ημερομηνία αξιολόγησης δεν είχαν ολοκληρωθεί ακόμη, με αποτέλεσμα να μην υπάρχει η απαιτούμενη ωριμότητα περαιτέρω προώθησής της.
      Στη συνέχεια και στο πλαίσιο επόμενων Προσκλήσεων υποβολής προτάσεων για ένταξη πράξεων στο Μέτρο 3.1 «Ενίσχυση μεταφορών» του Π.Ε.Π. Στερεάς Ελλάδας 2000-06, δεν υποβλήθηκε καμία πρόταση σχετική με την κατασκευή του έργου «Παράκαμψη Βασιλικού».
      Στο πλαίσιο των αρμοδιοτήτων του ΥΠΟΙΟ, το οποίο έχει την ευθύνη της οργάνωσης και του συντονισμού της διαδικασίας σχεδιασμού και κατάρτισης του αναπτυξιακού προγραμματισμού για την περίοδο 2007-2013, σας γνωστοποιούμε συνοπτικά τα ακόλουθα:
      Ο αναπτυξιακός προγραμματισμός της χώρας, περιόδου 2007-2013, βρίσκεται σε εξέλιξη. Συνεπώς, στην παρούσα φάση του σχεδιασμού είναι πρόωρη η αναφορά στην ένταξη συγκεκριμένων έργων στις παρεμβάσεις της Δ' προγραμματικής περιόδου. Κάτι τέτοιο θα είναι εφικτό μετά την ολοκλήρωση της φάσης κατάρτισης του αναπτυξιακού προγραμματισμού και την έγκριση των συγχρηματοδοτούμενων Επιχειρησιακών Προγραμμάτων από την Ε.Ε., όπου πέραν των άλλων θα καθορισθούν οι διατάξεις εφαρμογής των νέων Επιχειρησιακών Προγραμμάτων και τα κριτήρια ένταξης των έργων της επόμενης περιόδου.
      Επιπροσθέτως σας ενημερώνουμε ότι η μελέτη «Συμπληρωματικές μελέτες ολοκλήρωσης παράκαμψης Βασιλικού και Αμαρύνθου» είναι ενταγμένη στη ΣΑΜΠ 056/3 με κωδικό 2002ΜΠ056300000, προϋπολογισμό 880.000 ευρώ και Προϊσταμένη Αρχή τη Διεύθυνση Δημοσίων ΄Εργων της Περιφέρειας Στερεάς Ελλάδας. Στις 30.11.2005 υποβλήθηκε στο Πρόγραμμα Δημοσίων Επενδύσεων αίτημα από την Περιφέρεια Στερεάς Ελλάδας, για αύξηση του προϋπολογισμού από 880.000 ευρώ σε 1.500.000 ευρώ. Το αίτημα αυτό δε κατέστη δυνατό να ικανοποιηθεί από το ΠΔΕ κατά τα έτη 2005 και 2006. Σημειώνεται ότι ήδη έχει υποβληθεί πρόταση για το έτος 2007, η οποία θα εξεταστεί στο πλαίσιο προετοιμασίας έργων τα οποία θα καταστούν ώριμα για την προγραμματική περίοδο 2007-2013.
      Ο Υφυπουργός
      ΧΡΗΣΤΟΣ ΦΩΛΙΑΣ»
      2. Στην με αριθμό 7233/25-4-07 ερώτηση του Βουλευτή κ. Αλέξανδρου Ακριβάκη δόθηκε με το υπ’ αριθμ. Δ5/ΗΛ/Β/Φ.6/68/10544/18-5-07  έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ.7233/25-4-2007 Ερώτησης που κατατέθηκε στη Βουλή των Ελλήνων από την ως άνω Βουλευτή, σας αποστέλλουμε το ανωτέρω σχετικό έγγραφο της ΔΕΗ, το οποίο καλύπτει το θέμα.
      Επιπλέον σας γνωρίζουμε ότι λόγω της σταθερής αύξησης στην κατανάλωση ηλεκτρικής ενέργειας και ιδίως στην ετήσια αιχμή ζήτησης η οποία εμφανίζεται τη θερινή περίοδο, σε συνδυασμό με τις ιδιαίτερες συνθήκες που επικράτησαν φέτος (ιδιαίτερα χαμηλή υδροφορία και μειωμένη διαθεσιμότητα ενέργειας για εισαγωγές), ελήφθησαν μέτρα για τον περιορισμό κατά το δυνατόν της ζήτησης ισχύος, ειδικά τις μεσημβρινές ώρες του ερχόμενου lουλίου.
      Προς την κατεύθυνση αυτή έχουν ήδη θεσπισθεί ρυθμίσεις (απόφαση Υπουργού Ανάπτυξης υπ' αριθ. Δ5/ΗΛ/Φ1Β/715/8076/3-5-2007) για την παροχή οικονομικών κινήτρων σε εμπορικούς και βιομηχανικούς καταναλωτές μέσης τάσης και στις ενεργοβόρες βιομηχανίες που τροφοδοτούνται με υψηλή τάση, με στόχο να περιοριστεί η ζήτηση ισχύος του ηπειρωτικού Συστήματος τις ώρες αιχμής του lουλίου.
      Επίσης προγραμματίζεται η θέσπιση μέτρων εξοικονόμησης ενέργειας και περιορισμού της ζήτησης στο Δημόσιο Τομέα, στους εποπτευόμενους Οργανισμούς και την Αυτοδιοίκηση, όπως άλλωστε είχε γίνει και πέρσι.
      Ο Υπουργός
      Δ. ΣΙΟΥΦΑΣ»
      3. Στην με αριθμό 7273/25-4-07 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. 53545/25-4-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 7273/25-4-2007 ερώτηση που κατατέθηκε στη Βουλή από το Βουλευτή κ. Χ. Πρωτόπαπα με θέμα «Κέντρο Στήριξης Ατόμων με Αναπηρία Φωκίδας», σας γνωρίζουμε τα εξής:
      Στον Τομέα της Πρόνοιας του Γ΄ Κ.Π.Σ. 2000-2006 και στο πλαίσιο των Περιφερειακών Επιχειρησιακών Προγραμμάτων (ΠΕΠ) σχεδιάστηκε και εγκρίθηκε η δημιουργία νέων υποδομών για την προστασία των ευπαθών ομάδων του πληθυσμού στις περιοχές που δεν είχαν δημιουργηθεί ανάλογες υποδομές στα πλαίσια του Β΄ Κ.Π.Σ. Ειδικά για τα Άτομα με Αναπηρίες προγραμματίσθηκε εκτός των άλλων και η δημιουργία 16 Κέντρων Στήριξης ΑμεΑ, σε ισάριθμους Νομούς της χώρας, στις περιοχές που δεν είχαν δημιουργηθεί ΚΕΚΥΚΑΜΕΑ. Τα Κέντρα αυτά σχεδιάσθηκε να παρέχουν παρεμφερείς με τα ΚΕΚΥΚΑΜΕΑ υπηρεσίες (διάγνωση, θεραπεία, ψυχολογική και κοινωνική υποστήριξη και προεπαγγελματική κατάρτιση σε Άτομα όλων των ηλικιών με κινητικά και νοητικά προβλήματα καθώς και σε λοιπές ευπαθείς ομάδες του πληθυσμού που χρήζουν υποστήριξης) σε μικρότερη κλίμακα (μικρότερες υποδομές και μικρότερης εμβέλειας) και Φορείς υλοποίησης τους Δήμους.
      Μέχρι σήμερα έχουν ενταχθεί στα αντίστοιχα ΠΕΠ τα παρακάτω:
      ΚΕΝΤΡΑ ΣΤΗΡΙΞΗΣ ΑΤΟΜΩΝ ΜΕ ΑΝΑΠΗΡΙΕΣ
      1. ΠΕΠ ΚΡΗΤΗΣ
      Δήμος Ν. Καζαντζάκη Ηρακλείου: 727.000 Ευρώ
      Δήμος Ακρωτηρίου Χανίων:           727.000 Ευρώ
      2. ΠΕΠ ΚΕΝΤΡΙΚΗΣ ΜΑΚΕΔΟΝΙΑΣ
      Δήμος Κατερίνης: 1.190.000 Ευρώ
      Δήμος Κιλκίς:        1.190.000 Ευρώ
      3. ΠΕΠ ΔΥΤΙΚΗΣ ΜΑΚΕΔΟΝΙΑΣ
      Δήμος Κοζάνης:   1.190.000 Ευρώ
      Δήμος Καστοριάς: 1.190.000 Ευρώ
      4. ΠΕΠ ΣΤΕΡΕΑΣ ΕΛΛΑΔΑΣ
      Δήμος Άμφισσας: 1.060.000 Ευρώ
      5. ΠΕΠ ΝΟΤΙΟΥ ΑΙΓΑΙΟΥ
      Δήμος Καλύμνων: 1.280.000 Ευρώ
      Δεδομένου ότι τα Κέντρα αυτά αποτελούν νέες Προνοιακές δομές δεν προϋπήρχε θεσμικό πλαίσιο που να καθορίζει το νομικό καθεστώς και τις προϋποθέσεις λειτουργίας τους.
      Σύμφωνα με τον αρχικό σχεδιασμό καθώς και τα Τεχνικά Δελτία των έργων, Φορείς υλοποίησης αλλά και Φορείς λειτουργίας των Κέντρων αυτών προβλέπεται να είναι οι αντίστοιχοι Δήμοι.
      Ειδικά με το Κέντρο Στήριξης ΑμεΑ στην Άμφισσα ( το οποίο είναι και το πρώτο που ολοκληρώθηκε η κατασκευή του) Φορέας υλοποίησης του έργου ορίσθηκε η ΔΕΠΑΝΟΜ Α.Ε. και Φορέας Λειτουργίας το ΠΕΣΥΠ Στερεάς Ελλάδας.
      Μετά την εφαρμογή των διατάξεων του Ν. 3329/2005 «Εθνικό Σύστημα Υγείας και Κοινωνικής Αλληλεγγύης» το Υπουργείο Υγείας και Κοινωνικής Αλληλεγγύης επεξεργάζεται νομοθετική ρύθμιση με την οποία θα καθοριστεί το νομικό καθεστώς, οι προϋποθέσεις και ο τρόπος λειτουργίας του.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ» 
      4. Στην με αριθμό 7164/24-4-07 ερώτηση του Βουλευτή  κ. Δημητρίου Γεωργακόπουλου δόθηκε με το υπ’ αριθμ. 1249/16-5-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 7164/24-4-2007 που κατέθεσε στη Βουλή ο Βουλευτής Δημ. Γεωργακόπουλος, σχετικά με την έδρα Ε.Δ.Χ. αυτοκινήτων, σας πληροφορούμε ότι :
      Σύμφωνα με την παρ. 1 του άρθρου 3 του ν.3109/2003 (Α΄38) τα ΕΔΧ αυτοκίνητα τα οποία είχαν έδρα δήμο ή κοινότητα, που καταργήθηκε και συνενώθηκε σε νέο δήμο ή κοινότητα με τις διατάξεις του άρθρου 1 του ν.2539/1997(Α΄244) και δεν άλλαξαν μέχρι την δημοσίευση του ν.3109/2003 έδρα κατ' εφαρμογήν του ν.2801/2000, διατηρούν ως έδρα το δημοτικό διαμέρισμα, που υπήχθη στο διευρυμένο δήμο και στον οποίο είχαν την έδρα τους προ της ισχύος του ν.2801/2000 (Α΄46). Οι περιπτώσεις όπου επιτρέπεται η αλλαγή έδρας με απόφαση του οικείου νομάρχη περιγράφονται στις παραγράφους 2 έως 4 του άρθρου 3 του ν.3109/2003.
      Η διάταξη της παρ. 1 του άρθρου 3 του ν.3109/2003, διασφαλίζει την κατά το δυνατόν καλύτερη εξυπηρέτηση του επιβατικού κοινού των διοικητικών μονάδων για τις οποίες χορηγήθηκε το δικαίωμα κυκλοφορίας των ΕΔΧ αυτοκινήτων. Ρύθμιση, που θα επέτρεπε στα ΕΔΧ αυτοκίνητα να έχουν σαν έδρα το κέντρο του δήμου, θα ήτο αντίθετη με όσα ορίζουν οι διατάξεις περί χορηγήσεως δικαιώματος ΕΔΧ αυτοκινήτων.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      5. Στην με αριθμό 7517/3-5-07 ερώτηση του Βουλευτή κ. Σταύρου Καλαφάτη δόθηκε με το υπ’ αριθμ. 1044912/3807-20/0016/16-5-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό 7517/03-05-07 ερώτησης που κατέθεσε στη Βουλή των Ελλήνων ο Βουλευτής κ. Σταύρος Καλαφάτης, σας γνωρίζουμε, ότι, με δεδομένο τις οικονομικές υποχρεώσεις πολλών ΠΑΕ, ΚΑΕ και Αθλητικών Σωματείων της Χώρας, εξετάζουμε όλες τις παραμέτρους και δυνατότητες που υπάρχουν, για την ευμενέστερη αντιμετώπιση αυτών, όσον αφορά την εκπλήρωση των υποχρεώσεων τους προς το Δημόσιο.
      Σε κάθε περίπτωση στους οφειλέτες ληξιπροθέσμων χρεών προς το Δημόσιο, παρέχεται η δυνατότητα σήμερα, από τις κείμενες διατάξεις, να ζητήσουν διευκόλυνση τμηματικής καταβολής αυτών σε μηνιαίες δόσεις ύστερα από έκδοση σχετικής απόφασης του αρμόδιου οργάνου κατά τις διατάξεις των άρθρων 13-21 ν.2648/98 (ΦΕΚ 238Α΄), όπως ισχύουν. Ο αριθμός των μηνιαίων δόσεων μπορεί να φτάσει μέχρι και τις 48, κατά περίπτωση, ενώ η συνέπεια στη διευκόλυνση έχει ως αποτέλεσμα τον περιορισμό των προσαυξήσεων εκπρόθεσμης καταβολής κατά 30%.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      6. Στην με αριθμό 7230/25-4-07 ερώτηση των Βουλευτών κυρίων Ιωάννου Σκουλά και Στυλιανού Ματζαπετάκη δόθηκε με το υπ’ αριθμ. 464/2007/15-5-07 έγγραφο από την Υπουργό Τουριστικής Ανάπτυξης η ακόλουθη απάντηση:
      «Σε απάντηση της παραπάνω ερώτησης, σας γνωστοποιούμε ότι:
      Το Τμήμα Επιχειρησιακών Προγραμμάτων του Υπουργείου Τουριστικής Ανάπτυξης στο πλαίσιο του σχεδιασμού της Δ΄ Προγραμματικής περιόδου βρίσκεται σε συνεργασία και ανοιχτή επικοινωνία, τόσο με τις Περιφέρειες, όσο και με τα κατά περίπτωση συναρμόδια Υπουργεία.
      Μετά την ολοκλήρωση του σχεδιασμού και την έγκριση των προγραμμάτων της Δ΄ Προγραμματικής περιόδου, θα είναι δυνατός ο προγραμματισμός νέων έργων για την αξιοποίηση του φυσικού και πολιτιστικού αποθέματος.
      Για να υπάρξει δυνατότητα υλοποίησης έργων και απορρόφησης των σχετικών κονδυλίων θα πρέπει να εξασφαλίζεται ικανός βαθμός ωριμότητας αυτών (όπως μελέτες σκοπιμότητας, περιβαλλοντικές και οικονομικές), σύμφωνα με το ισχύον θεσμικό πλαίσιο.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      7. Στην με αριθμό 7320/26-4-07 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 43652/ΙΗ/15-5-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 7320/26-4-07, την οποία κατέθεσε ο Βουλευτής κ. Γεώργιος Ι. Παπαγεωργίου σχετικά με το «Διαγωνισμό της Ελληνικής Μαθηματικής Εταιρείας», σας γνωρίζουμε τα ακόλουθα:
      Στον 1ο μαθητικό διαγωνισμό «Παιχνίδι και Μαθηματικά» τον οποίο διοργάνωσε η Ελληνική Μαθηματική Εταιρεία και ο οποίος απευθυνόταν σε μαθητές των Ε΄ & Στ΄ τάξεων των Δημοτικών Σχολείων του Νομού Αττικής, μπορούσαν να λάβουν μέρος τα Σχολεία που επιθυμούσαν να συμμετάσχουν σε αυτόν, δεδομένου ότι ήταν προαιρετικός.
      Επιπλέον, επισημαίνεται ότι, στο πλαίσιο της διενέργειας του διαγωνισμού, δεν παραβιάστηκε το Ωρολόγιο Πρόγραμμα των Σχολείων, δεδομένου ότι αυτός έγινε κατά τη διάρκεια των διδακτικών ωρών της Ευέλικτης Ζώνης και όχι άλλων διδακτικών αντικειμένων.
      Τέλος, σας ενημερώνουμε ότι, σύμφωνα με τη Μαθηματική Εταιρεία, βασικός σκοπός του διαγωνισμού, ήταν, μέσα από δραστηριότητες με παιγνιώδη μορφή:
      - να εκτιμηθεί η χρήση των μαθηματικών σε πολλές εφαρμογές,
      - να γίνει αντιληπτό το γεγονός ότι η «περίφημη δυσκολία» των μαθηματικών κρύβει ομορφιά και προσφέρει πολλές δυνατότητες στη ζωή μας,
      - να δοθεί η δυνατότητα στους μαθητές να χρησιμοποιήσουν τη μαθηματική τους σκέψη σε ευχάριστα και έξυπνα προβλήματα.
      Ο Υφυπουργός
      Γ. ΚΑΛΟΣ»
      8. Στην με αριθμό 7189/24-4-07 ερώτηση του Βουλευτή  κ. Νικολάου Σαλαγιάννη δόθηκε με το υπ’ αριθμ. Δ5/ΗΛ/Α/Φ6/67/10454/18-5-07 έγγραφο από τον Υφυπουργό Ανάπτυξης η ακόλουθη απάντηση:
      «Η ΔΕΗ ΑΕ, όπως γνωρίζετε, είναι ανώνυμη εταιρεία, η οποία, από το 2001, έχει εισαχθεί στο Χρηματιστήριο Αξιών Αθηνών. Η λειτουργία της διέπεται από τους νόμους της αγοράς, κορυφαίος των οποίων είναι και η επιδίωξη της έγκαιρης είσπραξης των απαιτήσεών της, στοιχείο το οποίο, άλλωστε, εγγυάται την ομαλή λειτουργία της.
      Πέραν όμως αυτού, λόγω της ειδικής περίπτωσης των αγροτικών τιμολογίων, που συνδέονται και με την εποχική καταβολή των επιδοτήσεων που δικαιούνται οι Αγρότες, το Υπουργείο Ανάπτυξης ζήτησε από τη Διοίκηση της ΔΕΗ να εφαρμόσει, κατά το δυνατό, ελαστικότητα σχετικά με το ζήτημα αυτό.
      Ο Υφυπουργός
      Α. ΝΕΡΑΤΖΗΣ»
    9. Στην με αριθμό  7854/10.5.07 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1364/31.5.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην ανωτέρω ερώτηση που κατέθεσε ο Βουλευτής κ. Γ. Παπαγεωργίου, για τα θέματα της αρμοδιότητάς μας, σας πληροφορούμε τα εξής:
      Μετά την ισχύ των διατάξεων του Ν.2503/1997 (ΦΕΚ 107 Α') για τη «Διοίκηση, οργάνωση και στελέχωση της Περιφέρειας» ο προγραμματισμός και η εκτέλεση δασοτεχνικών έργων, εν προκειμένω προκατασταλτικών έργων και εργασιών αντιπυρικής προστασίας υπάγεται στις αρμοδιότητες της οικείας Περιφέρειας.
      Η χρηματοδότηση των Δασικών Υπηρεσιών που υπάγονται στην Περιφέρεια για την εκτέλεση δασοτεχνικών έργων γίνεται από το έτος 2001 μέσω της ένταξης των σχετικών δασοτεχνικών έργων στα οικεία Περιφερειακά Προγράμματα που χρηματοδοτούνται στο πλαίσιο του Γ΄ Κ.Π.Σ..
      Με βάση τη ρύθμιση αυτή ο προγραμματισμός των δασοτεχνικών έργων και η υλοποίησή τους είτε αφορούν δασικές πυρκαγιές με την εκτέλεση προληπτικών καθαρισμών, δημιουργία ζωνών αντιπυρικής προστασίας, κατασκευή υδατοδεξαμενών και παρατηρητηρίων, διάνοιξη δασικών οδών κ.λπ., είτε αφορούν έργα για την ανάπτυξη των δασών και την ανόρθωση υποβαθμισμένων δασικών οικοσυστημάτων, αναδασώσεις κ.λ.π. γίνεται από τις Δασικές Υπηρεσίες που υπάγονται στην Περιφέρεια στο πλαίσιο του κατά τα ανωτέρω εγκρινόμενου προγραμματισμού τους.
      Το Υπουργείο Αγροτικής Ανάπτυξης και Τροφίμων δεν διαχειρίζεται στο πλαίσιο του Γ΄ K.Π.Σ. δράσεις αναλόγου περιεχομένου για να έχει και τη δυνατότητα χρηματοδότησής τους.
      Οι Δασικές Υπηρεσίες που υπάγονται στην Περιφέρεια χρηματοδοτούνται για την εκτέλεση μόνο ειδικών δράσεων από το Υπουργείο Αγροτικής Ανάπτυξης και Τροφίμων, που αφορούν κυρίως έργα που δεν είναι επιλέξιμα στο πλαίσιο του Γ΄ Κ.Π.Σ, όπως είναι η συντήρηση του δασικού οδικού δικτύου, η λειτουργία δημοσίων δασικών φυτωρίων για την παραγωγή δασικού πολλαπλασιαστικού υλικού, οι φυτεύσεις ταχυαυξών ειδών και η δημιουργία χώρων αναψυχής.
      Για την υλοποίηση των ανωτέρω ειδικών δράσεων κατανέμονται πιστώσεις από το Πρόγραμμα Δημοσίων Επενδύσεων του Υπουργείου Αγροτικής Ανάπτυξης και Τροφίμων, ΣΑΕ 084, οι οποίες είναι καθορισμένες από. τον προϋπολογισμό (Π.Δ.Ε.) του Κράτους και επιβαρύνουν Εθνικούς Πόρους και όχι Κοινοτικά Προγράμματα. Ήδη για τους ανωτέρω σκοπούς με την με αριθμ.92963/2474/10.5.07 απόφαση του Υπουργού Αγροτικής Ανάπτυξης και Τροφίμων «Κατανομή του ορίου πληρωμών της ΣΑΕ 084 του Π.Δ.Ε. 2007» κατανεμήθηκαν - νωρίτερα από κάθε άλλη χρονιά - συνολικά στις Δασικές Υπηρεσίες που υπάγονται στην Περιφέρεια, πιστώσεις 7.894.910,00€ από τα 8.000.000,00€ που έχουν διατεθεί για τον «Τομέα Δάση», εκ των οποίων 3.889.000,00€ στο ενάριθμο έργο 2001 ΣΕ0840000 «Διάνοιξη-Συντήρηση-Βελτίωση - Ασφαλτόστρωση Δασικών Δρόμων»
      Ειδικότερα στη Δ/νση Δασών Σάμου που υπάγεται στην Περιφέρεια Β. Αιγαίου κατανεμήθηκαν 72.000,00€ στο ανωτέρω ενάριθμο έργο, με σκοπό τη συντήρηση του δασικού οδικού δυκτίου. Η αντίστοιχη περσινή κατανομή ήταν 36.000,00€.
      Επισημαίνεται ότι τα τελευταία τρία χρόνια τα όρια πληρωμών της ΣΑΕ 084 για τα Δάση είναι μειωμένα λόγω των πιστώσεων που παρακρατούνται για το Νέο Αναπτυξιακό Πρόγραμμα Τοπικής Αυτοδιοίκησης (Πρόγραμμα «ΘΗΣΕΑΣ» -Νόμος 3274/19.10.2004, Κεφάλαιο Β') που αφορά την υποστήριξη των ΟΤΑ Α΄ βαθμού ως προς την πραγματοποίηση επενδύσεων τοπικής ανάπτυξης καθώς και την βελτίωση της ποιότητας των υφιστάμενων υποδομών.
      Σε περίπτωση που ικανοποιηθεί από το Υπουργείο Οικονομίας και Οικονομικών αίτημά μας για την αύξηση του ορίου πληρωμών, θα γίνει συμπληρωματική κατανομή του ποσού στις Δασικές Υπηρεσίες, που υπάγονται στην Περιφέρεια, ανάλογα με τις αιτήσεις χρηματοδότησης για την κάλυψη των αναγκών τους.
      Από τον Τακτικό Προϋπολογισμό καλύπτονται δαπάνες για τα συνεργεία που απασχολούνται κατά την αντιπυρική περίοδο με τον καθαρισμό της παρεδάφιας βλάστησης σε κάθε Δασαρχείο (προσωπικό τρίμηνης απασχόλησης), καθώς και υπερωρίες για την λειτουργία των Περιφερειακών Δασικών Υπηρεσιών τις απογευματινές ώρες και τις εξαιρέσιμες ημέρες για θέματα αντιπυρικής προστασίας, σύμφωνα με την ετήσια σχετική εγκύκλιο.
      Για την αποτελεσματική πρόληψη από τις δασικές πυρκαγιές πρόκειται και φέτος :
      -Να συσταθούν συνεργεία για τον καθαρισμό της παρεδάφιας βλάστησης σε κάθε Δασαρχείο ( προσωπικό τρίμηνης απασχόλησης).
      -Να λειτουργήσουν οι Περιφερειακές Δασικές Υπηρεσίες τις απογευματινές ώρες και τις εξαιρέσιμες ημέρες.
      -Να συμμετάσχουν οι Περιφερειακές Δασικές Υπηρεσίες στα Συντονιστικά Νομαρχιακά όργανα (ΣΝΟ) καθώς και σε περιστατικά πυρκαγιών όπου κριθεί αναγκαίο.
      Συμπληρωματικά των ανωτέρω σας διαβιβάζουμε συνημμένα το με αριθμ. πρωτ. 15704/923/22-5-2007 έγγραφο του Γενικού Γραμματέα της Περιφέρειας Β. Αιγαίου.
      Ο Υπουργός
      Ε. ΜΠΑΣΙΑΚΟΣ»
      (Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      10. Στην με αριθμό 7759/8.5.07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Δ6/Φ38/3997/1.6.07 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, θέτουμε υπόψη σας ότι όπως είναι γνωστό οι υποχρεώσεις της χώρας που απορρέουν από την Οδηγία 2001/77/ΕΚ και ήδη αποτελούν αυτοδέσμευση της ελληνικής πολιτείας με το άρθρο 27 παρ. 9 του Ν. 3468/2006 (ΦΕΚ Α' 129), επιβάλλουν την ταχεία ανάπτυξη και των μικρών υδροηλεκτρικών έργων, ήτοι εγκατεστημένης ισχύος μέχρι 15 Μεγαβάττ, όπως το μέγεθος αυτό καθορίστηκε με το άρθρο 27 παρ. 4 του προαναφερόμενου νόμου όπως ισχύει, ώστε το 2010 ποσοστό 20,1 % των ενεργειακών αναγκών να καλύπτεται από ηλεκτροπαραγωγή με χρήση ΑΠΕ.
      Στους Νομούς Γρεβενών, Kαστoριάς, Κοζάνης και Φλώρινας όπου μέχρι σήμερα άλλες μορφές ανανεώσιμης ενέργειας όπως η αιολική δεν είναι δυνατό να πετύχουν αισθητή διείσδυση λόγω μειωμένου δυναμικού, εμφανίζονται αξιόλογες πρooπτικές για υδροενεργειακή αξιοποίηση.
      Προϋπόθεση της αξιοποίησης αυτής από άποψη ενεργειακής οικονομίας αλλά και ικανοποίησης των απαιτήσεων προστασίας του περιβάλλοντος αποτελεί η συντέλεση της αδειοδοτικής διαδικασίας. Στο πλαίσιο αυτής, η διατύπωση θετικής γνωμoδότησης, από την Αρχή περιβαλλοντικής αδειoδότησης, επί της Προκαταρκτικής Περιβαλλοντικής Εκτίμησης και Aξιoλόγησης, ενσωματώνεται στη γνωμοδότηση της Ρυθμιστικής Αρχής Ενέργειας προς τον Υπουργό Ανάπτυξης προκειμένου να ακολουθήσει η έκδοση της άδειας παραγωγής. Επομένως ήδη από πρώιμο στάδιο της όλης διαδικασίας λαμβάνονται υπόψη και συνεκτιμώνται τυχόν εναντιώσεις των τοπικών κοινωνιών και άλλων ενδιαφερομένων και ειδικότερα των φορέων διαχείρισης όπως αυτός της χερσαίας περιοχής των ορεινών όγκων της Βόρειας Πίνδου κατά την κοινή υπουργική απόφαση 23069/31.5.2005 (ΦΕΚ Δ΄ 639). Επίσης μετά την επικείμενη υιοθέτηση του Ειδικού κατ' άρθρο 7 του Ν. 2742/1999 (ΦΕΚ Α΄ 207) Πλαισίου Χωροταξικού Σχεδιασμού και Αειφόρου Ανάπτυξης για την Ορθολογική Ανάπτυξη των ΑΠΕ, η περιβαλλοντική αδειοδότηση θα υπαχθεί σε ακόμη σαφέστερα κριτήρια χωροθέτησης με τελικό σκοπό την αρμονική ένταξη των σχετικών έργων στο φυσικό και ανθρωπογενές περιβάλλον
      Οι οργανισμοί τοπικής αυτοδιοίκησης μπορεί να διεκδικήσουν αυτοτελώς ή σε κοινοπρακτική βάση με ιδιώτες την εκμετάλλευση του διαθέσιμου υδροενεργειακού δυναμικού των περιοχών τους και μάλιστα με ευνοϊκότερους όρους σε σχέση με τα γενικώς ισχύοντα. Συγκεκριμένα οι ειδικά προνοούσες διατάξεις του άρθρου 3 παρ. 9 του Ν. 3468/2006, επιβάλλουν, σε αναλογία με το καθεστώς των εταιρειών λαϊκής βάσης, στην περίπτωση ευρείας διασποράς του εταιρικού κεφαλαίου μειωμένες απαιτήσεις ποσοστού ιδίας συμμετοχής και παροχή προβαδίσματος έναντι επενδυτικών σχημάτων στα οποία δεν συμμετέχουν επιχειρήσεις των οργανισμών τοπικής αυτοδιοίκησης πρώτου ή δευτέρου βαθμού.
      Τέλος σημειώνεται ότι τα έργα της ΔΕΗ Α.Ε. υπόκεινται στους ίδιο νομοθετικό και κανονιστικό πλαίσιο περιβαλλοντικής αδειοδότησης που διέπει οποιονδήποτε φορέα.
      Ο Υπουργός
      ΔΗΜ. ΣΙΟΥΦΑΣ»)
      
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 26 Ιουνίου 2007.
      Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130, παράγραφος 5 του Κανονισμού της Βουλής)
      1. Η με αριθμό 7149/23-4-2007 ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με την εθνική πολιτική για τα ναρκωτικά.
      2. Η με αριθμό 7202/24-4-2007 ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας και Κοινωνικής Αλληλεγγύης, σχετικά με την κάλυψη των ελλείψεων σε προσωπικό στο τμήμα ακτινοθεραπείας του Πανεπιστημιακού Νοσοκομείου Λάρισας.
      Β. ΑΝΑΦΟΡΕΣ – ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 5 του Κανονισμού της Βουλής)
      1. Η με αριθμό 6047/22-3-2007 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς την Υπουργό Εθνικής Παιδείας και Θρησκευμάτων, σχετικά με την ίδρυση σχολείου δεύτερης ευκαιρίας και νυχτερινού γυμνασίου και λυκείου στη Μεσσαρά.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής, επί της προτάσεως που κατέθεσε ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Γεώργιος Παπανδρέου και (εκατόν δώδεκα) 112 Βουλευτές του κόμματός του, για σύσταση εξεταστικής επιτροπής, σχετικά με το θέμα της αγοράς ομολόγων από τα ασφαλιστικά ταμεία.
      Η συζήτηση της πρότασης θα διεξαχθεί σύμφωνα με τις διατάξεις των άρθρων 137 και 144 του Κανονισμού της Βουλής. Έχω την τιμή να θέσω υπ’ όψιν του Σώματος την απόφαση της Διάσκεψης των Προέδρων για την οργάνωση της συζήτησης, σύμφωνα με τη διαδικασία που ακολουθήσαμε σε ανάλογες συζητήσεις.
      Κατ’ εφαρμογή, δηλαδή, της διάταξης της παραγράφου 5 του άρθρου 65 του Κανονισμού της Βουλής να υπάρξει κατάλογος κατά προτεραιότητα ομιλητών που θα οριστούν από τα κόμματα ως εξής: τρεις Βουλευτές από το κόμμα της Νέας Δημοκρατίας, τρεις Βουλευτές από το Πανελλήνιο Σοσιαλιστικό Κίνημα και ανά ένας συνάδελφος από τα άλλα δύο κόμματα, εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους.
      Όποιος άλλος συνάδελφος θέλει να μιλήσει, θα εγγραφεί με το ηλεκτρονικό σύστημα μέχρι το τέλος της ομιλίας του δεύτερου ομιλητή.
      Οι τέσσερις πρώτοι ομιλητές -ένας από κάθε κόμμα- προτείνω να μιλήσουν, μέχρι δεκαπέντε λεπτά και οι υπόλοιποι τέσσερις, μέχρι δέκα λεπτά. Σύμφωνα με τον Κανονισμό οι συνάδελφοι οι οποίοι θα εγγραφούν στον κατάλογο με το ηλεκτρονικό σύστημα, θα μιλήσουν ανά πέντε λεπτά. Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. Οι αναπληρωτές των Προέδρων των Κοινοβουλευτικών Ομάδων, θα ομιλήσουν μέχρι δεκαπέντε λεπτά, όπως προβλέπει ο Κανονισμός. Εάν, όμως, προηγηθεί ομιλία Προέδρου Κοινοβουλευτικής Ομάδος, ο αναπληρωτής του θα μετάσχει στη συζήτηση, σύμφωνα με τους ορισμούς του άρθρου 167, παράγραφος 2 του Κανονισμού. Οι Υπουργοί μπορούν να συμμετάσχουν στη συζήτηση, κατά τις διατάξεις του άρθρου 97, παράγραφοι 1 έως 3 του Κανονισμού. 
      Εφόσον η Βουλή αποδεχθεί αυτήν την πρόταση σας ενημερώνω ότι τα κόμματα έχουν υποδείξει: 
      Από τη Νέα Δημοκρατία τον κ. Αντώνιο Φούσα και τους κυρίους Κωνσταντίνο Μαρκόπουλο και Απόστολο Κωστόπουλο.
      Από το ΠΑ.ΣΟ.Κ. τον κ. Γεώργιο Φλωρίδη, την κ. Μαρία Δαμανάκη και τον κ.  Μιλτιάδη Παπαϊωάννου.
      Από το Κομμουνιστικό Κόμμα της Ελλάδας τον κ. Άγγελο Τζέκη.
      Από το Συνασπισμό Ριζοσπαστικής Αριστεράς τον κ. Φώτη Κουβέλη.
      Τέλος, προτείνω η συζήτηση να ολοκληρωθεί τη δωδεκάτη νυχτερινή, αμέσως μετά θα ακολουθήσει ονομαστική ψηφοφορία για την αποδοχή ή όχι της πρότασης.
      Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης):  Συνεπώς το Σώμα συμφώνησε ομοφώνως. 
      Κατόπιν αυτού ο συνάδελφος κ. Γεώργιος Φλωρίδης έχει το λόγο.
       ΓΕΩΡΓΙΟΣ ΦΛΩΡΙΔΗΣ: Κυρίες και κύριοι συνάδελφοι, συζητούμε σήμερα με αφορμή την πρόταση του ΠΑ.ΣΟ.Κ. για σύσταση εξεταστικής επιτροπής το μεγαλύτερο πολιτικό σκάνδαλο της μεταπολιτευτικής περιόδου. Αυτό το σκάνδαλο λειτουργεί διαλυτικά απέναντι σε βασικούς πυλώνες της λειτουργίας του κράτους, σε πυλώνες του κοινωνικού κράτους, όπως είναι το ασφαλιστικό σύστημα της χώρας, η κοινωνική ασφάλιση. 
      Αυτό το σκάνδαλο δημιουργεί μια σοβαρή κρίση αξιοπιστίας στις σημαντικές μεταρρυθμίσεις που έχει ανάγκη η χώρα για να προχωρήσει μπροστά, γιατί ακριβώς δημιουργεί αρνητικό έδαφος, το οποίο δεν μπορεί να βοηθήσει την απαραίτητη κοινωνική συναίνεση και κυρίως την κοινωνική διαβούλευση. Ταυτόχρονα αυτό το σκάνδαλο αποκάλυψε όλη την υποκριτική ρητορεία της Νέας Δημοκρατίας για την πολιτική, ηθική και κοινωνική ευαισθησία. 
      Αγαπητοί συνάδελφοι, το σκάνδαλο αυτό οργανώθηκε στον κεντρικό πυρήνα του κράτους. Η έμπνευση και η συμμετοχή ήταν του οικονομικού επιτελείου, η αρχή ήταν το οικονομικό επιτελείο της Κυβέρνησης, το τέλος αυτού του σχεδίου ήταν το Υπουργείο Απασχόλησης. Αυτό το σκάνδαλο δεν είναι φαινόμενο περιφερειακής διαφθοράς, ούτε κάποιων μικροαπατεώνων. 
      Είναι αλήθεια ότι στο περίφημο κρυφό ομόλογο των 280.000.000 ευρώ όλοι γνώριζαν, όλοι σχεδίαζαν, όλοι ενεργούσαν έξι μήνες πριν…
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι.
      ΓΕΩΡΓΙΟΣ ΦΛΩΡΙΔΗΣ: Από το Σεπτέμβριο του 2006 Κυβέρνηση, τράπεζες, ανάδοχοι, ταμεία, άλλοι διαμεσολαβητές, χρηματιστηριακές εταιρείες, όλοι ήξεραν, όλοι συμφωνούσαν, όλοι οργάνωναν. Δομημένη η ομάδα, δομημένο το σχέδιο, δομημένα τα ομόλογα, δομημένο το αποτέλεσμα.
       Η διαδρομή για την εξασφάλιση αυτής της επιτυχίας σε μία μόνο μέρα. Μία μόνο μέρα από το Υπουργείο Οικονομίας στη «J.P. MORGAN», στη συνέχεια στη «NORTH ASSET MANAGEMENT» του κ. Παπαμαρκάκη, από εκεί στη Γερμανική Τράπεζα, από εκεί στην «ΑΚΡΟΠΟΛΙΣ» Χρηματιστηριακή, με τελική κατάληξη τη λεηλασία των αποθεματικών των ταμείων, δηλαδή των αποταμιεύσεων των εργαζομένων.
      Όλο το προηγούμενο διάστημα από την Κυβέρνηση ακούσαμε διάφορες πιθανές ερμηνείες αυτού του φαινομένου. Ένα όμως είναι βέβαιο, ότι η Κυβέρνηση από τότε μέχρι τώρα αρνείται να αναλάβει -επειδή ακριβώς δεν διαθέτει στοιχειώδες θάρρος- τις πολιτικές ευθύνες που της αναλογούν -και είναι βαριές καθώς επήλθε μεγάλη βλάβη σε ένα δημόσιο αγαθό, με δική της ευθύνη, με δικό της σχέδιο, με δική της οργάνωση. Αυτό το αγαθό είναι οι αποταμιεύσεις των εργαζομένων, οι οποίοι εμπιστεύτηκαν τη διαχείρισή τους στις διοικήσεις που ορίζει η Κυβέρνηση. 
      Θυμάμαι από τον πρώτο καιρό αυτής της υπόθεσης, αυτού του τεραστίου σκανδάλου, την Κυβέρνηση να λέει ότι με την πολιτική της οδηγήθηκε η περιουσία των ταμείων σε μία αύξηση από 23.000.000.000 ευρώ το 2003 σε 30.000.000.000 ευρώ περίπου το 2006. Ξέχασε, όμως, η Κυβέρνηση να μας πει ότι αυτή η αύξηση της περιουσίας των ταμείων επήλθε ακριβώς επειδή η οργάνωση της αποδοτικότητας της περιουσίας τους προέκυψε με τους νόμους του 1994 και του 1999, οπότε για πρώτη φορά τα αποθεματικά των ταμείων, αντί να είναι σε καταθέσεις στην Τράπεζα της Ελλάδος με 1%, πέρασαν σε ειδικούς καταθετικούς λογαριασμούς, με αποτέλεσμα το 1.000.000.000 ευρώ, που ήταν οι καταθέσεις των ταμείων το 1994, να αυξηθεί μόνο εξ αυτού του γεγονότος σε 15.000.000.000 ευρώ το 2006. Η αύξηση, λοιπόν, της περιουσίας των ταμείων μεταξύ 2003-2006 από τα 23.000.000.000 ευρώ στα 30.000.000.000 ευρώ επήλθε με έναν αυτόματο τρόπο, επειδή οι κυβερνήσεις του ΠΑ.ΣΟ.Κ. φρόντισαν με νομοθετικές πρωτοβουλίες και συγκεκριμένες επενδυτικές πρωτοβουλίες η περιουσία αυτή να αυξηθεί. 
      Αφού, λοιπόν, αποκαλύφθηκε αυτό, στη συνέχεια η Κυβέρνηση μπήκε στο πεδίο των γελοίων συμψηφισμών. Κυρίες και κύριοι συνάδελφοι, ακούγαμε επί κάποιες μέρες τους προηγούμενους μήνες αρμόδιους Υπουργούς να μας λένε ότι την περίοδο 1999-2002 τα ταμεία έχασαν από την περιουσία τους περίπου 3.000.000.000 ευρώ εξαιτίας του λεγομένου από τη Νέα Δημοκρατία σκανδάλου του Χρηματιστηρίου. Τι μας έλεγε η Νέα Δημοκρατία; Ότι η αξία των μετοχών, που υπήρχαν στα ταμεία στο τέλος του 1999, ήταν περίπου 5.000.000.000 ευρώ και ότι το 2002 η αξία των μετοχών είχε πέσει περίπου στα 2.000.000.000 ευρώ. Άρα η περίοδος του χρηματιστηριακού -κατά τη Νέα Δημοκρατία- σκανδάλου οδήγησε τα ταμεία στο να χάσουν 3.000.000.000 ευρώ περίπου. 
      Χρειάστηκε να παρέλθουν μόλις λίγες μέρες, για να καταλάβει ο κόσμος περί ποίας γελοιότητος επρόκειτο. Αποδείξαμε εδώ στη Βουλή χωρίς αντίλογο –γιατί δεν υπήρξε αντίλογος και δεν μπορεί να υπάρξει αντίλογος- ότι οι ίδιες μετοχές, που είχαν τα ταμεία στα χαρτοφυλάκιά τους στο τέλος του 1999 και άξιζαν 5.000.000.000 ευρώ, παρέμειναν στα χαρτοφυλάκια των ταμείων μέχρι και σήμερα. Σήμερα λοιπόν η αξία των μετοχών αυτών είναι 6.000.000.000 ευρώ. Αποκαλύπτεται έτσι με μία απλή πράξη αριθμητικής ότι όχι μόνο δεν έχασαν τα ταμεία από τις επενδύσεις που πραγματοποίησαν το 1999 και το 2000 σε βαριές μετοχές κυρίως οργανισμών και τραπεζών, αλλά ήδη σήμερα κερδίζουν 1.000.000.000 ευρώ περισσότερο από την υψηλότερη τιμή που έπιασαν το 1999. 
      Στην πραγματικότητα τι έγινε; Η Κυβέρνηση βρήκε πράγματι μια τεράστια περιουσία ως αποθεματικά των ταμείων και, επειδή ακριβώς ήταν μεγάλη περιουσία, θεώρησε ότι αυτή προσφέρεται προς εκμετάλλευση για την παραγωγή μαύρου πολιτικού χρήματος με τη βεβαιότητα ή την ελπίδα ότι δεν πρόκειται να τους πάρει κανείς χαμπάρι. Διότι, πράγματι, η περιουσία ήταν μεγάλη και διότι, πράγματι, στα 30.000.000.000 ευρώ, που είναι η αξία της, το 1.000.000.000 ή τα 2.000.000.000 ευρώ -που ήταν το παιχνίδι των δομημένων ομολόγων και το οποίο θα απέφερε μερικές δεκάδες εκατομμύρια ευρώ μίζες και προμήθειες σε «ημετέρους»- προφανώς δεν θα το καταλάβαινε κανείς, αφού προηγουμένως είχαν φροντίσει να δομήσουν και τις διαδρομές και όλους αυτούς που θα κυκλοφορούσαν τα χρήματα αυτά σε μαύρες βαλίτσες. 
    Στην πραγματικότητα λειτούργησαν με τη λογική του κουτοπόνηρου ταμία σε μια τράπεζα, ο οποίος, έχοντας μπροστά του αρκετές δεσμίδες χαρτονομισμάτων, αφαιρεί κάποια χαρτονομίσματα απ’ αυτές πιστεύοντας ότι δεν θα τον πάρουν χαμπάρι. Έτσι έγινε και εδώ. 
    Η Κυβέρνηση αναφέρεται σε δύο μεγέθη, τα οποία πράγματι είναι μεγάλα. Μας λέει ότι για το δημόσιο χρέος ο δανεισμός είναι ετησίως τουλάχιστον 35.000.000.000 ευρώ και ότι αυτή η περιουσία των ταμείων, όπως σας είπα, αυξήθηκε όπως αυξήθηκε. Άρα, λέει, ότι μέσα σ’ αυτά τα τεράστια ποσά –στην πραγματικότητα αυτό μας λέει- δεν χάλασε και ο κόσμος που κάποιοι πήραν μερικές προμήθειες, οι οποίες αγγίζουν και τα 200.000.000 ευρώ. Τι είναι 200 εκατομμύρια ευρώ ενδεχομένως ή 210.000.000 ευρώ, ή 220.000.000 μπροστά στον πακτωλό των 35.000.000.000 ευρώ του ετήσιου δανεισμού ή της περιουσίας των 30.000.000.000 ευρώ των ταμείων. Αυτή είναι η λογική. Η λογική δηλαδή ότι 70.000.000.000 δραχμές ως προμήθειες και μίζες σε μαύρες βαλίτσες που κυκλοφορούν ανεξέλεγκτα ανάμεσα σε δομημένες παρέες που έχουν ένα κοινό χαρακτηριστικό  τη διασύνδεσή τους με τη Νέα Δημοκρατία, αυτό είναι κάτι μικρό, κάτι ασήμαντο, κάτι που έγινε, εν πάση περιπτώσει, από μερικούς ανίδεους, οι οποίοι ενδεχομένως απλώς ήθελαν να βγάλουν μερικά ψιλά. 
    Κυρίες και κύριοι συνάδελφοι, ο  Υπουργός Οικονομίας όλο το προηγούμενο διάστημα ανέπτυξε δύο καινοφανείς θεωρίες, οι οποίες είναι εκπληκτικές -πρέπει να πω- και για καθηγητή οικονομικών. 
    Είπε ότι η ύπαρξη των δομημένων ομολόγων σε ολόκληρο τον κόσμο συνιστά μια πραγματικότητα την οποία δεν μπορεί να αμφισβητήσει κανένας ότι έχουμε σύγχρονα χρηματοοικονομικά προϊόντα, τα οποία μπορεί να αγοράζει οποιοσδήποτε και να επενδύει με σχετική ασφάλεια σε αυτά. Αυτό είναι αλήθεια. Και βεβαίως δεν υπάρχει πρόβλημα στο γεγονός ότι κυκλοφορούν πολλά δομημένα προϊόντα σε όλο τον κόσμο. Το ζήτημα είναι σε ποια τιμή τα αγοράζει κάποιος. Αν τα αγοράσει στην τιμή που πραγματικά αξίζουν, τότε δεν υπάρχει κανένα πρόβλημα. Αν, όμως, τα αγοράσει με τη συνέργεια και το σχεδιασμό του κράτους σε τιμή πάνω από την πραγματική τους αξία και ο αγοραστής είναι τα ασφαλιστικά ταμεία, τότε  υπάρχει πρόβλημα. Και το πρόβλημα συνίσταται στο εξής, αγαπητοί συνάδελφοι. 
    Όλη  η υπόθεση της απάτης υπάρχει σ’ αυτήν την απόφαση, όταν μιλούμε για το ένα ομόλογο των 280.000.000 ευρώ και στις αντίστοιχες που αφορούν και τα υπόλοιπα δομημένα ομόλογα. Αυτή, λοιπόν, η κοινή απόφαση των Υπουργών Οικονομίας και Άμυνας όρισε ότι αυτό το ομόλογο των 280.000.000 ευρώ θα εκδοθεί στο άρτιο, στο 100%. Άρα, δηλαδή, μία διοίκηση ενός ταμείου που έχει αυτή την απόφαση στα χέρια της και ξέρει ότι αυτό εκδόθηκε στην τιμή των 280.000.000 και το αγόρασε 280.000.000  ευρώ, υπάρχει κανείς σε πρώτη φάση να ισχυριστεί ότι εδώ έγινε κάτι παράξενο; Είναι ανίδεη η διοίκηση που αγοράζει στην τιμή που γράφει εδώ ο Υπουργός; Πού είναι όμως το πρόβλημα; Το πρόβλημα είναι ότι την ώρα που ο Υπουργός αναγράφει ότι το εκδίδει στα 280.000.000 ευρώ, η πραγματική του αξία είναι στο 85% ή κατά τη «J.P. MORGAN» στο 88%. Άρα, εδώ υπάρχουν  περίπου 33.000.000 κατά κάποιους, κατά την «J.P. MORGAN» ή 43.000.000 ευρώ κατά κάποιους άλλους που κρύβονται εδώ μέσα και είναι αυτά που μοιράστηκαν. Αυτά, λοιπόν, που μοιράστηκαν πήγαν σε κάποιους και αυτό αποδείχτηκε σε ποιους. Η «J.P. MORGAN» κράτησε κάποια, ο κ. Παπαμαρκάκης κράτησε 19,5 εκατομμύρια ευρώ για μία δουλειά την οποία προσέφερε σε δεκαπέντε λεπτά της ώρας. Ο κ. Παπαμαρκάκης είπε ότι απ’ αυτά τα 19,5 εκατομμύρια ευρώ, τα 8,5 εκατομμύρια ευρώ τα έβαλε σε βαλίτσες μέσα από διάφορες off shore εταιρείες και τα έδωσε στον κ. Πρινιωτάκη και αυτός πήρε τις βαλίτσες και κάπου τις πήγε. Τα υπόλοιπα 11.000.000 ευρώ ο κ. Παπαμαρκάκης τι τα έκανε άραγε; Και όλη αυτή η υπόθεση του να κυκλοφορήσει αυτό το ομόλογο σε μια μέρα από το Υπουργείο Οικονομικών στη «J.P. MORGAN» στην «NORTH ASSET MANAGEMENT», στη Γερμανική Τράπεζα, στην «ΑΚΡΟΠΟΛΙΣ» και στο ταμείο μπορεί να μας εξηγήσει κανείς γιατί έγινε; 
      Αυτή, λοιπόν, η απόφαση εδώ και όλες οι αντίστοιχες που συνομολογούν ότι η αξία των ομολόγων είναι στο 100% κρύβουν μέσα τους όλες τις παράνομες προμήθειες που πήραν όλοι αυτοί. Εάν το Υπουργείο Οικονομικών εδώ ανέγραφε ότι η αξία του ομολόγου είναι στο 85 και τα ταμεία το αγόραζαν στο 86 ή στο 87, τότε προφανώς δεν υπάρχει κανένα πρόβλημα, διότι όλοι οι ενδιάμεσοι θα έπαιρναν τις φυσιολογικές τους προμήθειες. Όμως εδώ, κάτω από το 100%, κρύφτηκε τελείως όλη αυτή η απάτη και τα 33.000.000 έως 43.000.000 ευρώ που πήραν μόνο από ένα ομόλογο όλοι αυτοί οι οποίοι ενεπλάκησαν. Στο άλλο ομόλογο του ταμείου των δημοσιογράφων, η διαδρομή ήταν: Εμπορική Τράπεζα, «CREDIT AGRICOLE», «CALYON», «PRΟTON BANK», «ΤΡΩΪΛΟΣ» Χρηματιστηριακή και ταμεία, πάλι σε ένα ομόλογο το οποίο κόστιζε τουλάχιστον 30.000.000 ευρώ λιγότερο από την αναγραφόμενη αξία του. Γιατί αυτές οι διαδρομές; Δεν ήξερε το Υπουργείο; 
      Αγαπητοί συνάδελφοι, παρήλασαν εδώ πάρα πολλοί οι οποίοι κατέθεσαν στην Επιτροπή Οικονομικών και μας είπαν ξεκάθαρα ότι βεβαίως από το Σεπτέμβριο και όχι από τον Οκτώβριο του 2006 στελέχη του Υπουργείου Οικονομίας με επικεφαλής το Γενικό Γραμματέα, ο οποίος προφανώς ενεργούσε κάτω από τις εντολές του Υπουργού, συμμετείχαν σε αυτού του είδους τις διαπραγματεύσεις. Και οι διαπραγματεύσεις τι αφορούσαν; Δύο πράγματα: ποιος θα είναι ο τύπος του ομολόγου που θα εκδοθεί και, δεύτερον, ποια θα είναι τα ταμεία και πόσα λεφτά θα βάλουν αυτά για να αγοραστούν αυτά τα ομόλογα. Εδώ, λοιπόν, έχουμε μια ιστορία, η οποία οργανώθηκε από την αρχή έως το τέλος στα πλαίσια της Κυβέρνησης και γι’ αυτό δεν νομίζω ότι υπάρχει Έλληνας πολίτης που να πιστεύει το αντίθετο. 
      Θέλετε να μας πείτε ή θέλουν να μας πουν κάποιοι ότι το ομόλογο αυτό περίπου εκδόθηκε μόνο του; Μπήκε σε μία γραφομηχανή, η οποία δούλεψε μόνη της και έγραψε αυτά; Πώς εξηγείτε το γεγονός ότι τον Φεβρουάριο του 2007 που εκδίδεται αυτή η απόφαση, ήδη είναι γνωστή σε όλους αυτούς που συμμετέχουν έξι μήνες πριν; Πώς γνωρίζουν αυτοί, έξι μήνες πριν από την έκδοση της απόφασης, τον ακριβή της χαρακτήρα και τα πραγματικά της χαρακτηριστικά μέχρι τη λεπτομέρεια του λεπτού; Από πού τα έμαθαν; Αυτοί βέβαια, έξυπνα ποιούντες, λένε: «Προφανώς αυτό οφείλεται στην επιχειρηματική μας δεινότητα». Αν το δεχθούμε αυτό γι’ αυτούς, σημαίνει ότι κάποιοι τους το είπαν. Δηλαδή αυτοί, έχοντας διασυνδέσεις στο Υπουργείο Οικονομίας, προφανώς οργάνωσαν μαζί με το Υπουργείο Οικονομίας την έκδοση αυτών των ομολόγων. 
      Ο κ. Αλογοσκούφης μας είπε μία ακόμη θεωρία καινοφανή εκείνον τον καιρό, που προσπαθούσε ακόμη να υπερασπίσει κάτι που δεν δέχεται υπεράσπιση, ότι τελικά αυτά τα ομόλογα διασφαλίζουν το κεφάλαιό τους. Αγαπητοί συνάδελφοι, ξέρετε εσείς κανένα κεφάλαιο το οποίο παραμένει άτοκο επί δέκα χρόνια να διασφαλίζεται; Αυτό θα μπορούσε να το πει ο κ. Αλογοσκούφης στους φοιτητές του στο πανεπιστήμιο; Γιατί αυτό μας το είπε στη Βουλή, ότι ένα κεφάλαιο το οποίο παραμένει άτοκο επί δέκα χρόνια, είναι διασφαλισμένο στο 100%. Όχι βέβαια. Προφανώς θα χάσει τη μισή του αξία. Ήταν εκείνες οι ημέρες της απελπισμένης προσπάθειας να πουν κάτι. Παλιά, θυμάμαι, όταν η Πυροσβεστική δεν είχε δυνατότητες και έπιανε φωτιά μια πολυώροφη οικοδομή, η οποία στο τέλος καιγόταν ολόκληρη, έλεγαν ότι η Πυροσβεστική κατάφερε τουλάχιστον και έσωσε το οικόπεδο! Ο κ. Αλογοσκούφης, με την ίδια λογική ακριβώς μας είπε ότι το κεφάλαιο είναι διασφαλισμένο. Ναι, αλλά η οικοδομή έχει πάρει φωτιά και έχει καταστραφεί, όπως και το κεφάλαιο έχει καταστραφεί μετά από δέκα χρόνια χωρίς να υπάρχει τοκοφορία. 
      Η Κυβέρνηση μας είπε το καταπληκτικό, ότι αυτή δεν χαρίζεται σε κανέναν και σε τίποτα και τα φέρνει όλα στο φως. Θέλω να υπενθυμίσω, αγαπητοί συνάδελφοι, ότι η υπόθεση αυτή ήρθε στη δημοσιότητα από την εφημερίδα «ΤΟ ΒΗΜΑ» και στη συνέχεια ξεκίνησε μια τεράστια δημοσιογραφική έρευνα, η οποία έφερε στο φως όλα τα στοιχεία αυτού του τρομακτικού σκανδάλου. Η Κυβέρνηση, λοιπόν, δεν έκανε τίποτε άλλο παρά από την πρώτη στιγμή να προσπαθεί να συγκαλύψει το σκάνδαλο, μετερχόμενη όλες τις μεθόδους και όλα τα μέσα. Αλλά ευτυχώς σε μία δημοκρατία είναι πολλές οι πηγές που μπορούν να λειτουργήσουν, έτσι ώστε η δημοκρατία να κινηθεί ομαλά.
Και βεβαίως ο χώρος της ελεύθερης δημοσιογραφικής έρευνας είναι πολύ κρίσιμος για τη λειτουργία της δημοκρατίας.
      Όταν έσφιξε ο κλοιός, τότε η Κυβέρνηση προχώρησε στην πρώτη θυσία της «Ιφιγένειας». Ένας Υπουργός έφυγε, όχι γι’ αυτόν το λόγο, αλλά επειδή κάποιος συνεργάτης του, σημαντικός συνεργάτης του, εφέρετο ότι ελέγχεται δικαστικά για την υπόθεση του Χρηματιστηρίου.
      Η Κυβέρνηση μέχρι αυτήν τη στιγμή, αγαπητοί συνάδελφοι, μπορεί να μας εξηγήσει γιατί δεν καταθέτει στη Βουλή τις συμβάσεις για όλα αυτά τα ομόλογα; 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε όμως, κύριε  Φλωρίδη.
      ΓΕΩΡΓΙΟΣ ΦΛΩΡΙΔΗΣ: Θα τελειώσω αμέσως, κύριε Πρόεδρε.
      Μπορεί να μας εξηγήσει η Κυβέρνηση γιατί όταν ζητάμε, όλοι οι Βουλευτές του ΠΑ.ΣΟ.Κ., την κατάθεση των συμβάσεων και των δευτέρων συμβάσεων ανταλλαγής επιτοκίων, μας παραπέμπει στην «BLOOMBERG»; Εμείς, αγαπητοί κύριοι της Κυβέρνησης, δεν θέλουμε να γίνουμε συνδρομητές στις ενδεχόμενες πολιτικές φιλοδοξίες του δημάρχου της Νέας Υόρκης, τον κ. Μπλούμπεργκ.
      Η Κυβέρνηση, αν έχει τις συμβάσεις, οφείλει να τις καταθέσει. Γιατί δεν τις καταθέτει; Υπάρχουν τελικά; Γιατί πολλοί αναρωτιούνται εάν υπάρχουν αυτές οι συμβάσεις. Είναι δυνατόν να υπάρχει Υπουργός ο οποίος να λέει σε κόμμα της Αντιπολίτευσης, που ζητά μέσα από τον κοινοβουλευτικό έλεγχο την κατάθεση δημοσίων εγγράφων, «πηγαίνετε να τα βρείτε σ’ ένα διεθνές δίκτυο»; Και επίσης να ακούμε όλες αυτές τις θεωρίες των Υπουργών «ελάτε να σας κάνουμε μάθημα πώς να χειρίζεσθε το internet»;
      Είχα πει και άλλη φορά, κύριε Υπουργέ, ότι στα μαθήματα που έκαναν σε μας για τη χρήση του internet δεν περιλαμβάνονται μαθήματα τα οποία λένε πώς ένα κρατικό ομόλογο ή κρατικά ομόλογα μετατρέπονται σε μαύρο χρήμα, μπαίνουν σε βαλίτσες και πηγαίνουν σε διάφορους παραλήπτες. Αυτό είναι αλήθεια ότι δεν το μάθαμε, όσοι αυτή τη στιγμή χειριζόμαστε το internet. Εν πάση περιπτώσει, οφείλετε να καταθέσετε κάποια στιγμή αυτές τις συμβάσεις για να δούμε τι πράγματι συμβαίνει.
      Κυρίες και κύριοι συνάδελφοι, τα πολιτικά προβλήματα, άρα και τα σκάνδαλα, με μείζονες πολιτικές διαστάσεις λύνονται με δύο τρόπους. Ή αναλαμβάνεις με θάρρος και παρρησία την πολιτική ευθύνη ή σου την αποδίδει ο λαός διά της ψήφου του.
      Η Κυβέρνηση σήμερα έχει μία ευκαιρία, να αποδείξει ότι πράγματι δεν ανέχεται τίποτα και δεν συγκαλύπτει τίποτα. Κρύβεται όμως πίσω από διαδικαστικά τερτίπια. Αν εξακολουθούν να ισχύουν όσα μας ανακοίνωσε ο Υπουργός Απασχόλησης πριν από λίγες μέρες στη Βουλή, μάλλον δεν φαίνεται να δέχεται την ανάληψη της πολιτικής ευθύνης. 
      Στην πραγματικότητα επιλέγετε τη δεύτερη μέθοδο τιμωρίας, αυτή του ελληνικού λαού. Να είσθε βέβαιοι ότι αυτή η μέθοδος είναι και η πλέον αποτελεσματική, όσο και αν θα προσπαθήσετε να την αποφύγετε.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε  Φλωρίδη.
      Κυρίες και κύριοι συνάδελφοι, θα ήθελα να ενημερώσω το Σώμα ότι ο τρίτος ομιλητής από τη Νέα Δημοκρατία θα είναι ο κ. Ανδρέας Λυκουρέντζος.
      Το λόγο έχει ο κ. Αντώνιος Φούσας από τη Νέα Δημοκρατία.
      ΑΝΤΩΝΙΟΣ ΦΟΥΣΑΣ: Ευχαριστώ, κύριε  Πρόεδρε.
      Αγαπητέ κύριε Φλωρίδη, θα ήθελα να με προσέξετε λίγο. Διαμαρτυρηθήκατε ότι δήθεν δεν κατατέθηκαν οι συμβάσεις. Πρέπει, λοιπόν, να σας παραπέμψω στα Πρακτικά της Βουλής με ημερομηνία 11.6.2007…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είναι αυτά συμβάσεις.
      ΑΝΤΩΝΙΟΣ ΦΟΥΣΑΣ: …ότι έχουν κατατεθεί οι συμβάσεις και λυπάμαι…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, όχι μ’ αυτόν τον τρόπο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτά δεν είναι συμβάσεις, είναι παλιόχαρτα.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, υπάρχει διαδικασία. Θα απαντήσει ο επόμενος. Ο κ. Φλωρίδης μίλησε είκοσι λεπτά και τον ακούσαμε όλοι. Αφήστε και τον κ. Φούσα να μιλήσει, για να υπάρχουν ίσες ευκαιρίες.
      ΚΩΝΣΤΑΝΤΙΝΟΣ ΓΕΙΤΟΝΑΣ: Πάντως, συμβάσεις δεν κατατέθηκαν, αφήστε τα αυτά.
      ΑΝΤΩΝΙΟΣ ΦΟΥΣΑΣ: Επαναλαμβάνω, λοιπόν, για να ακουσθεί πολύ καλά και στο Σώμα αλλά και στον ελληνικό λαό -διότι είναι γνωστό ότι αυτό λέτε μονίμως και διαμαρτύρεσθε ότι τάχα δεν έχουν κατατεθεί οι συμβάσεις και είναι το μοναδικό σας επιχείρημα, αλλά και αυτό αβάσιμο όπως πολλά άλλα- ότι έχουν κατατεθεί στην Ολομέλεια της Βουλής στις 11.6.2007, αλλά δεν ήσασταν παρών, κύριε  Φλωρίδη, ήταν η κ. Παπανδρέου.
      (Χειροκροτήματα από την πτέρυγα της Νέας Δημοκρατίας)
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτά είναι ανακρίβειες και πρέπει να ντρέπεστε.
      ΑΝΤΩΝΙΟΣ ΦΟΥΣΑΣ: Αν δεν σας ενημέρωσε η κ. Παπανδρέου, είναι δικό σας θέμα αυτό, αλλά δεν δικαιούσθε να χρησιμοποιείτε ψευδολογίες στο ελληνικό Κοινοβούλιο και να παραπλανάτε τον ελληνικό λαό.
      (Θόρυβος από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΓΕΙΤΟΝΑΣ: Ψευδολογίες! Λέτε ανακρίβειες. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ, κύριοι συνάδελφοι. Δεν θα αλλάξουμε το διάλογο τώρα!
      ΑΝΤΩΝΙΟΣ ΦΟΥΣΑΣ: Επιτέλους, κυρίες και κύριοι συνάδελφοι του ΠΑ.ΣΟ.Κ….
	ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Οι συμβάσεις δεν έχουν κατατεθεί.
	ΙΟΡΔΑΝΗΣ ΤΖΑΜΤΖΗΣ: Ζορίζεστε!
	ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Καταθέστε τις συμβάσεις και θα δούμε ποιος θα ζοριστεί. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Γεωργακόπουλε, σας παρακαλώ πολύ!
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μα, κύριε Πρόεδρε, να λέει ψέματα μέσα στη Βουλή; Ποιες συμβάσεις κατατέθηκαν; 
      ΠΡΟΕΔΡΕΥΩΝ (Σωτήρης Χατζηγάκης): Μα, σας παρακαλώ! Θα αλλάξουμε τον τρόπο συζήτησης; Αυτά ξέρει, αυτά θα πει. Αν έχετε άλλη άποψη να την πείτε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μα, κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Μα, σας παρακαλώ τώρα. Όχι πια εδώ μέσα για τις εντυπώσεις! Σας παρακαλώ πάρα πολύ, κύριε συνάδελφε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ανάγκη της αλήθειας έχουμε εδώ.
      ΠΡΟΕΔΡΕΥΩΝ (Σωτήρης Χατζηγάκης): Η αλήθεια θα αποδειχθεί μέσα από τη διαδικασία.
      ΑΝΤΩΝΙΟΣ ΦΟΥΣΑΣ: Κύριε Γεωργακόπουλε, μου θυμίζετε κατηγορούμενο, ο οποίος συλλαμβάνεται με τη γίδα στην πλάτη και ενεργεί όπως εσείς σήμερα. Είναι απαράδεκτος ο τρόπος σας! 
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Εξαιρετικής ευφυΐας επιχείρημα!
      ΠΡΟΕΔΡΕΥΩΝ (Σωτήρης Χατζηγάκης): Τώρα αν θέλετε να δημιουργήσετε εντυπώσεις, φωνάξτε. 
      ΑΝΤΩΝΙΟΣ ΦΟΥΣΑΣ: Κύριε Πρόεδρε, παρακαλώ να μου κρατήσετε το χρόνο μου.
      ΠΡΟΕΔΡΕΥΩΝ (Σωτήρης Χατζηγάκης): Δεν θα αδικηθείτε, κύριε Φούσα. Προχωρήστε. 
      ΑΝΤΩΝΙΟΣ ΦΟΥΣΑΣ: Επιτέλους, κυρίες και κύριοι συνάδελφοι του ΠΑ.ΣΟ.Κ., το αποφασίσατε. Επιτέλους αποτολμήσατε να καταθέσετε την πολυσυζητημένη πρότασή σας για τη σύσταση εξεταστικής επιτροπής. Η αλήθεια είναι ότι καθυστερήσατε. Διαφωνήσατε μεταξύ σας. Περιφερθήκατε και περιπλανηθήκατε αρκετά. Ακόμη και αλληλοκατηγορηθήκατε, αλλά τελικά πήρατε την, όπως λέτε, «μεγάλη απόφαση». 
      Δεν είμαι σε θέση να γνωρίζω ποιοι ήταν οι λόγοι που δεν άφηναν να καταθέσετε νωρίτερα την πρότασή σας. Εκτιμώ, όμως, ότι ο σπουδαιότερος ήταν η ανησυχία και η λαχτάρα σας μην τυχόν αποφασιστεί από τη Βουλή η έρευνα και ο έλεγχος για την «αμαρτωλή» περίοδο 1999-2002, δηλαδή για το μεγάλο σκάνδαλο του Χρηματιστηρίου, των κυβερνήσεων του ΠΑ.ΣΟ.Κ., τότε δηλαδή που «αρπάχθηκαν» τα χρήματα των Ελλήνων, τότε που έγινε το μεγαλύτερο οικονομικό σκάνδαλο του αιώνα στην πατρίδα μας και για το οποίο υπάρχουν πολλές αποδείξεις και αδιάσειστα στοιχεία και βεβαιότητα περί των πολιτικών σας ευθυνών. 
      Επιθυμώ να αναφερθώ από του επισήμου Βήματος της Βουλής των Ελλήνων μόνον στην ιδιαίτερα αποκαλυπτική, αλλά και σκανδαλώδη αφίσα σας, των ετών 1999-2000, με την οποία παροτρύνατε τότε τους Έλληνες να εμπλακούν στο καταστροφικό σκάνδαλο του «αμαρτωλού» Χρηματιστηρίου.
      Λέτε, μεταξύ των άλλων, απροκάλυπτα στην αφίσα αυτή -και την οποία σας επιδεικνύω- με πράσινο χρώμα: «Η κυβέρνηση του ΠΑ.ΣΟ.Κ.» -λέγατε- «μετά το 1993 μετέτρεψε το Χρηματιστήριο από περιθωριακό οικονομικό θεσμό σε μοχλό στήριξης της οικονομικής ανάπτυξης της	 χώρας». Η αλήθεια είναι ότι πράγματι μετατρέψατε τότε το Χρηματιστήριο σε μοχλό καταστροφής των Ελλήνων και της εθνικής μας οικονομίας.
      Ακόμη, στην ίδια αφίσα, πέραν των άλλων, αναφέρατε προκλητικά, προπαγανδιστικά κι αδιάντροπα το εξής. «Εκφράζει» -λέγατε- «στο ΠΑ.ΣΟ.Κ. την εμπιστοσύνη της η πλειοψηφία των εκατομμυρίων επενδυτών. Συγκρίνει και ψηφίζει ΠΑ.ΣΟ.Κ., γιατί μόνο το ΠΑ.ΣΟ.Κ. μπορεί να εγγυηθεί και τα κεκτημένα και τις προσδοκίες».
      Και το χειρότερο και προκλητικότερο στην ίδια αφίσα είναι ότι στο τέλος περιέχονται τα δύο χαρακτηριστικά και μεγάλα «ΟΧΙ» και «ΝΑΙ», με μπλε για το «ΟΧΙ» και με πράσινο για το «ΝΑΙ», με την προκλητική προτροπή: «Ψηφίζω ΠΑ.ΣΟ.Κ.». 
      Καταθέτω αυτήν την αφίσα, για να είναι ως κειμήλιο στο ελληνικό Κοινοβούλιο, να γνωρίζουν οι επερχόμενες γενιές τι κάνατε τότε και πόση ευθύνη έχετε. 
      (Στο σημείο αυτό ο Βουλευτής κ. Αντώνιος Φούσας καταθέτει για τα Πρακτικά την προαναφερθείσα αφίσα, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αν εδώ, κυρίες και κύριοι συνάδελφοι, δεν υπάρχουν τεράστιες πολιτικές ευθύνες της κυβέρνησης του ΠΑ.ΣΟ.Κ. για το 1999 και για το Χρηματιστήριο, πού αλλού μπορούν να υπάρξουν; Και το χειρότερο είναι ότι χάθηκαν τότε δισεκατομμύρια των Ελλήνων πολιτών αλλά και των ασφαλιστικών ταμείων, χωρίς να οδηγηθεί τότε κανένας στην ελληνική δικαιοσύνη και χωρίς να επιστραφεί ούτε δραχμή –τότε για δραχμές μιλάγαμε- στους κατεστραμμένους μικροεπενδυτές και βεβαίως και στα ασφαλιστικά ταμεία. Η σύγκριση είναι αυτονόητη και τα συμπεράσματα για πολιτικές ευθύνες –και όχι μόνον- των κυβερνήσεων του ΠΑ.ΣΟ.Κ. είναι θλιβερά και ολέθρια, όπως και για την αντιθέτως δεδομένη πολιτική ευαισθησία, εντιμότητα και υπευθυνότητα της παρούσης Κυβέρνησης.
      Πέραν αυτών, η συζητούμενη πρότασή σας για σύσταση εξεταστικής επιτροπής, ως προς τα ομόλογα, είναι μνημείο αοριστίας, αβασιμότητας και πολιτικής ανευθυνότητας και θα περίμενα σήμερα μια συμπλήρωση από τον πρώτο αγορητή σας, αλλά δεν το έκανε, όχι γιατί δεν είναι ικανός, όχι γιατί δεν έχει προσόντα, αλλά διότι δεν υπάρχουν στοιχεία πολιτικής ευθύνης για κανένα μέλος της παρούσας Κυβέρνησης. Δεν περιέχει συγκεκριμένα –όπως είπα- στοιχεία, όπως επιβάλλει η πολιτική και κοινοβουλευτική υπευθυνότητα για παρόμοιες αιτήσεις.
      Επιπλέον, η πρόταση του ΠΑ.ΣΟ.Κ. είναι ένα προϊόν πολιτικών σκοπιμοτήτων και πολιτικών εντυπώσεων και βεβαίως πολιτικού αμοραλισμού. Σας ενδιαφέρουν, κυρίες και κύριοι του ΠΑ.ΣΟ.Κ., οι κινήσεις πολιτικών εντυπώσεων, χωρίς ουσιαστικό περιεχόμενο και ακόμη σας αρέσουν ιδίως τελευταίως –επαναλαμβάνω τελευταίως, τελευταίως- οι πολιτικές κινήσεις πόλωσης, χωρίς ηθικούς φραγμούς, με παραπλανητικές υποσχέσεις, που οδηγούν σε αναισχυντία και έκλυση των πολιτικών ηθών και αυτό είναι τραγικό και ολέθριο για την πολιτική ζωή του τόπου.
      Ιδίως όμως η πρόταση αυτή του ΠΑ.ΣΟ.Κ. συνιστά πρωτοφανή, ανεπίτρεπτη και απαράδεκτη παρέμβαση στο έργο της ανεξάρτητης δικαιοσύνης. Αυτός είναι για εμάς και ο σπουδαιότερος και βασικότερος λόγος, πέραν των άλλων, για τον οποίο απορρίπτουμε την υπό συζήτηση πρότασή σας.
      Όπως είναι γνωστό, ήδη με πρωτοβουλία της Κυβέρνησης έχει επιληφθεί αμέσως η δικαιοσύνη για το θέμα των ομολόγων και μάλιστα σε ανώτατο δικαστικό επίπεδο και οι ρυθμοί έρευνας και διαλεύκανσης της όλης υπόθεσης είναι ταχύτατοι και ήδη σήμερα, όπως γνωρίζετε, ασκήθηκαν και οι σχετικές ποινικές διώξεις. 
      Επαναλαμβάνω, για μια ακόμη φορά, τη μόνιμη και σταθερή θέση της Κυβέρνησης μας, ότι όποιος και αν είναι και όπου και αν ανήκει, αν έχει σχέση με έκνομες πράξεις, οδηγείται αμέσως στη δικαιοσύνη και εκείνη κυριαρχικά είναι η μόνη η οποία θα κρίνει τις πράξεις του. 
      Επίσης, επαναλαμβάνω, τη μόνιμη και σταθερή θέση μας ότι δεν αναμειγνύεται κανείς και δεν παρεμβαίνει στο έργο, στο ρόλο και στα καθήκοντα της δικαιοσύνης, που, ασφαλώς, είναι και πρέπει να είναι ανεξάρτητη και ότι η Κυβέρνηση σέβεται απολύτως τη διάκριση των εξουσιών. 
      Όπως όμως γνωρίζετε, για την υπόθεση αυτή επελήφθησαν ήδη η Εισαγγελία Εφετών Αθηνών –και ήδη, όπως ανέφερα, ασκήθηκαν ποινικές διώξεις- η υπό τον κ. Ζορμπά Επιτροπή Καταπολέμησης του Βρώμικου Χρήματος, αλλά βεβαίως επελήφθη αρμοδίως και η Επιτροπή Χρηματαγοράς.
      Κατόπιν όλων αυτών, είναι μέγα λάθος η κατατεθείσα πρόταση και θα ήταν μεγαλύτερο, αν την υιοθετήσει η Ολομέλεια της Βουλής. Και επειδή μας λέτε συνεχώς και γράφετε και στην πρότασή σας εάν εμείς ζητήσαμε ή όχι παρόμοια εξεταστική –επαναλαμβάνω- για το Χρηματιστήριο, σας λέω λοιπόν ότι και εδώ ψεύδεστε. Ασφαλώς και ζητήσαμε πολλές φορές, αλλά το τραγικό είναι ότι ενώ ακόμη δεν είχε επιληφθεί δικαιοσύνη και δεν υπήρχε θέμα παρέμβασης στο έργο της, εσείς αρνηθήκατε και τότε να δεχθείτε την εξεταστική επιτροπή.
      Εμείς τώρα λέμε «όχι», όχι για άλλο λόγο, αλλά ιδίως και κυρίως γιατί έχει επιληφθεί η δικαιοσύνη και πράγματι θα ήταν απαράδεκτη παρέμβαση στο έργο της, εάν θα αποφασίσουμε σύσταση εξεταστικής επιτροπής.
      Όπως εξ άλλου είναι γνωστό, τα άρθρα 26 και 87 του Συντάγματος καθιερώνουν επιτακτικά τη σαφή διάκριση των εξουσιών και βάσει της αρχής αυτής απαγορεύεται η καθ’ οιονδήποτε τρόπο παρέμβαση της νομοθετικής εξουσίας και ασφαλώς και της εκτελεστικής στα έργα και στα καθήκοντα της δικαστικής.
      Εάν αυτό συμβεί, υποσκάπτεται και κλονίζεται ο ρόλος και ο θεσμός της δικαιοσύνης που είναι το θεμέλιο και ο βασικός πυλώνας της δημοκρατίας. Εσείς βέβαια είστε συνηθισμένοι σε τέτοια ατοπήματα και θα μπορούσα να αναφέρω πολλά χαρακτηριστικά και κραυγαλέα παραδείγματα. 
      Διάβασα χθες στις εφημερίδες ότι στείλατε ένα «Ενημερωτικό Σημείωμα» προς όλους τους δημοσιογράφους για το θέμα της δίκης της «Δ.Ε.Κ.Α.» που άρχισε σήμερα και αναφέρετε, πράγματι, σ’ αυτό, κατά περίεργο τρόπο, ότι η επίσημη θέση σας είναι πως πρόκειται για πολιτική και μάλιστα με προεκλογική διάσταση δίκη. Σε ποιους αναφέρεστε, όταν τα λέτε αυτά και ποιους θέλετε να εκφοβίσετε, επιτέλους; 
      Δεύτερον, γιατί και με ποιο δικαίωμα ανακοινώνει το κόμμα σας και μάλιστα κατά τον πλέον επίσημο τρόπο ότι έχουν καταρρεύσει τάχα όλες οι κατηγορίες κατά των κατηγορουμένων; Πού το βρήκατε αυτό το απαράδεκτο δικαίωμα να υποκαθιστάτε και να προκαταλαμβάνετε τη δικαστική κρίση; Ποιος σας έδωσε αυτό το δικαίωμα; Με ποιο δικαίωμα, τέλος, αποφαίνεστε ότι δήθεν οι νέες κατηγορίες, όπως αναγράφετε στο σημείωμά σας, δεν έχουν καμμία σχέση με το κατηγορητήριο; Η ενέργειά σας αυτή αποτελεί για μία ακόμα φορά απροκάλυπτη και ωμή παρέμβαση στο έργο της δικαιοσύνης, την οποία καταγγέλλουμε και καταδικάζουμε και από την Αίθουσα αυτή. 
      (Χειροκροτήματα από την πτέρυγα της Νέας Δημοκρατίας)
      Δυστυχώς την ίδια ενορχηστρωμένη παρέμβαση επιχειρείτε να κάνετε με κάθε τρόπο εδώ και εκατόν είκοσι μέρες και για το θέμα των ομολόγων και ιδίως με την υπό συζήτηση σήμερα πρότασή σας για σύσταση εξεταστικής επιτροπής. 
      Χρέος μας είναι να αφήσουμε τη δικαιοσύνη απολύτως ελεύθερη και ανεπηρέαστη να ασκήσει τα κυριαρχικά της δικαιώματα και καθήκοντα και για το θέμα των ομολόγων, προς κάθε κατεύθυνση. Και αυτό θα το διαφυλάξουμε με όλες τις νόμιμες διαδικασίες και με όλες μας τις δυνάμεις.
      Θα ήθελα τώρα να ασχοληθώ και με τρία πιο ειδικά επιχειρήματά σας, όπως αναφέρετε και τα επικαλείστε στην υπό συζήτηση πρότασή σας. Και συγκεκριμένα, αναφέρετε τάχα ότι εμείς επιχειρούμε να συγκαλύψουμε αυτό το σκάνδαλο, όπως το λέτε. Μα, δεν γνωρίζετε, στ’ αλήθεια, ότι έχει επιληφθεί η δικαιοσύνη με δική μας πρωτοβουλία; Δεν γνωρίζετε ότι έχει επιληφθεί η επιτροπή υπό τον Γεώργιο Ζορμπά; Δεν γνωρίζετε ότι αμέσως έχει επιληφθεί η Επιτροπή Χρηματαγοράς; Και όλα αυτά τα αγνοείτε και λέτε, για να παραπλανήσετε τον ελληνικό λαό και γενικότερα την κοινή γνώμη, ότι τάχα εμείς επιχειρούμε να συγκαλύψουμε την υπόθεση. 
      Τρίτον, μας λέτε, ακόμη, με την πρότασή σας ότι κακώς δήθεν θα καλύψουμε τους τόκους. Μα, δεν γνωρίζετε ότι με αυτήν την επένδυση θα είχε το ελληνικό δημόσιο κέρδος 5.500.000 ευρώ, εκ των οποίων δίνουμε μόνο τα 3.025.000 και απομένουν 2.425.000 ευρώ κέρδος ακριβώς από αυτήν την επένδυση; 
      Και τέλος, για το θέμα αυτό, λέτε να μην έχουμε παραγραφή. Ποιος σας είπε ότι θα υπάρξει παραγραφή; Και πρέπει να σας πω ότι κρούετε ανοικτές θύρες, και σας διαβεβαιώνουμε ότι δεν θα υπάρξει για κανένα ποινικό αδίκημα παραγραφή και δεν θα το επιτρέψει η ίδια η ελληνική δικαιοσύνη, αλλά ιδίως δεν θα συμβεί εκ του γεγονότος ότι η Κυβέρνηση αμέσως έσπευσε να στείλει την υπόθεση στη δικαιοσύνη και να επιληφθεί. 
      Θα ήθελα τώρα να αναφερθώ σε δύο θέματα ακόμη και θεωρώ ότι είναι ιδιαίτερα σοβαρά. Διαμαρτύρεστε ότι τάχα δεν έγινε έλεγχος, δεν μπορούσε να κάνει έλεγχο η επιτροπή, η οποία ήταν στην Τράπεζα της Ελλάδος. Αλήθεια, γιατί λέτε ψέματα στον ελληνικό λαό; Δεν γνωρίζετε το ν. 2676/1999, με τον οποίο νόμο εσείς –επαναλαμβάνω- εξαιρέσατε από τον έλεγχο της επιτροπής αυτής τα ομόλογα και όχι μόνο τα ομόλογα, αλλά και μετοχές των εταιρειών που ιδιωτικοποιούνται; Γιατί αυτά δεν τα λέτε στον ελληνικό λαό και λέτε τόσα ψέματα; 
      Σας παρακαλώ το καταθέτω για τα Πρακτικά, για να το γνωρίζουν και αυτό, όπως και το προηγούμενο δημοσίευμα, οι Έλληνες. 
      (Στο σημείο αυτό ο Βουλευτής κ. Αντώνης Φούσας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και ακόμη, λέτε «γιατί αγοράσατε ομόλογα και μάλιστα τα συγκεκριμένα ομόλογα;» Σας παραπέμπω, κυρίες και κύριοι συνάδελφοι, στην απόφαση 155429/2002, την οποία υπογράφουν δύο κορυφαίοι Υπουργοί σας, ο κ. Χριστοδουλάκης και ο κ. Ρέππας, οι οποίοι –ακούστε- πρώτον, παροτρύνουν τα ταμεία να αγοράζουν ομόλογα και μετοχές από την πρωτογενή και δευτερογενή αγορά, δηλαδή και από τις χρηματιστηριακές εταιρείες.
      ΕΜΜΑΝΟΥΗΛ ΣΚΟΥΛΑΚΗΣ: Δομημένα ή σταθερά;
      ΑΝΤΩΝΙΟΣ ΦΟΥΣΑΣ: …. δεύτερον, τους προτρέπετε ιδίως να αγοράζουν και REPOS και τέλος, τους προτρέπετε ιδίως να αγοράζουν μετοχές και άλλα χρεόγραφα των εταιρειών των εισηγμένων στο Χρηματιστήριο Αξιών. Και ακόμη   –ακούστε- μετοχές εταιρειών που διατίθενται σε δημόσια εγγραφή για να εισαχθούν στο Xρηματιστήριο. 
      Δηλαδή, προτρέπετε τα δημόσια ασφαλιστικά ταμεία να αγοράζουν «φούσκες».
      (Στο σημείο αυτό ο Βουλευτής κ. Αντώνιος Φούσας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)   
      Αυτή είναι η αλήθεια και αυτή είναι η δική σας συμπεριφορά. Και επ’ αυτών ποτέ δεν θελήσατε να δώσετε μία απάντηση, όπως είχατε υποχρέωση.
      Εμείς, λοιπόν, κυρίες και κύριοι συνάδελφοι, με την ευθύνη που μας διακρίνει, κρίναμε ότι η σημερινή συζήτηση είναι η τελευταία σας προσπάθεια του υπερβολικού και απαράδεκτου πολιτικού εντυπωσιασμού. Αποτελεί ρεσιτάλ υποκρισίας, ψεύδους και λαϊκισμού και η παρούσα πρόταση-αίτησή σας. Από εδώ και πέρα, εξαντλείται η φαρέτρα των μεθοδεύσεών σας.
      Όμως, η Βουλή έχει χρέος, για τους λόγους που προανέφερα, για τους λόγους που θα αναφέρουν και οι άλλοι συνάδελφοί μου που επίσης είναι ομιλητές αλλά και οι άλλοι αγορητές και Υπουργοί, να μην αποδεχθεί αυτήν την πρότασή σας για σύσταση εξεταστικής επιτροπής. Έχει χρέος για πολλούς λόγους και βεβαίως διότι είναι αβάσιμα και ανυπόστατα τα επιχειρήματά σας, αλλά ιδίως διότι σέβεται το έργο της ελληνικής δικαιοσύνης, στην οποία έχει απόλυτη και απεριόριστη εμπιστοσύνη η Κυβέρνηση και το κόμμα μας και βεβαίως και ο ελληνικός λαός.
      Γι’ αυτούς τους λόγους έχω την τιμή, εκπροσωπώντας το κόμμα της Νέας Δημοκρατίας και τους εκλεκτούς συναδέλφους μου, να εισηγηθώ προς την Ολομέλεια της Εθνικής Αντιπροσωπείας τη μη αποδοχή της πρότασης για σύσταση εξεταστικής επιτροπής. Είναι απόφαση χρέους, είναι απόφαση ευθύνης και ιδίως είναι απόφαση σεβασμού των θεσμών της πατρίδας μας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Φούσα.
      Τώρα, το λόγο έχει ο κ. Άγγελος Τζέκης από το Κομμουνιστικό Κόμμα Ελλάδας.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, οι εργαζόμενοι, τα λαϊκά στρώματα τους τελευταίους μήνες παρακολουθούν με ιδιαίτερο ενδιαφέρον τις εξελίξεις σχετικά με το υπαρκτό πλέον πολιτικό, οικονομικό σκάνδαλο των σύνθετων δομημένων ομολόγων. Πρόκειται για ένα σκάνδαλο που ήλθε στην επιφάνεια όχι βέβαια από καμμιά εφημερίδα, αλλά από τα στοιχεία που έδωσαν στην εφημερίδα συγκρουόμενα τραπεζικά συμφέροντα σε σχέση με την αγορά της «J.P. MORGAN» των 280.000.000 ευρώ.
      Είναι ομόλογα που εξέδωσε η Κυβέρνηση της Νέας Δημοκρατίας με τελικό αγοραστή τα ασφαλιστικά ταμεία και με ακριβοπληρωμένους μεσάζοντες τη «JP MORGAN» την «ΑΚΡΟΠΟΛΙΣ» και τις άλλες χρηματιστηριακές εταιρείες. Γι’ αυτό καταλογίζουν σοβαρές πολιτικές ευθύνες στην Κυβέρνηση για την ύπαρξη του σκανδάλου, τη μεθοδευμένη και καλά οργανωμένη δουλειά σε βάρος των ταμείων, δηλαδή την καταλήστευση των ταμείων από τις τράπεζες, τις χρηματιστηριακές εταιρείες. 
      Πρέπει, λοιπόν, να διερευνηθεί σε βάθος η υπόθεση και να αποδοθούν τυχόν πολιτικές ευθύνες, εάν και όπου υπάρχουν. Οι ποινικές ευθύνες θα αποδοθούν από τη δικαιοσύνη. Και δεν πρέπει να χρησιμοποιεί και η σημερινή Κυβέρνηση ως επιχείρημα ότι αφού το διερευνά η δικαστική εξουσία, δεν πρέπει η Βουλή μέσα από την εξεταστική επιτροπή να διερευνήσει σε βάθος την υπόθεση. 
      Όμως, κυρίες και κύριοι Βουλευτές, το πραγματικό πολιτικό σκάνδαλο είναι άλλο. Είναι η μείωση και η αποπληρωμή του δημόσιου χρέους που γίνεται σε βάρος των αποθεματικών των ταμείων διαχρονικά από τις κυβερνήσεις μέσα από συγκεκριμένα θεσμικά πλαίσια, δηλαδή μέσα από τον τζόγο των ομολόγων του Χρηματιστηρίου. Διότι, κυρίες και κύριοι Βουλευτές, οι δεκαεπτά ξένες τράπεζες και οι πέντε ελληνικές τράπεζες έχουν δοσοληψία με όλες τις κυβερνήσεις και αγοράζουν τα διάφορα χρηματοοικονομικά προϊόντα, κυμαινόμενα δομημένα ομόλογα, τα swaps που εκδίδουν για την αποπληρωμή του δημόσιου χρέους οι κυβερνήσεις. Διαχρονικά ξεζουμίζουν το λαό τραπεζίτες, χρηματιστές, εταιρείες, επενδυτικοί όμιλοι αυξάνοντας υπέρογκα τα κέρδη τους.
Και είναι γνωστοί όλοι αυτοί, έχουν όνομα και διεύθυνση. Δεν προέκυψαν από το πουθενά. Είναι αυτοί που αγοράζουν και δίνουν τις συμβουλές τους στη σημερινή Κυβέρνηση και διαχρονικά και στις προηγούμενες. Είναι αυτοί που γνωρίζουν πότε θα βγει το ομόλογο, πόσο θα το αγοράσουν, σε ποιους θα το πουλήσουν, ποιος θα είναι ο τελικός αγοραστής, δηλαδή το «θύμα» και στην προκειμένη περίπτωση τα ασφαλιστικά ταμεία. Μεθόδευση, οργάνωση με συγκεκριμένο αποτέλεσμα.
      Όμως, κυρίες και κύριοι Βουλευτές, οι εργαζόμενοι, τα λαϊκά στρώματα συνδυάζουν αυτές τις εξελίξεις με τις περίφημες ασφαλιστικές μεταρρυθμίσεις που έγιναν από την αρχή της δεκαετίας του ’90 και θα συνεχιστούν στα πλαίσια των αποφάσεων της Ευρωπαϊκής Ένωσης και ειδικά μέσα από την απόφαση της Λισαβόνας μετά τις εκλογές, όποιος κι αν είναι στην κυβέρνηση από τους δύο, η Νέα Δημοκρατία ή και η Αξιωματική Αντιπολίτευση.
      Όλοι αυτοί αγανακτούν και οργίζονται. Και έχουν κάθε δίκιο να αγανακτούν και να οργίζονται, γιατί από τη διαχρονική, μακρόχρονη ληστεία των αποθεματικών, χάθηκαν για τα ταμεία τεράστια ποσά, δεκάδες δισεκατομμύρια ευρώ, όπως χάθηκαν και χάνονται από τη μεγάλη εισφοροδιαφυγή και μάλιστα, από τους «μπαταξήδες» μεγαλοεπιχειρηματίες που δεν αποδίδουν όχι μόνο τις εργοδοτικές εισφορές, αλλά δεν αποδίδουν και τις εργατικές εισφορές που παρακρατούν παράνομα και τους ανταμείβουν οι κυβερνήσεις με τις περίφημες «νόμιμες» μεταρρυθμίσεις, δηλαδή τους χαρίζουν δισεκατομμύρια ευρώ, νέες μεγάλες απώλειες των ταμείων. 
      Όπως δισεκατομμύρια ευρώ είναι και τα χρέη του δημοσίου, δηλαδή των κυβερνήσεων προς τα ταμεία. Και εξάλλου, είναι γνωστό ότι τα χρέη του δημοσίου είναι 7,8 δισεκατομμύρια ευρώ, τα χρέη των επιχειρηματιών 7,3 δισεκατομμύρια ευρώ και για την εισφοροδιαφυγή προβλέπονται άλλα 4.000.000.000, πάνω από 20.000.000.000  ευρώ. 
      Γι’ αυτό η Κυβέρνηση, αλλά και η Αξιωματική Αντιπολίτευση να μην επαίρονται για το ποιος αύξησε περισσότερο ή λιγότερο τα αποθεματικά των ταμείων. Αν επαίρεστε για τα 31.000.000.000  των αποθεματικών σήμερα, τότε πολιτικά θα πρέπει να αισθάνεστε κάτι διαφορετικό, γιατί είναι πολύ μεγάλες οι απώλειες που κατοχυρώσατε με νομικά πλαίσια, διαχρονικά και μακροχρόνια από τα ταμεία. Είναι δεκάδες δισεκατομμύρια δραχμές. Θα μπορούσαν αυτά τα αποθεματικά σήμερα με όλη αυτή τη χασούρα να ήταν πάνω από 100.000.000.000  ευρώ. 
      Και μάλιστα, θεσμικά πλαίσια που αφορούν τα ταμεία είναι κομμένα και ραμμένα στα συμφέροντα τραπεζιτών, βιομηχάνων, εφοπλιστών, χρηματιστών, επενδυτικών ομίλων. Τις ανάγκες, λοιπόν, αυτών εξυπηρετούσαν και την καπιταλιστική ανάπτυξη της χώρας, σε βάρος βέβαια των εργαζομένων, των λαϊκών στρωμάτων και των αποθεματικών των ταμείων.
      Γιατί είναι γνωστό σε όλους ότι με τον αναγκαστικό νόμο 1611/1950 τα αποθεματικά ήταν σχεδόν άτοκα κατατεθειμένα στην Τράπεζα της Ελλάδος και από εκεί τα έπαιρναν οι μεγαλοεπιχειρηματίες. Απώλειες; Δεκάδες, επαναλαμβάνω, δισεκατομμύρια δραχμές. 
      Το 1992, επί Νέας Δημοκρατίας, δόθηκε η δυνατότητα για πρώτη φορά να τοποθετούν τα ταμεία μέχρι το 20% των αποθεματικών στο τζόγο του Χρηματιστηρίου. 
      Επί ΠΑ.ΣΟ.Κ., το 20% έγινε 23% και με άλλες νομοθετικές ρυθμίσεις υπήρξε και ο τζόγος σε διάφορα άλλα χρηματικοοικονομικά προϊόντα. Στο παιχνίδι, βέβαια, μπήκε και μπαίνει η ακίνητη περιουσία των ταμείων. Είναι ο τελευταίος νόμος που ψήφισε η Νέα Δημοκρατία την προηγούμενη εβδομάδα, το νέο θεσμικό πλαίσιο για τα αποθεματικά, ο οποίος επεκτείνει το τζόγο στις χρηματαγορές και της ευρωζώνης. Δηλαδή, θα υπάρξει κανονικά «ευρωληστεία» στα αποθεματικά των ταμείων. Αυξάνει το 23% κατά 2% σε σύνθετα ομόλογα και εξειδικεύει καλύτερα την αξιοποίηση της ακίνητης περιουσίας μέσα από την σύμπραξη δημόσιου και ιδιωτικού τομέα, δηλαδή τραπεζίτες και κατασκευαστικοί όμιλοι ετοιμάζονται για μεγάλο «φαγοπότι» από την ακίνητη περιουσία.
      Και είναι φυσικό, κυρίες και κύριοι Βουλευτές, όταν το πλαίσιο είναι προσανατολισμένο να προωθεί τα συμφέροντα αυτών των μεγαλοεπιχειρηματιών, τότε και ο έλεγχος μέσω των ελεγκτικών μηχανισμών δεν είναι ουσιαστικός, αλλά ελέγχει τη νομιμότητα των ενεργειών των αποφάσεων των διορισμένων διαχρονικά διοικήσεων των ταμείων.
Αυτό επιβεβαίωσε ο υποδιοικητής της Τράπεζας Ελλάδος, αλλά και ο πρόεδρος της Κεφαλαιαγοράς στην ακρόαση της αρμόδιας κοινοβουλευτικής επιτροπής. 
      Όμως, κυρίες και κύριοι Βουλευτές, η προσπάθεια της Νέας Δημοκρατίας να εμφανιστεί ότι είναι εγγυητής της διαφάνειας και της ασφάλειας των αποθεματικών των ταμείων δεν πείθει τον ελληνικό λαό. Την ύπαρξη του σκανδάλου δεν μπορεί να την κρύψει ούτε με την επιστροφή των 3.000.000 στα τέσσερα ασφαλιστικά ταμεία που αποφάσισε η Κυβέρνηση σε συνεργασία με την «J.P. MORGAN» και τις διορισμένες διοικήσεις των ταμείων από τα κέρδη του δημοσίου. Δηλαδή εν γνώσει της κέρδισε, αφού έχασαν τα ταμεία, αντί να γίνει αυτό σε βάρος της τράπεζας και των χρηματιστηριακών εταιρειών που έβγαλαν εκατομμύρια από τη διαμεσολάβηση –κοινώς- από τις μίζες. 
      Κυρίες και κύριοι Βουλευτές, πρέπει να συσταθεί εξεταστική επιτροπή. Το ερώτημα, όμως, που μπαίνει από το Κομμουνιστικό Κόμμα Ελλάδας και από τον ελληνικό λαό είναι ξεκάθαρο: Θα γίνει μόνο για τα δομημένα ομόλογα; Δηλαδή η περίπτωση του Χρηματιστηρίου, η περίοδος 1999-2002, που αφορά όχι μόνο τα ασφαλιστικά ταμεία, αλλά και εκατοντάδες χιλιάδες εργαζόμενους και λαϊκά στρώματα θα μείνει αδιερεύνητη, όταν γνωρίζουμε ότι και τότε μεθοδευμένα, οργανωμένα, με παρεμβάσεις κυβερνητικών παραγόντων, των διορισμένων διοικήσεων, μεγαλοεπιχειρηματιών, χρηματιστηριακών εταιρειών έγινε «πλιάτσικο» στα αποθεματικά των ταμείων και στη λαϊκή αποταμίευση; Ήταν και εκείνο ένα σκάνδαλο, όπως καραμπινάτο σκάνδαλο είναι και το σημερινό! Και σε αυτό το σημείο ο εισηγητής της Αξιωματικής Αντιπολίτευσης προσπάθησε να κάνει μια λογιστική αλχημεία με τα αποθεματικά των ταμείων εκείνης της εποχής. 
      Όμως, ακριβώς γι’ αυτό πρέπει να γίνει επιτροπή, για να δούμε ποια ταμεία πότε αγόρασαν, πότε πούλησαν, ποιες μετοχές πούλησαν και πότε. Γι’ αυτό πρέπει να κάνει διερεύνηση. Διότι μέσα σε αυτόν το χρόνο αγοράστηκαν και πουλήθηκαν. Άρα, υπάρχει ζημιά. Και γι’ αυτό πρέπει να γίνει διερεύνηση και εκείνης της εποχής, όπως και της προηγούμενης, που λέει το Κομμουνιστικό Κόμμα Ελλάδας. 
      Δεν κάνουμε κανέναν συμψηφισμό. Το Κομμουνιστικό Κόμμα Ελλάδας είναι πολιτικά συνεπές με αυτά που έλεγε και με αυτά που λέει. Και τότε ζητήσαμε διερεύνηση σε βάθος, όμως τότε η κυβέρνηση του ΠΑ.ΣΟ.Κ. αρνήθηκε. Όπως αρνείται τώρα και η Κυβέρνηση της Νέας Δημοκρατίας, που τότε, όμως, ως αξιωματική αντιπολίτευση, είχε δεσμευτεί να προχωρήσει σε εξεταστική επιτροπή, αν και εφόσον γίνει κυβέρνηση. Και οι δυο δεν πρέπει τότε να μιλάτε για πολιτική συνέπεια και αξιοπιστία. 
      Παρακολουθούμε εδώ και καιρό να παίζετε το ίδιο έργο, να έχουμε τους ίδιους πρωταγωνιστές, αλλά σε διαφορετικούς σήμερα ρόλους. Και ο καθένας επιδιώκει να βγάλει στη φόρα τα άπλυτα του αλλουνού, ενώ κοινός στόχος είναι η διαχρονική αδιαφάνεια στη διαχείριση και καταλήστευση των αποθεματικών, μέσω του τζόγου των Χρηματιστηρίων και άλλων χρηματοοικονομικών προϊόντων. 
      Αρνείστε και οι δύο να γίνει διεξοδική έρευνα σε βάθος σε όλες τις περιπτώσεις, γιατί γνωρίζετε ότι, όπως και σήμερα έτσι και τότε στο παρελθόν, συμμετείχαν στο ρεγάλο των ταμείων οικονομικοί, χρηματιστηριακοί, τραπεζικοί, αλλά και πολιτικοί παράγοντες. 
      Κυρίες και κύριοι Βουλευτές, η καταλήστευση, όμως, όλης της προηγούμενης περιόδου θα μείνει αδιερεύνητη, όταν όλοι παραδέχεστε ότι είχαν τρομερές απώλειες τα ταμεία; Άλλωστε δεν είναι το ΠΑ.ΣΟ.Κ. που λέει στην πρότασή του και αναφέρει ότι η διερεύνηση της διαχρονικής πορείας και αξιοποίησης των αποθεματικών μπορεί να γίνει από διακομματική επιτροπή της Βουλής; Δηλαδή να το πάμε στις καλένδες; Γιατί, όμως, στην πρότασή της η Αξιωματική Αντιπολίτευση δεν πήρε υπ’ όψιν όχι μόνο την πρόταση του Κομμουνιστικού Κόμματος Ελλάδας, αλλά και την πρόταση του Συνασπισμού που προηγήθηκαν; Είναι πασιφανές ότι δεν θέλει και ότι όλα τα προσανατολίζει καθαρά σε προεκλογικές σκοπιμότητες. Θέλει απλώς να στριμώξει σήμερα τον «αντίπαλο», τη Νέα Δημοκρατία. Όμως, το ίδιο έκανε και η Νέα Δημοκρατία στο παρελθόν απέναντι στην κυβέρνηση του ΠΑ.ΣΟ.Κ.. Καθαρά λόγια από το Κομμουνιστικό Κόμμα Ελλάδας! 
      Αν, λοιπόν, θέλει το ΠΑ.ΣΟ.Κ. να πέσει άπλετο φως για τα αποθεματικά από τον τζόγο των δομημένων ομολόγων, το Χρηματιστήριο και την προηγούμενη περίοδο, ας αποσύρει την πρόταση και να την καταθέσει εκ νέου, παίρνοντας υπόψη και την προηγούμενη περίοδο, όπως έχουν καταθέσει και τα άλλα Κόμματα της Βουλής. 
      Εάν δεν γίνει αυτό, εμείς θα επιμείνουμε στην πρότασή μας την οποία έχουμε καταθέσει, αλλά λόγω κανονισμού δεν μπορεί να συζητηθεί. Δηλαδή, δεν θα ψηφίσουμε κάτω από το εκβιαστικό περιεχόμενο και του κανονισμού, την πρόταση του ΠΑ.ΣΟ.Κ.. 
      Κύριε Πρόεδρε, κυρίες και κύριοι Βουλευτές, κατά τη δική μας γνώμη τα ταμεία ήταν και είναι γεμάτα, είναι «κάργα» γεμάτα. Αντέχουν να δώσουν αξιοπρεπείς συντάξεις. Ναι, μπορεί να δώσει το κάθε ταμείο 1.050 ευρώ την κατώτερη σύνταξη, γιατί η εξαγγελία του κυρίου Πρωθυπουργού για κατώτερη εθνική σύνταξη λίγο πάνω από τα όρια της φτώχειας είναι πολιτικός εμπαιγμός και περιέχει συγκεκριμένη προεκλογική σκοπιμότητα. Δεν γνωρίζει ή δεν γνωρίζετε όλοι ότι 1 εκατομμύριο τριακόσιες χιλιάδες συνταξιούχων είναι με σύνταξη κάτω από 400 ευρώ, ότι άλλες πεντακόσιες χιλιάδες περίπου συνταξιούχοι είναι με σύνταξη 400-500 ευρώ και θεωρούνται πλούσιοι αυτοί που έχουν 600, 700, 800, ευρώ σύνταξη; 
      Αλλά αποφεύγετε να μπείτε στην ουσία της συζήτησης και οι δύο γιατί γνωρίζετε ότι η μακρόχρονη πολιτική συρρίκνωσης των εισοδημάτων και της σύνταξης απ’ όλες τις κυβερνήσεις που πέρασαν, έφτασαν τις συντάξεις σ’ αυτό το σημείο που είναι σήμερα μέσα από τις αντιασφαλιστικές μεταρρυθμίσεις που έγιναν από την αρχή της δεκαετίας του ’90. 
      Αλλά παρατηρούμε, κυρίες και κύριοι Βουλευτές, την ίδια ώρα όμως να αντέχουν τα περιθώρια για να δίνονται χρήματα στους διοικητές της Δ.Ε.Η. και του Ο.Τ.Ε., που πήραν αύξηση, ο πρώτος 200.000 ευρώ το χρόνο και ο δεύτερος 10.000 ευρώ το μήνα. 
      Έτσι, κυρίες και κύριοι Βουλευτές, αν άδειασαν και αδειάζουν τα ταμεία, οι υπεύθυνοι είστε εσείς διαχρονικά. Τα άδεια ταμεία και το δημογραφικό πρόβλημα που για εμάς και τα δύο είναι ζητήματα πολιτικά, οικονομικά, κοινωνικά, τα επικαλείστε όπως και οι άλλοι διεθνείς οργανισμοί για να προωθήσετε, όπως είπα, αυτές τις αντιδραστικές μεταρρυθμίσεις στο κοινωνικοασφαλιστικό, που θα έχουν βέβαια την κατεύθυνση αύξησης των ορίων συνταξιοδότησης, μείωσης των συντάξεων και ενίσχυση του δεύτερου πυλώνα, με άλλα λόγια, την ενίσχυση της ιδιωτικής ασφάλισης προς όφελος των πολυεθνικών ασφαλιστικών εταιρειών και την προώθηση δηλαδή του κεφαλαιοτικού συστήματος.
      Εμείς, κύριε Πρόεδρε, καλούμε τους εργαζόμενους, σ’ αυτούς απευθυνόμαστε, στα λαϊκά στρώματα, να αντιδράσουν και να απαιτήσουν πρώτα και κύρια την επιστροφή όλων των απωλειών από το 1950 και όχι επιλεκτικά μέσα από διάφορα χρονικά διαστήματα. Γι’ αυτό το ζήτημα έχουμε καταθέσει, επαναλαμβάνω, αίτηση για σύσταση εξεταστικής επιτροπής, προκειμένου να γίνει έρευνα σε βάθος χρόνου για την καταλήστευση των ταμείων. Δεν απολυτοποιούμε τις επιτροπές γιατί γνωρίζουμε στο τέλος πως δουλεύουν και τι αποτέλεσμα φέρνουν. 
      Είμαστε όμως πολιτικά συνεπείς. Και είμαστε πολιτικά συνεπείς γιατί περιλαμβάνουμε όλη την περίοδο και τη σημερινή και του Χρηματιστηρίου και την προηγούμενη και απαιτούμε παράλληλα την κατάργηση κάθε διάταξης που επιτρέπει τον τζόγο των αποθεματικών. Γιατί έχει πλέον αποδειχθεί ξεκάθαρα ότι τα αποθεματικά καταληστεύονται μέσα από το Χρηματιστήριο και μέσα από τα άλλα σύνθετα χρηματοοικονομικά προϊόντα και γι’ αυτό πρέπει να καταργηθούν. 
      Προτείνουμε την αξιοποίηση των αποθεματικών με την τοποθέτηση μόνο σε τίτλους του δημοσίου με εγγυημένη απόδοση και επιτόκιο που θα υπερκαλύπτει τον πληθωρισμό, χωρίς τη διαμεσολάβηση τρίτων, τράπεζες, χρηματιστηριακές εταιρείες, αυτά τα γνωστά γαλαζοπράσινα «λαμόγια». 
      Αυτή η πρόταση διασφαλίζει, όσο μπορεί να διασφαλιστούν, στο υπάρχον οικονομικό κοινωνικό σύστημα τα αποθεματικά των ταμείων. Αυτήν την πρόταση παρουσιάζουμε με πολιτική συνέπεια όλα αυτά τα χρόνια. 
      Από εκεί και μετά, πρέπει να δούμε και το ζήτημα της κοινωνικής ασφάλισης, γιατί για εμάς δεν πρέπει να αυξηθεί το όριο ηλικίας αλλά να μειωθεί. Είναι ρεαλιστικό το αίτημα να πάμε στα εξήντα και στα πενήντα πέντε για άνδρες και γυναίκες, στα πενήντα πέντε και στα πενήντα για τα βαριά και τα ανθυγιεινά, ότι δεν πρέπει να αυξηθούν οι εισφορές των εργαζομένων αλλά να μειωθούν. Και η σχετική πρόταση βέβαια για όλα αυτά που έχει καταθέσει το Κομμουνιστικό Κόμμα Ελλάδας θα συζητηθεί στην Ολομέλεια την Πέμπτη. Και εδώ θα πρέπει να τονίσουμε ότι απορρίφτηκε τόσο από την Κυβέρνηση όσο και από την Αξιωματική Αντιπολίτευση στη συζήτηση της αρμόδιας επιτροπής. 
      Κυρίες και κύριοι Βουλευτές, κλείνοντας, θα ήθελα να πω ότι μπροστά σ’ αυτές τις εξελίξεις χρειάζεται οι εργαζόμενοι, οι συνταξιούχοι, οι νέοι και οι νέες, τα λαϊκά στρώματα να βγάλουν κρίσιμα και χρήσιμα συμπεράσματα. Εάν θα δώσουν εκ νέου την εμπιστοσύνη τους στις εκλογές, όποτε και αν γίνουν, σε εκείνες τις πολιτικές δυνάμεις που καταλήστευσαν διαχρονικά τα αποθεματικά των ταμείων προς όφελος των βιομηχάνων, των τραπεζιτών, των εφοπλιστών, των χρηματιστηριακών και επενδυτικών ομίλων, που προώθησαν και προωθούν και θα προωθήσουν μετά τις εκλογές τις αντιδραστικές ασφαλιστικές μεταρρυθμίσεις σε βάρος του λαού, γιατί αυτές είναι στρατηγικές συμφωνίες των αποφάσεων της Λισαβόνας και αναφέρομαι στη σημερινή Κυβέρνηση και στην Αξιωματική Αντιπολίτευση. Ή θα βάλουν οι ίδιοι ένα τέλος στον εμπαιγμό και θα ενισχύσουν αποφασιστικά το Κομμουνιστικό Κόμμα Ελλάδας που με πολιτική συνέπεια, χωρίς διγλωσσία όλα αυτά τα χρόνια έδωσε μαζί με το ταξικό, εργατικό και συνδικαλιστικό κίνημα, αγώνες στη Βουλή και ιδίως εκτός Βουλής και διεκδίκησε τη διεύρυνση και όχι τη συρρίκνωση των εργασιακών, ασφαλιστικών και δημοκρατικών δικαιωμάτων των εργαζομένων των λαϊκών στρωμάτων.
     Είμαστε βέβαιοι ότι αυτά τα συμπεράσματα θα βγουν. Γι’ αυτό είναι μια καλή ευκαιρία μέσα απ’ αυτή τη συζήτηση να αναδειχθούν οι σοβαρές, διαχρονικές πολιτικές ευθύνες όλων όσων κυβέρνησαν τη χώρα για τη μεγάλη ληστεία που έγινε στα αποθεματικά των ταμείων, είτε με τα δομημένα είτε με το Χρηματιστήριο είτε και με το μικρό επιτόκιο που είχαν τα αποθεματικά των ασφαλιστικών ταμείων από το 1950.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Τζέκη.
     Το λόγο έχει ο κ. Φώτης Κουβέλης.
     ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, ο Συνασπισμός της Ριζοσπαστικής Αριστεράς λίγες μέρες μετά τη δημοσιοποίηση της λεηλασίας και της απομείωσης των αποθεματικών των ασφαλιστικών ταμείων, απευθύνθηκε δημόσια δια του Προέδρου του εδώ, σ’ αυτή την Αίθουσα, προς όλες τις πολιτικές δυνάμεις και ζήτησε να υπάρξει κοινός τόπος, κοινή διεκδίκηση για να συσταθεί εξεταστική επιτροπή προκειμένου αυτή η υπόθεση -υπόθεση που αφορά στη λεηλασία του κοινωνικού χρήματος- να διερευνηθεί ως προς όλες τις διαστάσεις της όχι μόνο για να υπάρξει η απόδοση των πολιτικών ή και των ποινικών ευθυνών στο βαθμό που η εξεταστική επιτροπή αναζητά και τέτοιες, αλλά ταυτόχρονα για να υπάρξουν και οι επιλογές εκείνες για την αντιμετώπιση της αποτελεσματικής και εγγυημένης διαχείρισης των περιουσιακών στοιχείων και των αποθεματικών των ασφαλιστικών ταμείων. 
     Τότε υπήρξε ανταπόκριση από τον Αρχηγό της Αξιωματικής Αντιπολίτευσης από το Βήμα αυτό ως προς την πρόταση του Συνασπισμού ότι στην πορεία του χρόνου αποδέχεται την πρόταση αυτή και θα συνδράμει έτσι ώστε να προκύψει ο αναγκαίος αριθμός Βουλευτών, προκειμένου να προκληθεί η συζήτηση και ενδεχομένως να αποφασιστεί η σύσταση εξεταστικής επιτροπής. Με την ίδια θέση, λίγες μέρες πριν τη σημερινή συζήτηση, το Κομμουνιστικό Κόμμα Ελλάδας, μετά την κατάθεση της πρότασης του Συνασπισμού Ριζοσπαστικής Αριστεράς, ζήτησε και αυτό τη σύσταση εξεταστικής επιτροπής.
     Το μεγάλο θέμα είναι ότι εμφανίζεται σήμερα η Κυβέρνηση της Νέας Δημοκρατίας για να αποκρούσει την πρόταση αυτή με την επιχειρηματολογία ότι αυτή τη στιγμή διερευνάται η υπόθεση από την ελληνική δικαιοσύνη και από κάποιες άλλες αρμόδιες αρχές και συγκεκριμένα από την αρχή η οποία ερευνά την προέλευση του χρήματος και την αντιμετώπιση του μαύρου, λεγομένου, χρήματος.
     Κυρίες και κύριοι συνάδελφοι, τείνει εδώ και χρόνια, όμως, αυτό το μείζον όπλο του κοινοβουλευτικού ελέγχου η εξεταστική επιτροπή, να εξαφανιστεί ως πραγματικότητα και ως δυνατότητα της αντιπολίτευσης να ασκεί τον κοινοβουλευτικό έλεγχο ακριβώς στην κορυφαία αυτή έκφανσή του, που είναι η σύσταση εξεταστικής επιτροπής. Με μία θα έλεγα, αβάσιμη όσο και προσαρμοσμένη στην εκάστοτε κυβερνητική πλειοψηφία ερμηνεία, γίνεται δεκτό εδώ και χρόνια ότι το δικαίωμα αυτό ουσιαστικά το έχει η πλειοψηφία για τη σύσταση της εξεταστικής επιτροπής, ενώ κατά την άποψή μου με εσφαλμένη ερμηνεία του Συντάγματος γίνεται παραδεκτή η άποψη αυτή, ενώ η εξεταστική επιτροπή και σήμερα και χθες και στο μέλλον θα πρέπει να είναι το δικαίωμα της μειοψηφίας να ελέγχει την εκάστοτε Κυβέρνηση αναφορικά με κρίσιμα, με μεγάλα ζητήματα.
      Βλέπετε, όμως, όταν οι θεσμοί αντιμετωπίζονται προσαρμοζόμενοι προς τα συμφέροντα της εκάστοτε πλειοψηφίας –το ίδιο κάνατε και εσείς κύριοι συνάδελφοι του ΠΑ.ΣΟ.Κ.- αυτοί οι θεσμοί αφυδατώνονται και έτσι αυτό το σημαντικό, επαναλαμβάνω, μέσω κοινοβουλευτικού ελέγχου να έχει περιπέσει σε αχρηστία. 
      Θέλω να σημειώσω ότι η δημοκρατικότητα της λειτουργίας ενός πολιτικού συστήματος και η δημοκρατικότητα της λειτουργίας του Κοινοβουλίου κρίνεται –και νομίζω ότι πρέπει να συμφωνήσετε, κυρίες και κύριοι συνάδελφοι- από τα δικαιώματα της μειοψηφίας και όχι από τα δικαιώματα της πλειοψηφίας που οδηγούν σε ασφυξία τη λειτουργία του κοινοβουλευτικού συστήματος. Και την ασφυξία αυτή τη διαπιστώνουμε σήμερα, με δεδομένη την προαναγγελθείσα μάλιστα θέση της Κυβέρνησης –διότι προαναγγέλθηκε η θέση της- για την απόκρουση και την άρνηση παραδοχής της πρότασης για τη σύσταση εξεταστικής επιτροπής. Και κατατίθεται και το δεύτερο, λέει, επιχείρημα εκ μέρους της Συμπολιτεύσεως: μα, την ώρα που ερευνά η δικαιοσύνη, την ίδια ώρα θα υπάρξει και εξεταστική επιτροπή; Και δεν αποτελεί αυτό –έτσι λέει η Νέα Δημοκρατία- παρέμβαση στο έργο της συντεταγμένης δικαιοσύνης; Πρόκειται περί εξαιρετικά αβάσιμου πολιτικού λόγου, όσο και επικίνδυνου, διότι έτσι καταργείται και από μια άλλη πλευρά το μέσο της εξεταστικής επιτροπής. Και ποιος μπορεί να ισχυριστεί ότι η εξεταστική επιτροπή από την ώρα που θα συσταθεί, θα δυσχεράνει το έργο της δικαιοσύνης; Είναι δύο διαδικασίες, η διαδικασία ενώπιον της δικαιοσύνης και η διαδικασία ενώπιον της εξεταστικής επιτροπής, οι οποίες μπορούν και πρέπει να βαίνουν παράλληλα, χωρίς η μια να εμποδίζει το έργο της άλλης. Και θυμηθείτε κύριοι συνάδελφοι της Νέας Δημοκρατίας: σε ποια πρόταση για σύσταση εξεταστικής επιτροπής παραλείψατε να καταθέτετε το ίδιο, θα έλεγα, αβάσιμο, όσο και αντιδημοκρατικό επιχείρημα, με την επίκληση του γεγονότος ότι η δικαιοσύνη επιλαμβάνεται;
      Και το τρίτο. Άκουσα να λέγεται το τρομερό και φοβερό ότι με ενέργειες, λέει, της Κυβέρνησης ασχολείται η δικαιοσύνη και με δική της πρωτοβουλία. Κύριοι συνάδελφοι, ερρέτω! Αν η δικαιοσύνη χρειάζεται την προτροπή ή την παρέμβαση της όποιας κυβέρνησης, και εν προκειμένω της Νέας Δημοκρατίας, για να αναπτύξει τις δικές της ενέργειες και τα δικά της αντανακλαστικά, τότε πρέπει να ανησυχούμε συνολικά για μια δικαιοσύνη η οποία, είτε σε λήθαργο βρίσκεται είτε σε θέση αναμονής των όποιων κυβερνητικών κελευσμάτων, άμεσων ή έμμεσων. Και αυτό είναι ό,τι χειρότερο μπορεί να συμβαίνει για τη λειτουργία του πολιτικού συστήματος και προφανέστατα για τη λειτουργία της τρίτης, κατά τα άλλα διακηρυγμένης, ανεξάρτητης αρχής, της δικαιοσύνης.
      Κυρίες και κύριοι συνάδελφοι, η χρόνια εισφοροδιαφυγή, η ανασφάλιστη εργασία και η απουσία ενός ασφαλούς συστήματος και αποδοτικής αξιοποίησης της περιουσίας των ασφαλιστικών ταμείων, επιτείνουν τα προβλήματα του ασφαλιστικού συστήματος της χώρας. Χρόνια ολόκληρα τα ασφαλιστικά ταμεία, με ευθύνη των εκάστοτε κυβερνήσεων, έχουν υποστεί τεράστιες απώλειες στα αποθεματικά τους. Αρχικά αυτό έγινε με πολύ χαμηλά επιτόκια τοκισμού. Στη συνέχεια με τη χρησιμοποίησή τους ως μέσου για την τόνωση του Χρηματιστηρίου. Και τελευταία διαπιστώθηκε η αγορά με μεθοδευμένο τρόπο από τα ταμεία των λεγόμενων σύνθετων δομημένων ομολόγων, έκδοσης του ελληνικού δημοσίου ή άλλων χρηματοπιστωτικών οργανισμών. Στην περίπτωση των σύνθετων δομημένων ομολόγων υπήρξε σε αρκετές περιπτώσεις παρεμβολή και μεσολάβηση μεσαζόντων, οι οποίοι καρπώθηκαν με παράνομους και παραβατικούς τρόπους και συμπεριφορές σημαντικά ποσά, σε βάρος των ταμειακών διαθέσιμων και αποθεματικών των ασφαλιστικών ταμείων. 
      Το γνωρίζετε, ότι η κατάσταση αυτή έχει προκαλέσει την έντονη κοινωνική και πολιτική δυσαρέσκεια και αντίδραση των ασφαλισμένων, των πολιτών και των συλλογικών τους φορέων. Έχει εκθέσει ταυτόχρονα διεθνώς τη χώρα μας και έχει πλήξει την οικονομική και πολιτική αξιοπιστία της Κυβέρνησης και του ασφαλιστικού συστήματος.
      Τα βασικά ζητήματα αναφορικά με τη λειτουργία της χρηματαγοράς και την έκδοση και αγορά ομολόγων ελληνικού δημοσίου από τα ασφαλιστικά ταμεία που απασχολούν τους πολίτες και τη κοινή γνώμη και συζητήθηκαν βέβαια και στην Επιτροπή Οικονομικών Υποθέσεων και στην Επιτροπή Κοινωνικών Υποθέσεων της Βουλής ήταν: η αγορά ομολόγου του ελληνικού δημοσίου αξίας 75.000.000 ευρώ από το Τ.Ε.Α.Δ.Υ. το Μάιο του 2006. Το ομόλογο αυτό στην δευτερογενή αγορά το διαπραγματεύτηκαν κάτω από το όριο και η «ΑΚΡΟΠΟΛΙΣ Α.Χ.Ε.Π.Ε.Υ.» το διέθεσε στο Τ.Ε.Α.Δ.Υ., στο 106,7% , με αποτέλεσμα να υποστεί το ταμείο σημαντική ζημία. 
      Η έκδοση κρυφού δομημένου ομολόγου ελληνικού δημοσίου αξίας 280.000.000 ευρώ δωδεκαετούς διάρκειας μέσω της 23ης Γενικής Διεύθυνσης του Γενικού Λογιστηρίου του Κράτους στις 22 Φεβρουαρίου του 2007 με ανάδοχο την Τράπεζα «J.P. MORGAN». Αυτό το ομόλογο είχε προσχεδιαστεί και τελικά διατέθηκε με την παρεμβολή και μεσολάβηση κατά τρόπο αναίτιο τρίτων μεσαζόντων σε τέσσερα ασφαλιστικά ταμεία Τ.Ε.Α.Δ.Υ., 100.000.000 ευρώ, Τ.Ε.Α.Π.Ο.Κ.Α. 80.000.000 ευρώ, Τ.Ε.Α.Υ.Φ.Ε. 55.000.000 ευρώ και Τ.Σ.Ε.Υ.Π. 45.000.000 ευρώ, στη συνολική τιμή των 280.000.000 ευρώ.
      Από τον μεθοδευμένο αυτόν σχεδιασμό τα ασφαλιστικά ταμεία που προανέφερα και που προέβησαν στην αγορά του ομολόγου ελληνικού δημοσίου υπέστησαν σοβαρή οικονομική ζημία.
      Κυρίες και κύριοι συνάδελφοι, η συναλλαγή αυτή υπήρξε άκρως επιζήμια για τα ταμεία, αφού θα έπρεπε να αγοραστεί το ομόλογο ελληνικού δημοσίου κάτω του αρτίου, 85% και αυτό διατέθηκε στα ταμεία στο άρτιο 100%.
      Πέραν όμως αυτών αποκαλύπτεται πια ότι κατά τη διάρκεια των ετών 2005, 2006, 2007, πλήθος ασφαλιστικών ταμείων με οργανωμένο και συντονισμένο τρόπο έχουν προβεί στην αγορά σύνθετων δομημένων ομολόγων του ελληνικού δημοσίου, πράγμα που είχε ως συνέπεια να υποστούν οι ασφαλιστικοί φορείς οικονομική ζημία, το ακριβές ύψος της οποίας δεν είναι γνωστό και θα πρέπει να διερευνηθεί και να προσδιοριστεί με ακρίβεια από τη Βουλή.
      Οι σκανδαλώδεις διαδικασίες που ακολουθήθηκαν αφήνουν έντονες ισχυρές υπόνοιες, υποστηρίζει ο Συνασπισμός Ριζοσπαστικής Αριστεράς για άνωθεν μεθόδευση, η οποία επίσης πρέπει να διερευνηθεί.
      Παράλληλα, τα ασφαλιστικά ταμεία φέρονται να αγοράζουν ανάλογα  εταιρικά χρηματοπιστωτικά προϊόντα ξένων ή εγχώριων τραπεζών με ή χωρίς ημερομηνία λήξεως. Και επειδή εμφιλοχωρεί ο ίδιος κίνδυνος να προκληθεί ζημιά σε βάρος των ταμείων, θα πρέπει επίσης να διερευνηθούν αν και ποια ταμεία προμηθεύτηκαν τέτοια προϊόντα, με ποιους όρους και με ποιες οικονομικές συνέπειες. 
      Ας σημειωθεί ότι οι παραβατικές συμπεριφορές που διαπιστώθηκαν από χρηματιστηριακές επιχειρήσεις αναφορικά με τις επενδυτικές δραστηριότητες των ασφαλιστικών ταμείων ανάγκασε κάποιες αρμόδιες αρχές, Επιτροπή Κεφαλαιαγοράς, επί παραδείγματι, να προβούν στην ανάκληση της λειτουργίας των «ΑΚΡΟΠΟΛΙΣ Α.Χ.Ε.Π.Ε.Υ.», «ARTION», «ΤΡΩΙΛΟΣ» κ.ά..
      Ταυτόχρονα, διαπιστώνεται λειτουργική αδυναμία των ασφαλιστικών ταμείων, ανυπαρξία του απαιτούμενου κρατικού μηχανισμού, έλλειψη του κατάλληλου στελεχιακού δυναμικού, το οποίο στερείται τεχνογνωσίας και δεν εξασφαλίζει την αναγκαία υλικοτεχνική υποδομή.
      Τα προβλήματα αυτά, κυρίες και κύριοι συνάδελφοι, καθιστούν τα ασφαλιστικά ταμεία εύκολη λεία για την ανάπτυξη παραβατικών συμπεριφορών από τράπεζες και χρηματιστηριακές εταιρείες σε βάρος των επενδυτικών δραστηριοτήτων και έχουν ως αποτέλεσμα τη λεηλασία των αποθεματικών των ασφαλιστικών ταμείων, δηλαδή τη λεηλασία κοινωνικού χρήματος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, παρά την κατάσταση αυτή, η Κυβέρνηση της Νέας Δημοκρατίας, αντί να αναλάβει τις ευθύνες της για το σκάνδαλο των δομημένων ομολόγων, επιχειρεί συστηματικά από την πρώτη στιγμή να το συγκαλύψει. Αντί να ρίξει άπλετο φως στην υπόθεση και σε όλες τις παραμέτρους της, επιχειρεί να την περιορίσει και να συσκοτίσει τα δεδομένα.
      Το σκάνδαλο δεν περιορίζεται μόνο στο υπερτιμολογημένο ομόλογο της «ΑΚΡΟΠΟΛΙΣ» και στο κρυφό ομόλογο του δημοσίου των 280.000.000 ευρώ, που ερευνούν παράλληλα η δικαιοσύνη και η εθνική αρχή για την αντιμετώπιση της νομιμοποίησης εσόδων από εγκληματικές πράξεις.
      Η Κυβέρνηση, παρά το γεγονός ότι επίμονα της έχει ζητηθεί, αποφεύγει να δώσει στη δημοσιότητα τις συμβάσεις του δημοσίου με τις τράπεζες για τα δομημένα ομόλογα, αποφεύγει να γνωστοποιήσει από ποιους τα αγόρασαν και με ποιες διαδικασίες, ποια ήταν η αξία και ο χρόνος αγοράς τους και ποια η σημερινή τους αξία. Αποφεύγει να δώσει στη δημοσιότητα τις πλήρεις συμβάσεις των ταμείων για την αγορά αυτών των δομημένων προϊόντων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, την ανοχή σας…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, παρακαλώ.
      ΦΩΤΗΣ ΚΟΥΒΕΛΗΣ: Οι ισχυρισμοί των Υπουργών Οικονομίας και Απασχόλησης ότι δεν γνώριζαν πως τα ταμεία αγόραζαν μαζικά δομημένα ομόλογα του δημοσίου –και όχι μόνο- δεν είναι καθόλου πειστικοί. Η Κυβέρνηση φέρει πολιτικές ευθύνες, γιατί δεν υπήρχε κρατική εποπτεία στις τοποθετήσεις των ταμείων, πράγμα που άφηνε ανοιχτό το δρόμο για μεγάλες αυθαιρεσίες, αλλά και για να οργανώνονται, χωρίς δυνατότητα άμεσης αποκάλυψης, σκοτεινά παιχνίδια με τα διαθέσιμα των ταμείων.
      Η παρότρυνση των Υπουργών Οικονομίας και Απασχόλησης αλλά και του ίδιου του Πρωθυπουργού προς τα ταμεία να διεκδικήσουν δικαστικά τις ζημιές τους, συνιστά πολιτική υπεκφυγή. Η Κυβέρνηση πρώτη –στην κυριολεξία πρώτη- είχε υποχρέωση να προχωρήσει στη διερεύνηση και στον προσδιορισμό με αντικειμενικούς και αδιάβλητους όρους των οικονομικών απωλειών των ταμείων. Και οφείλει να προχωρήσει στην πλήρη και έντοκη αποζημίωσή τους, αφού οι απώλειες αυτές έγιναν, είτε με πράξεις είτε με παραλείψεις της ιδίας, αυτής της Κυβέρνησης.
      Οι πολιτικές ευθύνες της Κυβέρνησης αναμφίβολα είναι μεγάλες και σοβαρές, αφού, ενώ γνωρίζει το πρόβλημα, δεν προβαίνει στη λήψη αναγκαίων μέτρων για τον προσδιορισμό και την ουσιαστική αντιμετώπισή του.
      Και, κυρίες και κύριοι συνάδελφοι, από τα όσα προανέφερα, έχω τη βεβαιότητα ότι συνάγεται πως συντρέχουν οι προϋποθέσεις και είναι αναγκαία η σύσταση εξεταστικής επιτροπής, τόσο κατά το Σύνταγμα όσο και κατά τον Κανονισμό της Βουλής, με σκοπό να προστατευθούν τα αποθεματικά των ταμείων, η κοινωνική συνοχή και η αξιοπιστία του κράτους.
      Και η εξεταστική επιτροπή –η οποία, απ’ ό,τι φαίνεται, δεν θα συσταθεί- θα έπρεπε, αν συστηνόταν, να διερευνήσει ποια και πόσα δομημένα ομόλογα έχει εκδώσει το ελληνικό δημόσιο, ποια απ’ αυτά αγοράστηκαν από τα ασφαλιστικά ταμεία ή από επιχειρήσεις, στις οποίες το ελληνικό δημόσιο διαδραματίζει σοβαρό ρόλο, με ποιες διαδικασίες και μέσω ποιου χρηματοπιστωτικού φορέα περιήλθαν στα ταμεία, ποια ποσά επενδύθηκαν από κάθε ταμείο ή δημόσια επιχείρηση σε τέτοιου είδους ομόλογα και ποιες προμήθειες καταβλήθηκαν, το ύψος της ζημίας –κυρίες και κύριοι συνάδελφοι- που έχει υποστεί το κάθε ταμείο. Την εφαρμογή θα έπρεπε να διερευνήσει η εξεταστική επιτροπή της λειτουργίας του ισχύοντος μηχανισμού παρακολούθησης, ελέγχου και εποπτείας των ασφαλιστικών ταμείων από το ελληνικό Δημόσιο.
      Βεβαίως, η πρόταση του Συνασπισμού Ριζοσπαστικής Αριστεράς διαλαμβάνει όλα τα ζητήματα, που θα έπρεπε να εξεταστούν από μία εξεταστική των πραγμάτων επιτροπή και δεν θέλω να τα επαναλάβω σεβόμενος και το χρόνο. 
      Εκείνο όμως που θέλω να υποστηρίξω απευθυνόμενος στους συναδέλφους του ΠΑ.ΣΟ.Κ. είναι το εξής: Κύριοι συνάδελφοι, γιατί δεν θέλετε, γιατί δεν το διεκδικήσατε με την πρόταση που καταθέσατε, να διερευνηθεί ο χρονικός ορίζοντας, έτσι ώστε να εξεταστεί και η απώλεια των χρημάτων, του κοινωνικού χρήματος που σημειώθηκε στη διάρκεια των δήθεν επενδύσεων στο Χρηματιστήριο για την ενίσχυσή του και μάλιστα με έναν τεχνητό τρόπο; Χάθηκαν χρήματα, απομειώθηκαν  τα περιουσιακά στοιχεία των ασφαλιστικών ταμείων και είναι ένα ζήτημα, το οποίο πρέπει και αυτό να ερευνηθεί. 
      Εμείς δεν επιδιώκουμε συμψηφισμούς μεταξύ ευθυνών της Νέας Δημοκρατίας και ευθυνών της κυβέρνησης του ΠΑ.ΣΟ.Κ.. Διότι η διεκδίκηση να λάμψει η αλήθεια, δεν μπορεί να συμψηφίζεται ούτε με τους κομματικούς ανταγωνισμούς των δύο κομμάτων της Νέας Δημοκρατίας και του ΠΑ.ΣΟ.Κ. ούτε και με το μεγάλο ζήτημα απώλειας κοινωνικού χρήματος, που σημειώθηκε και με τα δύο αυτά γεγονότα, δηλαδή και με τις επενδύσεις στο Χρηματιστήριο και με τα δομημένα ομόλογα. Επομένως, μία πρόταση που περιορίζει το χρονικό ορίζοντα, μια πρόταση που δεν θέλει τη συνολική διερεύνηση των πραγμάτων, δεν είναι πρόταση που αφορά το Συνασπισμό Ριζοσπαστικής Αριστεράς. Κατά παρέκκλιση του Κανονισμού, παρά το γεγονός ότι η πρότασή μας φέρει μόνο έξι υπογραφές, θα έλεγα ότι εμείς δεν ψηφίζουμε την πρόταση του ΠΑ.ΣΟ.Κ., αλλά ψηφίζουμε τη δική μας την πρόταση του Συνασπισμού Ριζοσπαστικής Αριστεράς, που θεωρώ ότι έχει πληρότητα και, κυρίως, ανταποκρίνεται στο μεγάλο αίτημα και στην κοινωνική διεκδίκηση να ερευνηθεί αυτή η υπόθεση σε βάθος και να αποδοθούν οι ευθύνες όπου αυτές ανήκουν.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κουβέλη.
      Κυρίες και κύριοι συνάδελφοι, έχει ζητήσει το λόγο ο Πρόεδρος του Πανελλήνιου Σοσιαλιστικού Κινήματος ο κ. Παπανδρέου.
      Ορίστε, κύριε Πρόεδρε, έχετε το λόγο.
      (Χειροκροτήματα από την πτέρυγα του ΠΑ.ΣΟ.Κ.)
       ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, έσπευσε η Κυβέρνηση να προσδιορίσει σήμερα τη συζήτηση για τη σύσταση εξεταστικής επιτροπής. Μήπως θα έπρεπε και να την ευχαριστήσουμε; Να την ευχαριστήσουμε για τη γρήγορη ανταπόκριση στο αίτημά μας, για διαφάνεια στο μεγάλο σκάνδαλο της λεηλασίας των αποθεματικών των ταμείων; Βεβαίως δεν πρέπει να την ευχαριστήσουμε, διότι η Κυβέρνηση το μόνο που ήθελε να κάνει, είναι να κρύψει την αλήθεια. Όσο η Κυβέρνηση προσπαθεί να αποκρύψει τις ποινικές ευθύνες υψηλόβαθμων κυβερνητικών στελεχών της, όσο προσπαθεί να συγκαλύψει τις πολιτικές της ευθύνες, τόσο βαθαίνει και το σκάνδαλο. Τόσο θα ταυτίζεται το σκάνδαλο με τη Νέα Δημοκρατία, τόσο θα γίνεται πεποίθηση του Έλληνα πολίτη η ενοχή της Κυβέρνησης, αλλά και του Πρωθυπουργού.
      Η Νέα Δημοκρατία αποφάσισε να ακολουθήσει το δρόμο της σιωπής και της συγκάλυψης εδώ και εκατόν δεκαεννιά μέρες. Είναι τόσο μεγάλη η εμπλοκή της Κυβέρνησης στο σκάνδαλο αυτό, που θεωρεί καλύτερο να αναλάβει το κόστος της συγκάλυψης, παρά το κόστος της αποκάλυψης. Μιας αποκάλυψης που θα είναι γι’ αυτήν  καταστροφική.
      (Χειροκροτήματα από την πτέρυγα του ΠΑ.ΣΟ.Κ.)
       Γι’ αυτό και διαλέξατε, κύριοι της Νέας Δημοκρατίας και τη συζήτηση γι’ αυτή τη μέρα. Για να απουσιάζει και τυπικά ο Πρωθυπουργός. Λέω «τυπικά», διότι και στην Αθήνα να είναι, απουσιάζει ο Πρωθυπουργός. Κρύβει και κρύβεται από τα προβλήματα της χώρας, από την ημέρα που έγινε Πρωθυπουργός αυτής της χώρας. 
      Η απουσία του Πρωθυπουργού από τη συζήτηση αυτή, είναι μια ακόμη απόδειξη της έλλειψης ευθύνης. Είναι απόδειξη του φόβου που τον διακατέχει. Είναι απόδειξη της αδυναμίας του, να απαντήσει με ειλικρίνεια μπροστά στο δημοκρατικό έλεγχο της Βουλής και στην αλήθεια. Όσο για τις μεγαλόστομες διακηρύξεις για διαφάνεια και δικαιοσύνη, έχει αγανακτήσει ο ελληνικός λαός από τα μεγάλα και εύκολα λόγια που ακούει από τον κ. Καραμανλή.
      Την ευθύνη για τις πράξεις και τις παραλείψεις της Κυβέρνησης τις φέρει ο Πρωθυπουργός της χώρας, τις φέρει ο κ. Καραμανλής. Όσο και αν το αποφύγει, όσο και αν το αποφεύγει, όσο και αν τον προστατεύετε από τα δύσκολα, τις ευθύνες θα τις καταλογίσει ο ελληνικός λαός στις εκλογές, που έρχονται πολύ σύντομα. 
      (Χειροκροτήματα από την πτέρυγα του ΠΑ.ΣΟ.Κ.)
      Η Ελλάδα έχει ανάγκη από μια ηγεσία, που δεν φοβάται να αναλαμβάνει τις ευθύνες της, που δεν φοβάται τον έλεγχο και τη διαφάνεια, που υπηρετεί τις δημοκρατικές αξίες του πολιτεύματός μας, που δεν εμφανίζεται στα εύκολα και κρύβεται στα δύσκολα. 
      Όμως η επιχείρηση συγκάλυψης, καταρρέει καθημερινά. Είπατε ψέματα, όταν υποστηρίξατε και υποστηρίζετε ότι εσείς αποκαλύψατε αυτήν την υπόθεση. Τίποτα δεν αποκαλύψατε. Και αν μπορούσατε να το ελέγξετε, τίποτα δεν θα είχε αποκαλυφθεί. Η Επιτροπή Κεφαλαιαγοράς είχε δεχθεί συγκεκριμένη καταγγελία. Τι θα την κάνατε; Μπορούσατε να την κρύψετε; 
      Στείλατε το θέμα στη δικαιοσύνη, μας λέτε. Τι θα το κάνατε; Θα το κρατούσατε στο συρτάρι; Θέλετε να αναφερθώ τώρα στους ρυθμούς, με τους οποίους κινήθηκε η δικαιοσύνη με την παρατεταμένη προκαταρκτική εξέταση; 
      Το στείλατε, λέτε, στην υπηρεσία του κ. Ζορμπά και περιμένετε το πόρισμα. Και εμείς το περιμένουμε. Αλλά τι εννοείτε; Όταν οι προμήθειες, τα μετρητά, οι βαλίτσες πηγαινοέρχονταν στο κέντρο της Αθήνας από τον Αύγουστο του 2005 και το Φεβρουάριο του 2006, δεν θα το ερευνούσε η αρμόδια αρχή, η αρμόδια υπηρεσία του κράτους; 
      Σέρνεσθε και αποκαλύπτεσθε. Η Κυβέρνηση της Νέας Δημοκρατίας αποκαλύπτει μόνο ό,τι δεν μπορεί να συγκαλύψει. Τίποτα δεν κάνατε, διότι το θέλατε. Όλα όσα έχουν γίνει μέχρι σήμερα, μέχρι τώρα, όλα όσα έχουν έρθει στο φως, έχουν έρθει από τη δημοσιογραφική έρευνα, την Αντιπολίτευση και τις συνδικαλιστικές οργανώσεις. 
      Σέρνεσθε και αποκαλύπτεσθε. Όχι μόνο εξεταστική των πραγμάτων επιτροπή δεν θέλετε, αλλά με την προσπάθεια συγκάλυψης υπονομεύετε τις κοινοβουλευτικές και δημοκρατικές λειτουργίες. Φθάνετε στο σημείο να αγνοείτε τη Βουλή των Ελλήνων, τους αντιπροσώπους του ελληνικού λαού, όταν δεν δίνετε απαντήσεις στις ερωτήσεις στον κοινοβουλευτικό έλεγχο. Η μεγάλη απόδειξη του πανικού και της επιχείρησης συγκάλυψης, είναι η αφωνία και το ψέμα σας για τις συμβάσεις των δομημένων ομολόγων. 
      Εμείς απαιτούμε εκατόν δεκαεννέα μέρες τώρα, να καταθέσετε όλες τις συμβάσεις για τα σύνθετα δομημένα ομόλογα στη Βουλή. Όχι μόνο δεν το κάνετε, αλλά κοροϊδεύετε και τη Βουλή και τον ελληνικό λαό. Έρχεσθε στη Βουλή και λέτε ότι τις καταθέσατε και ξέρετε ότι αυτό δεν είναι αλήθεια. Φοβάστε και λέτε απροκάλυπτα ψέματα στο ίδιο το ελληνικό Κοινοβούλιο, λέτε ψέματα στον ελληνικό λαό. 
      (Χειροκροτήματα από την πτέρυγα του ΠΑ.ΣΟ.Κ.)
      Επιτέλους, πείτε στον ελληνικό λαό, σ’ όλους μας, τι κρύβετε που τόσο σας φοβίζει! 
      Γνωρίζουμε ότι εκδώσατε σύνθετα δομημένα ομόλογα υψηλού ρίσκου με τιμή εκατό. Τα διοχετεύσατε σε ταμεία μέσω των διεθνών τραπεζών και χρηματιστών, με τιμή εκατό είτε και παραπάνω, ενώ είχαν πολύ χαμηλότερη πραγματική αξία. Και τα ταμεία πουλούσαν χωρίς λόγο ασφαλή σταθερά ομόλογα του ελληνικού δημοσίου, για να αγοράσουν τα επικίνδυνα προϊόντα, που εσείς τους διοχετεύατε, εσείς που είχατε την ευθύνη προστασίας των αποθεματικών και της περιουσίας τους, της περιουσίας του ελληνικού λαού. Εκμεταλλευθήκατε από θέση ισχύος τα αποθεματικά των ταμείων. Εκμεταλλευθήκατε από θέση ισχύος και ευθύνης το μόχθο των εργαζομένων, για να πλουτίσει μία «γαλάζια παρέα ημετέρων». 
      Λέτε ψέματα, όταν μιλάτε για ένα ομόλογο και τέσσερα ταμεία. 
Πανικόβλητοι προσπαθείτε να περιορίσετε το θέμα εκεί. Υπήρξαν, όμως, τουλάχιστον εννέα ομόλογα και είκοσι τέσσερα ταμεία. Γιατί το κρύβετε, όταν το ξέρετε; Λέτε ψέματα όταν μιλάτε για ανίδεους διοικητές. Υπήρξε οργανωμένο σχέδιο για την καταλήστευση των αποθεματικών των ταμείων. 
      (Χειροκροτήματα από την πτέρυγα του ΠΑ.ΣΟ.Κ.)
       Γι’ αυτό μιλούμε και για πολιτικές και για ποινικές ευθύνες. Γι’ αυτό είστε υπόλογοι. 
      Εάν το Υπουργείο Οικονομικών δεν είχε εκδώσει το 2005 τα σύνθετα δομημένα ομόλογα και εάν δεν τα είχε διοχετεύσει παράνομα στα ταμεία, τίποτα δεν θα είχε συμβεί. Όμως, παράνομα διοχετεύθηκαν, παρά το υπάρχον θεσμικό πλαίσιο που διατάζει ότι έπρεπε να συμπεριληφθούν στο 23% με τους αντίστοιχους ελέγχους ή έπρεπε να αλλάξετε το θεσμικό πλαίσιο. 
      Λέτε ψέματα όταν υποστηρίζετε ότι κανείς δεν γνώριζε, πέρα από τις ανίδεες διοικήσεις και τους άπληστους χρηματιστές. Έχει αποδειχθεί, ήδη, ότι στο Υπουργείο Οικονομικών γνώριζαν ότι η «J.P. MORGAN» γνώριζε ό,τι όλοι γνώριζαν, ότι τα θύματα θα ήταν τα ταμεία του ελληνικού λαού. Όλοι γνώριζαν βεβαίως, εκτός από τους ασφαλιζόμενους, από τους εργαζόμενους, από τους επιχειρηματίες που καταβάλλουν τον οβολό τους στα ταμεία αυτά, θύματα αυτής της συνομωσίας. 
      Λέτε ψέματα, όταν επιχειρείτε απαράδεκτους συμψηφισμούς. Το «όλοι ίδιοι είναι», δεν περνάει πια. Διαχρονικά η θέση η δική μου ήταν και είναι, διαφάνεια παντού. Διαφάνεια για τα πάντα. Προκάλεσα τον Πρωθυπουργό να κινήσει διαδικασίες για οτιδήποτε στο παρελθόν. 
      (Χειροκροτήματα από την πτέρυγα του ΠΑ.ΣΟ.Κ.)
       Και έχω πει και απαντώ και στις άλλες παρατάξεις της Αντιπολίτευσης, να προχωρήσουμε, εάν θέλετε, στην εξέταση για ό,τι θέλετε στο  παρελθόν. Δεν υπάρχει τίποτα που να μας δεσμεύει, δεν υπάρχει τίποτα το οποίο εμείς θέλουμε να κρύψουμε. 
      (Χειροκροτήματα από την πτέρυγα του ΠΑ.ΣΟ.Κ.)
       Είναι ο κ. Καραμανλής που θέλει να κρύψει το παρελθόν των δικών σας στελεχών, που ενεπλάκησαν με τα θέματα του Χρηματιστηρίου. 
      (Χειροκροτήματα από την πτέρυγα του ΠΑ.ΣΟ.Κ.)
      Οποία υποκρισία! Καμμία σχέση δεν υπάρχει με προηγούμενες αγορές σταθερών ομολόγων του δημοσίου από τα ταμεία. Καμμία σχέση δεν υπάρχει με το Χρηματιστήριο, όπου με τη δίκη της «.Δ.Ε.Κ.Α.» επιχειρείτε να μετατρέψετε μια ξεκάθαρη νομική υπόθεση σε πολιτική δίκη, ακριβώς για να κατασκευάσετε απαράδεκτους δήθεν συμψηφισμούς. 
      (Χειροκροτήματα από την πτέρυγα του ΠΑ.ΣΟ.Κ.)
       Όσο για τη δικαιοσύνη, έχει γίνει μόνιμη η προσπάθειά σας να τη χειραγωγήσετε μέσω της ηγεσίας της. Μια ηγεσία, την οποία σε κάθε περίπτωση καλύπτετε και προστατεύετε. Φθάσαμε στο πρωτοφανές φαινόμενο, ο εκλεκτός σας Πρόεδρος του Αρείου Πάγου να περιφρονεί τη Βουλή. Είναι η λογική σας για τον έλεγχο των πάντων, ώστε να είστε μια ανεξέλεγκτη εξουσία. Μια βαθειά αντιδημοκρατική και αυταρχική νοοτροπία. Από τις υποκλοπές και τους Πακιστανούς, στην Επιτροπή Ανταγωνισμού και τους «κουμπάρους», έως τις μεγάλες οικονομικές συμφωνίες με τον «ΓΕΡΜΑΝΟ», την «Π & Κ ΧΡΗΜΑΤΙΣΤΗΡΙΑΚΗ», τη «FINANSBANK», την «ΑΓΡΟΤΙΚΗ», την επενδυτική συμπεριφορά οργανισμών και επιχειρήσεων, όπως είναι το Ταχυδρομικό Ταμιευτήριο. Ακούμε για την άλωση της δημόσιας τηλεοπτικής επιχείρησης, της Ε.Ρ.Τ., από ιδιωτικά συμφέροντα και βλέπουμε, βεβαίως, και την προσπάθεια που κάνετε συστηματικά, να χειραγωγήσετε τα ανεξάρτητα μέσα ενημέρωσης στη χώρα μας. Αυτό δεν θα το επιτρέψουμε. 
      (Χειροκροτήματα από την πτέρυγα του ΠΑ.ΣΟ.Κ.)
       Λειτουργείτε σαν να πιστεύετε ότι δεν θα σας ελέγξει ποτέ κανείς. Αγνοείτε θεσμούς και διαδικασίες, αγνοείτε και υπονομεύετε το δημόσιο συμφέρον. Το δίκαιο του ισχυρού, είναι το σύνθημά σας, αντί της ισχύος του δικαίου σε μια ευνομούμενη και δίκαιη κοινωνία. Πελατειακές σχέσεις παντού. Κομματικές προτιμήσεις παντού. Αναξιοκρατία παντού. Αυθαιρεσία  παντού. 
      Και δεν φθάνει αυτό. Πέσατε πάνω στο δημόσιο πλούτο, για να εξυπηρετήσετε πάλι τους λίγους και «ημέτερους». Θελήσατε να διαμορφώσετε μία νέα πολιτική κατάσταση, μια νέα οικονομική ελίτ, μία νέα τάξη πραγμάτων, συνδεδεμένη και ελεγχομένη από το κόμμα και την Κυβέρνησή σας. Θελήσατε να συγκροτήσετε ένα σύστημα ισχύος, για να εξασφαλίσετε μακρόχρονη παραμονή στην εξουσία, για να εξαρτήσετε τον πολίτη μέσα από μια πελατειακή, ρουσφετολογική και βεβαίως, παρηκμασμένη νοοτροπία. Αυτή η νοοτροπία θα καταδικαστεί στις εκλογές που έρχονται, αγαπητοί συνάδελφοι της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
       Στην περίπτωση των ταμείων, δεν έχουμε να κάνουμε με μία ατομική περίπτωση διαφθοράς. Βρισκόμαστε μπροστά σ’ ένα οργανωμένο σχέδιο, συντονισμένο από τα κορυφαία στελέχη της Κυβέρνησής σας. Δεν έχουμε δει παρόμοιο σκάνδαλο στο παρελθόν.
      Οι Έλληνες πολίτες και οι ψηφοφόροι της Νέας Δημοκρατίας, έχουν εκδηλώσει την οργή τους για τη λεηλασία των ταμείων. Η συντριπτική πλειοψηφία πιστεύει ότι, η λεηλασία ξεκινάει από το Υπουργείο Οικονομίας και Οικονομικών, από τον κ. Αλογοσκούφη, τον κ. Δούκα και τον κ. Κουρή. 
      (Χειροκροτήματα από την πτέρυγα του ΠΑ.ΣΟ.Κ.)
       Η πλήρης ομολογία της ενοχής σας, είναι η παραδοχή σας να νομοθετήσετε για να πληρώσει ποιος; Το δημόσιο, δηλαδή ο ελληνικός λαός, αυτά που αρνούνται να επιστρέψουν οι συνεταίροι σας, δηλαδή η «J.P. MORGAN» και οι «λοιποί συγγενείς».
      Εμείς λέμε, ότι τα χρήματα θα επιστραφούν στα ταμεία μέχρι το τελευταίο ευρώ, από εκείνους που τα λεηλάτησαν και όχι από τα θύματα της ληστείας, όχι από τον ασφαλισμένο, όχι από το φορολογούμενο και τον ελληνικό λαό. 
      (Χειροκροτήματα από την πτέρυγα του ΠΑ.ΣΟ.Κ.)
       Ο πολίτης παρακολουθεί με οργή. Εγώ, αυτήν την αγανάκτηση εκφράζω, αυτά που λένε οι πολίτες. Αυτά που λέγω εγώ, τώρα  τα λένε και οι εισαγγελείς. Και η οργή του λαού φουντώνει, όσο η Κυβέρνηση συνεχίζει την κοροϊδία.
      Εάν δεν ήταν ένοχη η Κυβέρνηση, θα ζητούσε τώρα το ξεκαθάρισμα της υπόθεσης, το γρηγορότερο να υπάρξει εξεταστική επιτροπή της Βουλής, για να μπορεί να κυβερνήσει τον τόπο με κάποια αξιοπιστία μέχρι τις επικείμενες εκλογές. Αλλά με ποια αξιοπιστία, κυρίες και κύριοι, θα μπορέσει να μιλήσει αυτή η Κυβέρνηση, θα μπορέσει να μιλήσει η ηγεσία αυτής της παράταξης, όταν μιλήσει για τη λύση του ασφαλιστικού, την οποία ούτως ή άλλως μεταθέτετε κάθε φορά και στο μέλλον; 
      Πώς θα σας εμπιστευθεί ο ελληνικός λαός, όταν το μόνο που έχετε να επιδείξετε στο θέμα του ασφαλιστικού, είναι η λεηλασία των ταμείων, του εργαζόμενου λαού …
      (Χειροκροτήματα από την πτέρυγα του ΠΑ.ΣΟ.Κ.)
       … αυτό το οργανωμένο σχέδιο καταλήστευσης των ταμείων, αυτή η υπονόμευση -διότι περί υπονόμευσης πρόκειται τελικά, πέραν της λεηλασίας- του ασφαλιστικού συστήματος και της σιγουριάς και ασφάλειας που έχει ο συνταξιούχος σήμερα στη χώρα μας. 
      Μας μίλησε ο Πρωθυπουργός χθες και για το φτωχό πολίτη. Εάν, πράγματι, τον σεβόταν, θα είχε ξεκαθαρίσει από την πρώτη ημέρα αυτήν την υπόθεση της λεηλασίας των ταμείων. Σήμερα, ακούγονται και είναι πλήρως αναξιόπιστες οι μεγαλοστομίες του. Μεγαλοστομίες για το φτωχότερο στην κοινωνία μας. Το έχω ξαναπεί και το επαναλαμβάνω. Δεν γνώριζε ο Πρωθυπουργός; Τότε δεν κάνει για Πρωθυπουργός. Αν γνώριζε, τότε δεν μπορεί να είναι Πρωθυπουργός. 
      (Χειροκροτήματα από την πτέρυγα του ΠΑ.ΣΟ.Κ.)
       Σε κάθε περίπτωση έχει ακέραιη την ευθύνη για την επιχείρηση συγκάλυψης που βρίσκεται σε εξέλιξη εκατόν δεκαεννέα ημέρες τώρα ,και έχει την ευθύνη για τη σημερινή σας άρνηση για τη συγκρότηση εξεταστικής των πραγμάτων επιτροπής.
      Τώρα, σίγουρα γνωρίζει ο Πρωθυπουργός την υπόθεση των ταμείων. Τώρα πια συγκαλύπτει. Τώρα, ούτε κάνει, ούτε πρέπει να είναι Πρωθυπουργός αυτής της χώρας.
      (Χειροκροτήματα από την πτέρυγα του ΠΑ.ΣΟ.Κ.)
      Δικός σας στόχος είναι η συγκάλυψη.  Δικός μας στόχος είναι η διαφάνεια και η αλήθεια. Αυτή είναι η θέση μας σήμερα ως Αντιπολίτευση, αυτή θα είναι η θέση μας αύριο ως κυβέρνηση της Ελλάδας. 
      Με τις προγραμματικές μας προτάσεις για την καταπολέμηση της διαφθοράς, η διαφάνεια και όλες οι θεσμικές διαδικασίες που την εξυπηρετούν, είναι σημαία μας. Όμως, σήμερα, το πρόβλημα είναι η πολιτική βούληση και όχι απλώς η νομική, θεσμική θωράκιση. Και πολιτική βούληση έχετε αποδείξει ότι δεν έχετε εσείς, για να αντιμετωπίσετε τα μεγάλα συμφέροντα. Δεν έχετε την πολιτική βούληση, για να χτυπήσετε το φαινόμενο της διαφθοράς. Διότι σήμερα, αυτό συγκρούεται και πάλι. Οι δυνάμεις που θέλουν τη διαφάνεια, με τις δυνάμεις που θέλουν την αδιαφάνεια. Οι δυνάμεις που θέλουν τη συγκάλυψη, με τις δυνάμεις που επιδιώκουν την αποκάλυψη. Οι δυνάμεις της δημοκρατίας και της νέας αρχής, με τις δυνάμεις της ολιγαρχίας και της κατεστημένης τάξης πραγμάτων.
      Και κάτι ακόμα, σε σχέση με τις προτάσεις των άλλων κομμάτων της Αντιπολίτευσης. Η διερεύνηση της διαχρονικής πορείας και αξιοποίησης των αποθεματικών των ασφαλιστικών ταμείων, μπορεί και πρέπει να αποτελέσει αντικείμενο διερεύνησης του Κοινοβουλίου. Εμείς, προτείνουμε διακομματική επιτροπή, για να δούμε διαχρονικά πώς θα πρέπει  να βελτιωθεί με νέες μεθόδους η αξιοποίηση αυτών των αποθεματικών. Είμαστε, όμως, και περήφανοι, διότι αυξήθηκαν πολλαπλασιαστικά τα αποθεματικά των ταμείων επί των δικών μας ημερών, κάνοντας νέα βήματα. 
      Όσο για το αν θέλετε να ερευνήσουμε οποιοδήποτε άλλο ζήτημα του παρελθόντος, είμαστε έτοιμοι –και το τονίζω και πάλι- να ανοίξουμε οποιοδήποτε θέμα. Δεν έχουμε κανένα πρόβλημα να το εντάξουμε ακόμα και το ζήτημα της εξεταστικής επιτροπής. 
      (Χειροκροτήματα από την πτέρυγα του ΠΑ.ΣΟ.Κ.)
      Όμως, το ερώτημα, φίλες και φίλοι, δεν είναι αυτό. Το ερώτημα είναι αν θέλει η Νέα Δημοκρατία εξεταστικές επιτροπές. Η Νέα Δημοκρατία είναι εκείνη που φοβάται τις εξεταστικές επιτροπές.
      (Χειροκροτήματα από την πτέρυγα του ΠΑ.ΣΟ.Κ.)
      Όσο για τη συζήτηση που έχει αναπτυχθεί τις τελευταίες ημέρες, για το αν απαιτούνται για τη συγκρότηση εξεταστικής επιτροπής εκατόν πενήντα ένας ή εκατόν είκοσι ψήφοι, για το ποια είναι η αυθεντική ερμηνεία του σχετικού άρθρου του Συντάγματος, θα ήθελα να τοποθετηθώ. 
      Ανεξάρτητα από τις διάφορες ερμηνείες που έχουν υποστηριχθεί και ανεξάρτητα από την πρακτική που έχει υπάρξει, δεσμεύομαι από αυτό εδώ το Βήμα ότι, αύριο ως κυβέρνηση, θα αντιμετωπίζουμε τα τυχόν αιτήματα για συγκρότηση εξεταστικών επιτροπών, σαν δικαίωμα της Αντιπολίτευσης.
      (Χειροκροτήματα από την πτέρυγα του ΠΑ.ΣΟ.Κ.)
      Υιοθετούμε και θα εφαρμόζουμε, ως κυβέρνηση και ως κοινοβουλευτική πλειοψηφία, την ερμηνεία για τη συγκρότηση των εξεταστικών επιτροπών, με εκατόν είκοσι ψήφους. Είναι δέσμευσή μας για τη διαφάνεια. Είναι δέσμευσή μας για το σεβασμό της Βουλής και του κοινοβουλευτικού ελέγχου, είναι δέσμευση που συνδέεται με τις ευρύτερες αλλαγές που προτείνουμε, για την αλλαγή και τον εκδημοκρατισμό του πολιτικού συστήματος, ένα νέο κύμα δημοκρατικής ανανέωσης των δημοκρατικών θεσμών του συστήματός μας.
      (Χειροκροτήματα από την πτέρυγα του ΠΑ.ΣΟ.Κ.)
      Η σημερινή σας άρνηση, η σημερινή σας απόρριψη της πρότασής μας, σε τίποτα δεν πρόκειται να σας ωφελήσει. Τα ψέματά σας καταρρέουν το ένα μετά το άλλο και όλα θα έρθουν στο φως. Αμέσως μετά τις εκλογές θα επανακαταθέσουμε την πρότασή μας. Μετά τις εκλογές η εξεταστική επιτροπή θα συγκροτηθεί και θα διερευνήσει τα πάντα, για να μάθει ο ελληνικός λαός όλη την αλήθεια. 
      Ευχαριστώ. 
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον Πρόεδρο του ΠΑ.ΣΟ.Κ., τον κ. Παπανδρέου. 
    Το λόγο έχει ο Υπουργός Οικονομίας και Οικονομικών, κ. Γεώργιος Αλογοσκούφης. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, στα τρία χρόνια από τη στιγμή που η σημερινή Κυβέρνηση ανέλαβε την ευθύνη για την πορεία του τόπου, η Ελλάδα έχει μπει σε μία νέα πορεία. 
    ΕΝΑΣ ΒΟΥΛΕΥΤΗΣ (από την πτέρυγα του ΠΑ.ΣΟ.Κ.): Τριάμισι. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τριάμισι, έχετε δίκιο, κύριε συνάδελφε, και θα είναι πολλά χρόνια, θα είναι τουλάχιστον οκτώ χρόνια, αν όχι παραπάνω. 
      (Χειροκροτήματα από την πτέρυγα της Νέας Δημοκρατίας)
     Γιατί η Ελλάδα έχει μπει σε μία πορεία οικονομικής και κοινωνικής προόδου, σε μία πορεία σταθερής σύγκλισης με την Ευρώπη. Η ανάπτυξη είναι δυναμική, ανήκει σε όλους μας. Έχουμε μείωση της ανεργίας, έχουμε μια οικονομία, που γίνεται κάθε μέρα πιο ανταγωνιστική, έχουμε πολιτικές που ενισχύουν την κοινωνική συνοχή και με σχέδιο και αποφασιστικότητα, κτίζουμε μια αποτελεσματική οικονομία και μία δίκαιη κοινωνία. 
    Από την άλλη, στα τρία χρόνια που κάθονται στα έδρανα της Αξιωματικής Αντιπολίτευσης οι εκφραστές του χθες, δεν ξέχασαν τίποτα και δεν έμαθαν τίποτα. Δεν ξέχασαν τίποτα από τον κακό τους εαυτό. Δεν έμαθαν, παρά την καταδίκη τους από τον ελληνικό λαό, ότι για να είναι χρήσιμοι και δημιουργικοί για τον τόπο, πρέπει να αλλάξουν νοοτροπία. Ως κυβέρνηση οι εκφραστές του χθες, άφησαν πίσω τους τεράστια προβλήματα. Άφησαν πίσω τους εκρηκτικά ελλείμματα. Άφησαν πίσω τους ένα καλπάζον δημόσιο χρέος. Άφησαν πίσω τους τεράστιες περιφερειακές και κοινωνικές ανισότητες. Άφησαν πίσω τους μια άνευ προηγουμένου απόκρυψη και συγκάλυψη των ελλειμμάτων και του χρέους, μια τελείως αναποτελεσματική Δημόσια Διοίκηση, μεγάλα κενά στην υγεία και στην παιδεία, ημιτελείς υποδομές, μηδενική αξιοποίηση των νέων τεχνολογιών και βαριά φορολογία. Αυτά ήταν η κληρονομιά τους για τον τόπο. Και ως Αντιπολίτευση σήμερα, το είδαμε και με την ομιλία του Αρχηγού της Αξιωματικής Αντιπολίτευσης, διακρίνονται από τον απόλυτο μηδενισμό, από παθολογική καταστροφολογία, από πολιτική κακοήθεια. Είναι πλέον σαφές, πως ό,τι συντελεί στην πρόοδο του τόπου, τους ενοχλεί, ό,τι βελτιώνει τη ζωή των πολιτών είναι εχθρός για την Αξιωματική Αντιπολίτευση. Η πρόοδος είναι αντίπαλός τους. Επιδίδονται καθημερινά σε ένα ρεσιτάλ υποκρισίας, λαϊκισμού και συκοφαντιών και το είδαμε πριν από λίγο. Είναι απόντες από κάθε μεταρρύθμιση, που κινεί τα πράγματα προς τα εμπρός. Καταψήφισαν τη φορολογική μεταρρύθμιση, που μείωσε του φορολογικούς συντελεστές για όλους τους πολίτες και για όλες τις ελληνικές επιχειρήσεις. Καταψήφισαν τις συμπράξεις δημόσιου και ιδιωτικού τομέα, μέσω των οποίων δημιουργούνται υποδομές σ’ όλην την ελληνική περιφέρεια. Ακόμη και τον επενδυτικό νόμο, που δημιουργεί χιλιάδες θέσεις εργασίας μέσα από επενδύσεις πολλών δισεκατομμυρίων ευρώ, τον καταψήφισαν. Διότι οι συνάδελφοι της Αξιωματικής Αντιπολίτευσης, έχουν καταντήσει εκφραστές της άρνησης, της αντίδρασης, του μηδενισμού. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Για τα ομόλογα πείτε μας. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Σ' αυτόν τον κατήφορο έχουμε αρνηθεί να συμμετέχουμε. Στις ύβρεις σας, κυρίες και κύριοι συνάδελφοι της Αξιωματικής Αντιπολίτευσης, εμείς απαντάμε με το έργο μας. Στα ψέματά σας απαντάει η ίδια η …
    (Θόρυβος στην Αίθουσα)
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι και συναδέλφισσες, καθίστε στις θέσεις σας. 
    Κύριε Μαγκριώτη, σας παρακαλώ. 
    ΙΩΑΝΝΗΣ ΜΑΓΚΡΙΩΤΗΣ: Ευχαριστώ πολύ για τη δημοσιότητα! 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Στις συκοφαντίες απαντούν οι ίδιοι οι πολίτες, διότι η Κυβέρνηση της Νέας  Δημοκρατίας με σχέδιο και όραμα, οικοδομεί ένα καλύτερο μέλλον για τους πολίτες και τον τόπο. 
    Κυρίες και κύριοι συνάδελφοι, η πρόοδος που σημειώνουμε ως χώρα είναι ορατή, είναι μετρήσιμη. Την αναγνωρίζει ο ελληνικός λαός, την αναγνωρίζει η Ευρωπαϊκή Επιτροπή, την αναγνωρίζουν οι εταίροι μας στην Ευρωπαϊκή Ένωση, την αναγνωρίζουν όλοι οι διεθνείς οργανισμοί. 
      Όταν αναλάβαμε την ευθύνη για τη διακυβέρνηση του τόπου δεν ζητήσαμε τίποτε περισσότερο από αυτό που άξιζε για την Ελλάδα και τους Έλληνες, διότι ξέραμε ότι αυτός ο τόπος μπορούσε καλύτερα, διότι ξέραμε ότι δικαιούμαστε μια αποτελεσματική οικονομία και μια δίκαιη κοινωνία. Δεσμευτήκαμε να αλλάξουμε την πορεία της χώρας, να σταματήσουμε τον κατήφορο, να βάλουμε την οικονομία σε μια νέα πορεία. Και ό,τι είπαμε το κάνουμε πράξη. Έχουμε ήδη ανέβει τα πρώτα δύσκολα σκαλοπάτια μιας ανηφορικής πορείας και συνεχίζουμε την προσπάθεια με επιμονή, με αποφασιστικότητα, με συνέπεια. Η ευημερία χωρίς κόπο, χωρίς σχέδιο, χωρίς προσπάθεια, δεν κατακτάται.
      Ήδη τα δημόσια οικονομικά βρίσκονται σε πολύ καλό δρόμο. Τα ελλείμματα πέρυσι μειώθηκαν για πρώτη φορά από την ένταξή μας στην Ο.Ν.Ε. κάτω από το όριο του 3%. Και αυτό είχε ως αποτέλεσμα, να βγούμε από τη διαδικασία του υπερβολικού ελλείμματος, στην οποία μας καταδίκασε το ΠΑ.ΣΟ.Κ. με τα λάθη και τις παλινωδίες των κυβερνήσεών του. Η ανάπτυξη είναι δυναμική. Προέρχεται, κυρίως, από τις ιδιωτικές επενδύσεις και από τις εξαγωγές. Διαχέεται ισόρροπα στην περιφέρεια μέσα από αποτελεσματικές παρεμβάσεις, στην κοινωνία και στους πολίτες. Για πρώτη φορά μετά από πολλά χρόνια, η Ελλάδα ξαναμπήκε στον χάρτη των διεθνών επενδυτών. Το 2006 οι ξένες άμεσες επενδύσεις ήταν σαράντα φορές περισσότερες από ότι το 2002. Ξεπέρασαν τα 4.000.000.000 ευρώ, το 2% του ακαθάριστου εγχώριου προϊόντος.
      Η ανεργία, ένα από τα μεγαλύτερα προβλήματα που αντιμετωπίζει η κοινωνία μας, εξακολουθεί και είναι υψηλή αλλά μειώνεται. Και μειώνεται σταδιακά και σταθερά. Ένα τεράστιο κοινωνικό πρόβλημα αντιμετωπίζεται επιτέλους με συνέπεια. Όπως όλοι θυμόμαστε, η ανεργία ήταν πάνω από 11% το Μάρτιο του 2004. Το 2006, έπεσε κάτω από 9% στο 8,8%. Εκατόν δέκα πέντε χιλιάδες συμπολίτες μας τουλάχιστον βρήκαν εργασία, πέραν αυτών που έφυγαν από την ανεργία. Με την πολιτική μας, η ανεργία θα συνεχίσει να μειώνεται με ακόμη μεγαλύτερους ρυθμούς, διότι παλεύουμε με όλες μας τις δυνάμεις για να αντιμετωπίσουμε αυτό το τεράστιο κοινωνικό πρόβλημα. Αυτό το πρόβλημα είναι πρόβλημα όλων μας και όλοι νοιώθουμε την αγωνία των ανέργων συμπολιτών μας.
      Η κοινωνική συνοχή ενισχύεται, διότι υλοποιούμε όλες τις δεσμεύσεις μας για τις αγροτικές συντάξεις, για το Ε.Κ.Α.Σ., για το επίδομα ανεργίας. Με την κατάργηση του Λ.Α.Φ.Κ.Α. και με την επιστροφή των πόρων που παράνομα κατακρατούσαν οι εκφραστές του χθες, έχουμε ενισχύσει αποφασιστικά το εισόδημα των συνταξιούχων και προχωρούμε σε νεότερες πρωτοβουλίες όπως η καθιέρωση της κατώτατης σύνταξης, που εξήγγειλε προχθές ο Πρωθυπουργός, όπως η δημιουργία του Εθνικού Ταμείου Κοινωνικής Συνοχής, το οποίο θα ασχοληθεί με αυτούς, που βρίσκονται κάτω από το όριο της φτώχειας.
      (Χειροκροτήματα από την πτέρυγα της Νέας Δημοκρατίας)
      Με στοχευμένες παρεμβάσεις αντιμετωπίζουμε τη φτώχεια και τον κοινωνικό αποκλεισμό. Η χώρα έχει αλλάξει πορεία και απέναντι στον κατήφορο που είχε πάρει από την καταστροφική διακυβέρνηση των εκφραστών του χθες, αντιτάξαμε μια ξεκάθαρη στρατηγική, για να πάει η Ελλάδα μπροστά. Και μετά από τρεισήμισι χρόνια σκληρής δουλειάς, ο τόπος βρίσκεται σε πορεία προόδου. 
      Οι κυβερνήσεις του χθες δεν ευθύνονται μόνο για την υπονόμευση της οικονομίας και τη διάλυση του κράτους. Ευθύνονται και για τη μεγαλύτερη αναδιανομή πλούτου, που έγινε ποτέ στη χώρα. Ήταν μια αναδιανομή πλούτου από τους πολλούς στους λίγους και εκλεκτούς με το σκάνδαλο του Χρηματιστηρίου. Ένα φαινόμενο για το οποίο, παρά το γεγονός ότι η δικαιοσύνη είχε εντοπίσει αποχρώσες ενδείξεις για την συμμετοχή κυβερνητικών πολιτικών προσώπων και έγινε διαβίβαση της δικογραφίας από τον εισαγγελέα στη Βουλή, επιλέξατε, κυρίες και κύριοι συνάδελφοι, του ΠΑ.ΣΟ.Κ. να το σκεπάσετε και να το βάλετε στο αρχείο. Και γι αυτό ακούγονται κούφια λόγια, όπως αυτό που είπε πριν από λίγο ο Αρχηγός της Αξιωματικής Αντιπολίτευσης, ότι τώρα οι εξεταστικές επιτροπές, θα γίνονται με την πλειοψηφία των εκατόν είκοσι Βουλευτών. Αν είναι δυνατόν! Όταν είχατε την ευκαιρία και όταν ο εισαγγελέας είχε διαβιβάσει τις δικογραφίες στη Βουλή, με την τότε κυβερνητική σας πλειοψηφία σκεπάσατε το σκάνδαλο. 
      Ευθύνονται όμως οι κυβερνήσεις του ΠΑ.ΣΟ.Κ. και για την καταλήστευση των ταμείων. Διότι είναι πλέον σαφές -και το διερευνά η δικαιοσύνη- ότι το σύστημα αυτό που εμείς αποκαλύψαμε, με την πρωτοβουλία της Επιτροπής Κεφαλαιαγοράς…
      (Θόρυβος από την πτέρυγα του ΠΑ.ΣΟ.Κ.)
      …το σύστημα αυτό που εμείς στείλαμε στη δικαιοσύνη, που εμείς  αντιμετωπίσαμε αποτελεσματικά προασπίζοντας την περιουσία των ασφαλισμένων, γεννήθηκε τις ημέρες του Χρηματιστηρίου, γιγαντώθηκε τις ημέρες του ΠΑ.ΣΟ.Κ.. 
      ΜΙΛΤΙΑΔΗΣ ΕΒΕΡΤ: Έτσι είναι.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τα ίδια πρόσωπα τα οποία σήμερα διερευνά η δικαιοσύνη, επί των ημερών του ΠΑ.ΣΟ.Κ. λυμαίνονταν τα αποθεματικά των ταμείων, αλλά όχι μόνο τα λυμαίνονταν, έχαιραν της απόλυτης εκτίμησης από τα στελέχη του ΠΑ.ΣΟ.Κ.. 
      Εμείς αυτό το σκάνδαλο το αποκαλύψαμε. Στείλαμε στη δικαιοσύνη τα ίδια πρόσωπα, που επί των ημερών του ΠΑ.ΣΟ.Κ. έκαναν χρυσές δουλειές με τα ταμεία και προσπάθησαν να κάνουν το ίδιο και επί των ημερών της διακυβέρνησης της Νέας Δημοκρατίας. Εκεί όμως τα πράγματα δεν είναι ίδια. Εκεί διαφέρουμε. Εμείς αποκαλύψαμε το σκάνδαλο και το στείλαμε στη δικαιοσύνη. Εσείς επί πολλά χρόνια το συγκαλύπτατε. 
      (Χειροκροτήματα από την πτέρυγα της Νέας Δημοκρατίας)
      Θέλω να καταθέσω για μια ακόμη φορά στα Πρακτικά –το κατέθεσε ο Πρωθυπουργός πριν από λίγο καιρό, όταν είχαμε πάλι την ίδια συζήτηση- τα στοιχεία που αποδεικνύουν ότι επί των κυβερνήσεων σας η «ΑΚΡΟΠΟΛΙΣ ΧΡΗΜΑΤΙΣΤΗΡΙΑΚΗ» αποτελούσε προνομιακό συνεργάτη των ασφαλιστικών ταμείων. 
      (Χειροκροτήματα από την πτέρυγα της Νέας Δημοκρατίας)
       (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τα προαναφερθέντα στοιχεία τα οποία έχουν ως εξής: 
      
      (Να φωτογραφηθούν οι σελίδες 91,92)
      
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ένα ερώτημα που θα ήθελα να θέσω στην Αξιωματική Αντιπολίτευση  είναι το εξής: Εκείνη την εποχή –το 1999, 2000- ποιος ήταν ο ρόλος του κ. Παπαμαρκάκη; Θα ήθελα να το σκεφτούν και να μας πουν οι συνάδελφοι της Αξιωματική Αντιπολίτευσης. 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι.
      ΜΙΧΑΛΗΣ ΚΑΡΧΙΜΑΚΗΣ: Εσείς συντρώγατε μαζί του στα εστιατόρια της Αθήνας! 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Και επειδή αναφέρατε…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε.
      ΜΙΧΑΛΗΣ ΚΑΡΧΙΜΑΚΗΣ: Φίλος σας και συνεταίρος σας ήταν. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Καρχιμάκη. Παρακαλώ, όχι απαντήσεις. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Και επειδή αναφέρατε τις συμβάσεις, έχουν κατατεθεί στις 18 Απριλίου όλα όσα αφορούν τη σύμβαση για το σύνθετο ομόλογο των 280.000.000 ευρώ και τη σύμβαση για το swap. Το μελετήσατε, δεν βρήκατε τίποτα και το συμπέρασμα ήταν πως δεν μπορεί, κάτι θα λείπει από τη σύμβαση. Όμως η σύμβαση δεν είχε κανένα πρόβλημα. Ήταν μια εξαιρετικά επωφελής σύμβαση για το ελληνικό δημόσιο με την οποία, σε σχέση με τα τότε ισχύοντα επιτόκια της αγοράς, εξοικονομήσαμε 5.000.000 ευρώ σε τόκους. 
      Στις 11 Ιουνίου –επειδή επανέλαβε το ίδιο ψέμα εδώ ο Αρχηγός της Αξιωματική Αντιπολίτευσης, τον οποίο ή τον παραπληροφορείτε ή είναι κακής πίστεως- κατατέθηκαν και οι επτά συμβάσεις των υπολοίπων συνθέτων ομολόγων, συμβάσεις οι οποίες ήταν ανηρτημένες στο Bloomberg ήδη από το 2005 και κατατέθηκαν από το συνάδελφό μου κ. Δούκα στις 11 Ιουνίου. 
      Κατατέθηκαν όλες οι συμβάσεις. Δεν βρήκατε καιρό να τις διαβάσετε; Γιατί κάθεστε και λέτε ότι δεν έχουν κατατεθεί οι συμβάσεις; Δεν μπορώ να σας καταλάβω. Έχω καταθέσει και εγώ επανειλημμένως… 
      ΧΡΗΣΤΟΣ ΑΗΔΟΝΗΣ: Γιατί δεν ξέρουμε ελληνικά! 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): …και καταθέτω και πάλι…
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, δεν μπορεί να γίνει έτσι συζήτηση. Σας παρακαλώ πολύ!
      ΧΡΗΣΤΟΣ ΑΗΔΟΝΗΣ: Μα είναι δυνατόν να λέει τέτοια πράγματα;
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ, κύριε συνάδελφε. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Οι διακοπές σας αποδεικνύουν…
      ΧΡΗΣΤΟΣ ΑΗΔΟΝΗΣ: (Δεν ακούστηκε).
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ! Μίλησαν όλοι χωρίς να διακόπτονται. Μην εφαρμόσω τον Κανονισμό, σας παρακαλώ! 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Καταθέτω και πάλι τα πλήρη στοιχεία…
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πάρα πολύ!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): …που έχει συνάψει το ελληνικό δημόσιο μέσω του Ο.Δ.ΔΗ.Χ. από το 2004 μέχρι και το 2007. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, η Κυβέρνηση δεν έχει να φοβηθεί τίποτα. Εμείς αποκαλύψαμε το ζήτημα με τις επενδύσεις των ταμείων, εμείς το παραπέμψαμε στη δικαιοσύνη και στις αρμόδιες αρχές. Επιπλέον πήραμε όλα τα θεσμικά μέτρα, για να θωρακίσουμε τις επενδύσεις των ταμείων όχι μόνο σε ομόλογα, αλλά και σε όλες τις άλλες μορφές τοποθετήσεων των αποθεματικών τους. 
      Το σχετικό νομοσχέδιο ήδη είναι υπό ψήφιση στη Βουλή. Βεβαίως, αυτοί που υποκριτικά ενδιαφέρονται δήθεν για την περιουσία των ταμείων, αυτοί που υποκριτικά μιλούσαν για καταλήστευση της περιουσίας, τώρα δεν ψηφίζουν το νομοσχέδιο που θωρακίζει τα ταμεία. 
      Επιπλέον δεν έχει προκύψει κανένα στοιχείο για ευθύνες κυβερνητικών προσώπων, που θα δικαιολογούσε τη σύσταση εξεταστικής επιτροπής. Δεν έχει υπάρξει καμμία αναφορά από τη δικαιοσύνη, σε αντίθεση με το ζήτημα της Δ.Ε.Κ.Α. και του Χρηματιστηρίου. 
Υπενθυμίζω ότι εκεί ο εισαγγελέας, μετά από τη διερεύνηση που έκανε, είχε εντοπίσει αποχρώσες ενδείξεις για την ύπαρξη ευθυνών πολιτικών προσώπων και τότε, παρά τη δικογραφία που είχε παραπεμφθεί στη Βουλή, είχατε απορρίψει τη σύσταση εξεταστικής επιτροπής. 
      Εμείς έχουμε απόλυτη εμπιστοσύνη και στη δικαιοσύνη και στις ανεξάρτητες αρχές. Η δικαιοσύνη πρέπει να αφεθεί να ολοκληρώσει απερίσπαστη το έργο της. Να αποφευχθούν και οι πολιτικές παρεμβάσεις αλλά και οι απειλές στη δικαιοσύνη, όπως αυτές που εκτοξεύει η Αξιωματική Αντιπολίτευση. Εφόσον και εάν προκύψουν από την ανακριτική ή την εισαγγελική έρευνα ευθύνες κυβερνητικών προσώπων να είστε βέβαιοι ότι πρώτοι εμείς θα ζητήσουμε τη σύσταση εξεταστικής επιτροπής για τη διερεύνηση των ευθυνών. 
      (Χειροκροτήματα από την πτέρυγα της Νέας Δημοκρατίας)
      (Θόρυβος από την πτέρυγα του ΠΑ.ΣΟ.Κ.)
      Το ΠΑ.ΣΟ.Κ. και τα φερέφωνά του επιχειρούν με τεχνητούς τρόπους να συντηρούν το θέμα στην επικαιρότητα. Αυτή είναι η πραγματικότητα. Και το επαναλαμβάνω: Δεν έχουμε να φοβηθούμε τίποτα. Μιλήσαμε επανειλημμένως στη Βουλή γι’ αυτά τα ζητήματα. Το ΠΑ.ΣΟ.Κ. είναι αυτό που έχει να φοβάται. Και νομίζω ότι σ’ αυτή την περίπτωση ισχύει αυτό που λέει ο λαός, ότι «φωνάζει  ο κλέφτης για να φοβηθεί ο νοικοκύρης». Φαίνεται πως εσείς ξέρετε.
      (Χειροκροτήματα από την πτέρυγα της Νέας Δημοκρατίας)
      (Θόρυβος από την πτέρυγα του ΠΑ.ΣΟ.Κ.)
      Η Κυβέρνηση αντιμετωπίζει το θέμα με απόλυτη συναίσθηση των ευθυνών της, με σεβασμό στο δημόσιο συμφέρον, με σεβασμό στους θεσμούς, με σεβασμό στην ανεξαρτησία της δικαιοσύνης. 
      (Θόρυβος από την πτέρυγα του ΠΑ.ΣΟ.Κ.)
      Τόσο εγώ προσωπικά, όσο και ο Υπουργός Απασχόλησης και Κοινωνικής Προστασίας και ο Υφυπουργός Οικονομίας και Οικονομικών ενημερώσαμε επανειλημμένως και διεξοδικά τη Βουλή για όλα τα ερωτήματα που είχαν ανακύψει. 
      ΜΙΧΑΛΗΣ ΚΑΡΧΙΜΑΚΗΣ: Πού πήγαν οι βαλίτσες με τα λεφτά;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Έχουμε δώσει αναλυτικές και καταλυτικές απαντήσεις σε όλα τα ζητήματα. Καταθέσαμε όλες τις συμβάσεις. Κλήθηκαν και κατέθεσαν για το ζήτημα σε αρμόδιες επιτροπές της Βουλής όλοι οι εμπλεκόμενοι, και οι ξένες τράπεζες και οι διοικήσεις των ταμείων, αλλά φαίνεται ότι οι εκφραστές του χθες κάνουν πως δεν καταλαβαίνουν. Ή κάνουν πως δεν καταλαβαίνουν ή η κακοπιστία τους δεν τους αφήνει να καταλάβουν. Επαναφέρουν τα ίδια θέματα και επαναλαμβάνουν τα ίδια ψέματα. 
      Απ’ όλη αυτή την ιστορία με τις επενδύσεις των ασφαλιστικών ταμείων οι συνάδελφοι της Αξιωματικής Αντιπολίτευσης το μόνο που έχουν καταφέρει είναι να μας καταπλήξουν με το μέγεθος των παλινωδιών και των αντικρουόμενων θέσεών τους. 
      Από τη μία λένε ότι το συγκεκριμένο ομόλογο των 280.000.000 ήταν επωφελές για το δημόσιο. Το παραδέχονταν σε non paper που κυκλοφόρησαν από την πρώτη στιγμή, ότι δηλαδή το δημόσιο κέρδισε από το χαμηλότερο επιτόκιο. Από την άλλη μας λένε ότι τελικά το δημόσιο έχασε. 
      Από τη μία λένε ότι τα δομημένα ομόλογα, τα σύνθετα ομόλογα δεν είναι πρόβλημα. Από την άλλη όμως κάποιοι άλλοι λένε ότι τα σύνθετα ομόλογα είναι πρόβλημα γιατί είναι επικίνδυνα. 
      Τη μια μέρα μας λένε ότι τα ταμεία έχασαν δήθεν 40.000.000 ευρώ. Και σήμερα, που προκύπτει ότι τα ταμεία δεν έχασαν χρήματα, μας λένε ότι το δημόσιο κακώς πληρώνει τα 3.000.000 ευρώ που ζητούν, αδίκως κατά την άποψή μου, οι διοικήσεις που πήραν αυτές τις αποφάσεις. Μα, αν θυμάμαι καλά, σύμφωνα με τα λεγόμενα του ίδιου του ΠΑ.ΣΟ.Κ., το δημόσιο κέρδισε απ’ αυτό το ομόλογο τουλάχιστον 5.000.000 ευρώ. Τόσο πολύ σας πειράζει απ’ αυτό το κέρδος ένα μέρος να καλύψει τις απώλειες από τα λάθη που έκαναν οι διοικήσεις των ταμείων; 
      Κυρίες και κύριοι συνάδελφοι, αποφασίστε μεταξύ σας και πείτε μας τι ισχύει. Γνωρίζετε –και το γνωρίζετε καλά- ότι από την πρώτη στιγμή που προέκυψε το σοβαρό θέμα σχετικά με τις επενδύσεις των ασφαλιστικών ταμείων σε ομόλογα η Κυβέρνηση κινήθηκε με απόλυτη διαφάνεια. Αποκαλύψαμε το ζήτημα, ρίξαμε άπλετο φως. Δεν συγκαλύπτουμε τίποτα και κανέναν. Χειριστήκαμε το όλο θέμα υπεύθυνα. Όσοι εμπλέκονται αυτή τη στιγμή έχουν μπλέξει με τη δικαιοσύνη. Με τους χειρισμούς μας κανένα ταμείο δεν έχει υποστεί απώλεια κεφαλαίων και το δημόσιο ωφελήθηκε από τους συμφέροντες όρους του δανεισμού. 
      Γνωρίζετε όλοι καλά ότι το Υπουργείο Οικονομίας και Οικονομικών προβαίνει σε δανεισμό, για να εξυπηρετήσει τις ανάγκες του δημοσίου χρέους. Το δημόσιο χρέος ποιος το δημιούργησε; Το δημιούργησε η άφρων διαχείριση της οικονομίας από το ΠΑ.ΣΟ.Κ.. 
      Είμαστε υποχρεωμένοι κάθε χρόνο να προβαίνουμε σε εκδόσεις ομολόγων που ξεπερνούν τα 35.000.000.000 ευρώ, για να εξυπηρετούμε τα δάνεια που αφήσατε πίσω. Και επειδή έχει περισσεύσει η παραπληροφόρηση της κοινής γνώμης και επειδή έχουν δοθεί αναλυτικές εξηγήσεις σ’ αυτήν την Αίθουσα, αλλά και σε αρμόδιες επιτροπές της Βουλής, θέλω να επαναλάβω ορισμένες βασικές αλήθειες. 
      Πρώτον, δεν έχουν τίποτα το επιλήψιμο οι εκδόσεις των ομολόγων του ελληνικού δημοσίου. Το κεφάλαιο όλων των ομολόγων είτε σύνθετων είτε απλών είναι εγγυημένο και το ελληνικό δημόσιο είναι υποχρεωμένο να προχωρά σε εκδόσεις με τους καλύτερους όρους που υπάρχουν στην αγορά και να εξασφαλίζει το χαμηλότερο κόστος δανεισμού. 
      Δεύτερον, πράγματι ανέκυψε ένα θέμα, ότι κάποια ταμεία αγόρασαν ομόλογα είτε με υπερβολικές προμήθειες είτε σε υπερβολικές τιμές κι αυτό το θέμα αποκαλύπτεται τώρα ότι είναι διαχρονικό από το 1999 τουλάχιστον, λέει η δικαιοσύνη. Εμείς πήραμε την πρωτοβουλία και δείξαμε την πολιτική υπευθυνότητα που πρέπει να δείχνει κάθε κυβέρνηση, μόλις βλέπει κάτι που λειτουργεί εις βάρος του δημοσίου συμφέροντος. 
      Η Κυβέρνηση, λοιπόν, παρέπεμψε το θέμα στη δικαιοσύνη, το ανέδειξε και έχοντας ακριβώς αυτή τη συναίσθηση της πολιτικής ευθύνης ανέλαβε και άλλες πρωτοβουλίες, όπως είναι η θεσμική θωράκιση των ταμείων –με το νομοσχέδιο που συζητούμε κι αυτή την εβδομάδα- αλλά και με άμεσα μέτρα που εμπόδισαν τα ταμεία στο διάστημα που μεσολάβησε να συνεχίσουν αυτές τις πρακτικές. Και βεβαίως τα υπόλοιπα θέματα, τα θέματα των προσωπικών ευθυνών που ανακύπτουν είτε για διοικητικά συμβούλια ταμείων είτε για χρηματιστηριακές εταιρείες ή για τράπεζες που συμβούλευσαν αυτά τα ταμεία, έχουν πια πάρει το δρόμο της δικαιοσύνης. 
      (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Δεσμευθήκαμε ότι δεν θα χανόταν ούτε 1 ευρώ από τα αποθεματικά των ταμείων και αυτό κάναμε καλύπτοντας τους στόχους που ζητούσαν οι διοικήσεις των ταμείων. Και για τη ρύθμιση αυτή βρίσκεται στη Βουλή η σχετική νομοθετική πρωτοβουλία. Στο χέρι σας είναι αύριο να την ψηφίσετε κι εσείς, αν θέλετε. 
      Διότι θα περίμενε κανείς από την Αξιωματική Αντιπολίτευση να επιδεικνύει μεγαλύτερη υπευθυνότητα απέναντι στον τόπο και στους πολίτες, ιδιαίτερα σ’ αυτά τα θέματα, διότι η ακατάσχετη κινδυνολογία ή η σκανδαλολογία οδηγούν σε αρνητικές καταστάσεις, δεν πείθουν κανέναν, φθείρουν την πολιτική ζωή, αλλά κυρίως την όποια εναπομείνασα αξιοπιστία της Αξιωματικής Αντιπολίτευσης. Διότι πραγματικά όλα αυτά τα χρόνια η Αξιωματική Αντιπολίτευση λειτουργεί μόνο ως μάντης κακών και δεινών για τον τόπο, ως ένα μέντιουμ συμφορών. Απειλεί με καταστροφές και με συμφορές. 
      Σας θυμίζω τι έλεγαν τα διάφορα στελέχη της Αξιωματικής Αντιπολίτευσης, ακόμη και ο ίδιος ο Αρχηγός της. Έλεγε επί λέξει το Δεκέμβριο του 2005 –και σας διαβάζω αυτό που έλεγε- ο ίδιος ο κ. Παπανδρέου: «Νομίζετε ότι με τον τρόπο αυτό θα βάλετε τάξη, θα αυξήσετε τις επενδύσεις και την ανάπτυξη της οικονομίας μας; Νομίζετε ότι θα μειώσετε τα ελλείμματα με τον τρόπο αυτό; Νομίζετε ότι μ’ αυτόν τον τρόπο θα αντιμετωπίσετε μεγάλα προβλήματα όπως το ασφαλιστικό, την ανεργία ή την ανάπτυξη της περιφέρειας;»
      Αγαπητέ, κύριε Παπανδρέου –που, όπως πάντα, ήρθατε, μιλήσατε και φύγατε- και τα ελλείμματα μειώνουμε και την ανεργία. Οι επενδύσεις αυξάνονται. Η περιφέρεια αναπτύσσεται χάρη στον επενδυτικό νόμο που εσείς καταψηφίσατε. Η ανάπτυξη αυξάνεται χάρη στη φορολογική μεταρρύθμιση που πάλι εσείς καταψηφίσατε. Σας πληροφορώ ότι έφτασε το 4,6% το πρώτο τρίμηνο του 2007. Τα εισοδήματα βελτιώνονται χάρη στην ανάπτυξη που φέρνουν οι μεταρρυθμίσεις, στις οποίες πάλι εσείς αντιταχθήκατε. 
      Ευτυχώς για τον τόπο –και δυστυχώς για εσάς- οι προβλέψεις έπεσαν στο κενό. Οι αποτυχημένες προβλέψεις σας είναι ένα πρόβλημα. Σας ενοχλούν οι επιτυχίες της χώρας και στήνετε σενάρια επιστημονικής φαντασίας. 
      Με τις πρακτικές που ακολουθείτε, κυρίες και κύριοι συνάδελφοι του ΠΑ.ΣΟ.Κ., κανείς πια δεν σας παίρνει στα σοβαρά. Μέσα σε τρία χρόνια έχετε αλλάξει τρεις φορές θέση για την οικονομία. 
      Το 2004 προβλέπατε καταστροφή, ύφεση και έκρηξη της ανεργίας. Ούτε το ένα συνέβη ούτε το άλλο, το αντίθετο μάλιστα. 
      Το 2005 μιλούσατε για εικονικούς προϋπολογισμούς. Προβλέπατε νέα οικονομικά μέτρα, επιθέσεις λιτότητας. Και εδώ πέσατε έξω. Το έλλειμμα μειώνεται και παράλληλα μειώνονται και οι φόροι για όλους τους Έλληνες πολίτες. 
      Το 2006, μη μπορώντας να αμφισβητήσετε τις επιτυχίες που σημειώνει η οικονομία της χώρας, αμφισβητείτε την ίδια την πραγματικότητα. Και φέτος, με την έξοδο από τη διαδικασία του υπερβολικού ελλείμματος, που αντανακλά την επιτυχία της πολιτικής που ακολουθήθηκε στη χώρα, όχι μόνο αμφισβητείτε την πραγματικότητα, αλλά και την ίδια την ακεραιότητα της Ευρωπαϊκής Επιτροπής και των εταίρων μας στην Ευρωπαϊκή Ένωση.
      (Χειροκροτήματα από την πτέρυγα της Νέας Δημοκρατίας)
      Πάσχετε, λοιπόν, από αντικατοπτρισμούς και από παραισθήσεις.
ΧΡΗΣΤΟΣ ΑΗΔΟΝΗΣ: Είσθε ευάλωτοι. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Όχι, κύριε Παπανδρέου, δεν σας φταίει η πραγματικότητα ούτε και το σύμπαν συνωμοτεί εναντίον σας. Η τακτική στην οποία σας παρέσυραν οι συνεργάτες σας φταίει και κανείς δεν μπορεί πια να πάρει σοβαρά αυτά τα οποία λέτε.
      Ο κ. Παπανδρέου για μια ακόμα φορά ήρθε, συκοφάντησε και αποχώρησε. Είναι, δυστυχώς, συνηθισμένη αυτή η πρακτική που ακολουθεί τον τελευταίο καιρό. Τον χαρακτηρίζει, δυστυχώς, όλο και περισσότερο. Κατηγόρησε τον Πρωθυπουργό για δήθεν απουσία. Είπε ο κ. Παπανδρέου ότι κρύβεται ο Πρωθυπουργός. Ο Πρωθυπουργός είναι παρών καθημερινά στη μάχη με τα προβλήματα της χώρας. Εκεί είναι που χρειάζεται η παρουσία του.
      (Χειροκροτήματα από την πτέρυγα της Νέας Δημοκρατίας)
      Εσείς κρύβεσθε, κύριε  Παπανδρέου. Και κρύβεσθε πίσω από το δάκτυλό σας, διότι εξακολουθείτε να εμμένετε στα ίδια ψέματα, στην ίδια παραπληροφόρηση, στους ίδιους συκοφαντικούς ισχυρισμούς. Και είναι κρίμα για τον τόπο. Κρίμα, γιατί όλοι περιμέναμε ειλικρινά ένα διαφορετικό ύφος, μία διαφορετική στάση απέναντι στα προβλήματα που άφησε το κόμμα σας στη χώρα.
      ΗΛΙΑΣ ΦΩΤΙΑΔΗΣ: Και ο ίδιος;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Και ο ίδιος βεβαίως, γιατί ήταν Υπουργός επί πάρα πολλά χρόνια ασφαλώς.
      Κυρίες και κύριοι συνάδελφοι, εμείς την κατάσταση που παραλάβαμε την αντιμετωπίσαμε με απόλυτη αποτελεσματικότητα. Σήμερα, η Ελλάδα βρίσκεται σε μια νέα πορεία, απαλλαγμένη από τα πολλά προβλήματα που δημιούργησε το ΠΑ.ΣΟ.Κ.. Η Ελλάδα δημιουργεί και κοιτάζει μπροστά. Και συνεχίζουμε την προσπάθεια. Γιατί μόνο η πολιτική των μεταρρυθμίσεων εγγυάται τη μακροπρόθεσμη πρόοδο της χώρας. Μόνο η πολιτική των μεταρρυθμίσεων εγγυάται καλύτερες προοπτικές για τους πολίτες. Γι’ αυτό και στις εκλογές, όποτε και αν γίνουν, οι πολίτες και πάλι θα επιβραβεύσουν τη σημερινή Κυβέρνηση.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Γεώργιος Σούρλας): Κύριε  Καστανίδη, έχει ζητήσει το λόγο και ο κ. Αλαβάνος, ο Πρόεδρος του Συνασπισμού. Απ’ ό,τι πληροφορήθηκα, μίλησε ο Αρχηγός σας. 
      Αν έχετε την καλοσύνη, να δεχθείτε να μιλήσει ο κ. Αλαβάνος και μετά να πάρετε το λόγο. Εσείς θα πάρετε το λόγο σαν δευτερολογία. Δικαιούσθε οκτώ λεπτά, επειδή ο Αρχηγός σας κάλυψε τα δεκαπέντε λεπτά.
      Αν έχετε την καλοσύνη, όμως, να δεχθείτε να μιλήσει ο Πρόεδρος του Συνασπισμού Ριζοσπαστικής Αριστεράς…
      ΧΑΡΑΛΑΜΠΟΣ ΚΑΣΤΑΝΙΔΗΣ: Πολύ ευχαρίστως.
      Θα μου δώσετε το λόγο;
      ΠΡΟΕΔΡΕΥΩΝ (Γεώργιος Σούρλας): Βεβαίως.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σέβομαι απολύτως το δικαίωμα Αρχηγού κόμματος να προηγηθεί εμού και συνεπώς, παρακαλώ πολύ να δοθεί ο λόγος στον κ. Αλαβάνο. Θα μιλήσω λίγο αργότερα.
      ΠΡΟΕΔΡΕΥΩΝ (Γεώργιος Σούρλας): Ευχαριστώ για την κατανόηση.
      Ο Πρόεδρος  του Συνασπισμού Ριζοσπαστικής Αριστεράς, κ. Αλέξανδρος Αλαβάνος, έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, κατ’ αρχάς να κάνω μια άλλη παρατήρηση που δεν σχετίζεται με το θέμα μας, σχετίζεται όμως, με τις συνθήκες που ζούμε. 
      Αυτές τις μέρες και σήμερα, όλη η χώρα βρίσκεται σε συνθήκες καύσωνα. Από τα Μέσα Μαζικής Ενημέρωσης ήδη πληροφορηθήκαμε ότι δυστυχώς υπάρχουν και νεκροί. Υπάρχουν εκκλήσεις, λόγω των προβλημάτων στο δίκτυο ηλεκτροδότησης, να μειωθεί η χρήση των ψυκτικών συστημάτων και υπάρχει και ένα πρόβλημα εδώ με τη Βουλή. Δηλαδή, δεν μπορεί να παραμένουμε σε αλύγιστες καταστάσεις, σχετικά με την ευπρεπή εμφάνιση που λέει ο Κανονισμός, όπου οι Βουλευτές είναι υποχρεωμένοι να ντύνονται σαν να είναι χειμώνας, αλλά τα κλιματιστικά να λειτουργούν επί το πολλαπλάσιο. Νομίζω ότι αυτό είναι λάθος. Δεν καταλαβαίνουμε την εποχή μας και θα ήθελα να ζητήσω από το Προεδρείο να αντιμετωπίσει αυτό το ζήτημα. Θέλουμε να δώσουμε ένα δείγμα μείωσης της κατανάλωσης ενέργειας, εξοικονόμησης της ενέργειας ως Βουλή; Ας μην αναγκαζόμαστε τότε να ερχόμαστε εδώ με τα παλτά μας.
      ΠΡΟΕΔΡΕΥΩΝ (Γεώργιος Σούρλας):   Να απαντήσω, κύριε Αλαβάνο;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς):  Να απαντήσετε, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Να απαντήσω για να ολοκληρώσουμε, προκειμένου να μπείτε και εσείς στο θέμα σας.
      Κατανοούμε πλήρως ότι υπάρχει καύσωνας, αλλά η Βουλή διαθέτει τις προϋποθέσεις εκείνες που επιτρέπουν να φέρει την απαιτούμενη ενδυμασία,  κύριε Πρόεδρε. Και εμείς δεν κάνουμε τίποτε άλλο παρά εφαρμόζουμε τον Κανονισμό, το άρθρο 75 και την παράγραφο εκείνη που λέει ότι πρέπει οι Βουλευτές να έχουν μία ευπρεπή εμφάνιση. Και είναι προφανές ότι αυτό σημαίνει και σακάκι –θα προχωρούσα παραπέρα, κύριε Πρόεδρε, επειδή ρωτήσατε- και γραβάτα. Όμως, εν πάση περιπτώσει, παραμένουμε στο σακάκι. Τουλάχιστον, ας κρατήσουμε αυτό.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ για την παραχώρηση, κύριε Πρόεδρε. Είναι κατεκτημένη ήδη, αλλά θέλω να σας πω…
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, είναι θέμα Κανονισμού της Βουλής. Αν η Βουλή συμφωνήσει να απελευθερωθεί απ’ αυτά που ενδεχομένως θεωρούνται δεσμά για κάποιους, να το κάνουμε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ωραία. Για να το κλείσουμε το θέμα, λοιπόν, θα σας πω το εξής: Το θέμα είναι να δώσουμε και εμείς ένα σημάδι ότι καταλαβαίνουμε την εποχή μας, καταλαβαίνουμε το φαινόμενο του θερμοκηπίου, καθώς και την εξοικονόμηση ενέργειας που μπορεί να μας οδηγήσει σε αλλαγές κάποιων συνηθειών.
      Μπαίνω τώρα στο θέμα. Θα ήθελα να πω ότι κάθε αδίκημα το οποίο γίνεται έχει ανάλογο βάρος με το πλαίσιο μέσα στο οποίο πραγματοποιείται. Δηλαδή, αν κάποιος βουτήξει από την τσέπη ενός άλλου 50 ευρώ και στην ίδια την τσέπη αυτού του ανθρώπου που υφίσταται την κλοπή υπάρχουν 5.000 ευρώ, τότε πιθανόν ούτε καν πταίσμα δεν μπορεί να του καταλογίσει κανείς. Αν, όμως, κάποιος κλέψει 1 ευρώ από ένα φτωχό και από έναν πεινασμένο, τότε αυτό είναι ένα κακούργημα. 
      Με αυτήν την έννοια, αυτό που έγινε κατά τη διάρκεια της διακυβέρνησης της Νέας Δημοκρατίας –δηλαδή αυτή η καταλήστευση των αποθεματικών των ασφαλιστικών ταμείων- πρέπει να το δούμε πάνω στη βάση της ασφαλιστικής πραγματικότητας που αντιμετωπίζει σήμερα ο Έλληνας πολίτης και πρώτα απ’ όλα ο νέος. Στο νέο το λέμε –λέγεται, μάλλον, δεν το λέμε εμείς- και εκείνος αναγκάζεται να δουλέψει ως ωρομίσθιος, με ψεύτικες συμβάσεις, με το κομμάτι, με το δελτίο παροχής υπηρεσιών, ανασφάλιστος, να δουλέψει περισσότερες ώρες από όσες εμφανίζει ο εργοδότης, να είναι συμβασιούχος, νοικιασμένος και όλα αυτά διότι υπάρχουν περιορισμοί –κατά την Κυβέρνηση- στις δυνατότητες των ασφαλιστικών ταμείων. Και με βάση αυτό νομοθετεί. 
      Έχουμε φθάσει σε τέτοιο σημείο που έχουμε δύο χιλιάδες ανασφάλιστους νέους που εργάζονται στο μεγαλύτερο ασφαλιστικό οργανισμό της χώρας μας που είναι το  Ι.Κ.Α., μέσα από το Πρόγραμμα «STAGE». Δύο χιλιάδες ανασφάλιστοι! 
      Όμως, πέρα από τους νέους, αν δούμε τους συνταξιούχους, βλέπουμε ότι το 50% των συνταξιούχων παίρνει κάτω από 500 ευρώ, δηλαδή, παίρνει συντάξεις πείνας. 
      Πάνω σ’ αυτήν τη βάση, πάνω στη βάση των στερήσεων, των πιέσεων, των καταργήσεων στοιχειωδών δικαιωμάτων, πρέπει να δούμε τις υποθέσεις με τα ομόλογα των 280.000.000 ευρώ. Αυτό που έγινε είναι μια πρόκληση. Είναι μία πρόκληση σε μία κοινωνία, η οποία πιέζεται από τις περιβόητες μεταρρυθμίσεις που ανέφερε ο κ. Αλογοσκούφης, στην οποία η ζωή των παιδιών είναι χειρότερη από τη ζωή των γονιών τους και στην οποία πρέπει να κάνουμε μεγάλες αλλαγές στο ασφαλιστικό σύστημα, να ανεβάσουμε το χρόνο συνταξιοδότησης, να μειώσουμε τις συντάξεις, να επιδεινώσουμε τους όρους για τους νέους, την ίδια στιγμή που μπορεί να γίνονται «πάρτι» πάνω στις περιουσίες των ασφαλιστικών ταμείων. Μπορεί να γίνεται «βουταρία» και μπορεί να γίνεται κλοπή, όπου συμμετέχουν διάφοροι επιτήδειοι όχι μονάχα ελληνικής προέλευσης, αλλά βλέπουμε ότι είναι τόσο μεγάλες οι δυνατότητες, ώστε πολυεθνικοί κολοσσοί, όπως η «J.P. MORGAN», μπορούν να έρχονται για να αξιοποιήσουν και να απομυζήσουν τα ασφαλιστικά ταμεία. 
      Πρόκειται για πολιτικό κακούργημα. Και θα ήθελα να πω σε μέλη της Κυβέρνησης που είναι εδώ ότι δεν χρειαζόταν η Αντιπολίτευση να ζητήσει παραιτήσεις. Ακόμα και αν δεχθούμε ότι δεν υπήρχε η ευθύνη τους, το γεγονός όμως ότι έγινε αυτό που έγινε στο χώρο εποπτείας τους, πιστεύω ότι έπρεπε να οδηγήσει σε άλλες μορφές αντιμετώπισης και σε ανάληψη ευθυνών γι’ αυτό που έγινε.
      Το δεύτερο που θέλω να πω είναι ότι πρόκειται για ένα σκάνδαλο επαναλαμβανόμενο, το οποίο έχει ιστορία από το 1950 και μετά. Δηλαδή έχουμε σε μία πρώτη φάση τα αποθεματικά των ασφαλιστικών ταμείων ως άτοκες καταθέσεις στην Τράπεζα της Ελλάδας. Ποιος καταθέτει άτοκα; Ποιος δίνει άτοκα τα λεφτά του; Γιατί να τα δώσουν οι μικροσυνταξιούχοι μετά ως έντοκες καταθέσεις, οι οποίες, όμως, τις περισσότερες φορές ήταν χαμηλότερες από τον πληθωρισμό, δηλαδή, με αρνητικό επιτόκιο; Ποιος, όταν στην αγορά υπήρχαν επιτόκια του 25% και του 30%, έκανε καταθέσεις με 3% και με 4%; Τα ασφαλιστικά ταμεία με αποφάσεις των κυβερνήσεων. Και μετά, κατά τη διάρκεια των τελευταίων χρόνων της διακυβέρνησης του ΠΑ.ΣΟ.Κ. με τη συμμετοχή των ασφαλιστικών ταμείων στο χρηματιστηριακό τζόγο. Αξιοποιήθηκαν τα αποθεματικά των ταμείων, προκειμένου να δοθεί αυτή η τεχνητή ώθηση στο Χρηματιστήριο. Και μάλιστα, με το ν. 2676/1999 αυξήθηκε και το όριο που μπορούν να επενδύσουν στις μετοχές. Μεγάλο σκάνδαλο, κορυφαίο, σκάνδαλο επαναλαμβανόμενο και σκάνδαλο πολυδιάστατο, διότι η καταλήστευση των ταμείων δεν περιορίζεται μόνο στα αποθεματικά τους. Η καταλήστευση των ταμείων περνάει μέσα από μια σειρά άλλων τρόπων. Μέσα από την ανασφάλιστη εργασία, μέσα από την εισφοροδιαφυγή. Είναι κολοσσιαία τα ποσά εισφοροδιαφυγής τα οποία υπάρχουν στην Ελλάδα. Το Ινστιτούτο Ερευνών της Γ.Σ.Ε.Ε. υπολογίζει ότι η εισφοροδιαφυγή είναι πάνω από 4.000.000.000 ευρώ ετησίως. Μία στις έξι επιχειρήσεις εισφοροδιαφεύγουν. Το 20% των εργαζομένων δεν καλύπτονται ασφαλιστικά και με τις ασφαλιστικές συνδρομές των εργοδοτών. 
      Και δεν είναι μόνο αυτό, αλλά είναι και όλες αυτές οι διαδικασίες με την ενοποίηση των ταμείων, τις οποίες είδαμε πολύ χαρακτηριστικά στις υποθέσεις των τραπεζοϋπαλλήλων, όπου εκεί έχουμε ενσωμάτωση εργαζομένων σε μεγαλύτερα ταμεία με μεταβίβαση των υποχρεώσεων που είχε η εργοδοσία –και όχι καμμιά μικρή εργοδοσία, όχι κανένας μικρομεσαίος επιχειρηματίας, αλλά οι τραπεζικοί κολοσσοί-  στα ασφαλιστικά ταμεία και συγκεκριμένα στο Ι.Κ.Α.. Έχουμε, δηλαδή, μία πολιορκία των οικονομικών δυνατοτήτων των ταμείων, πράγματα τα οποία πρέπει να εξεταστούν συνολικά. 
      Ας δούμε τι ζήτησε ο Συνασπισμός με τη δημοσίευση του προβλήματος των ομολόγων και με το ξέσπασμα αυτού του σκανδάλου, σχετικά με τα αποθεματικά των ταμείων. Πρώτα απ’ όλα, ζήτησε διαφάνεια, ζήτησε να υπάρξει φως, σχετικά με το πόσο είναι το ποσό που χάθηκε από τα ταμεία. Ποια είναι αυτά τα ταμεία; Ποιες εταιρείες έκαναν αυτές τις συμφωνίες και τις πωλήσεις; Ποιοι είναι οι υπεύθυνοι; Σ’ όλα αυτά δεν υπάρχει απάντηση από την Κυβέρνηση. Και ο κ. Αλογοσκούφης αντί να καταθέσει τον κατάλογο για το τι έγινε επί ΠΑ.ΣΟ.Κ. –εντάξει- να καταθέσει τον κατάλογο για το τι έγινε επί Νέας Δημοκρατίας. Τι, πόσο, ποιοι και στο τέλος γιατί. Αν, βεβαίως, μπορεί να μας πει. Επομένως να χυθεί φως σε όλο το ζήτημα. Και γι’ αυτό ο Συνασπισμός είναι ο πρώτος ο οποίος ζήτησε εξεταστική επιτροπή. 
      Δεύτερον, ζητήσαμε εξεταστική επιτροπή, διότι το άρθρο 144 λέει πρώτα απ’ όλα ότι η εξεταστική επιτροπή εξετάζει ένα ζήτημα δημοσίου συμφέροντος. Και εμείς πιστεύουμε ότι και φως πρέπει να χυθεί, αλλά πρέπει να βγούνε και κάποια συμπεράσματα από τον τρόπο που εκτιμώνται τα γεγονότα. Συμπεράσματα που έχουν σχέση με τον έλεγχο που πρέπει να γίνεται από ειδικές αρχές –Τράπεζα Ελλάδος και άλλες- με ένα θεσμικό μηχανισμό στήριξης των ταμείων, με τους όρους για τις επενδύσεις, με την αναζήτηση των μορφών επενδύσεων οι οποίες θα είναι ασφαλείς και ταυτόχρονα θα είναι οι πιο αποτελεσματικές για τα ταμεία. Γι’ αυτόν ακριβώς το λόγο ζητήσαμε εξεταστική επιτροπή πριν από τρεις περίπου μήνες. Και αν είχε γίνει δεκτή από την Κυβέρνηση, αν είχε γίνει δεκτό το αίτημά μας από την Αξιωματική Αντιπολίτευση όχι στα λόγια, όπως έγινε, αλλά στην πράξη, όπως δεν έγινε, θα είχε ενδεχομένως κλείσει η υπόθεση της εξεταστικής επιτροπής. Θα είχαμε πορίσματα, θα είχαμε κάποιες κατευθύνσεις να ακολουθηθούν, ώστε να μην επαναληφθούν αυτά τα φαινόμενα καταλήστευσης ταμείων, ομόλογα, τζόγος χρηματιστηρίου, εισφοροδιαφυγή, μεταβίβαση υποχρεώσεων των τραπεζών κ.ά..
	Απευθυνθήκαμε στη Νέα Δημοκρατία. Δυστυχώς πήραμε αρνητική απάντηση. Και όχι από τον Πρωθυπουργό! Ο Πρωθυπουργός δεν εμφανίζεται στη Βουλή. Δεν υπάρχει Πρωθυπουργός στη Βουλή! Πήραμε την απάντηση από διάφορους Υπουργούς που τον αντικαθιστούσαν. 
	Θέλω να πω ότι είναι έκθετη η Νέα Δημοκρατία γι’ αυτό. Είναι έκθετη η Νέα Δημοκρατία για δύο λόγους: Πρώτον, γιατί αυτά έγιναν κατά τη διάρκεια της διακυβέρνησής της και θα έπρεπε να έχει την αντοχή και το θάρρος να πει: «Ναι, Εξεταστική Επιτροπή! Είμαστε έτοιμοι να αναλάβουμε όλες τις πολιτικές ευθύνες.» 	Υπάρχουν πολιτικές ευθύνες, διότι τα ασφαλιστικά ταμεία ήταν το θύμα για προγράμματα εξοπλισμών, κρυφά ομόλογα ή για την κάλυψη του δημοσίου χρέους με τρόπο που να μη μας πιάνουν οι στατιστικές της Ευρωπαϊκής Ένωσης. 
	Όμως, υπάρχει και ένας δεύτερος λόγος. Δεν μπορεί ο κύριος Πρωθυπουργός –και σήμερα το επαναλαμβάνει ο κ. Αλογοσκούφης- να έρχεται και να κάνει καταγγελίες για τις προηγούμενες κυβερνήσεις και να μη ζητεί να εξεταστούν. Έτσι θα περάσουν; Δηλαδή ο ένας να καταγγέλλει τον άλλο; Να πετάει διάφορους «κομήτες»; Να καταθέτετε και μία και δύο και τρεις φορές κάποιους τίτλους; Πιστεύετε ότι το ΠΑ.ΣΟ.Κ. είχε μια συμπεριφορά και μια στάση που είναι πολλαπλάσια και πολύ πιο βαριά σε ευθύνες από τη δική σας; Να, ιδού η Ρόδος ιδού και το πήδημα! Να το δούμε.  Είστε έκθετοι και απ’ αυτήν την άποψη, δηλαδή, δεν στηρίζετε τις κατηγορίες σας, πέρα από το ότι δημιουργήσατε τεράστιο ζήτημα. 
	Απευθυνθήκαμε και στο ΠΑ.ΣΟ.Κ. και στο Κομμουνιστικό Κόμμα Ελλάδας εδώ στη Βουλή. Ο Πρόεδρος της Αξιωματικής Αντιπολίτευσης το είχε δεχθεί. Όμως, περιμέναμε να κάνουμε ένα κοινό κείμενο και δεν ήταν δυνατόν να κάνουμε ένα κοινό κείμενο. Από αναβολή σε αναβολή και «θα δούμε» κι αυτήν την περίοδο κ.λπ.. Έτσι αναγκαστήκαμε πριν από ένα-ενάμιση μήνα να καταθέσουμε το δικό μας κείμενο. 
	Ο κύριος Πρόεδρος του ΠΑ.ΣΟ.Κ. είπε πριν από λίγο ότι αυτά που λέμε εμείς, το ΠΑ.ΣΟ.Κ. τα λέει ο εισαγγελέας. Τι είπε ο εισαγγελέας σήμερα; Διαβάζω: «Δίωξη για εννέα αδικήματα: Απάτη κατά συναυτουργία. Άμεση συνέργια και απάτη. Απιστία στην υπηρεσία. Ηθική αυτουργία. Υπόθαλψη καταχραστών του δημοσίου. Παρασιώπηση εγκλημάτων καταχραστών του δημοσίου. Νομιμοποίηση εσόδων από εγκληματική δραστηριότητα. Εγκληματική οργάνωση. Έκδοση εικονικών φορολογικών στοιχείων. Παράλειψη επιθεωρητών για τον έλεγχο.» Δηλαδή εννέα κακουργήματα. 
	Ο εισαγγελέας λέει –και διαβάζω την είδηση- τα εξής: «Στην προσωποποίηση των ποινικών διώξεων για την υπόθεση των ομολόγων προχώρησε τελικά ο εισαγγελέας, ενώ οι διώξεις αφορούν σε πρόσωπα και διοικήσεις από το 1999 έως το 2007.» 
	Ο κύριος Πρόεδρος του ΠΑ.ΣΟ.Κ. μας λέει ότι αυτά που λέμε εμείς τα λέει ο εισαγγελέας, που σημαίνει ότι αυτά που λέει ο εισαγγελέας όφειλε να τα πει και η Αξιωματική Αντιπολίτευση. Και ας τα πει. 
      Εμείς λέμε: «Παράταση της περιόδου ελέγχου.» Δεν το κάνουμε αυτό, γιατί εμείς θέλουμε να πληγεί η Νέα Δημοκρατία και το ΠΑ.ΣΟ.Κ.. Εμείς θέλουμε να αναδειχθεί το πρόβλημα και να υπάρξει λύση. Εμείς θέλουμε να προστατευθεί ο ανασφάλιστος, ο χαμηλοσυνταξιούχος, ο νέος ο οποίος πιέζεται από απαράδεκτες εργασιακές και ασφαλιστικές σχέσεις. Αυτός είναι ο στόχος. 
	Αν το ΠΑ.ΣΟ.Κ. πιστεύει ότι δεν υπάρχει πρόβλημα κατά τη διάρκεια της διακυβέρνησής του, η καλύτερη απόδειξη είναι η εξεταστική επιτροπή. Αν, όμως, φοβάται ότι μπορούν να προκύψουν προβλήματα, τότε δεν είναι ειλικρινές, όταν λέει ότι «από αρνητικές πλευρές του παρελθόντος μας εμείς έχουμε βγει». 
	Γι’ αυτό μας κάνουν εντύπωση και διάφορες τοποθετήσεις τις οποίες εμείς σε μεγάλο βαθμό τις βλέπουμε ως λόγια. Για παράδειγμα, ακούμε σήμερα τον Πρόεδρο του ΠΑ.ΣΟ.Κ. να λέει ότι «εμείς, όταν θα γίνουμε Κυβέρνηση, θα δεχθούμε να μπορεί η Αντιπολίτευση με εκατόν είκοσι ψήφους να κάνει αποδεκτή από τη Βουλή τη σύσταση εξεταστικών επιτροπών». Αυτό πρότεινε και ο Φώτης Κουβέλης και ο Νίκος Κωνσταντόπουλος στην τροποποίηση του Συντάγματος στο άρθρο 68. Αυτό ακριβώς πρότεινε ο Συνασπισμός Ριζοσπαστικής Αριστεράς: Να αλλάξει η ρύθμιση που δίνει τη δυνατότητα στην Κυβέρνηση να είναι αυτή που αποφασίζει για εξεταστικές επιτροπές, οι οποίες τις περισσότερες φορές έχουν ως αντικείμενο εξέτασης την Κυβέρνηση. 
      Θεωρούμε ότι δεν συμβάλλει εδώ πέρα το ΠΑ.ΣΟ.Κ. στο ρόλο του ως Αντιπολίτευση. Και δεν μπορούμε να καταλάβουμε πώς ενώ έγινε δυνατόν στην υπόθεση των Πακιστανών, για παράδειγμα, να υπάρξει μια κοινή στάση της Αντιπολίτευσης απέναντι στη Νέα Δημοκρατία για εξεταστική επιτροπή και δεν είναι δυνατόν να γίνει αυτό στην υπόθεση των ομολόγων. 
      Άκουσα βέβαια –και καταλήγω, κύριε Πρόεδρε- τον Πρόεδρο του ΠΑ.ΣΟ.Κ. να λέει, ναι, εμείς θα μπορούσαμε. Μα, τα γραπτά μιλάνε, δεν μιλάνε οι ομιλίες. Το κείμενο του ΠΑ.ΣΟ.Κ. περιορίζεται αποκλειστικά στο θέμα των ομολόγων. Και απ’ αυτή την άποψη έχω να κάνω την εξής πρόταση, μια απλή και πρακτική πρόταση. Και νομίζω ότι αν θελήσει το ΠΑ.ΣΟ.Κ., το Προεδρείο θα έχει κατανόηση σε μια αλλαγή που θα μπορούσε να γίνει στο κείμενο το οποίο συζητάμε σήμερα. 
      Εμείς, προτείνουμε και μ’ αυτόν το λόγο θα ψηφίσουμε την πρόταση που καταθέτει το ΠΑ.ΣΟ.Κ., εφ’ όσον συμπεριληφθούν δυο παράγραφοι που υπάρχουν στην πρόταση του Συνασπισμού της Ριζοσπαστικής Αριστεράς. 
      Η πρώτη παράγραφος λέει: «Εξέταση των επενδύσεων των αποθεματικών των ταμείων την τελευταία δεκαετία είτε μέσω της αγοράς ομολόγων είτε μέσω της αγοράς μετοχών στο Χρηματιστήριο αλλά και σε ιστορικό βάθος από τη δεκαετία του ’50 με τις άτοκες ή με τις ευτελούς επιτοκίου αναγκαστικές τραπεζικές καταθέσεις». Αυτή είναι μία παράγραφος.
      Η δεύτερη παράγραφος λέει: «Αξιολόγηση της επιβάρυνσης των ταμείων από την καταλήστευση των αποθεματικών τους ως προσθετικού στοιχείου στην αποδυνάμωση των ταμείων με την εισφοροδιαφυγή, την έλλειψη ελεγκτικών μηχανισμών για τις εισφορές, την έλλειψη προσωπικού στο Ι.Κ.Α. και σε άλλους θεσμούς της κοινωνικής ασφάλισης, την επιβάρυνση των ταμείων με τις νομοθετικές ενέργειες σχετικά με ενοποιήσεις ασφαλιστικών φορέων οι οποίες μεταθέτουν στα ταμεία μεγάλες υποχρεώσεις της εργοδοσίας όπως έχει γίνει με την υπόθεση των τραπεζοϋπαλλήλων». 
      Καταλήγοντας, ξαναλέω ότι αν η Αξιωματική Αντιπολίτευση …
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ξεχάσατε …
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αφήστε με να ολοκληρώσω. 
      Εάν η Αξιωματική Αντιπολίτευση όχι όπως είπε, είναι σε κοινή γραμμή με τον εισαγγελέα -αφήστε το αυτό που ζητάει από το 1999 μέχρι το 2007- αλλά αν δεχθεί η Αξιωματική Αντιπολίτευση αυτές τις θέσεις, δηλαδή, για μια σε βάθος χρόνου εξέταση και ρητά όχι με λόγια, εμείς θα μπορούσαμε να ψηφίσουμε την πρότασή σας. Αλλιώς πιστεύουμε ότι μας εκφράζει η πρόταση του Συνασπισμού Ριζοσπαστικής Αριστεράς. Θα έλεγα ότι θα μπορούσε να μας εκφράσει –δεν την έχω διαβάσει- η πρόταση και του Κομμουνιστικού Κόμματος όπως την εξέθεσε ο κ. Τζέκης, από τον κ. Τζέκη άκουσα σε βάθος χρόνου και γι’ αυτό θα καταψηφίσουμε την πρόταση του ΠΑ.ΣΟ.Κ. αν μείνει αναλλοίωτη και θα εκδηλώσουμε για μια ακόμη φορά τη στήριξή μας στις απόψεις που έχει ο Συνασπισμός.
      Ας μην κάνουμε κομματικό παιχνίδι εδώ πέρα. Ας υπάρξει μια διαφάνεια και μια θεσμική μεταρρύθμιση που θα προστατεύσει τα πιο αδύναμα στρώματα της κοινωνίας μας. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε, και ευχαριστούμε ως Προεδρείο για την κατανόηση που δείξατε όσον αφορά την ενδυμασία. 
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Γεώργιος Σούρλας): Κύριε Σκυλλάκο, ο Υπουργός δικαιούται να μιλήσει και προηγείται. Και μάλιστα, ο Υπουργός που είναι αρμόδιος για την πρόταση αυτή… 
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, ζητάω το λόγο επί διαδικαστικού και λόγω του δικαιώματος του τρίτου κόμματος στη Βουλή να εκπροσωπηθεί με τον Κοινοβουλευτικό του Εκπρόσωπο. Μίλησαν οι εισηγητές  των τεσσάρων κομμάτων.
      ΠΡΟΕΔΡΕΥΩΝ (Γεώργιος Σούρλας): Εντάξει. 
      ΑΝΤΩΝΗΣ ΣΚΥΛΛΑΚΟΣ: Μίλησε ο Υπουργός από την πλευρά της Κυβέρνησης, μίλησε ο κ. Παπανδρέου από την πλευρά του ΠΑ.ΣΟ.Κ., μίλησε ο κ. Αλαβάνος από την πλευρά του Συνασπισμού, η κ. Παπαρήγα δεν είναι εδώ και δικαιούμαι να μιλήσω και εγώ. Δεν μπορεί να παρεμβάλλεται ο Υπουργός. Έτσι είναι η δεοντολογία.
      ΠΡΟΕΔΡΕΥΩΝ (Γεώργιος Σούρλας): Θα μιλήσετε. 
      ΑΝΤΩΝΗΣ ΣΚΥΛΛΑΚΟΣ: Γιατί είμαστε παραπίσω εμείς ως Κομμουνιστικό Κόμμα; Δεν το καταλαβαίνω. 
      ΠΡΟΕΔΡΕΥΩΝ (Γεώργιος Σούρλας):  Καθόλου παραπίσω. Είστε στη θέση που σας αρμόζει και δεν γίνεται καμμία διάκριση. Όμως ο Υπουργός και ιδιαίτερα ο αρμόδιος Υπουργός όταν ζητάει το λόγο,  πρέπει να του δώσω το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε, έτσι που το θέτει ο κύριος συνάδελφος, δεν έχω αντίρρηση, ας προηγηθεί. 
      ΠΡΟΕΔΡΕΥΩΝ (Γεώργιος Σούρλας): Εντάξει, αυτό είναι θέμα συνεννόησης μεταξύ σας.
      Ορίστε, κύριε Σκυλλάκο, έχετε το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δικαίωμα της Αντιπολίτευσης είναι η αίτηση για εξεταστική επιτροπή. Δεν τελεί υπό την έγκριση της Κυβέρνησης. 
      ΠΡΟΕΔΡΕΥΩΝ (Γεώργιος Σούρλας): Όχι, δεν είναι θέμα έγκρισης, κύριε Κωνσταντόπουλε. Είναι ο αρμόδιος Υπουργός. Ο Κανονισμός αυτό ορίζει κι αυτό κάνει το Προεδρείο. 
      Για να μη χάνουμε χρόνο, κύριε Σκυλλάκο, παρακαλώ προχωρήστε. 
     ΑΝΤΩΝΗΣ ΣΚΥΛΛΑΚΟΣ: Δεν θέλω να αντιδικήσω με τον κ. Μαγγίνα. Δεν ξεκινάει από εκεί.
     ΠΡΟΕΔΡΕΥΩΝ (Γεώργιος Σούρλας): Μα, δεν πρέπει.
     ΑΝΤΩΝΗΣ ΣΚΥΛΛΑΚΟΣ: Ξεκινάει από την απαίτηση ότι τα κόμματα εκπροσωπήθηκαν με τους εισηγητές, με τους Αρχηγούς και η Κυβέρνηση με τον Υπουργό. Πρέπει να εκπροσωπηθεί και το Κομμουνιστικό Κόμμα Ελλάδας με τη σειρά του.
     ΠΡΟΕΔΡΕΥΩΝ (Γεώργιος Σούρλας): Είναι καλό ότι συνεννοηθήκατε. 
     ΑΝΤΩΝΗΣ ΣΚΥΛΛΑΚΟΣ: Προχωράω, κύριε Πρόεδρε.
     Προέκυψε η υπόθεση των ομολόγων. Πρόκειται ή δεν πρόκειται για σκάνδαλο; Συμφωνούμε όλα τα κόμματα ότι πρόκειται για σκάνδαλο. Άλλο είναι το θέμα πού βρίσκονται οι ευθύνες.
     Η δική μας πεποίθηση απ’ αυτά που είδαμε μέχρι σήμερα, είναι ότι υπάρχουν βαριές πολιτικές ευθύνες. Παραμένουν ορισμένα ερωτηματικά που δεν έχουν απαντηθεί με αποδείξεις. Και τις αποδείξεις μπορεί να τις βρει η δικαιοσύνη, αλλά θα αφορούν τον καταλογισμό των ποινικών ευθυνών. Στα ερωτήματα για τις δύο ημερομηνίες, ότι ένα σωρό ταμεία ξαφνικά αγόρασαν τα ομόλογα, αν έγινε ενημέρωση νωρίτερα από το Υπουργείο κ.λπ., σ’ αυτά δεν έχει μόνο αρμοδιότητα η δικαιοσύνη. Κατά τη δική μας άποψη έχει αρμοδιότητα και η Βουλή.
     Χρειάζεται, λοιπόν, εξεταστική επιτροπή και μόνο για το σκάνδαλο των ομολόγων, για το οποίο δεν έχουμε αμφιβολία ότι υπάρχουν πολιτικές ευθύνες. Θα θέλαμε πιο συγκεκριμένα να απαντηθούν τα ερωτήματα. Αυτή την έννοια έχουν οι εξεταστικές επιτροπές. 
     Θα θέλαμε να υπάρχει εξεταστική επιτροπή για την υπόθεση των ομολόγων και μόνο για την υπόθεση των ομολόγων θα μπορούσαμε. Όμως, δεν μπορούμε να μείνουμε μόνο εκεί. Διότι η υπόθεση των ομολόγων κρίνει εάν υπάρχουν ευθύνες πολιτικές και αν η ανάμειξη των κυβερνητικών παραγόντων είναι πέραν ενός ορίου. Θα αρχίσουμε να μιλάμε για εντιμότητα της κυβερνώσας παράταξης ή όχι. Και αρχίζει το ζήτημα της διαπάλης ανάμεσα στα δύο μεγαλύτερα κόμματα τι γίνονταν στο παρελθόν, τι γίνεται σήμερα. Και παραμένει το ζήτημα τελικά –αυτό μένει στον ελληνικό λαό- η σύγκριση ποιος είναι περισσότερο ή λιγότερο έντιμος από τους εκάστοτε κυβερνώντες.
     Δεν είναι σωστό να περιοριστεί το θέμα μόνο σ’ αυτό. Αυτό μπορεί να εξυπηρετεί ανάγκες προεκλογικές του ΠΑ.ΣΟ.Κ., όπως ανάλογη πολιτική ακολουθούσε η Νέα Δημοκρατία ως Αξιωματική Αντιπολίτευση και κέρδισε τις εκλογές με σημαία τη διαφάνεια. Αυτή είναι η αλήθεια. 
     Όμως, υπάρχουν και άλλα ζητήματα. Το κύριο είναι τι θα γίνει με τα ασφαλιστικά ταμεία και όχι γενικώς με τα ασφαλιστικά ταμεία. Αλλά τις επιπτώσεις, ότι άδειασαν τα ασφαλιστικά ταμεία, τις επικαλούνται και τα δύο μεγαλύτερα κόμματα για να ανατρέψουν ασφαλιστικά και συνταξιοδοτικά δικαιώματα. Όποιος κυβερνήσει μετά τις εκλογές θα ανοίξει το θέμα του ασφαλιστικού και θα έχουμε ανατροπές: Είτε θα αυξηθούν τα όρια είτε θα μειωθούν οι συντάξεις είτε θα αυξηθούν οι εισφορές των εργαζομένων. Αυτό το βλέπουμε σε όλη την Ευρώπη. Αλλιώς γιατί να ανοίξει το θέμα; Γιατί δεν λένε τις προθέσεις τους και τα δύο κόμματα; Δεν έχουν μελέτες; Μπορούν να έρθουν στη Βουλή τα ζητήματα. Εύκολα θα ήταν τα πράγματα.
     Ένα από τα βασικά επιχειρήματα και των δύο κομμάτων είναι πως είναι άδεια τα ταμεία. Δεν ενδιαφέρει τον κόσμο γιατί άδειασαν τα ταμεία; Τον ενδιαφέρει ποιος έκλεψε περισσότερα τώρα ή στο παρελθόν; Τον ενδιαφέρει και αυτό και εμάς μας ενδιαφέρει. Λέμε «ναι» σε διακομματικές επιτροπές έρευνας τέτοιων σκανδάλων. Αλλά εν προκειμένω δεν μπορεί να περιοριστεί το περιεχόμενο της εξεταστικής επιτροπής μόνο σ’ αυτό. 
     Θέλουμε, λοιπόν, να ερευνηθούν όλες οι μεγάλες καμπές που οδήγησαν σε ληστεία των ασφαλιστικών ταμείων. Και οι καμπές αυτές είναι το Χρηματιστήριο, είναι ότι από το 1950 έχουμε χαμηλά επιτόκια σε σχέση με τον πληθωρισμό και είναι όλη η υπόθεση που έχει να κάνει με το πώς λειτουργεί το σύστημα, με την ανασφάλιστη εργασία, με την εισφοροδιαφυγή, την εισφοροκλοπή, τις καθυστερήσεις του δημοσίου να πληρώσει κ.λπ.. Αυτά είναι τα ζητήματα.
     Εμείς καταθέσαμε δική μας πρόταση, επειδή παρακολουθούμε όλο αυτό το διάστημα το τι κάνει το ΠΑ.ΣΟ.Κ., πώς αμύνεται η Νέα Δημοκρατία, πού περιορίζεται το ζήτημα και ζητάμε διευρυμένο περιεχόμενο για όλα τα κλεμμένα.
      Γιατί αρνείται η Νέα Δημοκρατία; Στην πρόταση νόμου που καταθέσαμε στη Βουλή, ο εισηγητής έλεγε, ζητάτε από μας ουσιαστικά με την πρόταση να πληρώσουμε αυτά που χάθηκαν επί ΠΑ.ΣΟ.Κ. ή σε παλιότερες εποχές; Αν αντιστρέψουμε τα πράγματα, το ίδιο θα γίνεται και από την πλευρά του ΠΑ.ΣΟ.Κ. αύριο-μεθαύριο. 
      Υπάρχουν άλλα δύο-τρία ζητήματα. Το ένα ζήτημα είναι: έχει μονιμοποιηθεί πλέον η πρακτική και της σημερινής Κυβέρνησης όπως και της προηγούμενης, να αρνείται τη συγκρότηση εξεταστικών επιτροπών με διάφορες δικαιολογίες. Μια από τις δικαιολογίες είναι ότι επιλήφθηκε η δικαιοσύνη, την απορρίπτουμε. Και αυτή η δικαιολογία που λέει «επιλήφθηκε η δικαιοσύνη», αφορά το συγκεκριμένο σκάνδαλο των ομολόγων. Εάν ήταν στην πρόταση του ΠΑ.ΣΟ.Κ. όλα αυτά, θα ήταν πολύ δύσκολο να πει «επιλήφθηκε η δικαιοσύνη». Επιλήφθηκε από το 1950 και μετά η δικαιοσύνη για την εισφοροδιαφυγή, την εισφοροκλοπή, που το δημόσιο δεν πληρώνει; Ασχολήθηκε η δικαιοσύνη; Ένα θέμα είναι αυτό.
      Δεύτερο θέμα. Ποιος θα αποφασίζει για το αν θα συγκροτηθεί εξεταστική επιτροπή ή δεν θα συγκροτηθεί; Υπάρχουν διαφορετικές ερμηνείες. Μέχρι σήμερα και τα δύο κόμματα όντας πλειοψηφία και από κοινού έλεγαν ότι η κυβερνητική Πλειοψηφία μπορεί να αρνείται ανεξάρτητα αν οι εκατόν είκοσι θέλουν να γίνει εξεταστική επιτροπή. Αυτό ήταν μέχρι σήμερα. Χαίρομαι που ειπώθηκε το διαφορετικό από τον κ. Παπανδρέου, αλλά δεν ξέρω πόση συνέπεια θα υπάρχει στο μέλλον. Διότι αλλιώς τα λέμε όταν είμαστε στην αντιπολίτευση και αλλιώς τα λέμε όταν γινόμαστε κυβέρνηση. Και δεν είμαστε πεισμένοι ότι υπάρχει ειλικρίνεια, διότι πρόσφατα είχαμε δεύτερη συζήτηση επί της Συνταγματικής Αναθεώρησης.
      Εμείς και στην προηγούμενη συζήτηση, τότε που είχε την πρωτοβουλία το ΠΑ.ΣΟ.Κ., βάλαμε αυτό το ζήτημα. Και δεν το βάλαμε μόνο για τις εξεταστικές επιτροπές, το βάλαμε και για μια σειρά άλλες μορφές, για τις οποίες υπάρχει το ενδιαφέρον να εξεταστεί ένα θέμα από την αντιπολίτευση, αλλά τα αφήνουμε όλα στην Πλειοψηφία. Ακόμη και για το δημοψήφισμα, άμα θέλει η Πλειοψηφία. Πού είναι, λοιπόν, η δυνατότητα της Μειοψηφίας να εξεταστούν ορισμένα ζητήματα; 
      Στην τελευταία Συνταγματική Αναθεώρηση ούτε η Νέα Δημοκρατία ούτε το ΠΑ.ΣΟ.Κ. δέχονταν μια τέτοια προσαρμογή του Συντάγματος και παραπέρα του Κανονισμού. Γι’ αυτό είμαστε πολύ επιφυλακτικοί σ’ αυτήν τη δήλωση που έκανε ο Αρχηγός της Αξιωματικής Αντιπολίτευσης. 
      Πού υπάρχουν ευθύνες πέρα από τα ομόλογα; Υπάρχουν σοβαρότατες ευθύνες και θα έχουμε ξανά τέτοια προβλήματα, τα οποία θα βγαίνουν στην επιφάνεια, ίσως όχι με την πρωτοβουλία των κομμάτων είτε της Αντιπολίτευσης είτε των δημοσιογράφων, αλλά, όπως έχουμε διδαχθεί από το ’89 μέχρι σήμερα, τέτοια σκάνδαλα ξεσπούν, όταν ανταγωνιστές, οι οποίοι δεν είναι ικανοποιημένοι, δίνουν τις συγκεκριμένες πληροφορίες και αναδεικνύονται τα σκάνδαλα. Λέγεται και γι’ αυτήν την υπόθεση ότι κάποιοι που δεν αναμείχθηκαν στην υπόθεση, που έμειναν απ΄έξω από το παιχνίδι, έδωσαν τα συγκεκριμένα στοιχεία. 
      Λέω λοιπόν, πού υπάρχουν πολιτικές ευθύνες σε σχέση με τα αποθεματικά; Και είναι ταυτόσημες, ακριβώς ίδιες οι ευθύνες. Πρώτο ζήτημα: Θα επιστραφούν τα κλεμμένα, όσα και αν είναι αυτά ή όχι; Η Νέα Δημοκρατία απαντά «όχι», το ΠΑ.ΣΟ.Κ. απαντά όχι. Δεύτερο θέμα: Θα έχουμε τζόγο; Θα υπάρχουν κίνδυνοι για τα αποθεματικά με το όριο του 23%, που με νομοθετική διάταξη μπορεί να πάει παραπέρα; Το ΠΑ.ΣΟ.Κ. τι λέει γι’ αυτό; Το ΠΑ.ΣΟ.Κ. δεν αρνείται το 23%. Επί ΠΑ.ΣΟ.Κ., δεν απαγορευόταν να «παιχτούν» τα αποθεματικά στα ομόλογα και στα πιθανά δομημένα ομόλογα. Δεν υπήρχε απαγόρευση. Άρα, λοιπόν, υπάρχει συνευθύνη των δύο κομμάτων, που δεν κάνουν συζήτηση καν να επιστραφούν τα κλεμμένα και δεύτερον, επιτρέπουν το τζογάρισμα. Και για το τζογάρισμα, θα ήθελα ακόμη πιο καθαρή θέση από το Συνασπισμό. Έχω ακούσει κανά δυο φορές τον κ. Λεβέντη να βάζει το ζήτημα. 
Διαβάζω,όμως στις εφημερίδες ότι υπάρχει άλλη άποψη  από άλλα στελέχη του Συνασπισμού.  
      Εμείς ξεκινάμε από διαφορετική λογική. Ποια είναι η λογική των δύο μεγαλύτερων κομμάτων; Θέλουμε ανάπτυξη; Θέλουμε. Τι είδους ανάπτυξη; Καπιταλιστική, λένε και τα δύο κόμματα. Στηριζόμαστε στην ανάπτυξη του κεφαλαίου, για να πάρει και ένα κομματάκι -αν μπορέσει- και ο εργαζόμενος από την υπόθεση αυτή της ανάπτυξης. Αφού, λοιπόν, χρειάζονται ζεστό χρήμα οι επιχειρηματίες, οι τράπεζες, οι πάντες, όσοι έχουν σχέση  με επιχείρηση, εύκολο είναι να πέσουν πάνω στα ασφαλιστικά ταμεία. Τα παίρνουν με όλους τους κινδύνους. Και μέσα σ΄ αυτήν τη διαδικασία –που αφορά την Κυβέρνηση, τους επιχειρηματίες, τις χρηματιστηριακές, τις τράπεζες- υπάρχουν και αυτοί που επωφελούνται. Τώρα, αν δεν επωφελούνται για το άτομό τους, αλλά για μια συλλογικότερη δραστηριότητα και για μια ομάδα ανθρώπων που ενδιαφέρονται, αυτό είναι θέμα. Πολλά λέγονται προς διερεύνηση και τώρα και στο παρελθόν, για να μην μπω σε περισσότερες λεπτομέρειες.
      Η δική μας πρόταση είναι καθαρή: εξεταστική επιτροπή, «ναι». Και θα ήμασταν πολύ  πρόθυμοι να ψηφίσουμε την πρόταση του ΠΑ.ΣΟ.Κ., αν  περιελάμβανε και όλη τη ληστεία του παρελθόντος, σε σχέση με τα αποθεματικά. Και να πείτε ότι το ΠΑ.ΣΟ.Κ. δεν ήξερε ποιες είναι οι θέσεις του Κ.Κ.Ε  και του Συνασπισμού; Έχουν κατατεθεί πολύ νωρίτερα από τη δική του πρόταση. Άκουσα  τον κ. Παπαϊωάννου -μετά τη συζήτηση στην Ολομέλεια της πρότασης της Νέας Δημοκρατίας για τι θα γίνει από εδώ και πέρα με τα ομόλογα, με τις μετοχές, με τα αποθεματικά- την περασμένη Τετάρτη να λέει ότι «Δεχόμαστε την πρόταση του Κ.Κ.Ε. και του Συνασπισμού» και δύο μέρες νωρίτερα είχαν καταθέσει την πρόταση, χωρίς να περιλαμβάνουν τίποτε από αυτά. Πού είναι η αξιοπιστία; Αυτά είναι άλλα λόγια να αγαπιόμαστε. Και γιατί διακομματική επιτροπή; Πότε; Σε λίγους μήνες έχουμε εκλογές. Για ποια διακομματική επιτροπή μιλάτε; Όταν δεν θέλεις να ζυμώσεις, δέκα μέρες κοσκινίζεις! Αυτή είναι η υπόθεση. 
      Εμείς είπαμε, όπως είπε και ο εισηγητής μας και επαναλαμβάνουμε: Πρακτικά, δεν μπορεί να διορθωθεί σήμερα, εκτός αν το δεχόταν η Νέα Δημοκρατία. Αλλά είναι απορριπτική η Νέα Δημοκρατία, αποκλείεται να το δεχθεί. Πρέπει, λοιπόν, να κατατεθεί καινούργια πρόταση για εξεταστική  επιτροπή. Ας την ξαναφτιάξει το ΠΑ.ΣΟ.Κ., ώστε να περιλαμβάνει και τις δικές μας θέσεις και είμαστε πρόθυμοι να την ψηφίσουμε. Αλλιώς, θα ψηφίσουμε τη δική μας πρόταση.
      Και μια κουβέντα για το αν μπορεί να υπάρχει τζόγος και ταυτόχρονα διασφάλιση. Αν, δηλαδή, με τους κανόνες που υπήρχαν, εκείνη η επιτροπή που έπαυσε να λειτουργεί -ακόμα κι αν λειτουργούσε το θεσμικό περιεχόμενο επέτρεπε σ΄ εκείνη την επιτροπή να μπορεί να ελέγξει, για να μη φθάσουμε εδώ που φθάσαμε- μπορούσε να ελέγξει πώς διαχειρίζονται τα αποθεματικά τους σε σχέση με τις μετοχές, με το τζογάρισμα γενικότερα. Ούτε εκείνο το θεσμικό πλαίσιο ούτε εκείνη η επιτροπή ούτε οι δύο επιτροπές που συστήθηκαν με   το νομοσχέδιο της Νέας  Δημοκρατίας, που έγινε νόμος του κράτους, εξασφαλίζουν εποπτεία, ώστε να εμποδίσουν την κακοδιαχείριση, τις μίζες και τα όποια προβλήματα δημιουργήθηκαν αυτό το διάστημα. Μας τα είπε ο εκπρόσωπος της Τράπεζας της Ελλάδος. Όποιος καθίσει και διαβάσει το πλαίσιο επί ΠΑ.ΣΟ.Κ., που είναι πολύ γενικό, δεν μπορεί να ελέγξει και να σταματήσει έναν ασφαλιστικό φορέα να ενεργεί όπως θέλει αυτός. Δεν υπάρχει εγγύηση. Η δε πρόταση της Νέας Δημοκρατίας μιλάει μόνο για έλεγχο νομιμότητας, ενώ όσον αφορά  τους κανόνες -δεν τους έχει ανακαλύψει ακόμη η Νέα  Δημοκρατία και η Κυβέρνηση- θα συσταθεί  μία επιτροπή παρά τω Υπουργείω Εργασίας, το οποίο θα εξερευνήσει και θα καθορίσει ποιοι είναι οι κανόνες και οι εγγυήσεις. 
Δεν υπάρχουν εγγυήσεις, μόνο κάποιοι γενικοί κανόνες, οι οποίοι πάλι μπορεί να οδηγήσουν στο ίδιο αποτέλεσμα. 
      Για όλους αυτούς τους λόγους, εμείς λέμε «ναι» στην πρόταση που καταθέσαμε και δεν θα ψηφίσουμε την πρόταση του ΠΑ.ΣΟ.Κ.. Είναι βαριές οι ευθύνες της Κυβέρνησης, που δεν δέχεται την πορεία εξέτασης όλου του ζητήματος.
      ΠΡΟΕΔΡΕΥΩΝ (Γεώργιος Σούρλας): Ο Υπουργός Απασχόλησης και Κοινωνικής Προστασίας κ. Μαγγίνας έχει το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε, κύριοι συνάδελφοι, το θέμα το οποίο συζητούμε σήμερα, απασχολεί την ελληνική κοινωνία και μονοπωλεί το ενδιαφέρον των περισσότερων εφημερίδων και των τηλεοπτικών και ραδιοφωνικών σταθμών για περισσότερο από τρεις μήνες. 
      Η έκταση την οποία πήρε, βρίσκεται -κατά την άποψή μου- σε πλήρη δυσαρμονία με τη σοβαρότητα και την ουσιαστική σημασία, η οποία σκοπίμως του αποδόθηκε. Η ευθύνη γι’ αυτό βρίσκεται στις πτέρυγες της Αντιπολίτευσης, πρωτίστως δε του ΠΑ.ΣΟ.Κ., το οποίο θεώρησε ότι η σχεδόν υστερική προβολή και η αναμάσηση χιλιοειπωμένων και έωλων δήθεν επιχειρημάτων και στοιχείων θα του εξασφάλιζε πολιτική και κομματική απήχηση. 
      Αυτό μάλιστα το πραγματικό κίνητρο του ΠΑ.ΣΟ.Κ. συνοδεύθηκε και από την ψευδαίσθηση ότι με τέτοιου είδους πολιτικά καμώματα ένα μεγάλο κατά άλλα κόμμα, που επί μακρά σειρά ετών διακυβέρνησε τη χώρα, θα κέρδιζε την εμπιστοσύνη των πολιτών και θα θεράπευε την αναξιοπιστία του στα πλαίσια της ελληνικής κοινωνίας.
      Κυρίες και κύριοι συνάδελφοι του ΠΑ.ΣΟ.Κ., δικοί σας Βουλευτές, σημαίνοντες μάλιστα, με νηφαλιότητα σας το έχουν πει «με τα ομόλογα δεν κερδίζονται εκλογές». Γιατί δεν τους ακούτε και επιμένετε; 
      Κυρίες και κύριοι συνάδελφοι του ΠΑ.ΣΟ.Κ., ματαιοπονείτε. Ο ελληνικός λαός γνωρίζει και θυμάται ποιος έχει συγκαλύψει στο παρελθόν παράτυπες και έκνομες ενέργειες, ποιος έχει αποσιωπήσει καταστάσεις και γεγονότα και ποιος έχει επιδοθεί με επιτυχία –ομολογώ- στην παραπληροφόρηση της κοινής γνώμης.
      Εμείς, σ΄ αυτά τα θέματα, δεν είμαστε καλοί. Μας ξεπερνάτε. Και σας βεβαιώνουμε ότι με χαρά σας αναγνωρίζουμε και σας παραχωρούμε τα πρωτεία. Εμείς ούτε ωραιοποιούμε καταστάσεις ούτε συγκαλύπτουμε γεγονότα, αντίθετα τα αποκαλύπτουμε. Απομακρύνουμε υπευθύνους από τις θέσεις που κατέχουν και παραδίδουμε στη δικαιοσύνη οποιοδήποτε θέμα πρέπει να διερευνηθεί.
      Αλλά ας πάρουμε τα πράγματα, κυρίες και κύριοι συνάδελφοι, από την αρχή. Δαιμονοποιήθηκε, με τη φροντίδα πολλών, το σύνθετο ομόλογο ως επενδυτικό προϊόν, ένα προϊόν σχετικά νέο, το οποίο ωστόσο διακινείται σε μεγάλη έκταση στην ευρωπαϊκή και αμερικανική αγορά και μάλιστα ως επενδυτικό προϊόν ασφαλιστικών οργανισμών, ενώ ως κινητή αξία δεν έχει τίποτα το μεμπτό. Έχει ασφαλώς υψηλό ρίσκο, ακριβώς όμως διότι έχει και υψηλή κυμαινόμενη απόδοση. 
      Εάν συνεπώς θέλουμε ως χώρα, που κινούμεθα στα πλαίσια της αγοράς της Ευρώπης και της παγκοσμιοποιημένης οικονομίας, να διατηρούμε τη σοβαρότητά μας, δεν μπορούμε και δεν πρέπει να καταφεύγουμε σε τέτοιες φοβικές και συχνά υστερικές συμπεριφορές. 
      Είναι τελείως άλλης τάξεως θέμα -και δεν έχω καμμία δυσκολία να το συνομολογήσω- τα όσα συνέβησαν μετά την έκδοση και την αναδοχή του συγκεκριμένου ομολόγου. Γνωρίζουμε, όμως, όλοι –και το γνωρίζετε και εσείς πολύ καλά, κύριοι συνάδελφοι του ΠΑ.ΣΟ.Κ., ασχέτως αν προσποιείστε το αντίθετο- ότι το ελληνικό δημόσιο, η ελληνική Κυβέρνηση, δεν μπορεί, δεν έχει εκ των πραγμάτων τη δυνατότητα να παρακολουθήσει την πορεία και την εξέλιξη ενός τέτοιου ομολόγου μετά την έκδοση και την αναδοχή του. 
      Σας είναι, επίσης, γνωστό ότι με πρωτοβουλία τελικά της Κυβέρνησης απεκαλύφθη το όλο θέμα και ότι για πρώτη φορά τις τελευταίες δεκαετίες πραγματοποιήθηκε μία τόσο βαθιά και πολυεπίπεδη έρευνα γύρω από αυτήν την υπόθεση. Δύο εισαγγελείς, ένας εποπτεύων εφέτης ανακριτής με τον αναπληρωτή του, η υπό τον κ. Ζορμπά ανεξάρτητη αρχή, αλλά και η Επιτροπή της Κεφαλαιαγοράς, ερεύνησαν και ερευνούν το θέμα. Πότε άλλοτε, κυρίες και κύριοι συνάδελφοι του ΠΑ.ΣΟ.Κ. και για ποιο θέμα επιχειρήθηκε τέτοια ενδελεχής και προς πάσα κατεύθυνση διερεύνηση; Πείτε μου μία περίπτωση, μόνο μία.
      Σε τι, λοιπόν, συνίστανται οι ευθύνες; Και λυπάμαι, διότι και ο κύριος Αρχηγός της Αξιωματικής Αντιπολίτευσης, εκτός από ευθύνες, μίλησε και για ενοχή. Σε τι συνίστανται οι ευθύνες που αγωνιωδώς, αλλά χωρίς επιτυχία, κατά τρόπο μονότονο και ανιαρό προσπαθείτε εδώ και τόσο καιρό να θεμελιώσετε και να επιρρίψετε στη σημερινή Κυβέρνηση; Αυτό, ασφαλώς, δεν σημαίνει ότι δεν υπάρχουν αλλού αστικές ή ποινικές ευθύνες. Ήδη σήμερα απαγγέλθηκαν κατηγορίες και οι έρευνες συνεχίζονται. Αυτές ακριβώς οι ευθύνες ερευνώνται σε βάθος και να είστε απολύτως βέβαιοι ότι και θα εντοπιστούν και θα αποδοθούν.
      Για εμάς, κυρίες και κύριοι συνάδελφοι, δεν υπάρχουν ούτε φίλοι ούτε συγγενείς ούτε κομματικοί παράγοντες, οι οποίοι θα πρέπει να προστατευθούν. Αυτή η πρακτική ανήκει στο χώρο σας και την έχετε με μεγάλη επιτυχία ασκήσει. Για εμάς, υπάρχουν οι Έλληνες φορολογούμενοι, οι συνταξιούχοι και οι ασφαλισμένοι, που έχουν κάθε δικαίωμα να γνωρίζουν τα πάντα. Απέναντι σ΄ αυτούς, έχουμε αναλάβει την υποχρέωση να διασφαλίσουμε τα δικαιώματά τους και να περιφρουρήσουμε τα συμφέροντα και τα περιουσιακά τους στοιχεία. Είπε ο ίδιος ο Πρωθυπουργός, σε παλαιότερη ομιλία του σ΄ αυτήν την Αίθουσα, ότι «Δεν πρόκειται να χαθεί ούτε 1 ευρώ από τα ασφαλιστικά ταμεία». Και αυτό συνέβη. 
      Κυρίες και κύριοι συνάδελφοι, περιφέρετε το «μύθο» -και πέφτουν στην παγίδα και το Κομμουνιστικό Κόμμα και ο Συνασπισμός- αισθανόμενοι μάλιστα εσείς του ΠΑ.ΣΟ.Κ., ότι καταγάγετε και σπουδαία πολιτική νίκη, σχετικά με το πώς από τις επενδύσεις σε σύνθετα ομόλογα «χάθηκαν λεφτά». 
      Ακούστε, λοιπόν, ορισμένους αριθμούς για τα σύνθετα ομόλογα, που ολοκληρώθηκε η επαναγορά τους: 
      Το Ταμείο Συντάξεων Προσωπικού Εφημερίδων Αθηνών-Θεσσαλονίκης αγόρασε ένα ομόλογο αντί 130.000.000 ευρώ και εισέπραξε από την επαναγορά του 133.100.000 ευρώ. Όφελος 3.100.000. 
      Το Ταμείο Ασφάλισης Ξενοδοχοϋπαλλήλων αγόρασε τρία ομόλογα συνολικής αξίας 156.000.000 ευρώ και εισέπραξε από την επαναγορά τους 168.371.000 ευρώ. Όφελος 12.371.000 ευρώ.
      Τέλος, για το ομόλογο των 280.000.000 ευρώ, το οποίο αγοράστηκε από το Τ.Ε.Α.Δ.Υ. κατά 100.000.000 ευρώ, από το Τ.Ε.Α.Π.Ο.Κ.Α. κατά 80.000.000, από το Τ.Ε.Α.Υ.Φ.Ε. κατά 55.000.000 και από το Τ.Σ.Ε.Υ.Π. κατά 45.000.000, εισπράχθηκαν τελικά 283.100.000 ευρώ. Όφελος 3.100.000 ευρώ.
      Πού είναι, λοιπόν, τα χρήματα που χάθηκαν; Εδώ, είτε σας αρέσει είτε όχι, υπάρχει ένα συνολικό όφελος της τάξεως των 18.000.000 ευρώ και πλέον, που μέσα σε βραχύτατο χρονικό διάστημα απεκόμισαν τα ασφαλιστικά ταμεία.
      Επειδή όμως, κυρίες και κύριοι συνάδελφοι του ΠΑ.ΣΟ.Κ., λυπούμαι, αλλά είστε αδιόρθωτοι και θα συνεχίσετε να μιλάτε για απώλειες και ζημιές, είμαι υποχρεωμένος να αναφερθώ σε ορισμένες ενδεικτικές μόνο περιπτώσεις πράγματι ζημιογόνων για τα ταμεία αγοραπωλησιών και μάλιστα απλών ομολόγων του ελληνικού δημοσίου της περιόδου 2000-2003. Αλλά υπάρχει και κάτι ακόμη, επίσης απαράδεκτο. Σε ορισμένες περιπτώσεις, οι καλοί σας από πολλών ετών συνεργάτες, «ΑΚΡΟΠΟΛΙΣ», «ΠΗΓΑΣΟΣ», «ΑΡΤΙΟΝ» κ.λπ., επιδίδονταν σε αγοραπωλησίες ομολόγων αυθημερόν. Είναι αυτό που οι ειδικοί χαρακτηρίζουν back to back, δηλαδή καθαρός και σκέτος τζόγος. 
      Ακούστε, λοιπόν. Το Τ.Ε.Α.Υ.Φ.Ε., από το Φεβρουάριο μέχρι τον Ιούλιο του 2003, αγόρασε εννέα ομόλογα συνολικής αξίας 89.000.000 ευρώ, με ζημία 899.670 ευρώ. Το Τ.Σ.Ε.Υ.Π., από τον Ιούλιο του 2000 μέχρι το Σεπτέμβριο του 2003, αγόρασε δεκαοκτώ ομόλογα, συνολικής αξίας 186.200.000 ευρώ, με συνολική ζημία, κατά την αγορά και την πώληση, 3.071.000 ευρώ. Το Ταμείο Υγείας Δημοσίων και Κοινοτικών Υπαλλήλων, από τον Αύγουστο του 2003 μέχρι το Μάιο του 2004, αγόρασε δέκα ομόλογα συνολικής αξίας 93.000.000 ευρώ, με ζημία 1.361.000 ευρώ. Και επίσης, το Ταμείο Επικουρικής Ασφάλισης Πρατηριούχων Υγρών Καυσίμων, από τον Ιούλιο του 2001 μέχρι το Μάρτιο του 2003, αγόρασε τέσσερα ομόλογα, αξίας 20.000.000 ευρώ, με συνολική ζημία 213.000 ευρώ.
      Τέλος, σχετικά με τις πολλαπλές ημερήσιες αγοραπωλησίες, επί δώδεκα ομολόγων, διαφόρων ταμείων, από το Μάρτιο του 2002 έως τον Οκτώβριο του 2003 και πάντοτε με την αναδοχή και τη διαχείριση των καλών σας συνεργατών «ΑΚΡΟΠΟΛΙΣ» και «ΠΗΓΑΣΟΣ» χάθηκαν 2.314.000 ευρώ.
      Καταθέτω τους σχετικούς πίνακες στα Πρακτικά και για να τα θυμηθείτε, αλλά και για την καλύτερη ενημέρωσή σας.
      (Στο σημείο αυτό ο Υπουργός Απασχόλησης και Κοινωνικής Προστασίας κ. Βασίλειος Μαγγίνας καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Να φωτογραφηθούν οι σελίδες 143, 144, 145, 146)
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Και βεβαίως, δεν χρειάζεται να αναφερθώ στις απώλειες των ασφαλιστικών ταμείων, κατά την περίοδο 1999-2001, από μετοχές στο Χρηματιστήριο. Τώρα, αυτοί οι περίτεχνοι ισχυρισμοί του αγαπητού συναδέλφου, του κ. Φλωρίδη, δηλαδή «βαριά χαρτιά που ανέμεναν κ.λπ.», δεν πείθουν κανέναν. Οι Έλληνες ξέρουν τι συνέβη τότε.
      Κυρίες και κύριοι συνάδελφοι, είτε σας αρέσει είτε όχι, η εικόνα των επενδυτικών συναλλαγών σε πολλά ασφαλιστικά ταμεία ήταν επί των ημερών των κυβερνήσεων του ΠΑ.ΣΟ.Κ. τραγική. Γνωρίζετε ότι αμέσως μετά τη γνωστοποίηση της πράγματι θλιβερής αυτής υποθέσεως, άλλαξε ο τρόπος επιλογής των διοικήσεων των ταμείων για να υπάρχει περισσότερη διαφάνεια και αναβάθμιση του ρόλου τους. Γνωρίζετε επίσης ότι μόλις προχθές ολοκληρώσαμε τη συζήτηση και τη ψήφιση ενός σύγχρονου και συστηματικού θεσμικού πλαισίου, σύμφωνα με το οποίο από ΄δω και πέρα θα επιχειρείται η επενδυτική δραστηριότητα των ταμείων. Είναι ένα πλαίσιο συγκροτημένο, που υιοθετεί την ευρωπαϊκή πρακτική, προσαρμοσμένο, όμως, στην ελληνική πραγματικότητα. 
      Το θεσμικό αυτό πλαίσιο, κυρίες και κύριοι συνάδελφοι, έρχεται στη θέση δεκαοκτώ νόμων και μακράς σειράς προεδρικών διαταγμάτων, κοινών υπουργικών αποφάσεων και υπουργικών αποφάσεων, που όλα μαζί συνιστούσαν ένα χαώδες νομοθετικό περιβάλλον, που και αυτό –όχι μόνον αυτό, αλλά και αυτό- διευκόλυνε τις παράτυπες και τις ανεξέλεγκτες κινήσεις των επιτηδείων. 
      Λυπούμαι διότι, υπό το βάρος των ευθυνών σας, αντί να επιδείξετε πολιτική ευαισθησία, αλλά και υπευθυνότητα, να επικροτήσετε και να συμβάλλετε σ΄ αυτήν την κυβερνητική πρωτοβουλία, πράξατε το αντίθετο. Με κομπασμό, με υπερφίαλες τοποθετήσεις, και, λυπούμαι, ορισμένοι με περισσή άγνοια, εναντιωθήκατε, ισχυριζόμενοι μάλιστα ότι η έλλειψη κανόνων επενδυτικής συμπεριφοράς των ταμείων καθόλου δεν συνέβαλε στα όσα συνέβησαν. 
      Προ μηνός και πλέον, ο Πρωθυπουργός, σ’ αυτήν την Αίθουσα είχε την γενναιότητα να δηλώσει ότι  «Μας πήρε τρία χρόνια να αντιληφθούμε την ανάγκη αλλαγής και συστηματοποίησης του θεσμικού πλαισίου». Αντίθετα, σχεδόν σύσσωμο το ΠΑ.ΣΟ.Κ. –και λέγω «σχεδόν», διότι υπήρξαν και αξιοπρόσεκτες εξαιρέσεις από το χώρο σας, που απέφυγαν να ασχοληθούν με το θέμα- επί τρεις μήνες τώρα επιδίδετε χωρίς κανένα φραγμό και κανένα όριο σε υπερβολές, σε ανακρίβειες και σε στρεβλώσεις, ελπίζοντας ότι η παραπληροφόρηση της κοινής γνώμης, την οποία επιχειρείτε, θα επηρεάσει τους πολίτες. 
      Φτάσατε στο σημείο να μας επικρίνετε, διότι τα σύνθετα ομόλογα, ως προϊόντα υψηλού κινδύνου, τα περιορίσαμε στο θεσμικό πλαίσιο, στο 2% του ενεργητικού και δεν είχατε τη στοιχειώδη πρόνοια να ρωτήσετε και να μάθετε ότι μέχρι εχθές αυτά τα ομόλογα, όπως και τα απλά του ελληνικού δημοσίου, εκινούντο στο απολύτως ελεύθερο όριο του 77%, γεγονός που και αυτό ασφαλώς συνέβαλε στις γνωστές αρνητικές εξελίξεις.
      Μας επικρίνατε ακόμη για τη ρύθμιση που φέραμε με τον Υπουργό Οικονομίας, για την καταβολή των τόκων ως έκτακτη επιχορήγηση, με σκοπό να ολοκληρωθεί η επαναγορά του ομολόγου των 280.000.000 ευρώ.
      Θα πρέπει να σας θυμίσω, κύριοι συνάδελφοι του ΠΑ.ΣΟ.Κ., ότι προ μηνός περίπου ο Πρόεδρος του κόμματός σας, κ. Παπανδρέου, απευθυνόμενος στην Κυβέρνηση, υποστήριζε: «Η Κυβέρνηση οφείλει να φέρει άμεσα νομοθετική ρύθμιση, με την οποία θα αποκαθιστά την περιουσία των ταμείων, νομοθετική ρύθμιση με την οποία θα αναλαμβάνει και θα αποκαθιστά τις ζημιές που προκλήθηκαν στα ταμεία».
      Σας θυμίζω επίσης ότι, πέραν του ΠΑ.ΣΟ.Κ., όλες οι πτέρυγες υπεστήριζαν την ανάγκη να κλείσει η επαναγορά του ομολόγου των 280.000.000 ευρώ γιατί εάν δεν έκλεινε, λέγατε ότι θα προέκυπτε ζημία 40.000.000 έλεγαν κάποιοι ή 42.000.000 κάποιοι άλλοι. Εκεί υπήρξε μια δυσχέρεια. Ούτε τη συγκαλύψαμε ούτε την αποδεχθήκαμε. Η δυσχέρεια αφορούσε σ΄ αυτά τα 3.000.000 ευρώ που ήταν το μέρος των τόκων για το συγκεκριμένο χρονικό διάστημα που διακρατήθηκε το ομόλογο από τα ταμεία.
      Εγώ θέτω ένα απλό ερώτημα. Πόσα χρήματα θα θέλατε επιτέλους να χαθούν; Πόσα χρήματα θα θέλατε να είναι η βλάβη των ταμείων; Τα 42.000.000 που υποστηρίζατε ή τα 3.000.000 ευρώ, τα οποία –έχει λεχθεί και αυτό πολλές φορές- προκύπτουν από ένα ποσό μεγαλύτερο των 5.000.000 ευρώ, το οποίο είναι το αποτέλεσμα μιας καλής συμφωνίας, η οποία επετεύχθη κατά την αναδοχή του ομολόγου; 
      Αποφασίστε λοιπόν και συμφωνείστε μεταξύ σας. Έπρεπε να μη δώσει η Κυβέρνηση αυτά τα 3.000.000 ευρώ και να μην ολοκληρωθεί η διαδικασία της επαναγοράς, οπότε -κατά τους δικούς σας ισχυρισμούς- θα υπήρχε απώλεια 42.000.000 ευρώ ή να σπεύσει να κάνει αυτό το οποίο έκανε και να δοθεί από το πολύ συγκεκριμένο ποσό, που σας ανέφερα, αυτή η έκτακτη επιχορήγηση των 3.000.000 ευρώ;
Πάντως -και αναφέρεται ρητά αυτό στη διάταξη- το δημόσιο, αλλά και τα ταμεία, επιφυλάσσονται για την άσκηση παντός νομίμου δικαιώματός τους. 
      Κυρίες και κύριοι συνάδελφοι, μ’ αυτούς τους συλλογισμούς, καθόλου δεν ισχυρίζομαι ότι δεν υπάρχουν ευθύνες. Δεν ισχυρίζομαι ότι δεν υπήρξαν παράτυπες ή παράνομες ενέργειες. Αυτές, όμως, σε καμμία περίπτωση δεν αφορούν την Κυβέρνηση. Είναι αυτές που ερευνώνται από τη δικαιοσύνη, που θα εντοπιστούν και θα αποδοθούν. 
      Κυρίες και κύριοι συνάδελφοι, καταθέσατε και συζητούμε σήμερα το αίτημα για τη σύσταση εξεταστικής επιτροπής. Εγώ δεν αισθάνομαι ότι χρειάζεται να σας πω πως με την πράξη σας αυτή επιχειρείτε να βλάψετε το θεσμό της δικαιοσύνης, αφού με πολύ πιο συγκεκριμένες και ευθείες επιθέσεις επιδιώκετε, καιρό τώρα, να μειώσετε το κύρος της, ανεπιτυχώς βέβαια. Θα σας πω, όμως, ότι η σύσταση και η λειτουργία, στην παρούσα φάση, μιας εξεταστικής επιτροπής, δεν έχει τίποτα να προσφέρει, παρά μόνο σύγχυση στην οποία, λυπούμαι να σας πω ότι δεν αποκλείω το ότι μπορεί ίσως και να αποβλέπετε. Διότι μέσα από το «πολιτικό μικρεμπόριο», στο οποίο είναι βέβαιο ότι θα είχατε την ευκαιρία να επιδοθείτε, πιθανότατα ελπίζετε ότι θα συγκαλύπτατε την απαράδεκτη διαχείριση των αποθεματικών των ταμείων επί των ημερών σας. 
      Εμείς, κυρίες και κύριοι συνάδελφοι, έχουμε απόλυτη εμπιστοσύνη στη δικαιοσύνη και στη διενεργούμενη από τις ανακριτές αρχές έρευνα και θα αναμείνουμε τις αποφάσεις της. 
      Κυρίες και κύριοι συνάδελφοι, αυτή η Κυβέρνηση, η Κυβέρνηση Καραμανλή, δεν έχει τίποτα να κρύψει και τίποτα να φοβηθεί. Στόχος μας είναι: Όλα στο φως. Εσείς συγκαλύπτατε. Εμείς αποκαλύπτουμε. Εσείς προστατεύατε φίλους, συγγενείς και κομματικά στελέχη. Θα ήταν χρήσιμο, κυρίες και κύριοι συνάδελφοι του ΠΑ.ΣΟ.Κ., και την πολιτική  σας πράξη και τους πολιτικούς σας λόγους, πάντοτε να τους συνδέετε με το παρελθόν, διότι έχετε παρελθόν, αλλά και διότι οι Έλληνες έχουν μνήμη. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Η κ. Δαμανάκη έχει το λόγο. 
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε. 
      Κύριοι Βουλευτές, ο κύριος Υπουργός Απασχόλησης μόλις τέλειωσε την επερώτησή του προς την Κοινοβουλευτική Ομάδα του ΠΑ.ΣΟ.Κ.. Ξεκίνησε την  ομιλία του, απευθυνόμενος αποκλειστικά στους Βουλευτές του ΠΑ.ΣΟ.Κ., λέγοντας «Κύριοι συνάδελφοι του ΠΑ.ΣΟ.Κ.». Αναφέρθηκε σε μας είκοσι φορές. Ουδεμία στιγμή δεν μίλησε στη Βουλή. Μου κάνει εντύπωση, κύριε Πρόεδρε, που δεν το σημειώσατε. Αναφερόταν συνεχώς στους Βουλευτές του ΠΑ.ΣΟ.Κ., στους οποίους έδινε μαθήματα. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Εσείς καταθέσατε την αίτηση. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ μη διακόπτετε. Η κ. Δαμανάκη δεν σας διέκοψε. 
      ΜΑΡΙΑ ΔΑΜΑΝΑΚΗ: Δεν έχω καμμία αντίρρηση να με διακόψει, αρκεί να κρατάτε το χρόνο. 
      ΠΡΟΕΔΡΕΥΩΝ (Γεώργιος Σούρλας): Με την άδεια του Προεδρείου και εφόσον επιθυμείτε, μπορεί να διακόψει. 
      ΜΑΡΙΑ ΔΑΜΑΝΑΚΗ: Βεβαίως, κύριε Πρόεδρε, αρκεί να κρατάτε το χρόνο μου. 
      Ο κύριος Υπουργός Απασχόλησης αναφέρθηκε αποκλειστικά στο παρελθόν του ΠΑ.ΣΟ.Κ, σ΄ ένα φιλιππικό εναντίον της Αξιωματικής Αντιπολίτευσης. Αυτός είναι ο ρόλος του; Αυτός είναι ο ρόλος των Υπουργών; 
      Θέλω να σας θυμίσω, κύριοι Βουλευτές –και επιτρέψτε μου, γιατί έχω μεγάλη κοινοβουλευτική πείρα- ότι η εξεταστική επιτροπή είναι μέσο κοινοβουλευτικού ελέγχου. Μάλιστα, η πρόταση για εξεταστική επιτροπή είναι από τα ανώτερα μέσα κοινοβουλευτικού ελέγχου, που διαθέτει η αντιπολίτευση. Γι’ αυτό και το ΠΑ.ΣΟ.Κ. τη χειρίστηκε προσεκτικά, με απόλυτη σοβαρότητα και υπευθυνότητα. 
      Παρ’ όλο που το σκάνδαλο των ομολόγων εξελίσσεται εδώ και τρεις μήνες, κοντά τέσσερις, εμείς επιμείναμε να εξαντληθούν όλες οι κοινοβουλευτικές διαδικασίες. Συγκαλέσαμε σχετικές συνεδριάσεις των Διαρκών Επιτροπών και των Κοινωνικών και των Οικονομικών Υποθέσεων. Καλέσαμε όλους τους παράγοντες, για να έρθουν όλα τα στοιχεία στο φως. Και όταν είδαμε ότι η Κυβέρνηση είχε ως μόνο στόχο τη συγκάλυψη, τότε καταθέσαμε την πρόταση για εξεταστική επιτροπή, η οποία συζητείται σήμερα. 
      Πώς απαντά η Κυβέρνηση; Ο κύριος Υπουργός Οικονομίας, ο κ. Αλογοσκούφης, επιδόθηκε σ΄ ένα ρεσιτάλ έπαρσης και αλαζονείας. Αφού μας είπε περίπου ότι είμαστε υβριστές και ότι δεν θα μας ακολουθήσει στον κατήφορο των ύβρεων, εμάς τους εκφραστές του χθες, χρησιμοποίησε εκφράσεις όπως: «φορείς πολιτικής κακοήθειας». Αυτό είναι το νέο ήθος του κ. Αλογοσκούφη. «Πάσχετε από παραισθήσεις», για το ΠΑ.ΣΟ.Κ.. Αυτό είναι το ύφος του κ. Αλογοσκούφη. 
      Ο κ. Μαγγίνας; Είπε: «Υστερική αντιμετώπιση του ζητήματος και προβολή από τα μέσα επικοινωνίας με προτροπή του ΠΑ.ΣΟ.Κ.», το οποίο έχει τη δύναμη να ελέγχει τα μέσα επικοινωνίας, κύριε Υπουργέ; Πολύ φοβούμαι ότι απευθύνεστε σε μια κοινωνία, που δεν έχει καμμία σχέση με την ελληνική. Αυτό είναι το νέο ήθος; Ποιο είναι το νέο ήθος της Νέας Δημοκρατίας; Το να αναφέρεστε γενικά στο παρελθόν του ΠΑ.ΣΟ.Κ. με διάφορους δηλητηριώδεις υπαινιγμούς για το Χρηματιστήριο; Το να λέτε ότι οι Βουλευτές του ΠΑ.ΣΟ.Κ., κύριε Μαγγίνα, προσποιούνται ότι ζητούν διαλεύκανση της υπόθεσης, ενώ ξέρουν την αλήθεια; 
      Κύριοι Υπουργοί και κύριοι Βουλευτές, εγώ είμαι εδώ απέναντι και σας κοιτώ. Δεν προσποιούμαι τίποτα και με προσβάλλει ο κύριος Υπουργός, όταν λέει ότι προσποιείται το ΠΑ.ΣΟ.Κ., με προσβάλλει και προσωπικά και καλώ τους Υπουργούς, επιτέλους, να δώσουν εξηγήσεις για όσα και οι ίδιοι ομολογούν -έστω με κομψό τρόπο- ότι συνέβησαν. Διότι και ο κ. Μαγγίνας είπε ότι έγιναν διάφορες παρατυπίες ή παρανομίες. Είπε και για κάτι δυσχέρειες. Και ο κύριος Υπουργός Οικονομίας έχει μιλήσει για ανίδεες διοικήσεις και για διάφορους άπληστους χρηματιστές. Μέσα σε όλο αυτό το πάζλ, δεν μπαίνει πουθενά η Κυβέρνηση; 
      Και, εν πάση περιπτώσει, στην ιστορία με το Χρηματιστήριο, με προσβάλλει να θεωρείται όλο το ΠΑ.ΣΟ.Κ., στο οποίο ανήκω εγώ σήμερα, υπεύθυνο. Έχετε κάτι; Να το καταθέσετε και να κάνουμε εξεταστική επιτροπή αμέσως. Είστε τρία χρόνια Κυβέρνηση, δεν κάνατε απολύτως τίποτε, γιατί δεν έχετε  κανένα στοιχείο και καμμία ουσιαστική κατηγορία, εκτός από την προσπάθεια -δεν θέλω να τη χαρακτηρίσω- να σπιλώνετε μια ολόκληρη παράταξη. Κάποια στιγμή πρέπει να μπει μια τελεία σ΄ αυτήν την υπόθεση, πολύ περισσότερο που το ΠΑ.ΣΟ.Κ. είπε πολύ ανοιχτά και καθαρά ότι δέχεται οποιαδήποτε συζήτηση, δέχεται επέκταση της εξεταστικής επιτροπής σε οποιαδήποτε χρονική ημερομηνία θέλετε, δέχεται επέκταση του περιεχομένου της, όπως θέλει και οποιοδήποτε κόμμα της Αντιπολίτευσης. Να τελειώνει, όμως, αυτή η ιστορία με τους υπαινιγμούς. Δεν μπορούμε να κάνουμε πολιτική με υπαινιγμούς. 
      Ο κύριος Υπουργός Οικονομίας μας παρουσίασε έναν παράδεισο, στον οποίο ζούμε και δεν το έχουμε καταλάβει. Μας είπε ότι αυτές οι πρωτοφανείς επενδύσεις μειώνουν την ανεργία. Υπάρχουν συγκεκριμένα στοιχεία. Δημοσιεύτηκαν χθες τα στοιχεία του Ι.Ο.Δ.Ε., αντικειμενικά στοιχεία, πιστεύω να το αναγνωρίζετε, τα οποία δείχνουν ότι μέσα σ’ ένα χρόνο, αυτές οι περίφημες ξένες επενδύσεις που επικαλείται ο κ. Αλογοσκούφης, πόσες θέσεις εργασίας νομίζετε ότι δημιούργησαν; Δύο χιλιάδες εξακόσιες. Ξέρετε γιατί; Γιατί κατά βάση αφορούν εξαγορές εταιρειών εισηγμένων στο Χρηματιστήριο. Αυτές είναι οι επενδύσεις, για τις οποίες επαίρεστε. 
      Όσο για την περίφημη μείωση της ανεργίας, ο κ. Μαγγίνας ειδικά πρέπει να τα ξέρει καλά. Περιμένω ακόμα να μας καταθέσει τα στοιχεία για τα «STAGE» στο δημόσιο τομέα, όπου δημιουργείται μια νέα γενιά ανασφάλιστων συμβασιούχων και όπου αποφασίσατε να ανανεώσετε τις δωδεκάμηνες συμβάσεις, ενώ αυτό απαγορεύεται ρητώς -και το ξέρετε- από τη χρηματοδότηση της Ευρωπαϊκής Ένωσης, κλείνοντας το μάτι σε όλους αυτούς για το ότι θα τους μονιμοποιήσετε μετά τις εκλογές. Νομίζω πως το ξέρουν ήδη από το πώς μονιμοποιήσατε τους συμβασιούχους και πριν. 
      Μας είπε ο κ. Αλογοσκούφης για τα μέτρα του ενάντια στη φτώχεια. Πολύ ενδιαφέρον να θυμάται ο κ. Αλογοσκούφης τους φτωχούς. 
Αλλά δεν μας είπε τι ακριβώς έδωσε. Διότι εδώ συμβαίνει το εξής: Για τους συνταξιούχους, για τους άνεργους, γι’ αυτούς που παίρνουν το Ε.Κ.Α.Σ., όλα δίνονται επί πιστώσει και όχι τοις μετρητοίς. Δίνετε ένα ελάχιστο μέρος των υποσχέσεων της Κυβέρνησης τοις μετρητοίς και τα άλλα παραπέμπονται μετά το 2008 επί πιστώσει. ‘Όμως, τοις μετρητοίς δίνονται άλλα. Οι προμήθειες για τα δομημένα ομόλογα δόθηκαν τοις μετρητοίς, αμέσως, με τις βαλίτσες. Οι αμοιβές του κ. Βουρλούμη και του Προέδρου της Δ.Ε.Η. αυξήθηκαν κατά 100.000 και κατά 200.000 ευρώ το χρόνο τοις μετρητοίς. Οι συνταξιούχοι, όμως, θα τις πάρουν επί πιστώσει μετά το 2008. 
      Αυτό μου θυμίζει τη γνωστή πινακίδα που υπήρχε στα παλιά παντοπωλεία, «ο πωλών τοις μετρητοίς και ο πωλών επί πιστώσει». Τοις μετρητοίς στους λίγους και επί πιστώσει στους άλλους, λες και οι εκλογές θα είναι η κολυμβήθρα του Σιλωάμ, που θα τα ξεπλύνει όλα. Έχει αποδειχθεί ότι υπήρξε λεηλασία των ασφαλιστικών ταμείων και μάλιστα οργανωμένη λεηλασία. Κύριε Υπουργέ, καταθέσατε διάφορους καταλόγους για την περίοδο του ΠΑ.ΣΟ.Κ.. Δεν μας είπατε, σε κανένα από εμάς, ότι μιλάμε για είκοσι τέσσερα ταμεία. Τι κάνει το Υπουργείο σας γι’ αυτά τα είκοσι τέσσερα ταμεία; Δεν μιλάμε για ένα, δύο και τρία ομόλογα. Μιλάμε για εννέα τουλάχιστον ομόλογα και για είκοσι τέσσερα ταμεία. Τι θα γίνει μ΄ αυτά τα είκοσι τέσσερα ταμεία, που αφορούν εν τέλει όλους τους συνταξιούχους της χώρας; 
      Άκουσα τον κ. Αλογοσκούφη, ο οποίος είπε ότι όλα τα ομόλογα περίπου το ίδιο είναι. Μα, όλα τα ομόλογα είναι το ίδιο; Δεν υπάρχει διαφορά ανάμεσα στα ομόλογα σταθερού επιτοκίου και στα λεγόμενα δομημένα, τα επικίνδυνα, όπως τα χαρακτήρισε ο ίδιος, ομόλογα; Εάν δεν υπάρχει, γιατί στο νόμο που φέρατε, προβλέπεται ειδική κατηγορία γι’ αυτά τα δομημένα ομόλογα; Και υπάρχει μεγαλύτερη απόδειξη ομολογίας ενοχής από το ότι φέρνετε νόμο, για να οριοθετήσετε ειδικά αυτήν την κατηγορία; Αν τα είχατε κάνει, αυτά όταν εκδώσατε από το Υπουργείο Εθνικής Οικονομίας τα περίφημα δομημένα ομόλογα, θα είχαν πάθει τη ζημιά τα ταμεία; Γι’ αυτά δεν υπάρχουν πολιτικές ευθύνες; 
      ‘Οσον αφορά τα διάφορα παραμύθια, ότι αποκαλύψατε το σκάνδαλο, να είμαστε σαφείς. Η Επιτροπή Κεφαλαιαγοράς ξεκίνησε την υπόθεση, εκτός και αν τη θεωρείτε κυβερνητικό όργανο, όπως έλεγε ο προκάτοχός σας, ο κ. Τσιτουρίδης. Μας το είχε πει αυτό στην επιτροπή, δηλαδή ότι ο κυβερνητικός φορέας, η Επιτροπή Κεφαλαιαγοράς, αποκάλυψε την υπόθεση. Η Επιτροπή Κεφαλαιαγοράς άρχισε την ιστορία, επειδή υπήρξε καταγγελία από ανταγωνιστή. Αυτό είναι γνωστό τοις πάσι. 
      ‘Ακουσα και το άλλο από τον κ. Αλογοσκούφη. Αφού μας έδωσε ένα μάθημα για το πώς σέβεται η Νέα Δημοκρατία τη δικαιοσύνη –μάλιστα χειροκροτήθηκε από τους συναδέλφους της Νέας Δημοκρατίας- είπε ότι εμείς στείλαμε την υπόθεση στη δικαιοσύνη. Δηλαδή, η δικαιοσύνη χρειαζόταν την προτροπή της Κυβέρνησης για να ενεργήσει; Θεωρείτε τη δικαιοσύνη ανίκανη και στείλατε την υπόθεση; Τι εννοείτε ακριβώς; Η δικαιοσύνη δεν ενήργησε αυτεπαγγέλτως, όπως όλοι εμείς μάθαμε από τις εφημερίδες; Εσείς στείλατε την ιστορία στη δικαιοσύνη; 
      (Θόρυβος από την πτέρυγα της Νέας Δημοκρατίας)
      Στην πράξη, δείχνετε πως σέβεστε το θεσμό. 
      Κύριε Πρόεδρε, το μόνο επιχείρημα της Κυβέρνησης απέναντι στην πρόταση για σύσταση εξεταστικής επιτροπής, είναι ότι διενεργούνται αυτήν τη στιγμή παράλληλες έρευνες, οι οποίες θα βλαφθούν, θα παρεμποδιστούν -δεν έχω καταλάβει ακριβώς- από τη λειτουργία μιας εξεταστικής επιτροπής. Αντιλαμβανόμαστε όλοι ότι αυτό δεν είναι επιχείρημα. Είναι απλώς άλλο ένα βότσαλο στο πάζλ της συγκάλυψης, που επιχειρεί η Κυβέρνηση. Από την αρχή, η μόνη σας φροντίδα ήταν η συγκάλυψη.
      ‘Ακουσα τον κ. Αλογοσκούφη να λέει πολλά για τις συμβάσεις που έχουν δοθεί ή δεν έχουν δοθεί στο «BLOOMBERG» και για άλλες ιστορίες. Εάν πράγματι δεν είχατε τίποτα να φοβηθείτε, γιατί δεν τις δίνατε από την πρώτη ημέρα; Γιατί έπρεπε να περάσουν τρεις μήνες; Γιατί το παίζατε καθυστέρηση τόσο καιρό; 
      Κύριε Πρόεδρε, η Κυβέρνηση έχει ήδη ομολογήσει την ενοχή της. Εάν δεν ήταν ένοχη, θα είχε ήδη δώσει όλα τα στοιχεία. 
Θα είχε καταγγείλει από την αρχή την «J.P. MORGAN», το «συνεταιράκι» και θα είχε οδηγηθεί σε άλλους δρόμους. Δεν αντέχει το βάρος της αποκάλυψης. Αυτή είναι η ιστορία. Η σημερινή της προσπάθεια είναι μία ακόμα επιχείρηση για να κερδηθεί πολύτιμος χρόνος μέχρι τις εκλογές, μήπως και ξεχαστεί το θέμα. Δεν θα ξεχαστεί, όμως, το θέμα. Τα ομόλογα δεν θα πάνε διακοπές, θα είναι εδώ το Σεπτέμβρη και θα σας περιμένουν.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Δαμανάκη.
      Το λόγο έχει ο κ. Μαρκόπουλος.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε.
      Η προηγούμενη συνάδελφος, από το κόμμα της Αξιωματικής Αντιπολίτευσης, μας εμφάνισε εδώ, σ’ αυτήν τη συζήτηση, μία περισσή ευαισθησία. Είναι δυνατόν, κυρία Δαμανάκη, κύριοι συνάδελφοι του ΠΑ.ΣΟ.Κ., κυρίες και κύριοι συνάδελφοι της ελληνικής Βουλής, να κατηγορείται ο Υπουργός της Κυβέρνησης γιατί απευθύνεται σε σας; 
      Εσείς δεν καταθέσατε την πρόταση; Εσείς δεν έχετε ένα ολόκληρο κείμενο, μέσα από το οποίο προσπαθείτε να εξηγήσετε τους λόγους για τους οποίους ζητάτε μία εξεταστική επιτροπή; Εσείς δεν έχετε βάλει τα ερωτήματα; Εσείς δεν έχετε απευθύνει όλο αυτό το τρίμηνο –εκατόν δέκα εννέα ημέρες- φοβερές κατηγορίες για την Κυβέρνηση της Νέας Δημοκρατίας και για την Κοινοβουλευτική της Ομάδα; Εσείς δεν χρησιμοποιείτε τις εκφράσεις «συμμορία», «καμόρα», «Σικελοί»; Ο Αρχηγός σας σήμερα δεν μας είπε ότι είμαστε συνεταιράκια με την J.P. MORGAN» και τώρα διαμαρτύρεστε για το γεγονός ότι σας απευθύνουμε το λόγο, ότι σας ζητούμε το λόγο, ότι σας ζητάμε να απολογηθείτε για το παρελθόν; 
      Μα, ποιο είναι το περιεχόμενο της σημερινής συζήτησης; Είναι η ιστορία των ομολόγων μέσα στο νομοθετικό πλαίσιο της λειτουργίας των ασφαλιστικών ταμείων. Είναι οι προμήθειες. 
      Κάνω, λοιπόν, την εξής ευθεία ερώτηση: Υπήρχε, κυρίες και κύριοι συνάδελφοι, στο νομοθετικό πλαίσιο, η θέσπιση συγκεκριμένου ορίου προμηθειών; Σας παρακαλώ, να μου το απαντήσετε. Υπήρχε στο ν.2992 κάποιο θεσμικό πλαίσιο, το οποίο μας έδινε τη δυνατότητα να σταματήσουμε τα διοικητικά συμβούλια από το να αγοράζουν ομόλογα; 
      Δεν υπήρχε κανένα θεσμικό πλαίσιο, κύριοι συνάδελφοι, γιατί το είχατε βγάλει εσείς, η δική σας κυβέρνηση. Και όχι μόνο το είχατε βγάλει από την Επιτροπή της Τράπεζας, η οποία υποτίθεται ότι παρακολουθούσε τα ταμεία, αλλά είχατε αφαιρέσει με έντεχνο τρόπο και τη γνωμοδοτική επιτροπή από τον αντίστοιχο Υπουργό Απασχόλησης και του είχατε δώσει και όλες τις δικαιοδοσίες για να αλλάξει το θεσμικό πλαίσιο.
      Σ’ αυτό, λοιπόν, το νομικό καθεστώς δημιουργήθηκε αυτή η ιστορία, μια ιστορία για την οποία κανείς δεν είναι υπερήφανος, αλλά δεν μπορείτε να ψέγετε την ελληνική Κυβέρνηση ότι οργάνωσε, συγκαλύπτει και, εν πάση περιπτώσει, δεν θέλει να διαφανεί αυτή η ιστορία. 
      Θα είμαι σαφής. Μετά από εκατόν δέκα εννέα ημέρες συζητήσεων επιτέλους αποφασίσατε, μετά από πολιτικές απειλές και έριδες, να καταθέσετε την πρόταση για την εξεταστική επιτροπή. Δεν μας απαντήσατε βέβαια γιατί το σκεφτόσασταν εκατόν δέκα εννέα ημέρες.
      Θα σας απαντήσω εγώ γιατί πιστεύω ότι το καταθέσατε τώρα. Γιατί το συγκεκριμένο ερώτημα, το οποίο θεωρώ ότι βρίσκεται στα χείλη και του ελληνικού λαού και μέσα σ’ αυτήν την Αίθουσα, δεν είναι μόνο το περιεχόμενο της συγκεκριμένης πρότασης, αλλά το ποιοι ερωτούν, γιατί ερωτούν και προτείνουν τώρα, τι επιδιώκουν και γιατί το κάνουν τώρα. 
      Ποιοι ερωτούν, λοιπόν; Ερωτούν οι εκλεκτοί συνάδελφοι της Αξιωματικής Αντιπολίτευσης, οι οποίοι  όλα τα χρόνια που κυβερνούσαν, παρά το γεγονός ότι η σημερινή Κυβέρνηση της Νέας Δημοκρατίας –τότε αξιωματική αντιπολίτευση- είχε κάνει πολλές προτάσεις για εξεταστικές επιτροπές, τις είχαν απορρίψει. 
      Επίσης, είχε εμφανίσει και είχε αναδείξει πάρα πολλά ζητήματα του παρελθόντος, τα οποία είχαν την οσμή και τις αποχρώσεις του σκανδάλου, όπως το Χρηματιστήριο, η «Δ.Ε.Κ.Α.», που είναι ξανά στα δικαστήρια, η «ΠΡΟΜΕΤ», η Αγροτική, η Ελληνική Ακτοπλοΐα που μίσθωνε πλοία σε απίθανα υψηλές τιμές και μετά φαλίρισε, το σκάνδαλο του Καζίνο του Φλοίσβου, τα δημόσια έργα με τον τρόπο που μοιράζονταν, το Κτηματολόγιο το οποίο καλούμαστε σήμερα να πληρώσουμε για να το αποκτήσουμε εκ των υστέρων, ενώ θα έπρεπε να το έχουμε εκ των προτέρων.
      Σας ερωτώ, κύριοι συνάδελφοι, πού ήσασταν τότε; Δημόσιο χρήμα δεν ήταν; Δεν το πληρώνουμε όλοι από την τσέπη μας, όλοι οι πολίτες ό,τι και αν ψηφίζουν; Γιατί τότε δεν είχατε ευαισθησίες και ξαφνικά τώρα, διαρρηγνύετε επί τρεις μήνες τα ιμάτιά σας;
      Και γιατί διαρρηγνύετε τα ιμάτιά σας; Διαρρηγνύετε τα ιμάτιά σας για μια ιστορία, η οποία διαμορφώθηκε, στήθηκε και υλοποιήθηκε από εξωπολιτικούς παράγοντες, σ’ ένα νομικό καθεστώς, που εσείς καλλιτεχνικά είχατε στήσει. Και δεν σας κατηγορούμε ότι το κάνετε επίτηδες, αλλά έτσι είναι η πραγματικότητα και πρέπει την πραγματικότητα να τη βλέπουμε κατάματα. 
      Μας μιλάτε για προμήθειες. Μας μιλάτε για off shore εταιρείες. Να μιλήσουμε για την τιτλοποίηση του Γ΄ Κοινοτικού Πλαισίου και την off shore εταιρεία «ΑΤΛΑΣ»; Να μιλήσουμε για το «ΑΙΟΛΟΣ»; Ξέρετε, κυρίες και κύριοι συνάδελφοι, τι πληρώνει αυτή η Κυβέρνηση, αυτή η Παράταξη; Τη μεγαλοψυχία της, το γεγονός δηλαδή ότι δεν θέλησε να μετατρέψει αυτή την Αίθουσα σ’ ένα διαρκές δικαστήριο, το γεγονός δηλαδή ότι αυτή η Κυβέρνηση και αυτή η Παράταξη της Νέας Δημοκρατίας θέλησε να κυβερνήσει με θετικό πρόσημο, με θετικά μέτρα. Γιατί, θα σας πω κάτι. Κανείς δεν φθάνει στην κορυφή, στο τέρμα ενός δρόμου τρέχοντας με την όπισθεν. Κανείς δεν φθάνει στην κορυφή της πολιτικής με άρνηση. Κι εσείς διακατέχεστε, μέσα σ’ αυτή την Αίθουσα κι έξω από αυτή την Αίθουσα, από μία μόνιμη άρνηση. 
      Στο συγκεκριμένο θέμα, άρνηση πρώτη: Αρνείστε τις ευθύνες σας για το νομικό καθεστώς, μέσα από το οποίο γεννήθηκε η ιστορία. 
      Άρνηση δεύτερη: Αρνείστε να βρείτε τον εαυτό σας μέσα στο συγκεκριμένο καθεστώς. «ΑΚΡΟΠΟΛΙΣ ΑΧΕΠΕΥ»: Αλώνιζε επί των ημερών σας. Είχε μάθει το σκηνικό και το σπούδαζε. Και ξέρετε ποιο είναι το πρόβλημα σήμερα; Είναι το ότι η διαφθορά, η οποία υπάρχει στην κοινωνία και είναι απλωμένη και στα κόμματα -γιατί αποτελούμαστε από ανθρώπους της ελληνικής κοινωνίας- αυτή η διαφθορά, η οποία είχε βρει το δρόμο της στις προηγούμενες καταστάσεις, ψάχνει τώρα να τον βρει και στην εδώ κατάσταση. Και εσείς δεν βλέπετε τον εαυτό σας σ’ αυτή την ιστορία μέσα. Θέλετε να μας πείτε ότι η «ΑΚΡΟΠΟΛΙΣ Χρηματιστηριακή» έγινε τώρα στρίγγλα και στο παρελθόν ήταν αρνάκι. Δεν γίνονται αυτά, κυρίες και κύριοι συνάδελφοι. Δεν μπορείτε να πείσετε ούτε τον εαυτό σας ούτε τους οπαδούς σας. 
      Άρνηση τρίτη: Πριν από μία εβδομάδα μόνο τελειώσαμε το θεσμικό πλαίσιο, την πρόταση της Ελληνικής Κυβέρνησης για την αξιοποίηση της κινητής και της ακίνητης περιουσίας. Εντάξει, δεν το ψηφίσατε. Είναι μέσα στα πλαίσια της αντιπολιτευτικής τακτικής. Πείτε μου σας παρακαλώ μια θετική πρόταση, την οποία υποβάλατε. Αποδείξτε σ’ εμάς και στον ελληνικό λαό ότι τέλος πάντων διατηρείτε ακόμη γόνιμο εσωτερικό διάλογο, έχετε δυνατότητες αυτοκριτικής, παράγετε καινούργιες ιδέες και έχετε να μας προτείνετε κάτι. Δεν μας προτείνατε τίποτα. Δεν μας προτείνατε απολύτως τίποτα! 
      Κι εμείς τι θεσπίσαμε; Θεσπίσαμε τα αυτονόητα. Θεσπίσαμε δηλαδή, το να έχουν τα ασφαλιστικά ταμεία βιβλία επενδυτικών αποφάσεων. Δεν υπήρχαν στο παρελθόν. Αν ψάξουμε να βρούμε τι έγινε, όπως μάθαμε ότι σήμερα το δικαστήριο απηύθυνε κατηγορίες ψάχνοντας την ιστορία από το 2002 και μετά, πολύ φοβάμαι ότι δεν θα βρουν τις επενδυτικές αποφάσεις. Προτείναμε συμβούλους επενδύσεων και συμβούλους διαχείρισης, οι οποίοι να είναι επιβεβαιωμένοι από την Τράπεζα της Ελλάδος. Ψηφίσαμε και στηρίξαμε και προτείναμε για να μην μπορούν τα ασφαλιστικά ταμεία να επενδύουν σε ομόλογα άλλων τραπεζών παρά μόνο του Ελληνικού Δημοσίου. Και αυτό το καταψηφίσατε. Σκεφθείτε τι καταψηφίσατε. Ψηφίσαμε και προτείναμε σύγχρονα προϊόντα της Ευρωζώνης, όπως κάνει ολόκληρη η Ευρωπαϊκή Ένωση. Και αυτό το καταψηφίσατε.
      Και, σε τελική ανάλυση, ψηφίσαμε την Επιτροπή Επενδύσεων και γνωμοδοτική επιτροπή δίπλα στον Υπουργό, με τη συμμετοχή των κοινωνικών εταίρων. Και αυτό το καταψηφίσατε. Τι στηρίζετε; Ποια είναι η πρόταση με την οποία μπορείτε να βγείτε θετικά στον ελληνικό λαό; Διότι, νομίζω ότι διερωτάται  ο καθένας εδώ.  Εντάξει, υπάρχει ένα πρόβλημα στα ασφαλιστικά ταμεία, υπάρχει ένα ασαφές καθεστώς μέσα από το οποίο δημιουργήθηκε μία ιστορία για την οποία υπάρχουν υπεύθυνοι και θα καταδικαστούν -αυτό είναι βέβαιο- όταν φανούν από τη Δικαιοσύνη οι ευθύνες τους. Αλλά τέτοια φτώχεια πολιτικής; Σε τελική ανάλυση, κυρίες και κύριοι συνάδελφοι, δεν έχουμε μόνο να αντιμετωπίσουμε τη φτώχεια, όπου υπάρχει στον ελληνικό λαό, με τη θέσπιση της κατώτερης  σύνταξης. Έχουμε να αντιμετωπίσουμε και την πολιτική φτώχεια  εδώ μέσα! 
      Τελευταίο ερώτημα: Γιατί κατετέθη τώρα αυτή η πρόταση για την εξεταστική επιτροπή; Μα, είναι προφανές το γιατί. Γιατί τώρα καταλάβατε ότι, βγαίνοντας από την επιτήρηση, τους μόχθους, το ζόρι που τράβηξε ο ελληνικός λαός, θα το αποδώσουμε πίσω στις κοινωνικές τάξεις στις οποίες το οφείλουμε. Αυτό που οφείλατε εσείς και το οποίο εμείς θα κατορθώσουμε μετά το νοικοκύρεμα. 
      Και θέλετε να θολώσετε αυτήν την εικόνα, θέλετε να πάρετε ένα ηθικό πλεονέκτημα από το ηθικό μειονέκτημα, το οποίο είχατε, θέλετε να διαμορφώσετε μια εικόνα ανασφάλειας στον ελληνικό λαό, γιατί απλούστατα δεν έχετε πρόταση.
      Μέσα λοιπόν σ’ αυτό το σκηνικό και σ’ αυτήν την προσπάθεια διχασμού, τελικά, την οποία προσπαθείτε να εισαγάγετε, εμείς έχουμε να σας πούμε το εξής:
      Δεν πρόκειται να ψηφίσουμε και δεν θα στηρίξουμε αυτή την πρόταση για την εξεταστική επιτροπή, γιατί σε τελική ανάλυση έχουμε ένα ερώτημα το οποίο έχει μείνει αναπάντητο: Τι παραπάνω θα κάνει από την ανεξάρτητη δικαιοσύνη, την οποία δεν χάνετε ούτε μέρα από να την κατηγορείτε, όταν δεν σας βολεύουν οι αποφάσεις της, τον πυλώνα της δημοκρατίας τον οποίο τον έχετε κάνει λάστιχο, αναλόγως το πώς σας βολεύει; 
      Γιατί τώρα λοιπόν καταθέσατε αυτή την πρόταση; Γιατί τώρα ξεκίνησε η δίκη της «Δ.Ε.Κ.Α.», η οποία θα αναδείξει και τις δικές σας ευθύνες, γιατί τώρα που βαδίζουμε προς την εκλογική αναμέτρηση αργά, πλην όμως σταθερά, είδατε το τυράκι για να μας κάνετε αντιπολίτευση, αλλά δεν είδατε τη φάκα. Μέσα στη φάκα είσαστε εσείς και αυτό θα το αναδείξουμε και θα το αναδεικνύουμε καθημερινά. Γιατί σ’ αυτόν τον τόπο και σ’ αυτή την Αίθουσα πρέπει να λέμε αλήθειες. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαρκόπουλο.
      Ο κ. Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρίες και κύριοι συνάδελφοι, είμαι πολλά χρόνια στην Εθνική Αντιπροσωπεία, υπηρέτησα και θα υπηρετώ όσο είμαι εδώ πάντα την αλήθεια. Και ξεκινώ με την αλήθεια. 
      Η περιουσία των ασφαλιστικών ταμείων, κύριοι συνάδελφοι, το 1981 ήταν το 5% του Α.Ε.Π. Η περιουσία των ασφαλιστικών ταμείων σήμερα, κύριοι συνάδελφοι, είναι το 17% του Α.Ε.Π. Το 1993 η περιουσία των ασφαλιστικών ταμείων ήταν 3.000.000.000 ευρώ. Σήμερα είναι 30.000.000.000 ευρώ, με βάση τη νομοθεσία και τις πρακτικές του ΠΑ.ΣΟ.Κ.. Αυτό είναι το συνολικό αποτέλεσμα και αυτό σηματοδοτεί το ποιος είναι ο νοικοκύρης σ’ αυτό το πολιτικό σύστημα που υπηρετούμε.
      Σήμερα τι βιώνουμε; Βιώνουμε ένα σχέδιο καταλήστευσης της περιουσίας των ασφαλιστικών ταμείων. Έχει αφετηρία. Και έχει αφετηρία τη μεγάλη σκέψη του κ. Αλογοσκούφη που λέει ότι τα δομημένα ομόλογα ήσαν επωφελή για το ελληνικό δημόσιο. 
      Δεν ήσαν όμως επωφελή, ήσαν επιβλαβή για τα ασφαλιστικά ταμεία. Γιατί τον ενδιαφέρει το κρατικό ταμείο και τίποτε άλλο και όχι η κοινωνική ασφάλιση. Από εκεί ξεκινούν όλα, από τη μεγάλη σκέψη! Και γίνεται σχέδιο που εκπονήθηκε στα πλαίσια του Υπουργείου Οικονομίας και υλοποιήθηκε στα πλαίσια του Υπουργείου Απασχόλησης. Ενδιάμεσοι μεσάζοντες, φίλα προσκείμενοι στη Νέα Δημοκρατία.
      Αυτή είναι η αλήθεια, κύριοι συνάδελφοι. Το έγκλημα είναι οικονομικό, βαθύτατα κοινωνικό, αλλά είναι και πολιτικό έγκλημα, κύριοι Υπουργοί. Το είπαμε μόνο εμείς; Το είπε ο κ. Έβερτ που είναι εδώ. Μίλησε για πολιτικές ευθύνες που όμως –είπε- δεν είναι στο Υπουργείο Οικονομίας, είναι στο Υπουργείο Απασχόλησης. Το είπε ο κ. Κεφαλογιάννης, λυπάμαι που δεν είναι σήμερα εδώ. Το είπατε πολλοί από εσάς.
      Άρα, σήμερα έχουμε ένα πολιτικό έγκλημα. Δεν το θέλατε έγκλημα, αλλά πολιτικό ζήτημα, το οποίο έχει ποινικές και κοινωνικές προεκτάσεις. Οι επιτροπές θεσμών της Βουλής, ανάμεσα στις οποίες είναι και η εξεταστική επιτροπή, γίνονται γιατί; Για να απαντήσουμε σε εγκλήματα μεγάλου δημοσίου ενδιαφέροντος και συμφέροντος. Αλλοίμονο, αν μπαίναμε στη λογική να τελειώσει η δικαιοσύνη και να έλθουν οι εξεταστικές επιτροπές. Τότε θα είχαμε ακυρώσει τα δικαιώματα της μειοψηφίας, που είναι –αν θέλετε- εκείνα που προσδιορίζουν και την ποιότητα της δημοκρατίας, σε κάθε σωστή δημοκρατία.
      Τα απορρίψατε όλα αυτά τα ζητήματα. Γιατί; Διότι γνωρίζατε στο Υπουργείο Οικονομικών και οι Υπουργοί –και όχι εσείς προφανώς, κύριε Μαγγίνα, γιατί δεν ήσασταν τότε- πού θα πήγαιναν τα ομόλογα, τα δομημένα ομόλογα! Γνωρίζατε ότι θα πήγαιναν στα ασφαλιστικά ταμεία, πριν εκδοθούν! Και ό,τι και να πείτε, κύριε Μαγγίνα, ό,τι και να πείτε, κύριοι συνάδελφοι της Νέας Δημοκρατίας, καμμία «ΑΚΡΟΠΟΛΙΣ Χρηματιστηριακή», καμμία εταιρεία επί της εποχής του  ΠΑ.ΣΟ.Κ. δεν γνώριζε τέσσερις μήνες πριν ότι θα εκδοθεί ομόλογο για να πάει στα ασφαλιστικά ταμεία!
      Όσο και αν ψάξετε, δεν θα βρείτε ποτέ πολιτικές ευθύνες, γιατί ποτέ ομάδα ασφαλιστικών ταμείων, εικοσιτέσσερα τον αριθμό, δεκατρία σε δύο μέρες, με βάση οδηγίες που έδωσε το Υπουργείο Κοινωνικής Ασφάλισης, δεν θα αντικαθιστούσε σταθερά ομόλογα, τα καλά ομόλογα σύγκλισης με τα σαθρά, με τα δομημένα ομόλογα. Αυτές είναι πολιτικές κινήσεις, έξω από εξατομικευμένες ευθύνες, που  είναι υπόθεση της δικαιοσύνης. Αυτό είναι το μέγιστο πολιτικό ζήτημα που συζητάμε σήμερα.
      Τι κάνατε, όμως, για όλα αυτά; Λέτε ψέματα, κύριοι συνάδελφοι. Και τα λένε οι επικεφαλής σας και δυστυχώς, είστε υποχρεωμένοι να τα αναπαράγετε και εσείς. «Εμείς», λένε, «κινήσαμε τις διαδικασίες». Κανένας δεν τις κίνησε τις διαδικασίες. Συγκεκριμένη τράπεζα έκανε καταγγελία στην Επιτροπή Κεφαλαιαγοράς. Ο κ. Πιλάβιος ήταν υποχρεωμένος να κινήσει αυτή τη διαδικασία. Δηλαδή, τι λέτε; Μας κάνατε χάρη που δεν συγκαλύψατε το έγκλημα; Γιατί περί αυτού πρόκειται. Και βέβαια, όταν το θέμα έφτασε στη δικαιοσύνη, τι σας έμενε; Το γνωστό τροπάριο, αναφορά στο παρελθόν, φυγή προς τα πίσω. Αυτό και μόνο, από μόνο του, συνιστά ομολογία ενοχής για το σήμερα, κύριοι συνάδελφοι. Αυτή είναι η αλήθεια. 
      Δυστυχώς, όμως, υπάρχουν δικαστές στην ηγεσία της δικαιοσύνης που λειτουργούν σύμφωνα με τις πολιτικές επιθυμίες, θα έλεγα τις πολιτικές ντιρεκτίβες της Κυβέρνησης. Περί αυτού πρόκειται. Και αρχίζει η μεθόδευση πλέον στο χώρο της δικαιοσύνης. Αντί να δούμε τι κάνουμε τώρα –και εμείς δεν έχουμε αντίρρηση να πάμε στο παρελθόν- κάνουμε τρείς και πλέον μήνες προκαταρκτική εξέταση, κύριοι συνάδελφοι, για να διαπιστωθεί το έγκλημα, το ομολογημένο έγκλημα. Γιατί έπρεπε να πάμε και να εξετάσουμε και μάρτυρες από το παρελθόν για να βγούμε να πούμε στον ελληνικό λαό: «Ξέρετε, εντάξει εμείς, αλλά να και οι Πασόκοι στο παρελθόν». Και αυτά, χωρίς να αναλογίζεται η ηγεσία σας τις τεράστιες ευθύνες της κατρακύλας του δημόσιου βίου της χώρας. Και αυτή είναι η αρνητική προσφορά του κ. Καραμανλή στη χώρα: «Όλοι τα ίδια είναι», ισοπέδωση προς τα κάτω… 
      ΑΝΔΡΕΑΣ ΛΥΚΟΥΡΕΝΤΖΟΣ: Εμείς τα λέμε αυτά ή εσείς;
      ΜΙΛΤΙΑΔΗΣ ΠΑΠΑΪΩΑΝΝΟΥ: …χωρίς να ενδιαφέρει, κύριοι συνάδελφοι, η υπονόμευση των δημοκρατικών θεσμών, γιατί πάντα βρίσκατε επίορκους δικαστές. Περί αυτού πρόκειται. 
      ΑΝΔΡΕΑΣ ΛΥΚΟΥΡΕΝΤΖΟΣ: Α, έτσι; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Έτσι ακριβώς. Και έρχεται ο κ. Κολιοκώστας –γιατί εγώ θα μιλώ με ονοματεπώνυμα -γιατί γνωρίζω- και με ουσιαστικά και όχι με επίθετα- την παραμονή της άρσης των ποινικών διώξεων και λέει: «Ναι, πράγματι, καταλήστευση, σπείρα». Γιατί αυτό είπε. Αλλά όμως, ας το πάμε σήμερα στον Εφέτη Ανακριτή να μπλοκάρουμε την αναφορά σε ονοματεπώνυμα, ώστε τα ονοματεπώνυμα να τα βγάλουμε παραμονές των εκλογών, να παρατείνουμε την έρευνα και να την έχουμε κάτω από τον έλεγχό μας. 
      Τα ζήσαμε αυτά, κύριοι συνάδελφοι, μόνο στο έγκλημα των ομολόγων; Δεν τα ζήσαμε στο έγκλημα των υποκλοπών; Δεν τα ζήσαμε στην υπόθεση των Πακιστανών, μέσα από τις μεθοδεύσεις; Στο αρχείο πάει η υπόθεση με τους Πακιστανούς. Τι είχε πει ο αρμόδιος Εισαγγελέας Πλημμελειοδικών; 
      Αλλά βλέπετε ότι όσο πιο ψηλά πάμε στη δικαιοσύνη, τόσο την ελέγχουμε. Γιατί κάτω δεν μπορούμε να την ελέγξουμε. Υπάρχουν τίμιοι δικαστές και ελεύθερες συνειδήσεις. 
      ΑΝΔΡΕΑΣ ΛΥΚΟΥΡΕΝΤΖΟΣ: Στο Λονδίνο με τους τρομοκράτες δεν συνέβη τίποτε; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα έρθω και στο Λονδίνο. 
      Και για να σας απαντήσω, κύριοι συνάδελφοι, το μεγάλο σκάνδαλο Κοσκωτά είναι μικρότερο σε σχέση με αυτό που βιώνουμε σήμερα. Έτσι είναι. Γιατί εδώ έχουμε συμμετοχή της Κυβέρνησης και του οικονομικού επιτελείου, με κάλυψη του Πρωθυπουργού. Στην επιλογή της συγκάλυψης ξέρετε τι έγινε; Πήγε στο ακροατήριο και έγινε εξεταστική επιτροπή μέσα σε έξι μήνες, γιατί τότε υπήρχε ισχυρή πολιτική βούληση να πάει η υπόθεση στο ακροατήριο. Πού είναι η υπόθεση των υποκλοπών; Πού είναι η υπόθεση των Πακιστανών; Απαντήστε σε αυτά τα ερωτήματα για να μιλήσουμε για ανεξάρτητη δικαιοσύνη. 
      Και μιας και μιλήσατε για Λονδίνο, κύριε συνάδελφε, μην το πολυλέτε, γιατί εδώ είναι μια άλλη πονεμένη ιστορία. Υπήρξε η πολιτική διαχείριση, πώς θα πάρουμε τα λεφτά από τα ταμεία να τα πάμε στον κεντρικό κορβανά, αλλά από την άλλη μεριά όμως, να βολευτούν και τα δικά μας παιδιά. Και αρχίζει πλέον η παρέα του Λονδίνου, ο κ. Τσουπίδης, ο κ. Παπαμαρκάκης, όλοι αυτοί. Είναι τυχαίο ότι είναι τα ίδια πρόσωπα, η ίδια παρέα, συναλλασσόμενοι τουλάχιστον με τον κ. Κουρή στο Υπουργείο Οικονομίας; Είναι σύμπτωση και αυτό; Δεν σας προβληματίζει; 
      Και είναι και οι βαλίτσες. Πού είναι οι βαλίτσες; Υπάρχει ροή πολιτικού χρήματος, ναι ή όχι; Αυτό θα έπρεπε να σας απασχολεί ως κυρίαρχο ζήτημα και το πού πήγαν τα λεφτά, γιατί τα λεφτά είναι πολλά για μια τέτοια υπόθεση. 
      Άρα, σε αυτό το ερώτημα θα απαντήσετε. Και μην μου απαντά ο Υπουργός Απασχόλησης ότι φέρανε το νομοσχέδιο που λέει να γυρίσουν. Να γυρίσουν από πού; Από τον Έλληνα φορολογούμενο, από τον κρατικό προϋπολογισμό και ως έκτακτη ενίσχυση; 
      Γιατί; Για να μετατρέψουμε το έγκλημα σε απόπειρα λεηλασίας των ασφαλιστικών ταμείων, για να ελαφρύνουμε τους συνεταίρους. Προσέξτε!
       Και εγώ ρωτάω, κύριε Υπουργέ, το εξής: Μέσα σ’ αυτήν την έκτακτη οικονομική ενίσχυση είναι και οι βαλίτσες; Γιατί λέτε ότι βάλαμε και διάταξη ότι θα τη διεκδικήσουμε, λες και σας χρειαζόταν διάταξη για να τη διεκδικήσατε. Στάχτη στα μάτια του κόσμου ρίχνετε! Περί αυτού πρόκειται. Και όλα τα άλλα, είναι τα ψεύτικα τα λόγια τα μεγάλα.
      Ο κ. Αλογοσκούφης μας είπε για «ανίδεες διοικήσεις», λες και ο κ. Περάτης ή ο κ. Χρηστίδης, καθηγητής πανεπιστημίου, ήσαν οι ανίδεοι. Οι ειδικοί την έκαναν τη δουλειά, δεν την έκαναν οι ανίδεοι. Όπως δεν την έκαναν και στο παρελθόν οι ανίδεοι, γιατί οι ανίδεοι φυλάγονται. Δεν ήταν στο κόλπο όλοι αυτοί. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Και έρχονται και σήμερα οι εκπρόσωποι της Κυβέρνησης, ο κ. Αλογοσκούφης –άκουσα και τον κύριο συνάδελφο προηγουμένως- και μιλάνε για χρηματιστήρια και για τη δίκη της «Δ.Ε.Κ.Α.». 
      Σας εμπόδιζε κανένας, κύριοι συνάδελφοι, να ανοίξετε εσείς το φάκελο «Χρηματιστήριο», να συστήσετε Εξεταστική Επιτροπή; Ποιος σας εμπόδιζε, κύριοι συνάδελφοι; Γιατί ο κ. Καραμανλής δεσμεύτηκε απέναντι στον ελληνικό λαό και δεν άνοιξε το φάκελο «Χρηματιστήριο»; Δύο απαντήσεις υπάρχουν, δεν υπάρχει τρίτη. Ή δεν υπήρχαν ένοχοι ή υπάρχουν και ένοχοι ανάμεσά σας, Υπουργοί, Βουλευτές, ο γιος του κ. Ρωμύλου Κεδίκογλου και πολλοί άλλοι. Άλλος λόγος δεν υπάρχει. Δική σας δέσμευση ήταν απέναντι στον ελληνικό λαό. Αφήστε τι κάναμε εμείς. Εσείς τι κάνετε, ποιες είναι οι δεσμεύσεις σας. 
      Και επικαλείστε τη δίκη της «Δ.Ε.Κ.Α.» που πρέπει να ξέρετε το εξής: Υπάρχουν μέχρι τώρα τρεις φορές….
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα να δείξετε λίγη ανοχή, όπως δείξατε σε όλους τους συναδέλφους. Δεν ζητάω παραπάνω από δύο λεπτά.
      Τι κάνατε, λοιπόν, σε όλη αυτήν την υπόθεση; Ξεκίνησε μέσα από μία μήνυση την οποία έκανε ο κ. Έβερτ, ακολούθησε ειδικές διαδρομές και αυτή η υπόθεση, πήγε με απαλλακτική απόφαση του Τριμελούς Εφετείου Κακουργημάτων, ο κύριος εισαγγελέας του Αρείου Πάγου την ανέθεσε στον αρμόδιο αντιεισαγγελέα του Αρείου Πάγου, ο οποίος λέει ότι η υπόθεση πρέπει να μπει στο αρχείο και βρίσκεται άλλος αντιεισαγγελέας για να ξαναγίνει ακροατήριο. Διότι πρέπει σύμφωνα με τη δική σας λογική –και την άκουσα σήμερα και εδώ- να πάνε κάποιοι αθώοι στη φυλακή και να λέμε «να, τι κάναμε για το Χρηματιστήριο». 
      Αν θέλατε να ανοίξετε το Χρηματιστήριο, έπρεπε να είχατε κάνει σύσταση εξεταστικής επιτροπής. Δεν το θέλατε…
      ΜΙΛΤΙΑΔΗΣ ΕΒΕΡΤ: Το αρνηθήκατε, όταν ήσασταν Κυβέρνηση.
      ΜΙΛΤΙΑΔΗΣ ΠΑΠΑΙΩΑΝΝΟΥ: Εσείς, γιατί δεν την κάνατε, κύριε Πρόεδρε; Ο κ. Καραμανλής….
      ΜΙΛΤΙΑΔΗΣ ΕΒΕΡΤ: Το αρνηθήκατε. Το θυμάστε καλά αυτό; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Πολύ καλά το θυμάμαι. Και εγώ απαντώ: Εντάξει οι ευθύνες οι δικές μας. Εσείς γιατί δεν τον ανοίξατε το φάκελο, κύριε Έβερτ; Γιατί δεν σας άκουσε ο κ. Καραμανλής; Δεν είχε όλο το δικαίωμα; 
      ΜΙΛΤΙΑΔΗΣ ΕΒΕΡΤ: Όταν παραγράφεται το αδίκημα; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Είχε παραγραφεί το αδίκημα; 
      ΜΙΛΤΙΑΔΗΣ ΕΒΕΡΤ: Παραγράψατε το αδίκημα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κάνετε λάθος, κύριε Έβερτ. Ποτέ δεν είχε παραγραφεί το αδίκημα. Κάνετε λάθος.
      ΑΠΟΣΤΟΛΟΣ ΚΑΚΛΑΜΑΝΗΣ:  Δεν είχε παραγραφεί το αδίκημα. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν είχε παραγραφεί. Κάνετε λάθος. 
      ΜΙΛΤΙΑΔΗΣ ΕΒΕΡΤ: Σοβαρά μιλάτε; Το παραγράψατε. Αυτή είναι η αλήθεια. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ, κύριοι συνάδελφοι.
      ΜΙΛΤΙΑΔΗΣ ΠΑΠΑΪΩΑΝΝΟΥ:  Απλά και μόνο είχαν κάποιοι στο χώρο σας λερωμένη τη φωλιά τους. Περί αυτού πρόκειται. Όμως, εδώ, κάποια στιγμή ο ελληνικός λαός θα μάθει την αλήθεια. Δεν γίνεται έτσι. 
      Κατά συνέπεια –και τελειώνω, κύριε Πρόεδρε- μιλήσατε για το νόμο που φέρατε. Ξέρετε τι νόμο έφεραν, κύριοι συνάδελφοι, όσοι τον παρακολουθήσατε; Μετατρέπονται οι φορείς κοινωνικής ασφάλισης, τα ταμεία, σε χρηματιστηριακές εταιρείες. Για να διοριστεί κάποιος πρόεδρος, απαιτείται σύμφωνη γνώμη του Προέδρου της Επιτροπής Κεφαλαιαγοράς. 
      Αυτή είναι η διαφάνεια, δηλαδή «ελάτε εδώ, να τα κάνουμε τα λεφτά τζόγο»! Περί αυτού πρόκειται. Και ευελιξία! Μεγάλη ευχέρεια πλέον να παίζουμε! Ενώ τα αποτελέσματα και η πάγια μέχρι σήμερα τακτική –και αυτή ακολούθησαν και οι προηγούμενες κυβερνήσεις της Νέας Δημοκρατίας- ήταν να υπάρχει πλαίσιο αξιοποίησης της περιουσίας, αλλά περιοριστικό. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Όμως, κύριε Πρόεδρε –και τελειώνω με την τελευταία μου φράση- στις δημοκρατίες υπάρχει και ο κυρίαρχος λαός. Και έρχεται η ώρα του λαού και θα έρθει και το αποτέλεσμα. Κοντός ψαλμός αλληλούια, κύριοι συνάδελφοι!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ο Υπουργός κ. Μαγγίνας έχει το λόγο για μία παρέμβαση.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε συνάδελφε, κύριε Παπαϊωάννου, επειδή έχετε διατελέσει Υπουργός Απασχόλησης, σας λέω ότι κανένα ταμείο δεν πούλησε σταθερά ομόλογα για να αγοράσει δομημένα. Κανένα απολύτως! 
      ΜΙΛΤΙΑΔΗΣ ΠΑΠΑΪΩΑΝΝΟΥ: Πού τα βρήκατε τα λεφτά; Από τις καταθέσεις.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας):  Και αν έχετε στοιχεία συγκεκριμένα ότι κάποιο ταμείο –έστω και με τις ημερομηνίες κοντά- πούλησε ομόλογο σταθερής αποδόσεως για να αγοράσει δομημένο, να το καταθέσετε.
      ΜΙΛΤΙΑΔΗΣ ΠΑΠΑΪΩΑΝΝΟΥ:  Τα έχω ήδη καταθέσει.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ:  Μα, με ρωτάει, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ρητορικό ερώτημα είναι, κύριε συνάδελφε.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Αυτό είναι το ένα. Το δεύτερο είναι το εξής: Επειδή αορίστως και γενικώς και με περισσή ελευθερία επαναλαμβάνετε κάτι που ελέχθη ή γράφηκε για βαλίτσες, πείτε μας και εμάς πού είναι αυτές οι βαλίτσες και να είστε απολύτως σίγουρος ότι όποιος τις διεκίνησε είτε σήμερα, είτε εις το παρελθόν, θα εντοπιστεί, θα διωχθεί και θα παραπεμφθεί.
Επειδή όμως έχετε κάνει και Υπουργός Δικαιοσύνης, λυπούμαι πολύ, ιδίως όταν εσείς επιτίθεστε στη δικαιοσύνη μ' αυτόν τον τρόπο. 
      Και επειδή διερωτήθηκε η συνάδελφος κ. Δαμανάκη, αλλά και εσείς,  γιατί η δικαιοσύνη ετούτο και γιατί η δικαιοσύνη το άλλο, θα σας απαντήσω, κύριε συνάδελφε. Διότι από το 2004 και μετά, επικρατεί μία πολιτική ελευθερία, επικρατεί ένα άλλο κλίμα, το οποίο επιτρέπει αυτοβούλως και αυτοδυνάμως στην ελληνική δικαιοσύνη να κάνει την κάθαρσή της. 
      Κύριε Παπαϊωάννου, αυτό το παραδικαστικό κύκλωμα το οποίο έχει αποκαλυφθεί τα τελευταία τρία χρόνια, φαντάζεστε ότι δεν υπήρχε εδώ και πέντε, ή εδώ και δέκα ή εδώ και δεκαπέντε χρόνια; Γιατί δεν αποκαλύπτετο επί των ημερών σας; Αυτή είναι η απάντηση. 
      (Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΛΙΑΝΗΣ: Δικό σας ήταν! 
      ΜΙΧΑΛΗΣ ΚΑΡΧΙΜΑΚΗΣ: Ο Κεχαγιόγλου πού τα έκανε τα δώρα; 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ. Μη διακόπτετε! Δεν είναι δυνατόν να συνεχίσουμε έτσι. 
      ΜΙΛΤΙΑΔΗΣ ΠΑΠΑΪΩΝΝΟΥ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Γεώργιος Σούρλας): Έχετε το λόγο για μία φράση. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ποτέ δεν επιτέθηκα κατά της ελληνικής δικαιοσύνης. Θέλω να είμαι ξεκάθαρος. Πιστεύω ότι η συντριπτική πλειοψηφία των Ελλήνων δικαστών είναι εντάξει. Δεν παραδώσαμε διεφθαρμένη δικαιοσύνη. Απαντώ για συγκεκριμένους δικαστικούς λειτουργούς, που είναι στην υπηρεσία της Κυβέρνησης της Νέας Δημοκρατίας. Τίποτα παραπάνω και τίποτα παρακάτω. 
      (Χειροκροτήματα από την πτέρυγα του ΠΑ.ΣΟ.Κ.)
       ΧΡΗΣΤΟΣ ΖΩΗΣ: Αυτό είναι απαράδεκτο να ακούγεται! 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπαϊωάννου. 
      Το λόγο έχει ο κ. Λυκουρέντζος. 
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κυρίες και κύριοι συνάδελφοι, όταν ακούγονται βαρύτατοι χαρακτηρισμοί, ύβρεις και λασπολογία σε βάρος της Κυβέρνησης, αποδεικνύεται με τον πλέον άκοπο και άνετο τρόπο πόσο σαθρή είναι η επιχειρηματολογία των συναδέλφων της Αντιπολίτευσης και πόσο καταρρέει η στρατηγική τους. Όμως, σ’ αυτή τη στρατηγική θα αναφερθώ σε λίγο. 
      Πρώτα απ’ όλα, κάντε κανένα μάθημα συνταγματικού δικαίου στον Αρχηγό σας, για να μην έρχεται εδώ να μιλάει για αλλαγές…
      ΓΕΩΡΓΙΟΣ ΛΙΑΝΗΣ: Αφήστε τον Αρχηγό μας τώρα!
      ΑΝΔΡΕΑΣ ΛΥΚΟΥΡΕΝΤΖΟΣ: …του τρόπου αποφάσεως επί των εξεταστικών επιτροπών, όταν χρειάζεται αναθεώρηση του Συντάγματος και αλλαγή του Κανονισμού της Βουλής. Και το μόνο που έχετε επιδείξει μέχρι τώρα είναι να φεύγετε, να αποχωρείτε από την κρίσιμη διαδικασία της Αναθεώρησης του Συντάγματος. 
      Τώρα, άκουσα και άλλο καινοφανές επιχείρημα από τον Αρχηγό της Αξιωματικής Αντιπολίτευσης. Κάθε φορά που απορρίπτεται μία πρόταση εξεταστικής επιτροπής, αποκαλύπτει ενοχή της Κυβέρνησης. Αυτό είναι το μήνυμα που μας φέρνει στη Βουλή; Όλες τις εξεταστικές επιτροπές που απορρίψατε στο παρελθόν, γι’ αυτούς τους λόγους τους απορρίψατε; Γιατί αισθανόσασταν ενοχές; Η άρνησή σας να συζητήσετε Στην εξεταστική επιτροπή για τα οπλικά συστήματα, τι σήμαινε; Τις ενοχές τις οποίες γνωρίζατε ότι είχατε; Τις ενοχές τις οποίες γνώριζε και ο ίδιος ως μέλος του Κ.Υ.Σ.Ε.Α., όταν γινόντουσαν προμήθειες οπλικών συστημάτων από την ελληνική κυβέρνηση με υπερτιμολογήσεις και με όλα όσα συζητήσαμε στην εξεταστική επιτροπή; Αυτά πραγματικά θέλατε να αποσιωπήσουμε; 
      (Θόρυβος – Διαμαρτυρίες από την πτέρυγα του ΠΑ.ΣΟ.Κ.)
      Και όσον αφορά στο επιχείρημα περί «φτωχού πολίτη», καλά αντέχετε ακόμα να μας μιλάτε για φτωχούς πολίτες και για κοινωνία με αδικίες, όταν επί είκοσι πέντε χρόνια κυβερνούσατε τον τόπο στο όνομα του σοσιαλισμού; Όταν κυβερνούσατε στο όνομα των μη προνομιούχων; 
      Αν υπάρχουν φτωχοί σήμερα, ποιος τους δημιούργησε; Τα τριάμισι χρόνια της Νέας Δημοκρατίας ή οι κυβερνήσεις σας; Και αν πυκνοκατοικήθηκαν τα Βόρεια Προάστια, πότε πυκνοκατοικήθηκαν; Επί Νέας Δημοκρατίας; Πότε έγινε η μεγαλύτερη διασπάθιση δημόσιων και κοινοτικών πόρων; Λησμονήσατε ποιοι ήταν αυτοί που είχαν συγγενείς τους, τους εθνικούς εργολάβους και τους εθνικούς προμηθευτές; Σε μας έρχεστε να τα πείτε; 
      Και κάτι ακόμα. Αν αξίζει να είναι Πρωθυπουργός ο Καραμανλής, αξίζει, είναι και θα είναι, γιατί έχει την εμπιστοσύνη του ελληνικού λαού. 
      Γιατί δεν εξαρτάται από εξωθεσμικά κέντρα αποφάσεων. Γιατί δεν καθοδηγούν τις πράξεις του οι εργολάβοι. Γιατί δεν καθορίζουν τους όρους εξωθεσμικά κέντρα αποφάσεων στη δημόσια ζωή. Αυτό αναγνωρίζουν οι Έλληνες στην Κυβέρνησή μας και γι’ αυτό θα είναι μαζί μας!
      ΓΕΩΡΓΙΟΣ ΛΙΑΝΗΣ: Τιμητής και κόλακας των Αρχηγών, κύριε Πρόεδρε!
      ΑΝΔΡΕΑΣ ΛΥΚΟΥΡΕΝΤΖΟΣ: Και αυτό είναι που σας ενοχλεί! Αυτό είναι που σας πειράζει! 
      Ποια είναι η στρατηγική ΠΑ.ΣΟ.Κ.; Ευανάγνωστη και εύκολη να γίνει αντιληπτή από τον καθένα: Στις φοιτητικές κινητοποιήσεις είχαν επενδύσει, μήπως υπάρξουν θύματα. Το όλο σύστημα ΠΑ.ΣΟ.Κ. αυτό εξέπεμπε κάθε μέρα. Προσέξτε την άλλη Πέμπτη, ίσως έχουμε και θύματα! 
      Ομόλογα. Βιομηχανία λάσπης! Συσκοτίζουν τα πάντα. Δεν συζητάνε τίποτα στη δημόσια ζωή. Μία λέξη ξέρουν τον τελευταίο καιρό: Ομόλογα! 
      Κουκουλοφόροι. Επενδύουν και εκεί! Φόβος, κλίμα ανασφάλειας στους πολίτες! 
      Αστυνομία. Ζήτημα δικαιωμάτων. Όλα αυτά, για να οδηγηθεί η χώρα στις εκλογές υπό το κράτος πανικού! Διότι μόνο εκεί μπορεί το ΠΑ.ΣΟ.Κ. να επενδύσει. 
      Πού να επενδύσει; Στη σύγκριση Καραμανλή – Παπανδρέου; Ομιλούν όλες οι δημοσκοπήσεις. 
      Πού να συγκριθεί; Στη διακυβέρνηση; Στην προσφορά των δύο παρατάξεων στην πατρίδα; Στις μεγάλες επιλογές όπου ήταν απόντες; Δεν μπορεί να συγκριθεί! Πρέπει, λοιπόν, να δημιουργεί σύγχυση στην κοινωνία. 
      Πού να συγκριθεί; Στα αποτελέσματα –υποτίθεται- στο κράτος πρόνοιας; Είστε ευτυχείς, κύριοι σοσιαλιστές, με τους αγρότες με συντάξεις 230 ευρώ, με το ΕΚΑΣ εκεί που μας το αφήσατε, με 560 ευρώ μηνιαίο μισθό; Αυτά είναι τα σοσιαλιστικά επιτεύγματα; Πού να συγκριθείτε; 
      Ό,τι δεσμευθήκαμε προεκλογικά, γίνεται. Η σύνταξη του αγρότη είναι 330 ευρώ. Αυξάνουμε το Ε.Κ.Α.Σ.. Υλοποιούμε τις προεκλογικές μας δεσμεύσεις και εσείς μιλάτε τώρα για δίκαιη κοινωνία. 
      Ποια δίκαιη κοινωνία; Αυτή που γεμίσατε με αδικίες; Αυτή την οποία θεραπεύουμε εμείς; Πείτε στους καθοδηγητές σας να το βγάλουν αυτό το σύνθημα. Γρήγορα, εκτίθεστε. Το βλέπει ο κόσμος. Βγάζει τα συμπεράσματά του και μας βοηθάτε, γιατί θυμίζετε στους Έλληνες ποιοι δημιούργησαν τις αδικίες στην ελληνική κοινωνία. 
      ΠΑ.ΣΟ.Κ. και δικαιοσύνη. Κύριε Υπουργέ, εδώ είναι το πάνθεον της επιλεκτικής σχέσης. Όταν η δικαιοσύνη ασχολείται με υποθέσεις που δεν αφορούν το ΠΑ.ΣΟ.Κ., τότε οι κύριοι συνάδελφοι εμπιστεύονται τη δικαιοσύνη, διότι διώκονται ή ελέγχονται οι πολιτικοί τους αντίπαλοι. Όταν η δικαιοσύνη ασχολείται με υποθέσεις που αφορούσαν τη διακυβέρνηση ΠΑ.ΣΟ.Κ., τότε σπιλώνεται η δικαιοσύνη. 
      Να σας θυμίσω το πρόσφατο παρελθόν σας εδώ ως Αντιπολίτευση; Το καλοκαίρι του 2004 σπιλώνατε τον Υπουργό Παπαληγούρα, ότι παρεμβαίνει στη δικαιοσύνη, γιατί ο Εισαγγελέας Εφετών ζήτησε αναπομπή βουλεύματος για αθώωση χρηματιστηριακών υποθέσεων. 
      Να σας θυμίσω τι είπατε πρόσφατα για το Πάντειο; Βαριές ποινές. Άλλοι δικοί σας έσπευσαν να υπερασπιστούν την υπόθεση του Παντείου. 
      Να σας θυμίσω την υπόθεση της «Δ.Ε.Κ.Α.» που συζητείται τώρα; Περιποιεί τιμή στο ΠΑ.ΣΟ.Κ. συνέντευξη κορυφαίου στελέχους σας που δημοσιεύεται σήμερα στο «ΕΘΝΟΣ» και λέει: «Η «Δ.Ε.Κ.Α.» μνημείο παρεμβάσεων στη δικαιοσύνης;»
      ΜΙΧΑΛΗΣ ΚΑΡΧΙΜΑΚΗΣ: Ψέματα είναι! 
      ΑΝΔΡΕΑΣ ΛΥΚΟΥΡΕΝΤΖΟΣ: Έτσι, λοιπόν, προστατεύουμε τους θεσμούς; Έτσι αποκτάτε το δικαίωμα να έρθετε εδώ να μας ελέγξετε με αξιοπιστία; 
      Όμως, έχουν αλλάξει τα πράγματα. Και αυτό -σας το είπε προηγουμένως ο Υπουργός κ. Μαγγίνας- είναι που σας στεναχωρεί. Διότι η δικαιοσύνη δρα και λειτουργεί ανεμπόδιστη και ελεύθερη. Παραδικαστικό κύκλωμα, ποινές, δικαστές, δικηγόροι. Ενοχλεί αυτό. 
      Πάντειο. Επίσης, το ίδιο. Η απιστία στην υπηρεσία, που την είχατε μετατρέψει από κακούργημα σε πλημμέλημα ξαναέγινε κακούργημα, για να μπορεί η δικαιοσύνη να λειτουργήσει. 
      Τι λέγατε; «Εάν έχετε στοιχεία, να πάτε στη δικαιοσύνη.» Σήμερα η Κυβέρνηση –και αυτή είναι, επίσης, μια μεγάλη διαφορά μας- δεν σας απαντά κατ’ αυτόν τον τρόπο. Τι λέει η Κυβέρνηση; «Πάνε οι υποθέσεις στη δικαιοσύνη. Τις πάμε εμείς. Δεν έχετε να μας επιδείξετε μια υπόθεση, την οποία θελήσατε εσείς να ξεκαθαρίσετε!»
      Το επαναλαμβάνω και πάλι. Στις 4 Φεβρουαρίου 2003 σε αυτήν την ιερή Αίθουσα της Βουλής –εγώ δεν ήμουν Βουλευτής- ο Καραμανλής σας έκανε καταγγελία για πάνω από σαράντα περιπτώσεις, σκαστές περιπτώσεις διαφθοράς και διαπλοκής. 
      Ποιος σηκώθηκε να απαντήσει τότε στον Καραμανλή; Ήσασταν Υπουργοί. Ήσασταν Βουλευτές. Κανένας! Σηκώθηκε ο τότε Πρωθυπουργός να απαντήσει με έναν τρόπο που εγώ δεν θα επαναλάβω στο Κοινοβούλιο. Διότι όλοι τον θυμόμαστε και –το χειρότερο- στενοχωριόμαστε για εκείνη την εμφάνιση του τότε Πρωθυπουργού. Αντί, λοιπόν, να απαντήσετε επί της ουσίας, προσπαθήσατε και τότε, κατά την προσφιλή σας μέθοδο, να σπιλώσετε. 
      Όμως, για να πάμε στην πρόσφατη Εξεταστική Επιτροπή, την οποία προσπαθείτε κάθε φορά να λησμονείτε. 
      Αφού ήρθε ο φάκελος του Εισαγγελέα κ. Αθανασίου, σπιλώνατε τον Εισαγγελέα, κατηγορούσατε ότι δεν είναι το πόρισμά του σωστό. Στραφήκατε εναντίον του κ. Ζορμπά. Αλήθεια τώρα ο κ. Ζορμπάς κάνει καλά τη δουλειά του; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Την κάνει.
      ΑΝΔΡΕΑΣ ΛΥΚΟΥΡΕΝΤΖΟΣ: Ο κ. Ζορμπάς την κάνει καλά τη δουλειά του τώρα, καλά την έκανε και τότε. Αλλά τότε, επειδή αφορούσε δικές σας υποθέσεις σπεύδατε να πείτε: «Ο κ. Ζορμπάς; Όργανο της Δεξιάς. Προήχθη από τη Δεξιά». Τόσο εύκολα, με τόσο μεγάλη άνεση, να σπιλώσετε αντί να αξιολογήσετε τα πράγματα. Οι Βουλευτές σας μοίραζαν χαρτιά, ενημέρωναν τους δημοσιογράφους κατά τη διάρκεια της Εξεταστικής Επιτροπής, αθωώνοντας τους πάντες, οποιοιδήποτε ήταν. 
      Που φθάσατε; Καταθέσατε δικό σας πόρισμα. Δεν δεχθήκατε καμμία ευθύνη. Κομματικό πόρισμα στην Εξεταστική Επιτροπή!!! Ο Αρχηγός σας, ο κύριος Γεώργιος Παπανδρέου, έδωσε συγχαρητήρια στους Βουλευτές, τους δικούς σας, για τη δουλειά που έκαναν στην Εξεταστική Επιτροπή!!! Δεν είχατε ακούσει τίποτε. Δεν συνέβη τίποτε! 
      Αλήθεια, δεν καταλάβατε ότι ακόμη και σήμερα, συμβάσεις αντισταθμιστικών ωφελημάτων δεν εκτελέστηκαν ποτέ στη χώρα, ζημιώνοντας την πατρίδα με εκατοντάδες εκατομμύρια. Δεν ασχοληθήκατε, δεν δείξατε καμμία ευαισθησία τότε, γι αυτά  τα ζητήματα.
      (Θόρυβος από την πτέρυγα του ΠΑ.ΣΟ.Κ.)
      ΕΚΤΩΡΑΣ ΝΑΣΙΩΚΑΣ: Τους καλύψατε εσείς. Τι είναι αυτά που λέτε;
      ΠΡΟΕΔΡΕΥΩΝ (Γεώργιος Σούρλας):  Παρακαλώ κύριε Νασιώκα, μη διακόπτετε.
      ΑΝΔΡΕΑΣ ΛΥΚΟΥΡΕΝΤΖΟΣ: Αμέσως είχατε πρόχειρη και εύκολη την επιχειρηματολογία …
      ΠΡΟΕΔΡΕΥΩΝ (Γεώργιος Σούρλας):  Δεν έχει δικαίωμα να εκφράσει την άποψή του; 
      ΓΕΩΡΓΙΟΣ ΛΙΑΝΗΣ: Ό,τι θέλει λέει.
      (Θόρυβος από την πτέρυγα του ΠΑ.ΣΟ.Κ.)
      ΑΝΔΡΕΑΣ ΛΥΚΟΥΡΕΝΤΖΟΣ: Ακούστε, αφήστε αυτού του είδους τις ευαισθησίες. Προσέχω πάρα πολύ τις διατυπώσεις μου, όσο και εάν σας είναι ενοχλητικές. Εσείς ήρθατε και μας μιλήσατε προηγουμένως για γελοίους συμβιβασμούς και χρησιμοποιείτε εκφράσεις οι οποίες δεν περιποιούν τιμή στη δημόσια ζωή της χώρας.
      Πέρυσι το καλοκαίρι που παρετάθησαν οι Εργασίες της Βουλής, για να ανοίξουν οι λογαριασμοί στην Ελβετία, αντί να είσαστε μαζί μας σπεύσατε να πείτε ότι και τότε θέλαμε να σπιλώσουμε την παράταξή σας. Αλλά γιατί να θίγεστε εσείς, για την παράταξή σας, όταν εμείς θέλαμε το άνοιγμα των λογαριασμών που κατά τα άλλα είχαμε αποφασίσει στην Εξεταστική Επιτροπή;
      Κύριε Μαγγίνα, έχω δύο στοιχεία για τα οποία θέλω να μου απαντήσετε και με αυτό θα ολοκληρώσω την τοποθέτησή μου.
      Είναι αλήθεια ότι την περίοδο 1998-2001 αγοράστηκαν μετοχές από τον Ο.Γ.Α. πέντε εκατομμύρια τεμάχια με 36 ευρώ, όταν η σημερινή τομή της μετοχής είναι 20 ευρώ και έχουν χαθεί 80.000.000 ευρώ; 
      Είναι αλήθεια ότι σαράντα επτά ταμεία, αρνήθηκαν να πουλήσουν μετοχές κατά την ιδιωτικοποίηση της Εμπορικής, που αποδεικνύει ότι εάν οι συνδικαλιστές και στην παρούσα περίπτωση ήθελαν να μπλοκάρουν την διαδικασία της αγοράς των ομολόγων, θα μπορούσαν να το κάνουν; Μπλόκαραν την πώληση έντεκα εκατομμυρίων τριακοσίων χιλιάδων μετοχών, όταν η μετοχή είχε 25 ευρώ και τώρα έχει 20 ευρώ, ζημιώνοντας τα ταμεία 47.000.000 ευρώ.
      Κυρίες και κύριοι συνάδελφοι, τζάμπα επενδύει το ΠΑ.ΣΟ.Κ. σε αυτήν τη στρατηγική. Έχετε κάνει λάθος. Εμείς στις εκλογές δεν θα πάμε με σκιές, θα πάμε με το μέτωπο καθαρό, γιατί έτσι ακριβώς είναι τα πράγματα για τη Νέα Δημοκρατία. Το μέτωπο καθαρό και με το κεφάλι ψηλά. Αυτή η στρατηγική που ακολουθείτε πέφτει στο κενό. Εμείς έχουμε εμπιστοσύνη στους Έλληνες πολίτες και γι αυτό δεν φωνασκούμε. Εσείς που δημιουργείτε αυτό το θόρυβο, ξέρετε τι σας περιμένει την ημέρα που θα εκφραστεί η λαϊκή ετυμηγορία.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κύριο Λυκουρέντζο.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει το λόγο για οκτώ λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, δεν θα ακολουθήσω το ακροδεξιό παραλήρημα στο οποίο προηγουμένως υπέπεσε ο μόλις κατελθών από το Βήμα συνάδελφος. Φθάνει μέχρι του σημείου να αναρωτηθεί εάν μπορεί η Αξιωματική Αντιπολίτευση να συγκριθεί με τη Νέα Δημοκρατία για την προσφορά της προς το έθνος. 
      ΑΝΔΡΕΑΣ ΛΥΚΟΥΡΕΝΤΖΟΣ: Βεβαίως.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα ήθελα μόνο να του υπενθυμίσω ότι είναι υποχρέωση κάθε συναδέλφου να είναι προσεκτικός τουλάχιστον ως προς την ανάγνωση των στοιχείων. Θα οφείλατε να γνωρίζετε πρώτον, ότι η εξεταστική επιτροπή για τα εξοπλιστικά ήταν πρόταση του ΠΑ.ΣΟ.Κ. και ψηφίσθηκε από το ΠΑ.ΣΟ.Κ., όχι όπως είπατε προηγουμένως ότι την ηρνήθη το ΠΑ.ΣΟ.Κ..
      Και δεύτερον, θα οφείλατε να γνωρίζατε ότι ο Υπουργός Δικαιοσύνης της Νέας Δημοκρατίας το 1974-75 δεν έχει δώσει την ερμηνεία την οποία δίδετε εσείς για τα 2/5 ή την απόλυτη πλειοψηφία. Λίγο μεγαλύτερη μελέτη δεν βλάπτει. Αλλά σ’ αυτό θα επανέλθω αμέσως μετά.
      Κυρίες και κύριοι συνάδελφοι, σε μία έκρηξή του προηγουμένως ο κύριος Υπουργός Απασχόλησης δήλωσε ότι πνεύμα πολιτικής ελευθερίας πνέει στη χώρα μετά το 2004. Βαριά κουβέντα. Υποθέτω ότι υπονοεί πως πριν δεν έπνεε άνεμος πολιτικής ελευθερίας. Και ισχυρίστηκε ότι αυτό αποδεικνύεται από την παραπομπή στη δικαιοσύνη του παραδικαστικού κυκλώματος, όπως επίσης ότι οι δικαστές πλέον έχουν την απόλυτη ελευθερία να πράττουν όσα νομίζουν κατά καθήκον ότι πρέπει να πράττουν.
      Υπενθυμίζω στον παρόντα, αλλά μη ενθυμούμενο καλά κ. Μαγγίνα ότι η έρευνα για το παραδικαστικό ξεκίνησε από την εποχή Λινού, δηλαδή από τις ημέρες της Κυβέρνησης ΠΑ.ΣΟ.Κ. Υπενθυμίζω επίσης στον κ. Μαγγίνα ότι η συντριπτική πλειοψηφία των ονομάτων του παραδικαστικού είναι άτομα με δεξιά και ακροδεξιά προέλευση.
      (Χειροκροτήματα από την πτέρυγα του ΠΑ.ΣΟ.Κ.)
      Υπενθυμίζω επίσης για την έννοια της πολιτικής ελευθερίας και την απόδειξή της στον κύριο Υπουργό Απασχόλησης, ότι επί των ημερών της Νέας Δημοκρατίας ναι, ο αρμόδιος Πρόεδρος του Αρείου Πάγου, όπως ποτέ δεν διαψεύστηκε, δηλώνει σε δημοσιογράφους: «Προσέξτε τι γράφετε για μένα, διότι έχω έναν φάκελο για τον καθένα από σας και θα τον δώσω στη δημοσιότητα». Σ’ αυτές τις συνθήκες πολιτικής ελευθερίας ναι, ο Πρόεδρος του Αρείου Πάγου πλαστογραφεί τρεις απόντες για να εκδόσει την απόφαση που αφορά τους συμβασιούχους.
      (Χειροκροτήματα από την πτέρυγα του ΠΑ.ΣΟ.Κ.)
      Ναι, στις συνθήκες πολιτικής ελευθερίας που επικαλείστε, κύριε Μαγγίνα, εκδίδει εγκύκλιο ο Πρόεδρος του Αρείου Πάγου, συνιστών στους κατώτερους δικαστές και τα κατώτερα δικαστήρια να μην εκδίδουν αποφάσεις υπέρ των συμβασιούχων, να μην εκδίδουν αποφάσεις υπέρ αυτών που προσφεύγουν κατά των εφοπλιστών και να μην εκδίδουν αποφάσεις ασφαλιστικών μέτρων υπέρ αυτών που προσφεύγουν κατά των εργολάβων μεγάλων έργων. 
      Αυτά συμβαίνουν σε συνθήκες πολιτικής ελευθερίας. Για να μη θυμηθώ άλλα, τα οποία δεν μου επιτρέπει ο χρόνος να αναφέρω.
      Θα σας έλεγα και κάτι ακόμη, κύριε Μαγγίνα. Προηγουμένως απευθυνθήκατε στο Σώμα λέγοντας ότι έχετε ενδεικτικές περιπτώσεις ζημιογόνων αγοραπωλησιών των ασφαλιστικών ταμείων επί ΠΑ.ΣΟ.Κ., προβάλλονντας τις διαφορές μεταξύ της αγοράς τιμής και της Η.Δ.Α.Τ..
      ‘Εχετε την υποχρέωση, και πιστεύω ότι εσείς προσωπικά το θέλετε, να θητεύετε στο χώρο της αλήθειας. ‘Οταν πρόκειται να κρίνετε –και μάλιστα μόνος σας μιλήσατε για απλά, σταθερά ομόλογα, όχι δομημένα ή σύνθετα- την πορεία ενός ομολόγου, την κρίνετε αρχή-τέλος. Δεν μπορείτε να συναγάγετε συμπεράσματα από την τιμή Η.Δ.Α.Τ. σε σύγκριση με την τιμή αγοράς. Όταν παραδείγματος χάριν γράφετε στις σημειώσεις σας ότι ένα Ο.Ε.Δ. είναι δεκαετές, έχει ημερομηνία αγοράς 18.7.2000, οφείλετε να κρίνετε τις αποδόσεις του 2010. Δεν το κρίνετε κατά τη στιγμή αγοράς, την ίδια ώρα που στον πίνακα της ΗΔΑΤ υπάρχει διαφορετική τιμή. Και ξέρετε ότι αυτό δεν είναι ούτε επιστημονικά ούτε πολιτικά έγκυρη μέθοδος.
      Κυρίες και κύριοι συνάδελφοι, η Κυβέρνηση έχει μια πολύ απλή γραμμή. Λέει: «δεν θέλω την εξεταστική επιτροπή». Δεν θα μιλήσω επί της ουσίας της υποθέσεως των ομολόγων, γιατί το κάνουν άλλοι συνάδελφοι. Λέει η Κυβέρνηση «δεν θέλω τη σύσταση εξεταστικής επιτροπής». Για δύο λόγους: 
      Ο πρώτος λόγος, κατά τους κυβερνητικούς ισχυρισμούς,  είναι ότι η έκδοση των ομολόγων από την Κυβέρνηση, το Υπουργείο Οικονομικών και τους αναδόχους δεν έχει κανένα οικονομικό, ποινικό ή πολιτικό πρόβλημα. Τα προβλήματα ξεκινούν μετά, κατά τη διακίνηση.
      Η δεύτερη υπερασπιστική της γραμμή είναι ότι όσο κινείται η δικαιοσύνη και οι άλλες αρχές προς την κατεύθυνση να ανεύρουν την αλήθεια και να χρεώσουν αστικές ή ποινικές ευθύνες, ουδείς λόγος πέφτει στη Βουλή να διερευνήσει άλλες πολιτικές πτυχές, που μάλιστα δεν υπάρχουν κατά τον πρώτο ισχυρισμό της Κυβέρνησης.
      Επιτρέψτε μου να απαντήσω και στα δύο: πρώτον, σε ό,τι αφορά την πρώτη υπερασπιστική γραμμή ότι δηλαδή το πρόβλημα δεν είναι στην έκδοση των ομολόγων, αλλά μετά στη διακίνησή τους. Γνωρίζουμε, κυρίες και κύριοι συνάδελφοι, για το σύνολο αυτών που κατέθεσαν στις αρμόδιες κοινοβουλευτικές επιτροπές ότι οι ομολογίες τους, οι καταθέσεις τους αποτελούν έναν πλήρη κύκλο υποδηλώσεως της ευθύνης που υπάρχει στην έκδοση των ομολόγων. Η υπεύθυνη της Hypervereinsbank κατονομάζει τον προηγούμενο, ο Παπαμαρκάκης κατονομάζει ως γνωρίζουσα τη JP MORGAN. Ο κ. Stott στην εξέτασή του λέει αποκαλυπτικά ότι «από τον Οκτώβριο συνομιλούσαν  με το Γενικό Γραμματέα του Υπουργείου Οικονομικών», άρα γνωρίζουν και αυτοί εξ αρχής τον κύκλο διακίνησης, άλλο εάν λόγω του συνεταιρισμού, πιεζόμενος ο κ. Stott, μετά την κατάθεσή του εκδίδει διαφορετική ανακοίνωση. Αλλά, οφείλω να λάβω υπόψη μου την κατάθεσή του στη Βουλή και όχι τη δήλωσή του που είναι προϊόν συμβιβασμού μεταξύ των συνεταίρων. 
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
      Θα παρακαλέσω λίγο χρόνο και σε μένα, κύριε Πρόεδρε.
      Το σύνολο των ανθρώπων που καλούνται να καταθέσουν από αυτούς που μεσολάβησαν στη διακίνηση, αποκαλύπτουν ότι ο προηγούμενος γνώριζε. Άρα, λοιπόν, έχουμε τη βεβαιότητα ότι γνώριζε και το επιτελείο του Υπουργείου Οικονομικών.
      Δεν ισχύει συνεπώς ο ισχυρισμός της Κυβέρνησης ότι όλα είναι αθώα κατά τη φάση της εκδόσεως, κανείς δεν γνωρίζει τι θα ακολουθήσει και όλες οι πιθανές αστικές και ποινικές ευθύνες βρίσκονται στη δεύτερη φάση κατά τον κύκλο της διακίνησης των ομολόγων.
      Η δεύτερη υπερασπιστική γραμμή της Κυβέρνησης είναι ότι ενεργεί η δικαιοσύνη, ενεργεί άλλη ανεξάρτητη αρχή υπό τον κ. Ζορμπά, συνεπώς ποίαν χρείαν αναφίξεως έχουμε εμείς;
      Το 1988 ο τότε αρχηγός της Νέας Δημοκρατίας, ο κ. Μητσοτάκης στην ομιλία του θέτει πολύ συγκεκριμένα ζητήματα, όταν ζητούσε η Νέα Δημοκρατία τη σύσταση εξεταστικής επιτροπής. Τα ίδια με τον κ. Μητσοτάκη επαναλαμβάνει, λίγα χρόνια αργότερα ο νυν αρχηγός της Νέας Δημοκρατίας και σημερινός Πρωθυπουργός. Δηλώνει, λοιπόν, ο κ. Μητσοτάκης στη Βουλή, εδώ, το Νοέμβριο του 1988 ότι «αυτή την ώρα πλέον όλη αυτή η υπόθεση των σκανδάλων είναι ανάγκη να αντιμετωπισθεί αποφασιστικά από τον ελληνικό πολιτικό κόσμο και από το Ελληνικό Κοινοβούλιο. Δεν μπορεί η πολιτική εξουσία, ο πολιτικός κόσμος να είναι άμοιρος αυτής της υπόθεσης και να μην αναλάβει τις δικές του ευθύνες. Προφανώς, η δικαιοσύνη θα διερευνήσει αποκλειστικά, αλλά είναι ανάγκη να συγκροτηθεί εξεταστική επιτροπή από τη Βουλή, η οποία να ερευνήσει το θέμα». 
      Τις ίδιες ακριβώς δηλώσεις στην ίδια Αίθουσα, λίγα χρόνια αργότερα επαναλαμβάνει ο νυν αρχηγός της Νέας Δημοκρατίας, ο κ. Καραμανλής και αναρωτιέμαι τι είναι αυτό που έχει μεταβληθεί και ισχυρίζεται σήμερα η κυβερνώσα πλευρά ότι επειδή διερευνά ανεξάρτητη αρχή, η δικαιοσύνη, δεν μπορεί ο πολιτικός κόσμος να αρθεί στο ύψος των περιστάσεων και να ερευνήσει τις πολιτικές πτυχές του σκανδάλου αυτού!
      Και κάτι ακόμη. Πολλές φορές τα δύο μεγάλα κόμματα ακύρωναν τις προηγούμενες θέσεις τους, ανάλογα με το αν κατείχαν το θεσμικό ρόλο της Κυβερνήσεως ή της Αξιωματικής Αντιπολίτευσης. Θέλω να το επισημάνω με  ειλικρίνεια. Υπάρχει όμως μία σταθερά την οποία οφείλουμε όλοι να αναγνωρίσουμε. Υπάρχει ένας άνθρωπος ο οποίος και το 1988 και αργότερα δήλωνε, αντίθετος μάλιστα με την πλειοψηφία στην οποία ανήκε, ότι η εξεταστική επιτροπή πρέπει να γίνει. Το Νοέμβριο του 1988 δήλωνε: «Αν δεν υπάρχει νομικό κώλυμα σ’ αυτό το θέμα, πιστεύω πως πρέπει να αποδεχθούμε και ακόμη περισσότερο εμείς ως ΠΑ.ΣΟ.Κ. να προτείνουμε τη σύσταση εξεταστικής των πραγμάτων επιτροπής για να διαλευκανθεί αυτή η υπόθεση. Μόνο έτσι εξασφαλίζουμε τη διαφάνεια, γιατί πρέπει να διαμορφώσουμε νέο ύφος στην πολιτική». Ο άνθρωπος αυτός που σταθερά υποστηρίζει την ίδια άποψη είναι ο Αρχηγός της Αξιωματικής Αντιπολίτευσης και είναι ίσως ο μόνος, ο Γιώργος Παπανδρέου, που έχει την ηθική και πολιτική νομιμοποίηση να ζητά σύσταση εξεταστικής επιτροπής.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Παρακαλώ, ολοκληρώστε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν θα αργήσω, κύριε Πρόεδρε. Με δυο φράσεις θα τελειώσω.
      Του κανόνα αυτού, της αλλαγής των θέσεων, καμμιά φορά δεν ξεφεύγουν και τα μικρότερα κόμματα της Αντιπολίτευσης, όπως πρώτ’ από όλα για τα δύο μεγάλα κόμματα  δέχθηκα.
      Στην πρόταση για τη σύσταση εξεταστικής επιτροπής το 2001 για τη «Δ.Ε.Κ.Α.», τόσο ο Συνασπισμός, όσο και το Κ.Κ.Ε., δέχθηκαν ότι έπρεπε να γίνει η εξεταστική επιτροπή για τη συγκεκριμένη υπόθεση, χωρίς καμμία χρονική διεύρυνση της έρευνας. Παρόλα αυτά, κύριοι συνάδελφοι, μετά την τοποθέτηση και του Κ.Κ.Ε και κυρίως μετά την τοποθέτηση του Προέδρου του Συνασπισμού, το ΠΑΣΟΚ δηλώνει ότι μπορούμε να προχωρήσουμε στη σύσταση εξεταστικής επιτροπής με εξουσιοδότηση να ερευνηθεί το μέγα σκάνδαλο των σύνθετων και δομημένων ομολόγων -για να μην υπάρχει διάχυση μέσα στο χρόνο- και από τώρα συναινούμε  να αποφασίσει η εξεταστική επιτροπή τη διεύρυνση του ρόλου της στην πρόοδο του χρόνου και για άλλες περιόδους όπως για το 1999, για την εισφοροδιαφυγή στα ασφαλιστικά ταμεία,  για την περίοδο μετά το 1951. Πρόταση δε της εξεταστικής επιτροπής, την οποία μπορούμε να επικυρώσουμε και στην Ολομέλεια του Ελληνικού Κοινοβουλίου.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΙΩΑΝΝΗΣ ΜΑΝΩΛΗΣ: Αν είναι να μιλούν οι εκπρόσωποι των κομμάτων από 8 λεπτά, 15 λεπτά, τότε γιατί ανοίγετε κατάλογο ομιλητών;
      ΠΡΟΕΔΡΕΥΩΝ (Γεώργιος Σούρλας): Όταν δίνεται χρόνος και σε άλλους ομιλητές, δεν μπορεί να μη δοθεί χρόνος και στον Κοινοβουλευτικό Εκπρόσωπο του ΠΑ.ΣΟ.Κ.. Αυτά είναι ευκολονόητα.
      ΙΩΑΝΝΗΣ ΜΑΝΩΛΗΣ: Τότε, να μην ανοίγετε κατάλογο ομιλητών. Έχει πάει 11 η ώρα και δεν έχει μιλήσει κανείς από τους Βουλευτές.
      ΠΡΟΕΔΡΕΥΩΝ (Γεώργιος Σούρλας):  Πάντως, εσείς κύριε Μανώλη, θα μιλήσετε σίγουρα. Άδικα διαμαρτύρεστε.
      ΣΟΦΙΑ ΚΑΛΑΝΤΖΑΚΟΥ:  Είναι άδικο, κύριε Πρόεδρε, αυτό που συμβαίνει. Είμαστε εδώ από τις 18.00’.
      ΙΩΑΝΝΗΣ ΜΑΝΩΛΗΣ: Αν είναι να κάνετε μεταξύ σας συζήτηση, να σταματήσει εδώ…
      ΠΡΟΕΔΡΕΥΩΝ (Γεώργιος Σούρλας):  Όταν, όμως, ανεβαίνετε όλοι σας στο Βήμα, ξεχνάτε τι παρατηρήσεις κάνατε όταν βρισκόσαστε στα έδρανα. Τις ξεχνάτε όλοι σας. 
      ΙΩΑΝΝΗΣ ΜΑΝΩΛΗΣ: Απαγορέψτε στους Βουλευτές να μιλάνε.
      ΑΝΤΩΝΗΣ  ΣΚΥΛΛΑΚΟΣ:  Κύριε Πρόεδρε, παρακαλώ το λόγο για την πρόταση που έκανε το ΠΑ.ΣΟ.Κ..
      ΠΡΟΕΔΡΕΥΩΝ (Γεώργιος Σούρλας):   Ορίστε, έχετε το λόγο.
      ΑΝΤΩΝΗΣ ΣΚΥΛΛΑΚΟΣ:  Εξετάζοντας το τυπικό μέρος της πρότασης προς το Κ.Κ.Ε και προς το Συνασπισμό –εγώ μιλάω για λογαριασμό του Κ.Κ.Ε.-  να πούμε «ναι» στην εξεταστική επιτροπή μόνο για τα ομόλογα και στην πορεία να διευρυνθεί, δεν εξασφαλιζόμαστε, ακόμη κι  αν η Νέα Δημοκρατία  ήθελε να κάνει δεκτή αυτή την πρόταση. Η Νέα Δημοκρατία δεν δέχεται την πρόταση. Τα γραπτά τώρα συντάχθηκαν.  Είναι πρόσφατη και η δική  μας πρόταση και η πρόταση του ΠΑ.ΣΟ.Κ.. Δεν αλλάζει σε τίποτα.
      ΧΑΡΑΛΑΜΠΟΣ  ΚΑΣΤΑΝΙΔΗΣ:  Μπορεί να διευρυνθεί.
      ΑΝΤΩΝΗΣ ΣΚΥΛΛΑΚΟΣ:  Ξέρω ότι μπορεί να διευρυνθεί, αλλά τυπικά δεν είμαστε εντάξει. Και δύο μέρες νωρίτερα είχαμε καταθέσει τη δική μας πρόταση και δεν τη λάβατε υπόψη σας.
      ΧΑΡΑΛΑΜΠΟΣ  ΚΑΣΤΑΝΙΔΗΣ:  Μα, την παίρνουμε υπόψη μας.
      ΠΡΟΕΔΡΕΥΩΝ (Γεώργιος Σούρλας):  Ο κ. Ζώης έχει το λόγο.
      ΧΡΗΣΤΟΣ  ΖΩΗΣ: Ευχαριστώ πολύ, κύριε Πρόεδρε.
      Άκουσα με πολύ μεγάλη προσοχή  την τοποθέτηση του Κοινοβουλευτικού Εκπροσώπου της Αξιωματικής Αντιπολίτευσης και νομίζω ότι δεν θα αυθαιρετούσε κανείς αν την εκλάμβανε ως μια μεγάλη συγγνώμη εκ μέρους του κόμματός του για τη στάση που είχε το κόμμα του σε αυτή εδώ την Αίθουσα τα προηγούμενα χρόνια, κάθε φορά που είχε να αντιμετωπίσει αιτήματα σύστασης εξεταστικών επιτροπών. Όμως, αυτή η συγγνώμη δεν είναι ειλικρινής,  γιατί  θα έπρεπε να συνοδεύεται και από κάποιες παραδοχές. Δεν άκουσα, αίφνης, τον κ. Καστανίδη να ομολογεί με την ίδια άνεση που έσπευσε να ομολογήσει όλα τα άλλα, άραγε, για ποια αιτήματα σύστασης εξεταστικών επιτροπών το κόμμα του σήμερα θα ψήφιζε υπέρ; Θα ψήφιζε υπέρ της πρότασης που τότε είχαμε υποβάλει για εξεταστική επιτροπή για το Χρηματιστήριο;
Θα ψήφιζε υπέρ της πρότασης που είχαμε υποβάλει για σύσταση εξεταστικής επιτροπής, που θα διερευνούσε τους εξοπλισμούς; Για ποιο απ’ όλα τα αιτήματα –και είχαμε καταθέσει δόξα τω Θεώ πολλά ως Αξιωματική Αντιπολίτευση- το κόμμα του σήμερα θα είχε αλλάξει θέση; 
      Δεν υπάρχει συγγνώμη. Υπάρχει ακόμη μια πιστολιά σε αυτήν εδώ την Αίθουσα. Και είναι μια πιστολιά για την τιμή των όπλων. Είναι μια πιστολιά, η οποία έρχεται να συμπληρώσει αυτό το επικοινωνιακό σκηνικό, στο οποίο επενδύσατε πάρα πολλά τους τελευταίους τέσσερις μήνες. Αλλά δυστυχώς, δεν σας βγήκε.
      Κύριε Πρόεδρε, η Νέα Δημοκρατία είναι μια παράταξη, η οποία έρχεται από πολύ μακριά, είναι μια παράταξη που έχει δώσει εξετάσεις, είναι μια παράταξη που μπορεί να μιλά με τη δύναμη των έργων της και να κάνει απολογισμούς τέτοιους που δεν μπορεί να αντιμετωπιστούν με έωλα επιχειρήματα, σαν αυτά που ακούστηκαν σήμερα σε αυτήν εδώ την Αίθουσα. 
      Κύριε Πρόεδρε, πριν από τέσσερις μήνες περίπου ήρθε στην επικαιρότητα και έγινε μέρος του ελληνικού λεξιλογίου η λέξη ομόλογα. Και μάθαμε όλοι, ακόμα και όσοι δεν είχαμε ιδέα απ’ αυτήν την ορολογία τι είναι δομημένα, τι είναι σύνθετα, τι είναι σταθερά ομόλογα, ποια απ’ αυτά έχουν επενδυτικό ρίσκο, κίνδυνο και ποια όχι.
       Το ερώτημα όμως είναι ποιοι γνώριζαν άραγε, πριν όλοι εμείς γίνουμε κοινωνοί αυτής της ορολογίας; Ποιοι γνώριζαν τα προηγούμενα χρόνια; Ποιοι έχουν ευθύνες για το γεγονός ότι αυτή η ορολογία έφθασε να απασχολεί και τον τελευταίο έλληνα πολίτη σήμερα; 
      Άκουσα με πολύ μεγάλη προσοχή και τους δυο Υπουργούς. Και οφείλω να πω ότι η επιχειρηματολογία τους ήταν καταιγιστική. Ιδιαίτερα ο Υπουργός Απασχόλησης, ο κ. Μαγγίνας, πρόσφερε πάρα πολλά επιχειρήματα στην φαρέτρα όσων θέλουν να επιχειρηματολογήσουν υπέρ της διάθεσης της Κυβέρνησης να αντιμετωπίσουν αυτό το πρόβλημα μια και καλή. Και, βέβαια, υπάρχουν πολλές απορίες για τον τρόπο με τον οποίο αντιμετωπίστηκε τα προηγούμενα χρόνια από τις κυβερνήσεις ΠΑ.ΣΟ.Κ. όλο αυτό το σύστημα, το οποίο, βεβαίως, δεν είναι καινούργιο. Κανένας δεν απάντησε μέχρι στιγμής από τους συναδέλφους του ΠΑ.ΣΟ.Κ. που πήραν το λόγο στον Υπουργό Απασχόλησης, κανένας δεν επιχειρηματολόγησε ενάντια στα όσα ακούστηκαν. Κανένας. Και το επισημαίνω αυτό. 
      Ήταν μια θαυμάσια ευκαιρία η σημερινή συζήτηση, κύριοι συνάδελφοι, κύριε Πρόεδρε, για τη Νέα Δημοκρατία, για την κυβερνητική Πλειοψηφία, για την Κυβέρνηση, να ακουστούν μερικά πράγματα και να ξεδιαλύνει η θολούρα, που σκόπιμα εγκαταστάθηκε στο πολιτικό σκηνικό τους τελευταίους τέσσερις μήνες. Δεν έχουμε να φοβηθούμε τίποτα. Δεν έχουμε πρόβλημα να αντιμετωπίσουμε οποιαδήποτε κατηγορία, οποιαδήποτε καταγγελία, οποιαδήποτε μομφή, γιατί ερχόμαστε να απαντήσουμε με τη δύναμη των επιχειρημάτων μας. 
      Ήταν μια θαυμάσια ευκαιρία η σημερινή συζήτηση για να βάλουμε τα πράγματα στη θέση τους. Μια θαυμάσια ευκαιρία για όλους όσους έχουν κάτι να πουν, για όλους όσους έχουν πολλά να πουν. Και το ερώτημα είναι απέναντι στα όσα έχουν ήδη ακουστεί από την πλευρά της πλειοψηφίας, τι απάντησαν άραγε οι συνάδελφοι της Αντιπολίτευσης; Τίποτα. Επανέλαβαν -και μάλιστα με το χειρότερο τρόπο- τα όσα αστήρικτα, αβασάνιστα, γενικόλογα και αόριστα ακούγονται όλο αυτό το διάστημα. 
      Διάβασα με πολύ μεγάλη προσοχή το κείμενο -και ας το μελετήσουμε όλοι με μεγάλη προσοχή-  και δεν προσέφερε η πρότασή τους για εξεταστική επιτροπή ούτε ένα παραπάνω στοιχείο από όσα έχουν παρελάσει ως φήμες γενικές και αόριστες από τα κανάλια. Τίποτα. 
      Ένα στοιχείο παραπάνω ζητώ να βρω εδώ μέσα και δεν βρίσκω τίποτα. Δεν βρίσκω ούτε ένδειξη, για την οποία θα μπορούσε κανείς να στοιχειοθετήσει την ανάγκη να συστήσουμε μία εξεταστική επιτροπή. Τίποτα καινούργιο, μια τελευταία πιστολιά στον αέρα της επικοινωνίας, μια απέλπιδα τελευταία προσπάθεια σήμερα να κρατηθεί στην επικαιρότητα ένα θέμα, το οποίο, απ’ ό,τι φαίνεται, δεν αποδίδει τα αναμενόμενα σε όσους είχαν επενδύσει επάνω του. 
      Και αυτό, βεβαίως, δεν έχουμε ανάγκη εμείς οι μάχιμοι πολιτικοί να το διαπιστώσουμε, ανατρέχοντας στις περίφημες δημοσκοπήσεις, στις σφυγμομετρήσεις της κοινής γνώμης, γιατί το αντιμετωπίζουμε σε κάθε μας βήμα στην καθημερινή μας επαφή με τους πολίτες. Όμως, ακόμη και αυτές οι σφυγμομετρήσεις, για ορισμένα στοιχεία των οποίων οι συνάδελφοι του ΠΑ.ΣΟ.Κ. έχουν λόγο να τείνουν ευήκοον ους, τι λένε; Λένε ότι δεν μπορούν να πείσουν τους πολίτες. Αυτοί που επένδυσαν τόσα πολλά επί τόσο μακρύ χρονικό διάστημα, για να καταδείξουν ότι αυτή εδώ η Κυβέρνηση δεν μπορεί πλέον να διαχειριστεί τα προβλήματα του ελληνικού λαού, εισπράττουν την άρνηση των συμπολιτών μας. Και προσέξτε, όχι μόνο σε όλα τα άλλα ποιοτικά χαρακτηριστικά, αλλά ακόμη και σε ποιο αντικείμενο; Στο αντικείμενο της αντιμετώπισης της διαφθοράς. Οι πολίτες –και αυτό δεν είναι παράδοξο, έχει εξήγηση και ακούστηκαν ήδη πάρα πολλά που μπορούν να εξηγήσουν αυτήν την τοποθέτηση των Ελλήνων πολιτών- κρατούν σταθερά γυρισμένη την πλάτη τους στην Αξιωματική Αντιπολίτευση και δεν σας εμπιστεύονται, ειδικά και πάνω απ’ όλα –αυτό είναι το αξιοπερίεργο που θα έπρεπε να σας απασχολεί, κύριοι συνάδελφοι, και να εντρυφήσετε σε αυτά τα ευρήματα- στην αντιμετώπιση της διαφθοράς. Δεν σας εμπιστεύονται όσες συγγνώμες και αν λέτε σήμερα, όσο και αν υψώνετε τους τόνους. Και ξέρετε γιατί; Γιατί είχατε πολλές ευκαιρίες στο παρελθόν να αποδείξετε αυτά που σήμερα υποκριτικά επικαλείστε.
      Κύριε Πρόεδρε, άραγε γιατί κατηγορείται σήμερα η Κυβέρνηση; Για να δούμε. Κατηγορείται, γιατί απώλεσε το δημόσιο κάποια έσοδα; Είχε κάποια ζημία το δημόσιο; Δεν προκύπτει αυτό από πουθενά. Ίσα-ίσα, ακούσαμε από τα στοιχεία -τα οποία, επαναλαμβάνω, δεν τα αρνήθηκαν οι συνάδελφοι που πήραν το λόγο εκ μέρους της Αντιπολίτευσης- ότι υπήρχαν και κέρδη από αυτές τις επενδύσεις.
      Εγκαλείται το δημόσιο, γιατί οδήγησε στον αφανισμό και στην καταστροφή τα ασφαλιστικά ταμεία; Μα, αύξησαν περίπου κατά 50% τα αποθεματικά τους. Εγκαλείται η Κυβέρνηση, γιατί συγκάλυψε αυτήν την ομολογουμένως δυσάρεστη για όλους μας υπόθεση; Μα, το αντίθετο προκύπτει. 
      Τι είδους επιχείρημα είναι αυτό που επαναλαμβάνεται σταθερά ότι δεν θα μπορούσε να συγκαλύψει, η Κυβέρνηση και ότι δεν ήταν πρωτοβουλία της Κυβέρνησης η αποκάλυψη της υπόθεσης, διότι, λέει, μια τράπεζα προχώρησε σε καταγγελία στην Επιτροπή Κεφαλαιαγοράς και πώς θα μπορούσε έναντι αυτής της καταγγελίας η Επιτροπή Κεφαλαιαγοράς να συγκαλύψει ό,τι δεν μπορούσε να συγκαλυφθεί; Μα, κύριοι συνάδελφοι, η ιστορία σας –και απευθύνομαι σε σάς της Αντιπολίτευσης- είναι πλούσια από συγκαλύψεις υποθέσεων, από δημόσιες καταγγελίες, οι οποίες ποτέ δεν βρήκαν το δρόμο προς τη δικαιοσύνη, είναι πλούσια σε όργανα και θεσμικούς φορείς, αλλά ποτέ δεν προχώρησαν πέραν αυτού. 
      Για ποιο, λοιπόν, λόγο κατηγορείται σήμερα η Κυβέρνηση, κύριε Πρόεδρε; Κανένας καλόπιστος πολίτης δεν αντιλαμβάνεται το λόγο για τον οποίο αυτή η Κυβέρνηση θα μπορούσε να εγκληθεί. Κανένας. Η Κυβέρνηση πολύ γρήγορα, άμεσα, αντιμετώπισε αυτήν την πρόκληση και δήλωσε και δηλώνει και θα δηλώνει την εμπιστοσύνη της στη δικαιοσύνη. Και εγώ με την ευκαιρία ρωτώ τους συναδέλφους του ΠΑ.ΣΟ.Κ.: Εμπιστεύεστε τη δικαιοσύνη; Να το πουν επιτέλους, γιατί πια παράγινε αυτή η «a la carte» αναγνώριση της δικαιοσύνης και της ανεξαρτησίας της! 
      Aκούσαμε και σήμερα έναν από τους εισηγητές να διολισθαίνει και να επαναλαμβάνει όλα όσα στοιχειοθετούν εύλογα κατηγορίες εκ μέρους μας προς την Αντιπολίτευση, ότι το μόνο που προσπαθεί να κάνει είναι να τρομοκρατήσει και έτσι  εμμέσως να χειραγωγήσει και τη δικαιοσύνη. Εγώ, λοιπόν, απευθύνω το ερώτημα και δεν είναι καθόλου ρητορικό: Εμπιστεύονται τη δικαιοσύνη με τους λειτουργούς της, με την ιεραρχία της, με τη δομή της, με τις ασφαλιστικές δικλίδες λειτουργίας της; 
      Εάν η απάντηση, κύριε Πρόεδρε, δεν μπορεί να είναι άλλη από ναι, την εμπιστεύονται, τότε δεν θα πρέπει απλώς να πάρουν πίσω όλα όσα έχουν εκστομίσει εναντίον της δικαιοσύνης, αλλά θα πρέπει να κατανοήσουν ότι εκεί έγκειται και η δική μας επιφύλαξη να αντιμετωπίσουμε αυτήν την ώρα το αίτημα σύστασης εξεταστικής επιτροπής. Γιατί περιμένουμε πάνω απ’ όλα και πριν απ’ όλα, όπως κατά κόρον έχει λεχθεί, τα πορίσματα, τα συμπεράσματα αυτής της δικαστικής διερεύνησης. 
      Και είπε ο κ. Αλογοσκούφης, ο Υπουργός Οικονομίας και Οικονομικών, ότι στην περίπτωση που προκύψει από αυτήν τη δικαστική διερεύνηση, ένδειξη ανάμειξης πολιτικών προσώπων, εμείς είμαστε αυτοί που θα ζητήσουμε πρώτοι να λειτουργήσει και στο Κοινοβούλιο η διαδικασία διερεύνησης αυτής της υπόθεσης. 
      Κύριε Πρόεδρε, η αλήθεια είναι ότι το ΠΑ.ΣΟ.Κ. θυμάται μόνο όταν το συμφέρει, να καταφεύγει στη δικαιοσύνη, να εμπιστεύεται τη δικαιοσύνη, αλλά και πάλι, όταν το συμφέρει, να εγκαλεί τη δικαιοσύνη. Εμείς,  έναντι αυτής της στάσης, το μόνο που έχουμε να απαντήσουμε στους Έλληνες που μας ακούν αυτήν την ώρα, αλλά και στη δικαιοσύνη, είναι ότι θα σταθούμε εκεί που το Σύνταγμα ορίζει, εκεί που οι κανόνες οργάνωσης του δημοκρατικού μας πολιτεύματος ορίζουν ότι πρέπει να στεκόμαστε, ως πολιτικοί εκπρόσωποι του λαού μας και θα εγγυηθούμε αυτήν την ανεξαρτησία της δικαιοσύνης. 
      Και επειδή ο κ. Καστανίδης, που μόλις επανήλθε στην Αίθουσα, δεν δίστασε να επιχειρηματολογήσει και εναντίον της κεφαλής της δικαιοσύνης, επικαλούμενος μισές αλήθειες, που όμως συνιστούν ένα μεγάλο ψεύδος, έχω να διορθώσω το εξής, κύριε Πρόεδρε. Ότι οι τηλεφωνικές διασκέψεις μεταξύ των μελών του Ανωτάτου Δικαστηρίου, δεν είναι καινούργια υπόθεση. Δεν είναι φαινόμενο που έκανε την εμφάνισή του στα χρόνια της Νέας Δημοκρατίας. 
      Εδώ έχω και τον κ.  Κακλαμάνη, έμπειρο πολιτικό, πρώην Πρόεδρο της Βουλής και Υπουργό. Είναι κάτι το οποίο κατά κόρον και κατ’ επανάληψη και με διαφορετικές ηγεσίες του Αρείου Πάγου έχει συμβεί. Δεν έχουμε ένα καινούργιο φαινόμενο. Στη δε συγκεκριμένη άκρως ενδιαφέρουσα διάσκεψη, η αλήθεια είναι ότι δεν επηρεάστηκε το αποτέλεσμα από τη ψήφο των τριών μελών, εκ των οποίων μάλιστα η μία ήταν αρνητική και μόνο δύο θετικές.
       Αυτή είναι η αλήθεια, κύριε Πρόεδρε. Την αναφέρω για τα Πρακτικά, την αναφέρω χάριν της αποκατάστασης των πραγμάτων και την αναφέρω και για έναν ακόμη λόγο. Για να καταδείξω και με αυτό το παράδειγμα ότι το ΠΑ.ΣΟ.Κ. λέει μισές αλήθειες, αλλά και αυτές τις μισές αλήθειες τις λέει μόνο και μόνο για να εξηγήσει τα έωλα επιχειρήματά του και για να βγει από δύσκολη θέση. 
      Εμείς, κύριε Πρόεδρε, δεν θα ψηφίσουμε την πρότασή του για σύσταση εξεταστικής επιτροπής, γιατί πιστεύουμε, πέραν όλων των άλλων, ότι το πεδίο αυτό είναι ανοικτό για τη δικαιοσύνη. Της έχουμε εμπιστοσύνη. Περιμένουμε με μεγάλο ενδιαφέρον τα συμπεράσματά της. Σήμερα ήδη έχει εκδηλωθεί η πρώτη τοποθέτησή της και με βάση αυτό το παράδειγμα μπορούμε να είμαστε ήσυχοι ότι θα έχουμε ένα καλό τέλος, μία καλή εξέλιξη και σ’ αυτήν την υπόθεση.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, θα ήθελα το λόγο επί προσωπικού. 
      ΠΡΟΕΔΡΕΥΩΝ (Γεώργιος Σούρλας):  Ποιο είναι το προσωπικό;
      ΑΝΔΡΕΑΣ ΛΥΚΟΥΡΕΝΤΖΟΣ: Μου απεδόθη χαρακτηρισμός από τον Κοινοβουλευτικό Εκπρόσωπο του ΠΑ.ΣΟ.Κ. για την προηγούμενη τοποθέτησή μου και θέλω να απαντήσω. 
      ΠΡΟΕΔΡΕΥΩΝ (Γεώργιος Σούρλας): Σε τι συνίσταται, δηλαδή, το προσωπικό; 
      ΑΝΔΡΕΑΣ ΛΥΚΟΥΡΕΝΤΖΟΣ: Συνίσταται στο χαρακτηρισμό που μου απεδόθη από τον Κοινοβουλευτικό Εκπρόσωπο του ΠΑ.ΣΟ.Κ..
      ΠΡΟΕΔΡΕΥΩΝ (Γεώργιος Σούρλας): Τι είπε ο Κοινοβουλευτικός Εκπρόσωπος;
      ΑΝΔΡΕΑΣ ΛΥΚΟΥΡΕΝΤΖΟΣ: Δεν θέλω να επαναλάβω τον χαρακτηρισμό.
      ΠΡΟΕΔΡΕΥΩΝ (Γεώργιος Σούρλας): Μα δεν μπορεί να μην τον επαναλάβετε.
      ΑΝΔΡΕΑΣ ΛΥΚΟΥΡΕΝΤΖΟΣ: Πρώτον, μακριά από εμένα τα άκρα και οι ακρότητες. Δεύτερον, ανάλογοι χαρακτηρισμοί μάς αποδίδονταν την εποχή που σπουδάζαμε και αγωνιζόμασταν για την ελευθερία, τη δημοκρατία και τα ανθρώπινα δικαιώματα, όταν μιλούσαμε για την Βόρεια Ήπειρο και για άλλες περιοχές του πλανήτη, όπου επικρατούσαν αυταρχικά καθεστώτα.
      ΠΡΟΕΔΡΕΥΩΝ (Γεώργιος Σούρλας): Τέλος πάντων.
       Ήθελα να πω, όμως, για συναδέλφους που διαμαρτυρήθηκαν προηγουμένως, όταν μιλούσε ο κ. Καστανίδης, λόγω της υπέρβασης του χρόνου, ότι δεν διαμαρτυρήθηκαν για την μικρή έστω υπέρβαση του Κοινοβουλευτικού Εκπροσώπου της Νέας Δημοκρατίας. 
      ΙΩΑΝΝΗΣ ΜΑΝΩΛΗΣ: Το πήραμε απόφαση. Καταργήστε μας. Να μιλάτε μεταξύ σας να τελειώνουμε!
      ΠΡΟΕΔΡΕΥΩΝ (Γεώργιος Σούρλας): Κύριε Μανώλη, να είστε αντικειμενικοί. Το Προεδρείο εδώ δεν είναι της Νέας Δημοκρατίας και του ΠΑ.ΣΟ.Κ., είναι της Βουλής των Ελλήνων. Να το καταλάβετε επιτέλους. Καταλάβετε ότι πάμε να κάνουμε τη δουλειά μας, όπως ο Κανονισμός υπαγορεύει, και ότι από την αρχή δόθηκε μια υπέρβαση χρόνου από τρία μέχρι έξι λεπτά. Δεν μπορεί στη συνέχεια να κάνουμε διακρίσεις. Να μάθετε να διαμαρτύρεστε, όταν υπάρχει βάση. 
      Κύριε Υπουργέ, έχετε ζητήσει το λόγο και έχει ζητήσει το λόγο και ο πρώην Πρόεδρος της Βουλής ο κ. Κακλαμάνης. Όμως, κύριε Κακλαμάνη, ζήτησε το  λόγο και περιμένει από ώρα ο κ. Κωνσταντόπουλος ως πρώην Πρόεδρος του Συνασπισμού και δικαιούται δέκα λεπτά. Να μιλήσει ο κ. Κωνσταντόπουλος, αν συμφωνεί ο Υπουργός και εσείς, κύριε Πρόεδρε, και μετά να μιλήσει ο Υπουργός. 
      Ορίστε, κύριε Κωνσταντόπουλε έχετε το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριοι συνάδελφοι, επιτρέψτε μου να μιλήσω με διαφορετικό τρόπο για ένα θέμα το οποίο ξεπερνά την κομματική αντιδικία. Η συζήτηση γίνεται με δεδομένο ότι η κυβερνητική πλειοψηφία θα απορρίψει την εξεταστική επιτροπή και αυτό γιατί η Νέα Δημοκρατία εφαρμόζει την επινόηση του Κανονισμού της Βουλής, που καταστρατηγεί το Σύνταγμα. Η συζήτηση θα ήταν διαφορετική, αν οι εκατόν είκοσι και πλέον Βουλευτές της Αντιπολίτευσης ζητούσαν την εφαρμογή του Συντάγματος, που κάνει υποχρεωτική την εξεταστική επιτροπή. 
      Ξέρετε, κυρίες και κύριοι συνάδελφοι, ότι προβλέπεται κατάθεση σχεδίων νόμων από την Αντιπολίτευση, αλλά δεν γίνεται αποδεκτή καμμία τέτοια νομοθετική πρωτοβουλία κατ’ έθιμον, λέει, κοινοβουλευτικό, ενώ παραλλήλως κάθε πρόταση για εξεταστική επιτροπή απορρίπτεται. Τα αναγνωρισμένα δικαιώματα της μειοψηφίας ως λειτουργικά δικαιώματα της κοινοβουλευτικής δημοκρατίας καταστρατηγούνται, γιατί έτσι θέλει η εκάστοτε πλειοψηφία.
      Και επειδή πολλά λέγονται περί εγγυήσεων και διαβεβαιώσεων, θέλω να πω ότι  είναι πολύ απλό το θέμα. Συμφωνήστε, κυρίες και κύριοι συνάδελφοι του ΠΑ.ΣΟ.Κ. και της Νέας Δημοκρατίας, να τροποποιήσουμε τον Κανονισμό, να γίνουν οι νέοι θεσμοί εκδημοκρατισμού του κοινοβουλευτισμού, ώστε να μην μετατρέπεται ο δικομματισμός σε καθεστώς και ο κοινοβουλευτισμός σε πλειοψηφικό φέουδο δια του Κανονισμού. Συμφωνήστε.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Αναθεώρηση …
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Αναθεώρηση του Κανονισμού και αναθεώρηση και του Συντάγματος.
      Όταν όλα τα κόμματα της Αντιπολίτευσης το ζητάνε ή έτσι και αλλιώς το ζητάνε εκατόν είκοσι Βουλευτές, πρέπει να γίνεται υποχρεωτικά δεκτή η σύσταση της εξεταστικής επιτροπής από την Κυβέρνηση, αλλιώς ο κοινοβουλευτικός έλεγχος αχρηστεύεται και γι' αυτό συγκροτείται εξεταστική επιτροπή, μόνο όταν θέλει η εκάστοτε Κυβέρνηση. Έτσι όμως το πολιτικό σύστημα εκτίθεται και βάλλεται πανταχόθεν για το ότι δεν μπορεί και δεν θέλει την εξυγίανσή του. Ο αφορισμός είναι γνωστός: «Αν έχετε στοιχεία, πηγαίνετε στον Εισαγγελέα», έλεγε το ΠΑ.ΣΟ.Κ.. «Εμείς τα στέλνουμε στον Εισαγγελέα», λέει η Νέα Δημοκρατία.
      Αλλά, κυρίες και κύριοι συνάδελφοι, η εξυγίανση του δημοσίου βίου είναι μόνον υπόθεση δικαστική; Ο φόβος της φυλακής και ο συμβολισμός της περιφοράς με τις χειροπέδες, αυτομάτως αποκαθιστούν το έλλειμμα διαφάνειας ως έλλειμμα δημοκρατίας και πολιτικής ευθύνης; Έχει ευθύνες η Κυβέρνηση της Νέας Δημοκρατίας που δεν αποδέχεται τη σύσταση εξεταστικής επιτροπής. Θα έπρεπε να το ζητήσει μόνη της. Κακώς έπραξε το ΠΑ.ΣΟ.Κ. που δεν δέχτηκε την πρόταση του Συνασπισμού και του Κομμουνιστικού Κόμματος Ελλάδας για τη σύσταση εξεταστικής επιτροπής. Έτσι «αδειάζετε», κύριοι συνάδελφοι του ΠΑ.ΣΟ.Κ., κοινοβουλευτικά τα δύο κόμματα της ήσσονος αντιπολίτευσης,  δεν αξιοποιείτε το επιχείρημα των εκατόν είκοσι Βουλευτών κατά την ορθή ερμηνεία του Συντάγματος και δίνετε την εικόνα ότι ακόμη και σε αυτό το κραυγαλέο θέμα δημοσίου ενδιαφέροντος ο καθένας κοιτάζει τον ίσκιο του και αυτό είναι κρίμα, γιατί όλοι είμαστε εις το στόχαστρο μιας κοινωνίας, η οποία ολοένα και περισσότερο δυσπιστεί και απορρίπτει. 
      Μπροστά σε αυτήν την κατάσταση ξέρετε όλοι, όπου και αν ανήκετε, ότι οι πολίτες αισθάνονται άσχημα. Οι μόνοι που χαίρονται από την κατάσταση που επικρατεί είναι όσοι θέλουν να είναι επικυρίαρχοι της πολιτικής ζωής, οι τηλεοπτικοί καθοδηγητές του δημοσίου βίου, οι διαπλεκόμενοι μηχανισμοί. Αυτή η υπόθεση στήθηκε με κεντρικό σχεδιασμό και συντονισμό; Ένα κρίσιμο ερώτημα, στο οποίο δεν απαντάει καμμία από τις διαβεβαιώσεις της Κυβέρνησης. Γιατί αιφνιδίως εκδηλώθηκε αυτή η έκρηξη ακόρεστης κερδοσκοπίας μεσαζόντων διακινητών της διαφθοράς; Υπήρχε πρόσφορο έδαφος; Επί ποίου προσφόρου εδάφους κινήθηκαν; Τα ξέρετε, κυρίες και κύριοι συνάδελφοι της Νέας Δημοκρατίας. Επίσης, τα γνωρίζουν και όλοι οι συνάδελφοι, όλων των κομμάτων, που είναι εδώ. 
      (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Η ευθύνη της Κυβέρνησης, κατά την άποψή μου, γίνεται ακόμη μεγαλύτερη μετά τις παραπομπές του κυρίου Εισαγγελέα Εφετών. Οι παραπομπές αυτές σκιαγραφούν από μόνες τους και τεκμηριώνουν ένα πλαίσιο πολιτικών ευθυνών. Πώς είναι δυνατόν, μετά από αυτήν την κίνηση της Εισαγγελίας, η Κυβέρνηση να παραμένει στην άρνησή της; Και επίσης πώς είναι δυνατόν να επιμένει το ΠΑ.ΣΟ.Κ. εις την αρχική του πρόταση και εδώ φραστικά την τελευταία στιγμή να υιοθετεί υπό όρους και προϋποθέσεις κατά τη χρονική διάρκεια της έρευνας, εάν και κατά πόσον θα αποδεχθεί το αυτονόητο; Τέτοιες υποθέσεις δεν εκκολάπτονται αιφνίδια και θα πρέπει να αναζητηθούν οι συγκεκριμένοι μηχανισμοί που παράγουν τέτοια προϊόντα διαφθοράς. 
      Οι ενδεχόμενες ποινικές ευθύνες εκείνων που ενδιαμέσως ωφελήθηκαν κλέβοντας δημόσιο χρήμα, είναι υπόθεση της δικαιοσύνης. Υπόθεση της Βουλής και της πολιτικής είναι να ασχοληθεί με συγκεκριμένα θέματα. Τι επικρατεί στη δημοσιονομική διαχείριση της Ελληνικής Δημοκρατίας; Πόσα ομόλογα κυκλοφορούν και γιατί εκδίδονται; Πόσα αγοράστηκαν κατά καιρούς από διάφορα ταμεία; Ποιοι και πώς τα εισηγήθηκαν; Ποιοι και πώς τα προώθησαν και τα διακίνησαν; Ποια χρηματιστηριακά προϊόντα κινούνται, πέραν της νομιμότητος ή εις την γκρίζα περιοχή μεταξύ νομιμότητας και παρανομίας; Ποιοι οι συσχετισμοί ποινικών ευθυνών και πολιτικών επιλογών που έγιναν; Και το σοβαρότερο, κυρίες και κύριοι συνάδελφοι, πώς τα διεθνή χρηματιστηριακά funds εκμεταλλεύονται την εθνική οικονομία, μέσα από αδιαφανείς πρακτικές αθέμιτης κερδοσκοπίας;
      Γιατί  όλα αυτά κινούνται εκτός του Οργανισμού Διαχείρισης Δημοσίου Χρέους και χωρίς περιοδική ενημέρωση της Βουλής; Ποιος είναι ο ρόλος ορισμένων της τεχνοκρατικής ολιγαρχίας που εισηγούνται στις διάφορες κυβερνήσεις; Και πώς προστατεύεται το δημόσιο συμφέρον από την εσωτερική πληροφόρηση; Αυτά είναι ζητήματα που απασχολούν όλα τα κοινοβούλια, όλα τα πολιτικά συστήματα και όλες τις κυβερνήσεις. 
      Μονάχα εδώ δεν μπορούμε να ψάξουμε το καινούργιο πρόβλημα, γιατί αυτό είναι το καινούργιο πρόβλημα, κατά την άποψή μου. Είναι οι νέες μορφές και τα πρωτότυπα προϊόντα διαφθοράς, που συμβαδίζουν πάντοτε με τις αλλαγές στον τρόπο λειτουργίας οικονομίας και αγοράς, αλλά και με τις αλλαγές στον τρόπο συμπεριφοράς της κοινωνίας και του πολιτικού συστήματος. ‘Ετσι, οι ποινικές ευθύνες δύσκολα αποκαλύπτονται και οι πολιτικές ευθύνες συσκοτίζονται, γιατί δυστυχώς η διαφθορά και τα σκάνδαλα παραταξιοποιούνται. Πού είναι ο έλεγχος και η διαφάνεια; Οι μεν εναντίον των δε. 
      Και ο πολίτης αποκομίζει την εικόνα ότι όλες οι κυβερνήσεις, που περνάνε από αυτόν τον τόπο, δεν έχουν παρά ένα βάρος αμαρτωλού παρελθόντος. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν εξατομικεύετε καμμία ευθύνη και για κανένα πρόσωπο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Στις σημερινές συνθήκες, όταν μιλάμε για διαφθορά, κύριε Πρόεδρε, δεν αναφερόμαστε σ’ ένα νοσηρό σύμπτωμα ηθικής τάξεως του δημοσίου βίου, που εξαπλώνεται. ‘Οταν μιλάμε για διαφθορά στις σημερινές συνθήκες, μιλάμε για την ανάπτυξη μιας νέας δομής που διαπερνά οικονομικές λειτουργίες, κοινωνικά στρώματα, θεσμικά όργανα, προκαλώντας μετάλλαξη του πολιτικού συστήματος. Η διαφθορά, λοιπόν, ως εξουσία σε συνθήκες παγκόσμιας αγοράς πολυκεντρικών κοινωνιών χρηματιστηριακών δικτύων και χρηματοοικονομικών χώρων εξουθενώνει το ρόλο και τις αξίες της πολιτικής, διαρρυθμίζει την ισχύ των συμφερόντων, διαμορφώνει κοινωνίες της συναλλαγής και πολιτικά συστήματα συνενοχής. Είναι μια «μεταμφιεσμένη δημοκρατία», κατά τον Ζίγκλερ, που αναλύει παραπέρα την επισήμανση του Μπόμπιο ότι «η διαχείριση της οικονομίας ανήκει κατά ένα μεγάλο μέρος στη σφαίρα της αόρατης εξουσίας», στην ομηρία της οποίας περιέρχονται επιμέρους κυβερνήσεις. 
      Κυρίες και κύριοι συνάδελφοι, το σκάνδαλο των ομολόγων θέτει ευθέως πρόβλημα πολιτικού συστήματος. Πού αποκρυσταλώθηκαν οι δυναμικές της χρόνιας διαφθοράς; Πώς λειτουργούν οι διαδικασίες που σχεδιάζουν και αποφασίζουν σκόπιμες επιλογές, διαχειριστικές αποφάσεις και εναρμονισμένες πρακτικές, ώστε το δημόσιο χρήμα να μοιράζεται; Και αυτή είναι η μοιρασιά που γίνεται στο δημόσιο χρήμα. Να μοιράζεται σε ιδιωτικό πλούτο, σε μέρισμα διαμεσολάβησης, σε κερδοσκοπία συμφερόντων και σε πολιτική χρηματοδότηση. Σ’ αυτό το σημείο βρισκόμαστε. 
      Η Μεταπολίτευση δυστυχώς εκβάλλει σε μια νέου τύπου πολιτική πραγματικότητα, στη λεγόμενη «μεταδημοκρατία», για την οποία χρειάζεται κάποια στιγμή ένα θεμελιώδες σχέδιο αντιμετώπισης. Γι’ αυτό να μιλήσουμε. Και επιτρέψτε μου ακούγοντας του συναδέλφους και της Νέας Δημοκρατίας και του ΠΑ.ΣΟ.Κ. να είναι ευτυχείς όλοι με τον εαυτό τους, να μην αισθάνομαι ικανοποίηση, για τον τρόπο που λειτουργεί το πολιτικό σύστημα. Το πολιτικό σύστημα ηττήθηκε μια φορά έναντι των Μέσων Μαζικής Ενημέρωσης. Ηττάται για δεύτερη φορά έναντι των νέων προϊόντων της χρηματοοικονομίας και της κυβερνοοικονομίας. Είναι ανήμπορο να αντιτάξει θεσμούς ελέγχου και διαφάνειας. 
      Και επειδή ανήκω στην Αντιπολίτευση της Αριστεράς, πρέπει να πω ότι σήμερα την ευθύνη την έχει η Κυβέρνηση. Η σύγχρονη Αριστερά ασκεί προγραμματική αντιπολίτευση στην Κυβέρνηση. Η Κυβέρνηση δεν μπορεί να μετατοπίζει τις ευθύνες της στη δικαιοσύνη, ούτε μπορεί να επικαλείται, προς άρσιν των ευθυνών της, την πολιτική συλλογιστική του συμψηφισμού. Η υπόθεση είναι πολύ μεγάλη, πλήττει αυτοτελώς το πολιτικό σύστημα και τις ευθύνες τις έχει η Κυβέρνηση. 
      Η Κυβέρνηση θα έπρεπε, αν είναι τόσο γενναία, όσο είπαν οι συνάδελφοι της Νέας Δημοκρατίας, να υιοθετήσει τη σύσταση της εξεταστικής επιτροπής και να πει ότι αυτή είναι η ορθή εφαρμογή του Συντάγματος. Όλα τα άλλα γίνονται –επιτρέψτε μου να πω- ενόψει της προεκλογικής αντιμαχίας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      Ο Πρόεδρος κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, από τη συζήτηση ως τώρα, εγώ θα ήθελα να σταθώ σε δύο διαπιστώσεις.
      Η πρώτη διαπίστωση αφορά τη λειτουργία του Κοινοβουλίου. Η δεύτερη διαπίστωση αφορά τη λειτουργία της δικαιοσύνης. Υπάρχει πρόβλημα και για τον έναν θεσμό και για τον άλλο. Αν το Κοινοβούλιο και η δικαιοσύνη έχουν πρόβλημα, είναι προφανές ότι υπάρχει πρόβλημα για τη λειτουργία της Προεδρευομένης Κοινοβουλευτικής μας Δημοκρατίας. Γιατί μία δημοκρατία δεν μπορεί να είναι στη διάθεση των επιθυμιών και των αποφάσεων μόνο της εκτελεστικής εξουσίας. 
      Κυρίες και κύριοι συνάδελφοι, ιδιαίτερα της Συμπολιτεύσεως, η Βουλή έχει ως έργο να νομοθετεί, αλλά και να ελέγχει την εκτελεστική εξουσία. Ο ρόλος αυτός ανήκει σ’ ολόκληρο το Σώμα, αλλά είναι φυσικό, είναι πολιτικά λογικό, να ασκείται περισσότερο από τα κόμματα της Αντιπολίτευσης.
      Η σύσταση εξεταστικής επιτροπής ως αίτημα, είναι δικαίωμα προφανώς της Αντιπολίτευσης, γιατί στο αίτημα αυτό κορυφώνεται, αν θέλετε, όλη η γκάμα των μέσων κοινοβουλευτικού ελέγχου, που προβλέπει το Σύνταγμα και ο Κανονισμός της Βουλής.
      Υπήρχε πάντοτε το θέμα της ερμηνείας των διατάξεων του Συντάγματος και του Κανονισμού της Βουλής, γιατί η εκάστοτε Πλειοψηφία, ανταποκρινόμενη στην επιθυμία της Κυβερνήσεως, την οποία στήριζε με την ψήφο της, δεν συναινούσε στην αποδοχή προτάσεων της Αντιπολίτευσης για τη σύσταση εξεταστικών επιτροπών. 
      Είχα και εξακολουθώ να έχω τη γνώμη ότι και η διάταξη του Συντάγματος και του Κανονισμού της Βουλής επιδέχονται ερμηνείας. Ξέρουμε –οι  νομικοί τουλάχιστον- ότι υπάρχει και η γραμματική και η τελολογική και άλλου τύπου ερμηνείες μιας διάταξης.
      Πραγματικά, πιστεύουμε ότι χωρίς την Αντιπολίτευση, εξοπλισμένη με όλες τις δυνατότητες κοινοβουλευτικού ελέγχου που της αναγνωρίζει το Σύνταγμα, το Κοινοβούλιο είναι κολοβό; Γιατί ίσως κάποιοι να πιστεύουν ότι μπορεί το Κοινοβούλιο να λειτουργεί με μόνη την Πλειοψηφία που, ανάλογα με το πώς βλέπει τα πράγματα, μπορεί να αναγνωρίζει και κάποια δικαιώματα παρουσίας κάποιων προτάσεων στην Αντιπολίτευση.
      Πιστεύω ότι σ’ αυτήν την υπόθεση, για την οποία το ΠΑ.ΣΟ.Κ. κατέθεσε την πρότασή του, στην υπόθεση για την οποία και τα άλλα δύο Κόμματα της Αντιπολιτεύσεως εξεδήλωσαν το ενδιαφέρον τους -έστω και προεκτείνοντας το αντικείμενο που θα έπρεπε να απασχολήσει αυτήν την επιτροπή είτε στην περίοδο 1999-2003 είτε και πιο πριν- θα όφειλε η Κυβέρνηση να αποδεσμεύσει την Πλειοψηφία. 
      Εγώ πάντοτε απευθύνομαι ως Βουλευτής της Αντιπολιτεύσεως προς την Κυβέρνηση. Αυτήν ελέγχω και δεν θέλω να απευθύνω κατηγορητήριο προς τους συναδέλφους της Πλειοψηφίας είτε διότι υπακούουν σε κάποια αντίληψη κομματικής πειθαρχίας είτε σε κάποια ιδεολογική ή πολιτική ανάγκη συμπαράταξης προς την Κυβέρνηση. Και όπως έχω πει πολλές φορές, ενοχλούμαι πάρα πολύ όταν πολλοί συνάδελφοι της Πλειοψηφίας -οι Υπουργοί κατεξοχήν- απευθύνονται στην Κοινοβουλευτική Ομάδα του ΠΑ.ΣΟ.Κ. και εκεί συλλήβδην και αθρόως απευθύνουν κατηγορίες για οτιδήποτε υπαρκτό ή ανύπαρκτο πιστεύουν ότι διέπραξε κάποια κυβέρνηση ή κάποιος Υπουργός, για την οποία υπόθεση πολλές φορές και οι πλείστοι των συναδέλφων –διότι παρ’ όλα όσα νομίζονται, το Κοινοβούλιο σε κάθε βουλευτική περίοδο ανανεώνεται σε μεγάλο βαθμό- μπορεί να μην είχαν καν ψηφίσει.
        Πιστεύω, λοιπόν, ότι θα έπρεπε η Κυβέρνηση να αφήσει ελεύθερη την Πλειοψηφία να ψηφίσει. Να ψηφίσει αυτή την πρόταση, για να δοθεί επιτέλους μία απάντηση στον ελληνικό λαό, ο οποίος έχει κορεστεί από σκέψεις και αισθήματα απαξίωσης του κοινοβουλευτικού θεσμού. 
      Κυρίες και κύριοι συνάδελφοι, η υπόθεση της διαφθοράς είναι δεδομένη. Η διαφθορά είναι εκτεταμένη. Η διαφθορά είναι κοινωνική, αλλά είναι και πολιτική. Για τη μορφή της κοινωνικής διαφθοράς, ευθύνες έχει και η πολιτική ηγεσία, ο πολιτικός κόσμος. Και θα πρέπει κάποτε –ήταν αυτή μια ευκαιρία, ήταν μια ξεκάθαρη υπόθεση- να κάνουμε το καθήκον μας.
      Είναι βέβαιο ότι, αφ ης υπήρξε η καταγγελία στην Επιτροπή Κεφαλαιαγοράς, θα έπρεπε να σταλούν τα στοιχεία στον Εισαγγελέα Πλημμελειοδικών Αθηνών. Με διαπιστωμένες τις πράξεις και αρκετά από τα πρόσωπα που τις διέπραξαν, σίγουρα θα είχαμε μέσα σ’ ένα μήνα το πολύ το βούλευμα, την εισαγγελική πρόταση, την παραπομπή. Σ’ έναν ή σε δύο μήνες, κύριε συνάδελφε, αν θέλαμε, θα είχαμε την έκδοση ενός βουλεύματος παραπομπής, το οποίο θα ακολουθούσε ίσως άλλα στάδια. Αλλά δεν θα είχαμε αυτή την ντροπή. 
      ΑΝΤΩΝΙΟΣ ΦΟΥΣΑΣ: Δεν είναι δικό μας θέμα όμως, είναι της δικαιοσύνης. 
      ΑΠΟΣΤΟΛΟΣ ΚΑΚΛΑΜΑΝΗΣ: Και ως δικηγόρος, κύριε συνάδελφε, και έστω και πριν από δεκαπέντε-είκοσι χρόνια διατελέσας Υπουργός Δικαιοσύνης, πραγματικά αντιλαμβάνομαι αυτό που κι εσείς αντιλαμβάνεστε, ότι υπήρξε μεθόδευση προφανώς, ώστε να επιληφθεί ο Εισαγγελέας Εφετών, όπως υπάρχει μεθόδευση και στην επιλογή ανακριτού από το δεύτερο βαθμό. Δεν υπάρχουν εισαγγελείς στον πρώτο βαθμό; Δεν υπάρχουν ανακριτές πρωτοδίκες και πρόεδροι πρωτοδικών, κυρίες και κύριοι συνάδελφοι; Γιατί αυτή η σπατάλη των τριών μηνών; Γιατί η προσθήκη του δευτέρου αντεισαγγελέα εφετών, του κ. Πεπόνη, με εντολή να ψάξει τι έγινε πιο πίσω, ώστε να έχουμε σήμερα μια πρόταση του κ. Παπαγγελόπουλου, με την οποία -τι να πω; Η ίδια η Κυβέρνηση δεν αντιλαμβάνεται ότι αυτό στους νοήμονες τουλάχιστον αποκαλύπτει ότι πρόκειται περί μεθοδεύσεως;- να εμφανίζεται σήμερα, όχι γι’ αυτό που περιμένει επί τρεις μήνες και πλέον ο ελληνικός λαός να μάθει, τι έγινε και ποιοι διέπραξαν αυτά τα αδικήματα, αλλά και για ένα σωρό άλλα, που αναφέρονται στο παρελθόν και τα οποία καμιά εισαγγελική αρχή, καμμία κομματική, πολιτική ή οποιουδήποτε ενδιαφέροντος ενέργεια δεν είχε φροντίσει, για να απασχοληθεί με αυτά η Δικαιοσύνη; 
      Ενοχλούνται πολλοί συνάδελφοι για την κριτική που γίνεται σε ορισμένα πρόσωπα στη δικαιοσύνη. Ο εκλεκτός συνάδελφος κ. Ζώης μόλις απήντησε για την κατηγορία που απευθύνεται στον Πρόεδρο του Αρείου Πάγου, τον κ. Κεδίκογλου. 
      Δεν πήρε απλώς αποφάσεις διά τηλεφώνου ο κ. Κεδίκογλου. Ο κ. Κεδίκογλου έπαιξε βασικό ρόλο, ώστε να εξευτελιστεί το Ανώτατο Δικαστήριο παίρνοντας μια απόφαση –είτε εν διασκέψει είτε και με την τηλεφωνική αυτή άγρα ψήφων- αντίθετη προς εκείνη που είχε πάρει μόλις πριν από λίγους μήνες για την υπόθεση των συμβασιούχων. 
      Δεν ήταν, λοιπόν, μια οποιαδήποτε ασήμαντη απόφαση και δεν θα μπορούσε και τόσο απλά να ληφθεί απόφαση για μια τέτοια υπόθεση. Όπως έχει πει και ο κ. Κόκκινος και άλλοι δικαστές ότι αυτό θα μπορούσε να συμβεί, αλλά όχι για τέτοιας σημασίας υποθέσεις. 
	 Έρχομαι σε ό,τι αφορά τη δικαιοσύνη. Γνωρίζετε, κύριοι συνάδελφοι, ιδιαίτερα ο Πρόεδρος και τα μέλη της Επιτροπής Θεσμών και Διαφάνειας, ότι έντεκα μήνες –κατά παράβαση του Κώδικα Ποινικής Δικονομίας- «λιβάνιζε» ο αρμόδιος εισαγγελικός λειτουργός την υπόθεση των υποκλοπών. 
	Ο Πρόεδρος της Α.Δ.Α.Ε. εκλήθη και δεν ενημερώθηκε καν περί τίνος πρόκειται. Και τώρα αυτή η υπόθεση «κοιμάται» στο συρτάρι ενός άλλου εφέτη ανακριτή. Εάν έτσι  χρησιμοποιούμε τις δυνατότητες που έχουμε ως κυβέρνηση παρέμβασης στη δικαιοσύνη, τότε αντιλαμβάνεστε …
	ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, ολοκληρώστε, γιατί δεν θα προλάβει να μιλήσει κανένας συνάδελφος.
      ΑΠΟΣΤΟΛΟΣ ΚΑΚΛΑΜΑΝΗΣ: ...τι σκέψεις επιτρέπουμε στον απλό πολίτη. 
      Υπόθεση υποκλοπών, υπόθεση Πακιστανών και τώρα υπόθεση ομολόγων, είναι προφανές ότι πρόσωπα, δικαστές, εισαγγελείς, αυτοί είναι πρώτοι που δυσφημούν το θεσμό της δικαιοσύνης και όχι όλοι όσοι αποκαλύπτουν αυτές τις άνομες πραγματικά δραστηριότητες. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      Ο Υφυπουργός κ. Δούκας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, σας παρακαλώ πολύ! Για το κύρος του Προεδρείου και για την αξιοπιστία του Κανονισμού να μιλήσουν και κάποιοι Βουλευτές.  Για όνομα του Θεού…
      ΠΡΟΕΔΡΕΥΩΝ (Ιωάννης Τραγάκης): Παρακαλώ καθίστε κάτω! Θα προλάβετε να μιλήσετε. Ο Κανονισμός εφαρμόζεται αυτή τη στιγμή. 
      Ορίστε, κύριε Δούκα, έχετε το λόγο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, έχουν δίκιο οι συνάδελφοι ότι δεν έχει μείνει καθόλου χρόνος. Από τα δεκαπέντε λεπτά, θα χρησιμοποιήσω τα δύο ή τα τρία. 
      ΠΡΟΕΔΡΕΥΩΝ (Ιωάννης Τραγάκης): Ωραία, καλό αυτό. Ορίστε, έχετε τέσσερα λεπτά.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα πω μόνο το εξής: 
      Πρώτον, το ΠΑ.ΣΟ.Κ. καταγγέλλει –σε εισαγωγικά-: «ότι όλα ήταν σχεδιασμένα από την Κυβέρνηση, τον ίδιο τον Πρωθυπουργό, τον Υπουργό Οικονομικών, τον Υφυπουργό Οικονομικών, τον Υπουργό Απασχόλησης και τους αντίστοιχους Γενικούς Γραμματείς με ένα μόνο σκοπό, να πάνε τα λεφτά από τα ταμεία, στο κόμμα, στη Ρηγίλλης». 
      Αυτή ήταν, αγαπητοί συνάδελφοι, η σπουδαία καταγγελία. Αυτή την καταγγελία εκατόν δέκα επτά μέρες τώρα εσείς, στο ΠΑ.ΣΟ.Κ., την αφήσατε να πλανάται σαν σκιά. Δεν σκοτιστήκατε να αποδείξετε τίποτα. Ήταν δική σας δουλειά, δική σας υποχρέωση να αποδείξετε εάν υπήρχε παρανομία σε επίπεδο Κυβέρνησης, ποιος έδωσε εντολή, σε ποιον, πώς και πότε, με ακρίβεια, όχι στον αέρα, με συγκεκριμένα στοιχεία. 
      Πρώτα κατασυκοφαντήσατε τους πάντες στην Κυβέρνηση και ύστερα από εκατόν δέκα επτά μέρες συκοφαντίας αποφασίσατε πως δεν έχετε κανένα, μα κανένα, στοιχείο και καλό θα ήταν να προτείνετε μια εξεταστική επιτροπή μήπως απ’ αυτήν βγουν κάποια στοιχεία. Επειδή τα πράγματα δεν πάνε όπως τα θέλατε και επειδή τα πράγματα δεν πάνε όπως τα περιμένατε, τώρα σας φταίει η δικαιοσύνη. 
      Ξέρετε, αγαπητοί συνάδελφοι, γιατί δεν προέκυψε τίποτα; Ξέρετε γιατί κατέρρευσαν –και σήμερα φάνηκε αυτό ακόμα περισσότερο- οι συκοφαντίες; Δεν βγήκε κάτι, αγαπητοί συνάδελφοι, γιατί δεν υπήρξε κάτι για να βγει, γιατί οι αρμόδιες υπηρεσίες του Υπουργείου, ο Οργανισμός Διαχείρισης Δημοσίου Χρέους και η Διεύθυνση Διαχείρισης Δημοσίου Χρέους εργάζονται και διαχειρίζονται το δημόσιο χρέος με αυτονομία, με ανεξαρτησία, με νομική κατοχύρωση. Δεν είναι εξαρτήματα του Υπουργού και της πολιτικής ηγεσίας. Κάνουν τη δουλειά τους σωστά, με επαγγελματισμό και ευσυνειδησία, όπως όλες οι αρμόδιες υπηρεσίες σε όλα τα προηγμένα κράτη του κόσμου, χωρίς παρέμβαση.
      Και θέλω να είμαι σαφής, αγαπητοί συνάδελφοι. Δεν υπήρξε καμμία παρέμβαση από την πολιτική ηγεσία για καμμία έκδοση και για κανένα δάνειο. Απολύτως καμμία. 
      Ο λόγος που οι υπηρεσίες, αγαπητοί συνάδελφοι, εξέδωσαν τέτοιου είδους ομόλογα είναι απλός. Και τα ομόλογα αυτά είναι λιγότερο από το 1% του δημόσιου χρέους και λιγότερο από το 2% των δανείων που έχουμε κάνει τα τελευταία δυόμισι χρόνια. Και γιατί οι αρμόδιες υπηρεσίες, με δικές τους πρωτοβουλίες, συνάψανε τέτοια δάνεια; Για τον απλούστατο λόγο, αγαπητοί συνάδελφοι, ότι απ’ αυτά τα οκτώ δάνεια που συνάψανε, οι Έλληνες φορολογούμενοι εξοικονόμησαν σε τόκους περίπου 30.000.000 ευρώ. Τριάντα εκατομμύρια ευρώ μπροστά σε αυτούς τους τεράστιους αριθμούς που αντιμετωπίζουμε, δεν είναι σπουδαία λεφτά, είναι όμως επτά με οκτώ σχολεία. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Το λόγο έχει ο συνάδελφος κ. Γείτονας. 
      Θα ανεβείτε επάνω στο Βήμα; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Γιατί όχι, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Γιατί; Ρωτάτε εσείς γιατί; Ειδικά εσείς ρωτάτε γιατί; Σας το επιτρέπω, βέβαια, αλλά μην ρωτάτε εσείς ειδικά γιατί. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν προσδιορίζεται από τον Κανονισμό το πεντάλεπτο. Είναι με απόφασή μας. Και αν ήταν απόφαση ολοκληρωμένη – τελικά επειδή θέλει ο κύριος Πρόεδρος απάντηση- θα έπρεπε να προσδιορίσουμε και αυτό. Ο Κανονισμός συνδυάζει το Βήμα με το δεκάλεπτο….όταν όμως κατά τη γνώμη μου το πρσδιορίζει ρητά.
      ΠΡΟΕΔΡΕΥΩΝ (Ιωάννης Τραγάκης): Δέκα δευτερόλεπτα έχουν περάσει. Χάνετε χρόνο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν πειράζει.
      Κύριε Πρόεδρε, είμαι στα όρια, όπως είναι και πολλοί συνάδελφοι. Πραγματικά το έχω ξαναπεί σε αυτήν την Αίθουσα, απευθυνόμενος σε όλους τους συναδέλφους όλων των πτερύγων, ότι θα πρέπει να ξανασκεφτούμε τον Κανονισμό. Ο Κανονισμός πλέον θα πρέπει να αλλάξει αλλά και να εφαρμόζεται με το τεκμήριο υπέρ του Βουλευτού. 
      ΠΡΟΕΔΡΕΥΩΝ (Ιωάννης Τραγάκης): Να τον αλλάξουμε τότε, ευκαιρία είναι. Μαζί σας είμαστε όλοι. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αλλά και το Προεδρείο, το οποίο διευθύνει τη συζήτηση, θα πρέπει να φροντίσει έτσι ώστε τουλάχιστον να μιλούν και  Βουλευτές. Τι θα γίνει σε αυτή την Αίθουσα; Δεν μπορεί να είναι οι Βουλευτές βωβοί. 
      Θέλω, λοιπόν, να ξεκινήσω στα λίγα λεπτά που έχω, απαντώντας στον κ. Δούκα. 
      Κύριε Δούκα, δεν μιλάμε εμείς για σχέδιο. Όλα τα στοιχεία που καθημερινά έρχονται στο φως και συνεχίζουν να έρχονται, επιβεβαιώνουν το σχεδιασμό. Δομημένο κόλπο, στημένη η μηχανή, από την έκδοση των ομολόγων μέχρι την αγορά τους. Υπερτιμημένα τα ομόλογα, ομόλογα υψηλότατου ρίσκου, κατέληξαν στα ασφαλιστικά ταμεία, μέσα από ειδικές «ημερήσιες» διαδρομές, με υπέρογκες μίζες, παράνομες προμήθειες και βαλίτσες. Δεν τα ανακαλύψαμε εμείς αυτά. Αυτά ήρθαν στο φως της δημοσιότητας. Όλα ήταν προγραμματισμένα και υπολογισμένα. 
      Και οι κύριοι συνάδελφοι της Συμπολίτευσης μίλησαν για λαϊκισμό, ότι το ΠΑ.ΣΟ.Κ. σηκώνει κουρνιαχτό. Εσείς δεν είπατε στην αρχή ότι ήταν ανήξερη η Κυβέρνηση; Δεν ερώτησα εγώ τον κ. Δούκα, όταν βγήκε στο «ΒΗΜΑ» το κρυφό ομόλογο των 280.000.000 ευρώ και μου είπε -είναι γραμμένα στα Πρακτικά-   «ξέρω μόνο ότι το εκδώσαμε. Ήταν ένα δάνειο για εξοπλιστικά, δεν ξέρω τη διαδρομή».
      Η δήθεν ανήξερη Κυβέρνηση, λοιπόν, το σχεδίασε. Βρήκατε «φλέβα χρυσού» στα αποθεματικά, την περιουσία των ταμείων, φλέβα χρυσού που δημιουργήθηκε επί ΠΑ.ΣΟ.Κ. –αυτό κρύβετε- και εξαμολήσατε τους «χρυσοθήρες». Το Υπουργείο Οικονομίας ήταν υπεύθυνο για την έκδοση –έκδοση στο 100%, στο άρτιο παρακαλώ- και το Υπουργείο Απασχόλησης ανέλαβε την εφαρμογή. Οι δήθεν ανίδεοι διοικητές που εσείς διορίσατε, εν γνώσει τους εκτέλεσαν εντολές. Οι «άπληστοι» χρηματιστές, δικοί σας κυρίως άνθρωποι, από την αρχή, πριν την έκδοση των ομολόγων, ήταν στο κόλπο και είχαν μοιράσει και τη λεία. Τα ταμεία ήταν τα θύματα και είχε προσδιοριστεί πριν από την έκδοση, ότι ήταν ο προορισμός των ομολόγων. 
      Κενό θεσμικού πλαισίου δεν υπήρχε, ό,τι και να λέτε. Σας το έχουμε αποδείξει χίλιες φορές. Δεν υπήρχε. Τουναντίον, νομοθετημένοι κανόνες παραβιάστηκαν από την Κυβέρνηση βάναυσα. Αυτή είναι η πραγματικότητα. Ήδη, ασκούνται διώξεις από τη δικαιοσύνη για σύσταση εγκληματικής οργάνωσης. Και εσείς λέτε πώς δεν έγινε τίποτα; Κάνετε πώς δεν καταλαβαίνετε; Εσείς δεν είστε εκείνοι που ακόμα και για συγκοινωνιακά δυστυχήματα ζητούσατε εξεταστικές επιτροπές;  
      Το ξεχάσατε, κύριοι της Νέας Δημοκρατίας; Εσείς δεν είστε που λέγατε «μηδενική ανοχή στη διαφθορά»; Και σήμερα, πραγματικά έντρομοι μπροστά στις μεγάλες ευθύνες που έχετε, ουσιαστικά επιμένετε στην επιχείρηση συγκάλυψης. 
      Τελειώνω, λοιπόν, υπενθυμίζοντας ότι αμέσως μόλις ξέσπασε το σκάνδαλο των ομολόγων, εγκαινιάσατε, χαράξατε και ακολουθείτε πολιτική συγκάλυψης. Και το είδαμε και σήμερα με τις τοποθετήσεις σας. Και το βλέπουμε ως κορυφαία έκφραση με την εκ των προτέρων άρνηση σύστασης εξεταστικής επιτροπής. Φοβάστε τις ευθύνες πραγματικά, κυρίες και κύριοι συνάδελφοι της Νέας Δημοκρατίας. 
      Εμείς, με αίσθημα ευθύνης, αξιοποιήσαμε όλα τα κοινοβουλευτικά μέσα για να λάμψει η αλήθεια. Μας εγκαλείτε γιατί κάνουμε το συνταγματικό και κοινοβουλευτικό μας καθήκον του ελέγχου της Κυβέρνησης; Μας εγκαλείτε γιατί αξιοποιούμε αυτή τη δυνατότητα που δίνει το Σύνταγμα για υποθέσεις μεγάλου δημόσιου ενδιαφέροντος. Δηλαδή την πρόταση για να συσταθεί εξεταστική επιτροπή; Είναι δημοκρατική αντίληψη αυτό; 
      Όμως, δεν μπορείτε να αποσείσετε τις ευθύνες σας. Τις αποτάσσεσθε, γιατί δεν έχετε το θάρρος πραγματικά να τις αντιμετωπίσετε. Στο κάτω-κάτω θέλω να σας πω κάτι. Η πολιτική ευθιξία, είναι υπεύθυνη στάση λειτουργεί υπέρ του κοινοβουλευτισμού. Είναι ασπίδα αξιοπιστίας του δημόσιου βίου, αν θέλετε και λυτρωτικό στοιχείο της πολιτικής. Δεν το αντιλαμβάνεσθε; Λυπάμαι. Όμως, είτε έτσι, είτε αλλιώς, σε κάθε περίπτωση είναι καταγεγραμμένες οι πολιτικές σας ευθύνες στη συνείδηση του ελληνικού λαού, ακόμα και στη συνείδηση των πιο πιστών οπαδών σας. Και θα σας καταλογιστούν αυστηρά στις εκλογές από τον ελληνικό λαό.
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Δερμεντζόπουλος.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κυρίες και κύριοι συνάδελφοι, εδώ και τρεις μήνες η Αξιωματική Αντιπολίτευση ζει και αναπνέει γύρω από το θέμα των ομολόγων. 
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι. Εσείς που βρίσκεστε στο διάδρομο κάνετε λίγη ησυχία!
      Ορίστε, κύριε Δερμεντζόπουλε, συνεχίστε.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κάθε στέλεχος του ΠΑ.ΣΟ.Κ., με πρώτο από όλους τον Αρχηγό του, όπου σταθεί και όπου βρεθεί δεν ασχολείται με τίποτα άλλο πέρα από τα ομόλογα. Η αλήθεια είναι ότι μάλλον δεν έχουν να πουν τίποτα άλλο, τίποτα να παρουσιάσουν, τίποτα να προτείνουν. 
      Κυρίες και κύριοι συνάδελφοι, το θέμα των ομολόγων διερευνάται εδώ και αρκετό διάστημα από τις δικαστικές αρχές. Διερευνάται από την Εθνική Αρχή Καταπολέμησης της Νομιμοποίησης Εσόδων από Εγκληματικές Ενέργειες. Διερευνάται από την Επιτροπή Κεφαλαιαγοράς. Δηλαδή ο έλεγχος είναι διάχυτος από και προς πάσα κατεύθυνση. Είναι σε βάθος, είναι πολυεπίπεδος, όσο ποτέ μέχρι σήμερα δεν υπήρξε έλεγχος σ’ αυτήν τη χώρα. Και είναι απόλυτα και μόνο στην αρμοδιότητα των καθ’ ύλην αρμόδιων οργάνων. 
      Αυτοί, κυρίες και κύριοι συνάδελφοι, είναι αρμόδιοι να ελέγξουν, να δώσουν τις απαντήσεις και να επιβάλουν τις προβλεπόμενες κυρώσεις. Και για να είμαστε και ξεκάθαροι, η θέση της Κυβέρνησης είναι μία και σαφής. Όποιος έχει την παραμικρή εμπλοκή, πρέπει και θα πληρώσει. 
      Αυτή είναι η πραγματικότητα, λοιπόν, και όχι αυτή που ανακυκλώνεται και ανακυκλώνεται εδώ και εκατό ημέρες περίπου. Όμως, ο λαός, κυρίες και κύριοι συνάδελφοι, καταλαβαίνει και νοιώθει απογοητευμένος και θυμωμένος. Και είναι θυμωμένος τελικά όχι μόνο μ’ αυτά που συνέβησαν, όπως θα έπρεπε, αλλά με τους πολιτικούς χειρισμούς που εσείς ακολουθείτε. 
      Εμείς, κύριοι συνάδελφοι, δεν κοροϊδεύουμε τον κόσμο. Εσείς είστε αυτοί που νομίζετε ότι μπορείτε να χειραγωγήσετε και να κατευθύνετε τη χώρα και τους πολίτες. Εξάλλου, τόσα χρόνια το έχετε πετύχει άριστα. Κυρίες και κύριοι συνάδελφοι, όλο αυτό το διάστημα –και σήμερα ακόμα- υποβάλλετε τη Βουλή και τη χώρα σε ένα αδιέξοδο διάλογο, με έλλειψη επιχειρημάτων, με έλλειψη προτάσεων, με έλλειψη διάθεσης προσφοράς στη χώρα, στους πολίτες. 
      Δεν σας αφορά τι γίνεται στην παιδεία, τι γίνεται στην υγεία, τι γίνεται στον αγροτικό κόσμο, τι  γίνεται με τον τουρισμό, με τον πολιτισμό, με τις επενδύσεις, με την εξωτερική πολιτική. Τίποτα απ’ όλα αυτά. Δεν υπάρχουν αυτά ως ζητήματα για το ΠΑ.ΣΟ.Κ.. Ένα είναι το ζήτημα. Τα ομόλογα. Μ’ αυτό θα ασχολούμαστε μέχρι τις εκλογές; Αυτή είναι η γνώμη τους. Όχι, κύριοι συνάδελφοι! 
      Το τελευταίο τρίμηνο υπήρξαν σημαντικά αποτελέσματα του κυβερνητικού έργου. Ένας υψηλός ρυθμός ανάπτυξης και μείωση της ανεργίας, έξοδος της ελληνικής οικονομίας από την επιτήρηση, κοινωνικά μέτρα για την καταπολέμηση της φτώχειας, μέτρα κατά της φοροδιαφυγής. Κανείς δεν έχει από σας την πολυτέλεια και την απαίτηση να τα χειροκροτήσετε. Αυτό όμως που όλοι έχουν την απαίτηση είναι να μην τα υποβαθμίζετε, να μην τα συμψηφίζετε με την υπό διερεύνηση υπόθεση, συνεπικουρούμενοι πολλές φορές και από τα Μέσα Μαζικής Ενημέρωσης.
      Κυρίες και κύριοι συνάδελφοι, σεβόμαστε την Αντιπολίτευση, την επιθυμούμε άξια και δημοκρατική. Όμως, αυτή η Κυβέρνηση δεσμεύτηκε να δουλέψει και αυτό κάνει. 
      Αυτή η Κυβέρνηση, λοιπόν, στα χρόνια που πέρασαν, έκανε πολλά. Στις τετραετίες που έρχονται –και θα είναι πάλι η Νέα Δημοκρατία Κυβέρνηση- θα κάνει και τα υπόλοιπα και αυτό οι πολίτες το ξέρουν και μας εμπιστεύονται. Και ξέρουν και μας, ξέρουν και σας. 
      Ευχαριστώ πολύ, παρ’ ότι οι συνθήκες δεν ήταν άνετες.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο συνάδελφος κ. Νασιώκας.
      Βλέπω ότι τώρα που έγινε η αρχή, ανεβαίνετε και εσείς στο Βήμα.
      ΕΚΤΟΡΑΣ ΝΑΣΙΩΚΑΣ:  Θα τηρήσω όμως το χρόνο, κύριε Πρόεδρε. 
      Κυρίες και κύριοι συνάδελφοι, κύριε Πρόεδρε, όταν πραγματικά η Κυβέρνηση της Νέας Δημοκρατίας ταλανίζεται απ’ αυτό το σκάνδαλο και από άλλα, όπως θα πω, εμείς κάνουμε ακριβώς το αντίθετο, κύριοι συνάδελφοι. 
      Εμείς μιλάμε για πρόγραμμα. Γυρνάμε στις περιοχές, στα χωριά, στις πόλεις και μιλάμε για πρόγραμμα. Και έχουμε δώσει μια προγραμματική πρόταση στους πολίτες και θέλουμε μ’ αυτή να μας ψηφίσουν, γιατί θετικά θέλουμε να μας ψηφίσουν. Αυτό όμως δεν σημαίνει ότι αυτό το μεγάλο έγκλημα, το έγκλημα των ομολόγων δεν πρέπει να συζητηθεί, να φθάσουμε σε βάθος, να αποδοθούν οι πολιτικές ευθύνες για να προχωρήσει «πάνλευκος» ο πολιτικός κόσμος, κυρίες και κύριοι συνάδελφοι, από εδώ και πέρα. 
      Η Κυβέρνηση της Νέας Δημοκρατίας -θα έλεγα το κόμμα αλλά και οι Βουλευτές της Συμπολίτευσης- αναγκαζόμενοι λόγω του «κομματικού πατριωτισμού» να στηρίξουν την κυβερνητική θέση, χάνουν σήμερα μια πολύ μεγάλη ευκαιρία, μια ευκαιρία να χαράξουν μια  βαθιά γραμμή με τη διαφθορά, με τον εαυτό τους, με τον εαυτό της αδιαφάνειας των τριάμισι χρόνων. Δεν είναι μόνο οι Πακιστανοί, δεν είναι μόνο οι υποκλοπές, δεν είναι μόνο οι «κουμπάροι», δεν είναι μόνο τα οικονομικά σκάνδαλα. Είναι όμως αυτό το μεγάλο σκάνδαλο των ομολόγων. Γιατί αυτό είναι διαφορετικό; Γιατί είναι πιο σημαντικό; Γιατί σχεδιάστηκε και εκτελέστηκε απ’ αυτούς που είναι εντεταλμένοι από την πολιτεία για να είναι φύλακες. Οι «φύλακες» το σχεδίασαν, οι «φύλακες» έκλεψαν. Το Υπουργείο Οικονομικών το σχεδίασε, το Υπουργείο Απασχόλησης το υλοποίησε. Οι ενδιάμεσοι κέρδισαν. Τι είναι αυτό; Θα το αφήσουμε; 
      (Χειροκροτήματα από την πτέρυγα του ΠΑ.ΣΟ.Κ.)
      Λέει η Νέα Δημοκρατία «το εξετάζει η δικαιοσύνη». Καλώς, και ας την παρακωλύει. «Το εξετάζει η επιτροπή, η Αρχή διερεύνησης του «μαύρου» χρήματος. Τι εξετάζει, κύριοι Υπουργοί; Τις πολιτικές ευθύνες; Υπάρχουν ή δεν υπάρχουν πολιτικές ευθύνες; Όλος ο λαός λέει «ναι». Όλα τα κόμματα της Αντιπολίτευσης λένε «ναι». Οι μεγάλοι παράγοντες της Νέας Δημοκρατίας λένε «ναι». Ε, λοιπόν, εσείς λέτε «όχι»! Και όχι μόνο λέτε «όχι», αλλά ο Πρωθυπουργός απέπεμψε τον τέως Υπουργό Απασχόλησης όχι γιατί έχει πολιτικές ευθύνες για  τα ομόλογα, αλλά γιατί κάποιο από τα στελέχη του το οποίο διόρισε -δηλαδή ο Ευγένιος Παπαδόπουλος- για να ελέγχει τα αποθεματικά των ταμείων όπου έγινε η κλοπή, είχε σχέση με το Χρηματιστήριο. Μα, είναι δυνατόν;
      Κυρίες και κύριοι συνάδελφοι της Νέας Δημοκρατίας, επειδή έχετε και προσωπικές ευθύνες, σας ρωτάω το εξής. Αύριο εδώ σε ονομαστική ψηφοφορία θα αναγκαστείτε να νομιμοποιήσετε μια παρανομία, αυτή που είπα πριν. Θα αναγκαστείτε να ψηφίσετε ότι ο κρατικός προϋπολογισμός, δηλαδή από το υστέρημα και τη φορολογία των πολιτών, θα πρέπει να δοθούν  3.000.000 ευρώ να καλύψουμε την κλοπή. Θα το κάνετε;
      Και παράλληλα, τώρα ομολογείτε –η Κυβέρνηση βεβαίως, αλλά αναφέρομαι στους συναδέλφους, γιατί ξέρω τη δύσκολη θέση τους- ότι τώρα τα δομημένα ομόλογα θα μπουν σε μια διαδικασία έτσι, που μόνο μέχρι το 23% των αποθεματικών θα μπορούν να επενδυθούν. 
      Κυρίες και κύριοι συνάδελφοι, όταν μέσα σε αυτό, δηλαδή στο 3%, αλλά μέσα στο 23% που είναι και μετοχές…
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): … (δεν ακούστηκε) 
      ΕΚΤΟΡΑΣ ΝΑΣΙΩΚΑΣ: Το 3%, έστω. Γιατί δεν το κάνατε αυτό, κύριε Υπουργέ, όταν τα εκδώσατε; Γιατί δεν το κάνατε, όταν πήγαιναν και κάποιοι έκαναν promotion στα ασφαλιστικά ταμεία; Γιατί δεν το κάνατε, όταν όλα τα ταμεία μαζί άλλαζαν επενδυτική τακτική και το κάνετε τώρα, εκ των υστέρων; Δεν είναι αυτό ομολογία ενοχής; Τι χρείαν έχουμε να παρουσιάζουμε άλλα στοιχεία; 
      Έρχομαι και σε ένα άλλο θέμα. Επειδή ακούμε εδώ να λέγεται: «Εμείς ό,τι λέμε κάνουμε. Εμείς έχουμε ψηλά τη σημαία της διαφάνειας κ.λπ.», θα αναφέρω δύο παραδείγματα. 
      Ο σημερινός Πρωθυπουργός –επιτρέψτε μου να αναφερθώ και να μη θεωρηθεί αμετροέπεια- ως αρχηγός της αντιπολίτευσης είχε πει: «Όταν θα γίνουμε Πλειοψηφία, θα έρθουμε εδώ στη Βουλή και θα ξαναφέρουμε εξεταστική επιτροπή για το Χρηματιστήριο.» Όμως, δεν το κάνατε. Και ξέρετε γιατί δεν το κάνατε; Σας το είπαμε. 
      Εγώ θα πω και κάτι άλλο. Ο σημερινός Πρωθυπουργός, αρχηγός τότε της Αξιωματικής Αντιπολίτευσης, υπέγραφε για την αναγραφή του θρησκεύματος στις ταυτότητες, για να γίνει δημοψήφισμα. Και όταν έγινε Πρωθυπουργός, όχι μόνο δεν έκανε τίποτα απ’ αυτά, αλλά «άλλα». Δεν είναι, λοιπόν, μόνο θέμα ότι πήρε πίσω όλες τις εξαγγελίες για παροχές προς τους φτωχούς. Δεν είναι μόνο ότι έκανε πολιτική αναδιανομή εισοδήματος υπέρ των ολίγων. Δεν είναι μόνο ότι μέσα σε τριάμισι χρόνια αυξήθηκαν κατά 10% οι έμμεσοι φόροι που πλήττουν τους πολλούς. Είναι ότι και ο λόγος είχε μόνο αξία, για να υφαρπάξουμε την ψήφο. 
      Έκλεισα, κύριε Πρόεδρε, λέγοντας το εξής: Είναι ώρα τώρα όλοι μαζί να ψηφίσουμε «ναι» στην εξεταστική επιτροπή, να τη διευρύνουμε χρονικά για όλη την περίοδο, για να αποδείξουμε σε όλους ότι δεν είμαστε κλέφτες και ότι δεν κατηγορεί ο ένας τον άλλο, αλλά ότι είμαστε εδώ, για να αποδείξουμε την αλήθεια. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Νασιώκα. Το λόγο έχει ο συνάδελφος κ. Μανώλης. 
      ΙΩΑΝΝΗΣ ΜΑΝΩΛΗΣ: Δεν ξέρω αν ήταν κόλπο να μιλήσω ενώπιον πολλών Βουλευτών στις 12 η ώρα, αλλά χρειάστηκαν έξι ώρες, για να μπούμε στον κατάλογο των Βουλευτών που γράφτηκαν; 
      Εγώ πάντως κάνω μια πρόταση για το μέλλον: Επειδή φέρνουμε σε δύσκολη θέση το Προεδρείο, για να δίνει περισσότερο χρόνο στους πρώην Αρχηγούς, στους πρώην Προέδρους, στους Κοινοβουλευτικούς Εκπροσώπους και δεν φθάνουν οι έξι ώρες, προτείνω από εδώ και πέρα να μην ανοίγει κατάλογος, να δώσουμε ακόμη μισή ώρα στον καθένα να μιλάει και εμείς να είμαστε εδώ, για να τους χειροκροτούμε. 
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Οι πολίτες θα μιλήσουν!
      ΙΩΑΝΝΗΣ ΜΑΝΩΛΗΣ: Κοιτάξτε, σας είδα λίγο πεσμένους σήμερα και δεν ξέρω γιατί. Είδα τον Αρχηγό σας να μη συμπληρώνει ούτε το χρόνο!
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Παρακαλώ! Όχι διακοπές!
      Ορίστε, συνεχίστε, κύριε Μανώλη. 
      ΙΩΑΝΝΗΣ ΜΑΝΩΛΗΣ: Μου θυμίσατε αυτές τις ομάδες που έχουν υποβιβαστεί στο πρωτάθλημα, αλλά πρέπει από αγγαρεία να πάνε να παίξουν το τελευταίο παιχνίδι, για να μη μηδενιστούν. 
      (Χειροκροτήματα από την πτέρυγα της Νέας Δημοκρατίας)
      Σαν να μην το πιστεύατε! Επειδή θέλατε κάτι να κάνετε, άντε να καταθέσουμε μια πρόταση, να πάμε να κάνουμε μια αγγαρεία και να μιλήσουμε! Δεν σας είδα ζωηρούς και ανησύχησα! 
      Άκουσα τον πρώτο εισηγητή σας. Ο κ. Φλωρίδης είπε δύο φορές –θα τα πω αυτά και θα κρατήσει καθυστέρηση ο Πρόεδρος-  το λεγόμενο από τη Νέα Δημοκρατία «σκάνδαλο του Χρηματιστηρίου». Καλά, δεν πήρατε χαμπάρι τίποτα; Δεν μιλάτε με κόσμο; Για το λεγόμενο από τη Νέα Δημοκρατία «σκάνδαλο» δεν έγινε τίποτα; Φαίνεται ότι δεν βάλατε μυαλό και γι’ αυτό δεν πρόκειται ποτέ ξανά να γίνετε κυβέρνηση! 
      Είπε και κάτι άλλο ο εισηγητής σας, ότι τα ταμεία δεν έχασαν από το Χρηματιστήριο. 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ένα λεπτό! Ένα λεπτό! Διακόπτω και το χρόνο σας, κύριε Μανώλη. 
      Σας παρακαλώ καμμία διακοπή! Διαφωνούσαν με τον κ. Νασιώκα προηγουμένως. Δεν εξαίρεσα τη διαφωνία τους. Παρακαλώ καμμία διακοπή! 
      (Χειροκροτήματα από την πτέρυγα της Νέας Δημοκρατίας)
      Ορίστε, κύριε Μανώλη.
      ΙΩΑΝΝΗΣ ΜΑΝΩΛΗΣ: Λέω, λοιπόν, πως άκουσα το εξής εκπληκτικό. Θα πω ένα παράδειγμα που ακούστηκε προηγουμένως. Λέτε ότι τα ταμεία δεν έχασαν ούτε δραχμή από το Χρηματιστήριο. Εγώ θα ρωτήσω: Είναι αλήθεια –ναι ή όχι- ότι παραμονές εκλογών ο Ο.Γ.Α., Ταμείο των αγροτών μας, πήρε πέντε εκατομμύρια μετοχές της Εμπορικής, με μέση τιμή 36 ευρώ και σήμερα, που το Χρηματιστήριο είναι ξανά στα ύψη, έχει μέση τιμή 20 ευρώ; 
      Και ερωτώ: Χάθηκαν από το κεφάλαιο 80.000.000 ευρώ; Ναι ή όχι; Χάθηκαν οι τόκοι που έπρεπε όλο αυτό το διάστημα να πληρωθούν; Ναι ή όχι; Έχασαν τα ταμεία; Ναι ή όχι; 
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Όχι! 
      ΙΩΑΝΝΗΣ ΜΑΝΩΛΗΣ: Το Τ.Ε.Α.Δ.Υ, το συγκεκριμένο Ταμείο, πήρε εκείνη την εποχή, με εντολή κυβερνητική, 43.000.000 ευρώ. Έχω το χαρτοφυλάκιο και το έχω δώσει. 
      Ακούστε με, λοιπόν,…
      ΑΓΓΕΛΟΣ ΤΖΕΚΗΣ: Εξεταστική επιτροπή γιατί δεν κάνει η Νέα Δημοκρατία; 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε συνάδελφε. Ολοκληρώστε! 
    ΙΩΑΝΝΗΣ ΜΑΝΩΛΗΣ: Προσέξτε, το ότι κάνατε ό,τι κάνατε με το Χρηματιστήριο είναι έγκλημα. Το να έρχεστε όμως επτά χρόνια μετά και να λέτε ότι δεν έγινε τίποτα, είναι δύο φορές έγκλημα. Εκτός εάν δεν το καταλαβαίνετε, γιατί κοροϊδεύετε τον κόσμο! 
      (Χειροκροτήματα από την πτέρυγα της Νέας Δημοκρατίας)
    (Θόρυβος – διαμαρτυρίες από την πτέρυγα του ΠΑ.ΣΟ.Κ.)
      Έρχομαι τώρα στο ομόλογο. Άκουσα τον προηγούμενο ομιλητή να λέει ότι πληρώνει ο απλός πολίτης, ο «φουκαράς» από τον προϋπολογισμό, δεν μας λέτε όμως ότι αν δεν γύριζαν τα χρήματα και δεν πληρώναμε τα 2,5-3.000.000 ευρώ από τόκους, ότι θα χάνονταν 40.000.000 και θα τα πληρώναμε πάλι εμείς οι «φουκαράδες», γιατί είναι Ταμείο Δημοσίων Υπαλλήλων και καλύπτονται τα ελλείμματα. Δεν ξέρετε από κοινωνική ασφάλιση; Μη μιλάτε και μη μπερδεύετε τα πράγματα. 
      Έρχομαι σ’ ένα τελευταίο. Κοιτάξτε να δείτε, τα λεφτά γύρισαν στα ταμεία. Τα δικά σας λεφτά πότε θα γυρίσουν, μπορείτε να μας πείτε; Επειδή το σύνθημά σας ήταν να γυρίσουν τα λεφτά. Τώρα το δικό μας σύνθημα είναι να γυρίσουν τα λεφτά που χάθηκαν επί της εποχής σας. 
      (Χειροκροτήματα από την πτέρυγα της Νέας Δημοκρατίας)
       Κλείνω, λέγοντας το εξής. Ακούστε με. Με μας παρενέβη ο  εισαγγελέας, θα πέσουν κεφάλια. Αυτή είναι η διαφορά με σας. 
      Στο Πάντειο Πανεπιστήμιο έγινε ό,τι έγινε. Αντί να βγείτε και να το καταγγείλετε πήγατε μάρτυρες. Εγώ περιμένω. Το επόμενο διάστημα ασκούνται διώξεις στον Οργανισμό Εκπαίδευσης Κατάρτισης. Έχω καταθέσει τα στοιχεία, ο εισαγγελέας έχει παρέμβει. Προσωποποιεί τις διώξεις και θα ξεκινήσουν δικαστήρια. Θα πάτε μάρτυρες για τα στελέχη σας ή θα πείτε καλά κάνει ο εισαγγελέας; Γιατί εγώ είδα μία ανακοίνωση, όταν κατέθεσα τα στοιχεία εδώ, από τη Χαριλάου Τρικούπη που έλεγε ότι το Υπουργείο Παιδείας τότε που προέκυψε το θέμα, γιατί ήταν γραμματέας του κ. Ευθυμίου η συγκεκριμένη υπάλληλος που απόφοιτος λυκείου έκανε δεκατέσσερα μαθήματα στον Ο.Ε.Κ.. Δεκατέσσερις ειδικότητες είχε η κυρία. Λέω, λοιπόν, το εξής. Με ενδιαφέρει να δω, θα πάτε μάρτυρες; Γιατί εκείνο που γράψατε στην ανακοίνωση, ξέρετε τι είναι; Ότι βάλαμε, λέει, το Υπουργείο Παιδείας και έκανε έρευνα και αποδείχτηκε ότι δεν έχουν σχέση. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ. 
      ΙΩΑΝΝΗΣ ΜΑΝΩΛΗΣ: Δηλαδή μεταξύ σας καλύπτατε το ζήτημα και τώρα θα έρθει ο εισαγγελέας να καταδικάσει. Περιμένω να δω εάν θα πάτε μάρτυρες για να υπερασπιστείτε τα «παιδάκια» σας. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε. 
      Το λόγο έχει ο συνάδελφος κ. Παπαθεμελής και με τον κ. Παπαθεμελή κλείνουμε. 
      Ορίστε, κύριε Παπαθεμελή. 
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, έχω παρακολουθήσει στη μακρά θητεία μου στην Αίθουσα αυτή πολλές συζητήσεις για τη σύσταση εξεταστικών επιτροπών. Οι περισσότερες απ’ αυτές έχουν απορριφθεί. Ελάχιστες έχουν γίνει δεκτές. Και από εκείνες που έχουν γίνει δεκτές, δε νομίζω ότι μπορεί να αποκομίσει κανείς κάποιο συμπέρασμα, ότι πράγματι υπήρξε ένα θετικό αποτέλεσμα, ότι χύθηκε φως, ότι εν πάση περιπτώσει γινήκαμε σοφότεροι. 
      Η αίσθησή μου είναι ότι η αχίλλειος πτέρνα αυτής της διαδικασίας, όπως και της άλλης του νόμου Περί Ευθύνης Υπουργών, όπου ουσιαστικά ο εκάστοτε αντίπαλος, η αντίθετη εν πάση περιπτώσει με τον παραπεμπόμενο πλειοψηφία, να παραπέμψει έναν πολιτικό, έχει οργανική αδυναμία διότι ακριβώς δεν μπορεί να εγγυηθεί την αντικειμενικότητα σε αυτές τις περιπτώσεις. 
      Τα ζητήματα αυτά σωστά είναι να επαφίενται στη κρίση μιας δικαιοσύνης η οποία και με ταχύτητα και με αντικειμενικότητα και χωρίς διαβολή πρέπει να καταλήγει στα συμπεράσματα εκείνα που οδηγεί η δικανική πεποίθηση εκείνων που έχουν προσωπική και λειτουργική ανεξαρτησία. 
        Παρακολούθησα την πρόταση του ΠΑ.ΣΟ.Κ. Αναφέρεται στην περίοδο μετά το 2004. Είναι ελλειμματική. 
        Συντάσσομαι με τις προτάσεις των δύο κομμάτων της ελάσσονος Aντιπολιτεύσεως, του Κ.Κ.Ε. και του Συνασπισμού, οι οποίες προτάσεις αναφέρονται σε ευρύτερη χρονική περίοδο και καλύπτουν υποθέσεις, οι οποίες δεν αφορούν μόνο τους αντιπάλους των προτεινόντων. 
        Η ψήφος μου θα είναι ανάλογη με αυτή την τοποθέτησή μου.
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
        ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, το λόγο.
        ΠΡΟΕΔΡΕΥΩΝ (Ιωάννης Τραγάκης): Πείτε μου τι θέλετε;
        ΧΑΡΑΛΑΜΠΟΣ ΚΑΣΤΑΝΙΔΗΣ: Για την ψηφοφορία.
        ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο για δύο λεπτά.
        ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα παρακαλέσω να μου δώσετε αυτά τα ελάχιστα λεπτά για να θίξω ένα θέμα, όχι γιατί πρέπει να αποφασίσει το Σώμα, αλλά γιατί έχει, κατά την άποψή μου, μεγάλη θεσμική σημασία για το μέλλον των εργασιών μας.
        Είναι γνωστό ότι η Κυβέρνηση απορρίπτει την εξεταστική επιτροπή με βάση την αρχή της Πλειοψηφίας. Είναι επίσης γνωστό ότι τα κόμματα της Αντιπολίτευσης ζητούν να συγκροτηθεί Εξεταστική Επιτροπή με απόφαση των 2/5.
        Το ΠΑ.ΣΟ.Κ., όπως ξέρετε, προηγουμένως, δέχθηκε την πρόταση του Συνασπισμού και του ΚΚΕ, ώστε κατά την πρόοδο των εργασιών της εξεταστικής επιτροπής να διευρυνθεί το αντικείμενο της έρευνας. Αλλά κατά την πρόοδο και αφού επικεντρωθούμε στην περίοδο 2004-2007. 
        Αντιλαμβανόμαστε ότι και ο Συνασπισμός και το Κ.Κ.Ε. πιθανότατα, δεν θα ψηφίσουν. Ανεξαρτήτως, όμως, του εάν είναι δυνατόν να υπάρξει ο αριθμός των 2/5, έχει σημασία, κύριε Πρόεδρε, για την ορθή ερμηνεία του άρθρου 68 του Συντάγματος να υπενθυμίσω τι έλεγε ο αείμνηστος Αθανάσιος Κανελλόπουλος ως εισηγητής της Νέας Δημοκρατίας στη συζήτηση της 19ης Μαΐου 1987. Ίδια δε ερμηνεία πρότεινε κατά τη συζήτηση του Συντάγματος το 1975 ο αείμνηστος Ανδρέας Παπανδρέου και ο Δημήτριος Τσάτσος ως γενικός εισηγητής της Μειοψηφίας, αλλά και ο τότε Υπουργός Δικαιοσύνης της Νέας Δημοκρατίας.
        Θυμίζω, λοιπόν, στο Σώμα…
        ΠΡΟΕΔΡΕΥΩΝ (Ιωάννης Τραγάκης): Να ολοκληρώσετε, γιατί δεν βλέπω θέμα διαδικαστικό. Αυτά που λέτε δεν έχουν σχέση με την ψηφοφορία.
        ΧΑΡΑΛΑΜΠΟΣ ΚΑΣΤΑΝΙΔΗΣ: Έχει μια θεσμική σημασία, κύριε Πρόεδρε.
        ΠΡΟΕΔΡΕΥΩΝ (Ιωάννης Τραγάκης): Κατάλαβα τι εννοείτε. 
        ΧΑΡΑΛΑΜΠΟΣ ΚΑΣΤΑΝΙΔΗΣ: Θυμίζω, λοιπόν, ότι ο αείμνηστος Αθανάσιος Κανελλόπουλος υποστήριζε ότι η ορθή άποψη είναι πως υπερισχύει το άρθρο 68 του Συντάγματος έναντι του Κανονισμού, ότι απαιτείται ο αριθμός των 2/5 κατ’ αντιδιαστολή προς την απόλυτη πλειοψηφία που χρειάζεται για να συσταθούν…
        ΠΡΟΕΔΡΕΥΩΝ (Ιωάννης Τραγάκης): Ολοκληρώσατε.
        ΜΙΛΤΙΑΔΗΣ ΕΒΕΡΤ: Τι είναι αυτά, κύριε Πρόεδρε;
        ΧΑΡΑΛΑΜΠΟΣ ΚΑΣΤΑΝΙΔΗΣ: Τελειώνω, κύριε Πρόεδρε.
        ΠΡΟΕΔΡΕΥΩΝ (Ιωάννης Τραγάκης): Καταλάβαμε τι θέλατε να πείτε και ολοκληρώσατε.
        ΧΑΡΑΛΑΜΠΟΣ ΚΑΣΤΑΝΙΔΗΣ: Τελειώνω. Κατ’ αντιδιαστολή με την απόλυτη πλειοψηφία που χρειάζεται για τα θέματα Εξωτερικών και Αμύνης. Και παρέπεμπε -και αυτή είναι η μόνη ανάγνωση που έχω να κάνω- στον κ. Στεφανάκη ο οποίος έλεγε:
        ΜΙΛΤΙΑΔΗΣ ΕΒΕΡΤ: Κύριε Πρόεδρε!
        ΠΡΟΕΔΡΕΥΩΝ (Ιωάννης Τραγάκης): Μην το αναγνώσετε. Καταθέστέ το στα Πρακτικά.
        ΧΑΡΑΛΑΜΠΟΣ ΚΑΣΤΑΝΙΔΗΣ: Μία φράση θέλω να πω.
        ΠΡΟΕΔΡΕΥΩΝ (Ιωάννης Τραγάκης): Σας παρακαλώ.
        ΧΑΡΑΛΑΜΠΟΣ ΚΑΣΤΑΝΙΔΗΣ: Τελειώνω με μία φράση.
        Έλεγε, λοιπόν, ο τότε Υπουργός Δικαιοσύνης ότι: η Πλειοψηφία της Νέας Δημοκρατίας εισηγείται τον αριθμό των 2/5 για τη σύσταση εξεταστικής επιτροπής.
        ΠΡΟΕΔΡΕΥΩΝ (Ιωάννης Τραγάκης): Ολοκληρώσατε.
        Ο κύριος Υπουργός, έχει το λόγο.
        ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, είχε την ευκαιρία το Σώμα να συζητήσει αναλυτικά την πρόταση την οποία υπέβαλε η Αξιωματική Αντιπολίτευση.
        Από τη συζήτηση που έγινε είναι προφανές ότι όλα τα σενάρια συνωμοσίας και πολιτικών ευθυνών, τα οποία διακινεί η Αξιωματική Αντιπολίτευση…
        (Διαμαρτυρίες από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Ιωάννης Τραγάκης): Παρακαλώ!
        ΜΙΛΤΙΑΔΗΣ ΠΑΠΑΪΩΑΝΝΟΥ: Πέρασε η ώρα.
        ΓΙΑΝΝΗΣ ΚΟΥΤΣΟΥΚΟΣ: Μας φιμώνετε! 
        ΠΡΟΕΔΡΕΥΩΝ (Ιωάννης Τραγάκης): Τώρα είδατε ότι πέρασε η ώρα; Όταν μιλούσε ο κ. Καστανίδης δεν τη βλέπατε;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Όπως κατέρρευσε και η τελευταία ύστερη προσπάθεια του εκπροσώπου της Αξιωματικής Αντιπολίτευσης, να ερμηνεύσει τώρα εκ των υστέρων τον Κανονισμό και το Σύνταγμα, όταν ως κυβέρνηση η Αξιωματική Αντιπολίτευση εφάρμοσε τον ίδιο Κανονισμό και το ίδιο Σύνταγμα, με συγκεκριμένο τρόπο.
      Κύριε Πρόεδρε, η Κυβέρνηση ζητά να διεξαχθεί ονομαστική ψηφοφορία επί της πρότασης της Αξιωματικής Αντιπολίτευσης και να απορριφθεί.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της προτάσεως που κατέθεσε ο Πρόεδρος της Κοινοβουλευτικής Ομάδας του Πανελληνίου Σοσιαλιστικού Κινήματος κ. Γεώργιος Παπανδρέου και εκατόν δώδεκα Βουλευτές του κόμματός του, για σύσταση εξεταστικής επιτροπής, σχετικά με το θέμα της αγοράς ομολόγων από τα ασφαλιστικά ταμεία.
      Επί της προτάσεως αυτής θα διεξαχθεί ονομαστική ψηφοφορία. 
      Οι αποδεχόμενοι την πρόταση απαντούν «ΝΑΙ».
      Οι μη αποδεχόμενοι την πρόταση απαντούν «ΟΧΙ».
      Οι αρνούμενοι ψήφο απαντούν «ΠΑΡΩΝ».
      Επίσης, στο Προεδρείο έχουν έρθει σύμφωνα με το άρθρο 70Α του Κανονισμού της Βουλής, επιστολές συναδέλφων οι οποίοι γνωστοποιούν την ψήφο τους. Οι ψήφοι αυτές θα συνυπολογιστούν στην καταμέτρηση που θα ακολουθήσει.
      Καλούνται επί του καταλόγου ο κ. Κωνσταντίνος Γκιουλέκας από τη Νέα Δημοκρατία και ο κ. Απόστολος Κατσιφάρας από το ΠΑ.ΣΟ.Κ.. 
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (Κατά τη διάρκεια της ψηφοφορίας, την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      (ΜΕΤΑ  ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΕΥΩΝ (Γεώργιος Σούρλας):  Υπάρχει συνάδελφος που δεν άκουσε το όνομά του; Κανείς.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι εκτός από τους ψηφίσαντες με επιστολική ψήφο, οι Βουλευτές της Νέας  Δημοκρατίας κύριοι Νικόλαος Γεωργιάδης, Ιωάννης Κεφαλογιάννης, Δημήτριος Αβραμόπουλος, Σταύρος Δαϊλάκης και Κώστας Καρράς με επιστολές τους μας γνωστοποιούν ότι αδυνατούν να παρευρεθούν στη σημερινή συνεδρίαση και μας δηλώνουν ότι καταψηφίζουν την πρόταση για σύσταση εξεταστικής επιτροπής.
      Οι Βουλευτές του ΠΑ.ΣΟ.Κ. κ. Βάσω Παπανδρέου και  κ. Χρίστος Βερελής με επιστολές τους μας γνωστοποιούν ότι αδυνατούν να παρευρεθούν στη σημερινή συνεδρίαση και μας δηλώνουν ότι υπερψηφίζουν την πρόταση για σύσταση εξεταστικής επιτροπής.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)  
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας. 
      Ψήφισαν συνολικά 280 Βουλευτές. 
      Υπέρ της πρότασης, δηλαδή «ΝΑΙ», ψήφισαν 110 Βουλευτές.
      Κατά της πρότασης, δηλαδή «ΟΧΙ», ψήφισαν 164 Βουλευτές. 
      Ψήφισαν «ΠΑΡΩΝ» 6 Βουλευτές, σύμφωνα με το παρακάτω πρωτόκολλο ονομαστικής ψηφοφορίας: 
      
«Πρωτόκολλο ονομαστικής ψηφοφορίας επί της πρότασης για σύσταση εξεταστικής επιτροπής»
							        NAI                OXI
      ΕΠΙΚΡΑΤΕΙΑΣ                  Έβερτ Μιλτιάδης            +      Σουφλιάς Γεώργιος            +      Μπερνιδάκη- Άλντους Ελευθερία            +      Ρουσόπουλος Θεόδωρος            +      Βαληνάκης Ιωάννης            +      Καρύδη Χρυσή            +      Διαμαντοπούλου Άννα      +            Δαμανάκη Μαρία      +            Μάνος Στέφανος      +            Ανδρουλάκης Δημήτρης (Μίμης)      +            Κοσμίδης Σωκράτης      +            Βρεττού Αγαθή (Ρόζα)      +                              Α΄ ΑΘΗΝΩΝ                   Αβραμόπουλος Δημήτριος            -      Βουλγαράκης Γεώργιος            +      Αλογοσκούφης Γεώργιος            +      Παυλόπουλος Προκόπιος            +      Γιαννάκου Mαριέττα            +      Μπενάκη-Ψαρούδα Άννα            +      Κωνσταντάρας Δημήτριος            +      Κουντουρά Έλενα            +      Κοντού Μάρω            +      Παπουτσής Χρήστος      +            Αλευράς Αθανάσιος (Νάσος)      +            Τσούρας Αθανάσιος      -            Ράπτη Αναστασία-Συλβάνα      +            Παπαντωνίου Ιωάννης (Γιάννος)      -            Αρσένης Γεράσιμος      +            Κανέλλη Γαρυφαλλιά (Λιάνα)      -               Κωνσταντόπουλος Νικόλαος            +                     ΑΘΗΝΩΝ                  Τζαννετάκης Τζαννής            +      Μητσοτάκης Κυριάκος            +      Σπηλιωτόπουλος Αριστόβουλος (Άρης)            +      Καμμένος Παναγιώτης (Πάνος)            -      Μεϊμαράκης Ευάγγελος - Βασίλειος            +      Παναγιωτόπουλος Παναγιώτης (Πάνος)            +      Παπακώστα-Σιδηροπούλου Κατερίνα            +      Πολύδωρας Βύρων            +      Βαρβιτσιώτης Μιλτιάδης            +      Γιακουμάτος Γεράσιμος            +      Λιάπης Μιχάλης - Γιώργος            +      Βούλτεψη Σοφία            +      Πετραλιά-Πάλλη Φάνη            +      Ζαγορίτης Ελευθέριος (Λευτέρης)            +      Σταθάκης Αριστοτέλης (Άρης)            +      Παπαθανασίου Γιάννης            +      Κασσίμης Θεόδωρος            +      Ανδρεουλάκος Απόστολος            +      Καρράς Κώστας            -      Αποστολάκη Ελένη-Μαρία(Μιλένα)      +            Λοβέρδος Ανδρέας      +            Δημαράς Ιωάννης       +            Παπανδρέου Βασιλική (Βάσω)      -            Κακλαμάνης Απόστολος      +            Ευθυμίου Πέτρος      +            Παπαδόπουλος Αλέξανδρος (Αλέκος)      +            Χυτήρης Τηλέμαχος      +            Κουλούρης Κίμων      +            Γείτονας Κωνσταντίνος      +            Πρωτόπαπας Χρήστος      +            Ανωμερίτης Γεώργιος      +            Μπένος Σταύρος-Ιωάννης      +            Κατσέλη Ελεονώρα (Νόρα)      +            Παπαϊωάννου Μιλτιάδης      +            Τζουμάκας Στέφανος      +            Γιαννόπουλος Αργύρης      -            Κολοζώφ Ορέστης      -             Παπαρήγα Αλεξάνδρα      -            Σκυλλάκος Αντώνιος            ΠΑΡΩΝ      Αλαβάνος Αλέξανδρος            +      Κουβέλης Φώτιος-Φανούριος            +      Δραγασάκης Ιωάννης            +                        ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ                  Σαλμάς Μάριος            +      Καραγκούνης Ανδρέας            +      Αγγελόπουλος Νικόλαος            +      Μαγγίνας Βασίλειος            +      Κωστόπουλος Απόστολος            +      Βερελής Χρίστος      -            Μωραΐτης Αθανάσιος(Θάνος)      +            Μακρυπίδης Ανδρέας      +                              ΝΟΜΟΣ ΑΡΓΟΛΙΔΟΣ                   Μανώλης Ιωάννης            +      Παπαδημητρίου Ελισάβετ (Έλσα)            +      Μανιάτης Ιωάννης      +                              ΝΟΜΟΣ ΑΡΚΑΔΙΑΣ                  Τατούλης Πέτρος            +      Λυκουρέντζος Ανδρέας            +      Ρέππας Δημήτριος      +                              ΝΟΜΟΣ ΑΡΤΗΣ                  Καραμπίνας Κωνσταντίνος            +      Παπαγεωργίου Γεώργιος            +      Κολιοπάνος Θεόδωρος      +                              ΝΟΜΟΣ ΑΤΤΙΚΗΣ                  Βλάχος Γεώργιος            +      Μπούρας Αθανάσιος            +      Δούκας Πέτρος            +      Κατσιγιάννης Αθανάσιος            +      Κατσίκης Θεόδωρος            +      Σταύρου Απόστολος            +      Πάγκαλος Θεόδωρος      +            Βρεττός Κωνσταντίνος (Ντίνος)      +            Χριστοφιλοπούλου Παρασκευή (Εύη)      +            Οικονόμου Βασίλειος      +            Παπαηλίας Ηλίας      +            Λεβέντης Αθανάσιος            +                        ΝΟΜΟΣ ΑΧΑΪΑΣ                  Σπηλιωτόπουλος Σπήλιος            +      Νικολόπουλος Νικόλαος            +      Βασιλείου Θεόφιλος            +      Μπεκίρης Μιχαήλ            +      Βέρρας Μιλτιάδης      +            Σπηλιόπουλος Κωνσταντίνος      +            Κατσιφάρας Απόστολος      +            Θωμά Μαρία      +            Κοσιώνης Παναγιώτης      -                              ΝΟΜΟΣ ΒΟΙΩΤΙΑΣ                  Μπασιάκος Ευάγγελος            +      Γιαννάκης Μιχαήλ            +      Ακριβάκης Αλέξανδρος      +            Τόγιας Βασίλειος      +                              ΝΟΜΟΣ ΓΡΕΒΕΝΩΝ                   Φώλιας Χρήστος            +                        ΝΟΜΟΣ ΔΡΑΜΑΣ                  Δαϊλάκης Σταύρος            -      Τζίμας Μαργαρίτης            +      Αηδόνης Χρήστος      +                              ΝΟΜΟΣ ΔΩΔΕΚΑΝΗΣΟΥ                   Παυλίδης Αριστοτέλης            +      Καραμάριος Αναστάσιος            +      Χρύσης Βασίλειος            +      Καΐσερλης Κωνσταντίνος      +            Παρασκευάς Ιωάννης      +                              ΝΟΜΟΣ ΕΒΡΟΥ                  Δερμεντζόπουλος Αλέξανδρος            +      Κελέτσης Σταύρος            +      Φωτιάδης Απόστολος      +            Ντόλιος Γεώργιος      +                              ΝΟΜΟΣ ΕΥΒΟΙΑΣ                   Λιάσκος Αναστάσιος            +      Κεδίκογλου Συμεών (Σίμος)            +      Μαρκόπουλος Κωνσταντίνος            +      Περλεπέ-Σηφουνάκη Αικατερίνη      +            Παπαγεωργίου Γεώργιος      +            Πιπεργιάς Δημήτριος      +                              ΝΟΜΟΣ ΕΥΡΥΤΑΝΙΑΣ                  Τσιαμάκης Δημοσθένης            +                        ΝΟΜΟΣ ΖΑΚΥΝΘΟΥ                  Βαρβαρίγος Δημήτριος      +                              ΝΟΜΟΣ ΗΛΕΙΑΣ                  Αδρακτάς Παναγιώτης            +      Κοντογιάννης Γεώργιος            +      Κανελλοπούλου Κρινιώ            +      Κουτσούκος Γιάννης      +            Αντωνακόπουλος Παναγιώτης      +            Γεωργακόπουλος Δημήτριος      +                              ΝΟΜΟΣ ΗΜΑΘΙΑΣ                  Χαλκίδης Μιχαήλ            +      Φωτιάδης Ηλίας            +      Χρυσοχοΐδης Μιχαήλ      +            Σιδηρόπουλος Αναστάσιος      +                              ΝΟΜΟΣ ΗΡΑΚΛΕΙΟΥ                   Κεφαλογιάννης Εμμανουήλ            +      Δεικτάκης Γεώργιος            +      Μπαντουβάς Κωνσταντίνος            +      Στρατάκης Εμμανουήλ      +            Φραγκιαδουλάκης Μάνος      +            Ματζαπετάκης Στυλιανός      +            Κεγκέρογλου Βασίλειος      +            Σκουλάς Ιωάννης      +                              ΝΟΜΟΣ ΘΕΣΠΡΩΤΙΑΣ                  Μπέζας Αντώνιος            +                        Α΄ ΘΕΣΣΑΛΟΝΙΚΗΣ                  Καραμανλής Κωνσταντίνος            +      Γκιουλέκας Κωνσταντίνος            +      Ιωαννίδης Ιωάννης            +      Ορφανός Γεώργιος            +      Παπαθεμελής Στυλιανός- Άγγελος                                                                         ΠΑΡΩΝ      Ράπτη Ελένη            +      Καλαφάτης Σταύρος            +      Σπηλιόπουλος Αναστάσιος            +      Παπανδρέου Γεώργιος      +            Καστανίδης Χαράλαμπος      +            Βενιζέλος Ευάγγελος      +            Αράπογλου Χρυσή      +            Τσοχατζόπουλος Απόστολος-Αθανάσιος      +            Μαγκριώτης Ιωάννης      +            Χουρμουζιάδης Γεώργιος      -            Ξηροτύρη-Αικατερινάρη Ασημίνα      -                              Β΄ ΘΕΣΣΑΛΟΝΙΚΗΣ                   Ρεγκούζας Αδάμ            +      Σαλαγκούδης Γεώργιος            +      Καράογλου Θεόδωρος            +      Γαλαμάτης Δημήτριος            +      Γερανίδης Βασίλειος      +            Τσιόκας Θεοχάρης      +            Τζέκης Άγγελος      ΠΑΡΩΝ                              ΝΟΜΟΣ ΙΩΑΝΝΙΝΩΝ                  Καλογιάννης Σταύρος            +      Τασούλας Κωνσταντίνος            +      Φούσας Αντώνιος            +      Αργύρης Ευάγγελος      +            Παντούλας Μιχαήλ      +                              ΝΟΜΟΣ ΚΑΒΑΛΑΣ                  Καλαντζής Γεώργιος            +      Χριστοφιλογιάννης Δημήτρης             +      Τσακλίδης Ιωάννης      +            Εμινίδης Σάββας      +                              ΝΟΜΟΣ ΚΑΡΔΙΤΣΗΣ                   Σιούφας Δημήτριος            +      Ταλιαδούρος Σπυρίδων            +      Τσιάρας Κωνσταντίνος            +      Ρόβλιας Κωνσταντίνος      +            Σαλαγιάννης Νικόλαος      +                              ΝΟΜΟΣ ΚΑΣΤΟΡΙΑΣ                  Αγγελής Ανέστης            +      Πετσάλνικος Φίλιππος      +                              ΝΟΜΟΣ ΚΕΡΚΥΡΑΣ                  Γεωργιάδης Νικόλαος            -      Δένδιας Νικόλαος-Γεώργιος            +      Γκερέκου Αγγελική (Άντζελα)      -                              ΝΟΜΟΣ ΚΕΦΑΛΛΗΝΙΑΣ                   Αλιβιζάτος Πέτρος -Παύλος            +                        ΝΟΜΟΣ ΚΙΛΚΙΣ                  Κιλτίδης Κωνσταντίνος            +      Τσιτουρίδης Σάββας             +      Φλωρίδης Γεώργιος      +                              ΝΟΜΟΣ ΚΟΖΑΝΗΣ                  Τσιαρτσιώνης Νικόλαος            +      Παπαδόπουλος Μιχάλης            +      Κασαπίδης Γεώργιος            +      Λωτίδης Λάζαρος      +            Βλατής Ιωάννης      +                              ΝΟΜΟΣ ΚΟΡΙΝΘΙΑΣ                  Παπαληγούρας Αναστάσιος-Πέτρος            +      Κόρκα-Κώνστα Αθηνά            +      Μανωλάκης Άγγελος      +            Χωρέμης Αναστάσιος      +                              ΝΟΜΟΣ ΚΥΚΛΑΔΩΝ                  Χωματάς Ιωάννης            +      Μανούσου-Μπινοπούλου Αριάδνη            +      Ρήγας Παναγιώτης      +                              ΝΟΜΟΣ ΛΑΚΩΝΙΑΣ                  Σκανδαλάκης Παναγιώτης            +      Δαβάκης Αθανάσιος            +      Γρηγοράκος Λεωνίδας      +                              ΝΟΜΟΣ ΛΑΡΙΣΗΣ                  Ζώης Χρήστος            +      Χαρακόπουλος Μάξιμος            +      Γαρουφαλιάς Γεώργιος            +      Αγοραστός Κωνσταντίνος            +      Έξαρχος Βασίλειος      +            Νασιώκας Έκτορας      +            Χατζημιχάλης Νικόλαος- Φώτιος      +            Τσιόγκας Δημήτριος      ΠΑΡΩΝ                              ΝΟΜΟΣ ΛΑΣΙΘΙΟΥ                  Πλακιωτάκης Ιωάννης            +      Καρχιμάκης Μιχαήλ      +                              ΝΟΜΟΣ ΛΕΣΒΟΥ                  Γιαννέλης - Θεοδοσιάδης Ιωάννης            +      Καλογήρου Χριστιάνα            +      Σκοπελίτης Σταύρος       -                              ΝΟΜΟΣ ΛΕΥΚΑΔΑΣ                  Βεργίνης Ξενοφών            +                        ΝΟΜΟΣ ΜΑΓΝΗΣΙΑΣ                  Νάκος Αθανάσιος            +      Μακρή Ζωή (Ζέττα)            +      Σούρλας Γεώργιος            +      Ζήση Ροδούλα       +            Γκατζής Νικόλαος      -                              ΝΟΜΟΣ ΜΕΣΣΗΝΙΑΣ                  Σαμπαζιώτης Δημήτριος            +      Καλαντζάκου Σοφία            +      Λαμπρόπουλος Ιωάννης            +      Κουσελάς Δημήτριος      +            Κατσιλιέρης Πέτρος      +                              ΝΟΜΟΣ ΞΑΝΘΗΣ                  Κοντός Αλέξανδρος            +      Τσαλίδης Φίλιππος            +      Σγουρίδης Παναγιώτης      +                              Α΄ ΠΕΙΡΑΙΩΣ                  Μαντούβαλος Πέτρος            +      Μιχαλολιάκος Βασίλειος            +      Καλός Γεώργιος             +      Μελάς Παναγιώτης            +      Σημίτης Κωνσταντίνος      +            Παντελάκη Ελπίδα      ΠΑΡΩΝ                              Β΄ ΠΕΙΡΑΙΩΣ                  Νεράντζης Αναστάσιος            +      Τραγάκης Ιωάννης            +      Βασιλείου Γεώργιος            +      Κουράκος Ιωάννης            +      Νιώτης Γρηγόριος       +            Λιντζέρης Δημήτριος      +            Διαμαντίδης Ιωάννης      +            Νικολαΐδου Βαρβάρα (Βέρα)      ΠΑΡΩΝ                              ΝΟΜΟΣ ΠΕΛΛΗΣ                  Καρασμάνης Γεώργιος            +      Τζαμτζής Ιορδάνης (Δάνης)             +      Φουντουκίδιου-Θεοδωρίδου Παρθένα            +      Τζάκρη Θεοδώρα      +                              ΝΟΜΟΣ ΠΙΕΡΙΑΣ                  Κωνσταντόπουλος Γεώργιος            +      Πολύζος Ευάγγελος            +      Καρπούζας Αντώνιος            +      Παπαγεωργίου Αθανάσιος      +                              ΝΟΜΟΣ ΠΡΕΒΕΖΗΣ                  Τσαντούλας Δημήτριος            +      Παπαχρήστος Ευάγγελος      +                              ΝΟΜΟΣ ΡΕΘΥΜΝΗΣ                  Κεφαλογιάννης Ιωάννης            -      Όθωνας Εμμανουήλ      +                              ΝΟΜΟΣ ΡΟΔΟΠΗΣ                  Στυλιανίδης Ευριπίδης            +      Αχμέτ Ιλχάν            +      Μανωλιά Χρυσάνθη      +                              ΝΟΜΟΣ ΣΑΜΟΥ                  Θαλασσινός Θαλασσινός            +                        ΝΟΜΟΣ ΣΕΡΡΩΝ                  Χαϊτίδης Ευγένιος            +      Λεονταρίδης Θεόφιλος            +      Κόλλια - Τσαρουχά Μαρία            +      Τσιπλάκης Κωνσταντίνος            +      Καριπίδης Αναστάσιος            +      Μουσιώνης Αριστείδης      +            Μπόλαρης Μάρκος      +                              ΝΟΜΟΣ ΤΡΙΚΑΛΩΝ                  Λέγκας Νικόλαος            +      Σκρέκας Θεόδωρος            +      Χατζηγάκης Σωτήριος            +      Χάιδος Χρήστος      +            Μερεντίτη Αθανασία      +                              ΝΟΜΟΣ ΦΘΙΩΤΙΔΑΣ                   Γιαννόπουλος Αθανάσιος            +      Καλλιώρας Ηλίας            +      Σταυρογιάννης Νικόλαος            +      Αντωνίου Αντωνία (Τόνια)      +            Παπαδήμας Λάμπρος      +                              ΝΟΜΟΣ ΦΛΩΡΙΝΗΣ                  Κορτσάρης Νικόλαος            +      Λιάνης Γεώργιος      +                              ΝΟΜΟΣ ΦΩΚΙΔΟΣ                  Μπούγας Ιωάννης            +                        ΝΟΜΟΣ ΧΑΛΚΙΔΙΚΗΣ                   Βαγιωνάς Γεώργιος            +      Πάππας Βασίλειος            +      Δριβελέγκας Ιωάννης      +                              ΝΟΜΟΣ ΧΑΝΙΩΝ                  Μαρκογιαννάκης Χρήστος            +      Νικηφοράκης Στυλιανός            +      Χριστοδουλάκης Νικόλαος      +            Σκουλάκης Εμμανουήλ      +                              ΝΟΜΟΣ ΧΙΟΥ                  Πίττας Ιωάννης            +      Τσουρή Ελπίδα      +      
ΓΕΝΙΚΟ ΣΥΝΟΛΟ: «ΝΑΙ» 		110
     “              “          «ΟΧΙ»		164
     “              “          Παρών	               6
ΣΥΝΟΛΟ ΨΗΦΙΣΑΝΤΩΝ		280

Ο  ΠΡΟΕΔΡΟΣ 					ΟΙ ΓΡΑΜΜΑΤΕΙΣ»
      
      
      ΠΡΟΕΔΡΕΥΩΝ (Γεώργιος Σούρλας): Συνεπώς η πρόταση που κατέθεσε ο Πρόεδρος της Κοινοβουλευτικής Ομάδας του Πανελληνίου Σοσιαλιστικού Κινήματος κ. Γεώργιος Παπανδρέου και εκατόν δώδεκα Βουλευτές του Κόμματός του για σύσταση εξεταστικής επιτροπής, σχετικά με το θέμα της αγοράς ομολόγων από τα ασφαλιστικά ταμεία, απορρίπτεται κατά πλειοψηφία. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 00.50’, λύεται η συνεδρίαση για σήμερα ημέρα Τρίτη 26 Ιουνίου 2007 και ώρα 18.00’, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                               ΟΙ ΓΡΑΜΜΑΤΕΙΣ 



1
ΣΥΝΕΔΡΙΑΣΗ 25-06-07   σελ.


Τελευταία Αποθήκευση:	29/6/2007 3:33:00 μμ	Από:	Σκότη Δέσποινα
Εκτυπώθηκε:	28/6/2007 1:31:00 μμ

