Σελίδα 183 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1997

Σ Υ Ν Ε Δ Ρ Ι Α Σ Η Ζ'

Πέμπτη 10 Ιουλίου 1997

Αθήνα, σήμερα στις 10 Ιουλίου 1997, ημέρα Πέμπτη και ώρα 10.32', συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, αρχίζει η συνεδρίαση.

Εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης "'Ιδρυση και λειτουργία βιομηχανικών και βιοτεχνικών εγκαταστάσεων και άλλες διατάξεις".

Εισερχόμαστε στη συζήτηση των άρθρων 20 έως 29.

Πώς προτείνετε και πώς νομίζετε ότι μπορούν να συζητηθούν τα άρθρα αυτά; Βεβαίως, είναι κατά τα συμφωνηθέντα αντικείμενο της σημερινής συνεδριάσεως η συζήτηση των άρθρων αυτών και αύριο οι τροπολογίες, οι οποίες συνοδεύουν το νομοσχέδιο. Να συζητηθούν ως μία ενότητα;

ΣΤΕΦΑΝΟΣ ΜΑΝΟΣ: 'Αρθρο, άρθρο, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Δεν θα μας πάρει ο χρόνος και θα πάμε μακριά. Οι κύριοι εισηγητές που έχουν πληρέστερη εξοικείωση με το αντικείμενο τι προτείνουν;

ΜΑΡΙΑ ΑΡΣΕΝΗ: Εγώ συμφωνώ με την άποψή σας, κύριε Πρόεδρε, όλα τα άρθρα σε μία ενότητα.

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, αυτά τα άρθρα είναι τελείως διαφορετικά το ένα από το άλλο. Δεν μπορούν να συζητηθούν μαζί σε μία ενότητα. Πρέπει να σας πω ότι ήταν τροπολογίες που συζητήθηκαν στη Διαρκή Επιτροπή και αποτέλεσαν το δεύτερο μέρος του νομοσχεδίου. Πρέπει να τα εξετάσουμε ένα-ένα χωριστά.

ΠΡΟΕΔΡΕΥΩΝ (Παναγιώτης Ν. Κρητικός) Μήπως μερικά έχουν συνάφεια και μπορούμε να τα πάμε ως ομάδα και τα άλλα κατά μόνας;

ΓΕΩΡΓΙΟΣ ΣΑΛΑΓΚΟΥΔΗΣ: Δεν γίνεται, κύριε Πρόεδρε, με τίποτα.

ΠΡΟΕΔΡΕΥΩΝ (Παναγιώτης Ν. Κρητικός): Η Υπουργός Ανάπτυξης, κα Βάσω Παπανδρέου έχει το λόγο.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, θα παρακαλούσα τα άρθρα 22, 23 και το φυσικό αέριο να συζητηθούν αύριο. Είναι άρθρα πολύ σημαντικά, δεν λέω ότι τα υπόλοιπα δεν είναι εξίσου σημαντικά, αλλά αυτά τα τρία άρθρα επειδή αναφέρονται σε μία ενότητα γύρω από τα ενεργειακά να συζητηθούν αύριο.

ΠΡΟΕΔΡΕΥΩΝ (Παναγιώτης Ν. Κρητικός): Δεν μπορούμε να πάμε αύριο σε αυτά τα άρθρα. 'Εχουμε συμφωνήσει να τα συζητήσουμε σήμερα και δεν ξέρω εάν θα επαρκέσει ο αυριανός χρόνος για να ολοκληρωθεί το νομοσχέδιο. Θα συζητηθούν λοιπόν σήμερα.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Ζητώ από το Τμήμα, επειδή υπάρχει μία ενότητα, να συζητηθούν αύριο.

ΠΡΟΕΔΡΕΥΩΝ (Παναγιώτης Ν. Κρητικός): Ο Κανονισμός επιβάλλει να συζητηθούν σήμερα. 'Αλλωστε μετά από συνεννόηση και ομόφωνη απόφαση του Τμήματος πρέπει να συζητηθούν σήμερα. Δεν κρατιόνται γι'αύριο. Γιατί θέλετε αύριο; Δεν μπορούμε να αφήσουμε άρθρα σε εκκρεμότητα, γιατί πάνε με τη σειρά. Είναι πάγια αρχή του Κανονισμού. Δεν μπορούμε, π.χ. να συζητήσουμε και να ψηφίσουμε το άρθρο 27 και να αφήσουμε το άρθρο 22 χωρίς συζήτηση. 'Αλλο να μείνει με περαιωμένη τη συζήτηση για να ψηφισθεί και άλλο να μείνει προς συζήτηση την επομένη.

Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το αίτημα της κυρίας Υπουργού θα μπορούσε να βρει κατανόηση εάν υπήρχε στο παρελθόν ανάλογο προηγούμενο. Απ'ό,τι θυμάμαι, ποτέ δεν έχει γίνει προσπέρασμα άρθρων για να συζητηθούν την επόμενη μέρα. 'Αλλωστε η συμφωνία η οποία έγινε με ομόφωνη απόφαση ήταν να συζητήσουμε σήμερα τη δεύτερη ενότητα αυτού του νομοσχεδίου και αύριο με απόφαση που πήρε η Πλειοψηφία και με διαφωνία της Νέας Δημοκρατίας είναι να συζητηθούν οι τροπολογίες οι οποίες έχουν κατατεθεί.

ΠΡΟΕΔΡΕΥΩΝ (Παναγιώτης Ν. Κρητικός): Συζητούμε άρθρο προς άρθρο και θα παρακαλέσω να τηρείται ακριβώς ο χρόνος για να ανταποκριθούμε στη συμφωνία μας.

Ο κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Σωστό είναι, κύριε Πρόεδρε, να μην τα συζητήσουμε σαν μία ενότητα όλα τα άρθρα γιατί είναι άσχετα μεταξύ τους. Τα άρθρα 20 και 27 αναφέρονται στη σύνθεση του ΔΣ του Ε.Ι.Μ. και του Ο.Β.Ι.Αυτά μπορούμε να τα συζητήσουμε μαζί. Τα άρθρα όμως που αφορούν τον Ο.Α.Ε., τις προβληματικές μπορούν να συζητηθούν σε μία ενότητα και επίσης άλλη μία ενότητα το άρθρο 23 και ό,τι άλλο αφορά τα ενεργειακά.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Νομίζω ότι η πρόταση της κυρίας Υπουργού έχει μία λογική, γιατί τα τρία αυτά άρθρα αποτελούν μία οργανική ενότητα. 'Εχουν σχέση με την ενέργεια. Θα 

Σελίδα 184 

μπορούσαν να χωριστούν σε δύο ενότητες τα άρθρα που μένουν να συζητήσουμε και ας αρχίσουμε με τα υπόλοιπα και στη συνέχεια να δούμε ξεχωριστά τα τρία άρθρα που αφορούν την ενέργεια.

ΠΡΟΕΔΡΕΥΩΝ (Παναγιώτης Ν. Κρητικός): Ως μία ενότητα, δεν θα είχα αντίρρηση, αλλά σήμερα.

Αρχίζουμε τη συζήτηση με το άρθρο 20.

Το λόγο έχει η κα Αρσένη, ως εισηγήτρια της Πλειοψηφίας.

ΜΑΡΙΑ ΑΡΣΕΝΗ: Κύριε Πρόεδρε, στο άρθρο 20 δεν έχω να προσθέσω τίποτα. Απλώς θα ήθελα να υπενθυμίσω ένα θέμα που τέθηκε στη διάρκεια της συζήτησης του θέματος στη Διαρκή Επιτροπή, να αναφέρεται το Ε.Ι.Μ. με ολόκληρη τη διατύπωσή του.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σαλαγκούδης, έχει το λόγο.

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, και εμείς δεν έχουμε καμία ιδιαίτερη παρατήρηση. Είναι μία αναδιάρθρωση του Διοικητικού Συμβουλίου. Η κυρία Υπουργός θέλει να φτιάξει το Διοικητικό Συμβούλιο να έχει μεγαλύτερη ενδεχομένως συμμετοχή με δικούς της ανθρώπους, για να μπορεί να λειτουργεί κατά την άποψή της καλύτερα. Δεν έχουμε καμία αντίρρηση επ' αυτού.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Μία μικρή παρατήρηση, κύριε Πρόεδρε. 

Αφού η μετρολογία είναι καθαρά τεχνικός κλάδος, θεωρούμε, ότι πρέπει να υπάρχει και εκπρόσωπος του Τεχνικού Επιμελητηρίου της Ελλάδας. Αυτή είναι η παρατήρηση και η πρότασή μας.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Δραγασάκης, έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Το θέμα το οποίο εμείς θέτουμε είναι το εξής :Με το ν. 414/1996, η συμμετοχή εκπροσώπων των εργαζομένων μειώνεται σε δύο -παλαιότερα ήταν τρεις- και προβλέπεται η συμμετοχή ενός εκπροσώπου ΟΚΕ. Το ερώτημα είναι, εάν υπάρχουν λόγοι ή εάν υπάρχουν προβλήματα που δεν τείνει το νομοσχέδιο -και στη περίπτωση αυτή και στη περίπτωση παρακάτω που θα δούμε του ΟΒΙ- να ισχύει αυτή η διάταξη του νόμου, δηλαδή να τείνουμε προς μία γενίκευση, σε όλους τους Οργανισμούς του δημοσίου να ισχύει ο ν.2414/96.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Δημαράς έχει το λόγο.

ΙΩΑΝΝΗΣ ΔΗΜΑΡΑΣ Καμία παρατήρηση, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πασσαλίδης έχει το λόγο.

ΘΕΟΔΩΡΟΣ ΠΑΣΣΑΛΙΔΗΣ: Στο άρθρο 20, εδάφιο δ' , που αναφέρει: "'Εναν εκπρόσωπο του Συνδέσμου Ελληνικών Βιομηχανιών ή του Συνδέσμου Βιομηχανιών Βορείου Ελλάδος με εμπειρία σε θέματα μετρολογίας" στη διατύπωση να προηγηθεί ο "Σύνδεσμος Βιομηχανιών Βορείου Ελλάδος" από το "Σύνδεσμο Ελληνικών Βιομηχανιών" , γιατί η έδρα του Ινστιτούτου είναι στη Θεσσαλονίκη. Κατά συνέπεια, είναι πιο πρακτικό η επιλογή να ξεκινά από τη Θεσσαλονίκη.

Στο άρθρο 20, στο εδάφιο στ', εκεί που λέει :"Δύο πρόσωπα που επιλέγονται από τον Υπουργό Ανάπτυξης με εμπειρία σε θέματα μετρολογίας", να προστεθεί "από τη Διεύθυνση Πολιτικής Ποιότητας". Δεν έχει νόημα να δημιουργούνται Διευθύνσεις χωρίς να αξιοποιούνται τα στελέχη τους και στα οποία τέλος-τέλος έχει επενδύσει το Υπουργείο με εκπαιδεύσεις εντός και εκτός Ελλάδος.

Στο ίδιο άρθρο, πάλι στο εδάφιο στ',στο τέλος του εδαφίου λέει:"...το Διοικητικό Συμβούλιο συμπληρώνεται από πρόσωπα που επιλέγονται από τον Υπουργό Ανάπτυξης". Εδώ να προστεθεί "αλλά εκπροσωπούν τους φορείς αυτούς".

Αυτά, κύριε Πρόεδρε, όσον αφορά το άρθρο 20.

ΠΡΟΕΔΡΕΥΩΝ (Παναγιώτης Ν. Κρητικός):' Αλλος κύριος συνάδελφος επιθυμεί να πάρει το λόγο επί του άρθρου 20; Ουδείς.

Η Υφυπουργός Ανάπτυξης κ. 'Αννα Διαμαντοπούλου έχει το λόγο επί του άρθρου 20.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, έχουν μοιραστεί διορθώσεις που αφορούν όλα τα άρθρα και γίνονται αποδεκτές οι παρατηρήσεις της κας Αρσένη για τη συνολική αναγραφή από το Εθνικό Ινστιτούτο Μετρολογίας και η παρατήρηση του κυρίου συναδέλφου για την αλλαγή σειράς, ώστε να υπάρχει πρώτα ο Σύνδεσμος Βιομηχανιών Βορείου Ελλάδας και μετά ο Σ.Ε.Β.

Τις καταθέτω στα Πρακτικά.

(Στο σημείο αυτό η Υφυπουργός Ανάπτυξης κα 'Αννα Διαμαντοπούλου καταθέτει για τα Πρακτικά τις σχετικές διορθώσεις που έχουν ως εξής:

"ΔΙΟΡΘΩΣΕΙΣ

στο σχέδιο νόμου "'Ιδρυση και λειουργία βιομηχανικών

και βιοτεχνικών εγκαταστάσεων και άλλες

διατάξεις."

Ι. Στο κείμενο του νόμου

1. 'Αρθρο 21: Στην τέλος της παρ. 4 του άρθρου 10 του ν. 1386/83, όπως τροποποιείται με την παρ. 1 του άρθρου 21 του σ/ν, μπαίνει (,) και προστίθεται η φράση: "o οποίος υποχρεούται να διενεργήσει την εκκαθάριση χωρίς αμοιβή."

2. 'Αρθρο 21: Στη τέταρτη σειρά του άρθρου 46γ ν. 1892/90 που προστίθεται με τη παρ. 2 του άρθρου 21 του σ/ν οι λέξεις ".. με το καθεστώς της προσωρινή ατέλειας.." αντικαθίστανται από τις λέξεις ".. με το καθεστώς της προσωρινής ατέλειας.." αντικαθίστανται από τις λέξεις ".. με ατέλεια ή με τα καθεστώτα προσωρινής εισαγωγής και ενεργητικής τελειοποίησης..."

3. 'Αρθρο 22. Στη δεύτερη σειρά της παρ. 7.3 του άρθρου 14 ν. 1571/85 όπως αντικαθίσταται από το άρθρο 22 του σ/ν η λέξη "..υποχρεούνται.." αντικαθίσταται από τη λέξη "..δύνανται..".

4. 'Αρθρο 22. Στην πρώτη σειρά της παρ. 2 του άρθρου 22 του σ/ν, μετά τις λέξεις ".. της παραγράφου 2 του.." προστίθεται η λέξη και ο αριθμός "άρθρου 15 του..".

5. 'Αρθρο 25. Στο πρώτο εδάφιο της παρ. 2 του άρθρου 25 του σ/ν οι τελευταίες λέξεις "..τη δημοσίευσης της κοινής υπουργικής απόφαση της επομένης παραγράφου" αντικαθίστανται από την λέξη και τους αριθμούς "..την 31.12.1997."

6. 'Αρθρο 25. Το πρώτο εδάφιο της παρ. 3 του άρθρου 25 αντικαθίσταται ως εξής:

"3. Με κοινές αποφάσεις των Υπουργών Εθνικής Οικονομίας, Οικομικών και Ανάπτυξης η παραπάνω αναστολή μπορεί να παραταθεί μέχρι ένα ακόμη εξάμηνο..."

7. 'Αρθρο 29: Στη δεύτερη σειρά της παρ. 1 του άρθρου 29 του σ/ν οι λέξεις "..τη δημοσίευση του παρόντος.." αντικαθίστανται από τη λέξη και τους αριθμούς".. την 1.6.1997".

8. 'Αρθρο 29: - Στην 7η σειρά της παρ. 1 του άρθρου 29 του σ/ν οι λέξεις "ΛΙΠΑΣΜΑΤΑ ΔΡΑΠΕΤΣΩΝΑΣ ΑΕ" αντικαθίστανται από τις λέξεις "ΣΥΝΕΤΑΡΙΣΤΙΚΑ ΕΛΛΗΝΙΚΑ ΛΙΠΑΣΜΑΤΑ ΑΕ (ΠΡΩΗΝ ΛΙΠΑΣΜΑΤΑ ΔΡΑΠΕΤΣΩΝΑΣ ΑΕ)".

ΙΙ. Στις τροπολογίες που δεν έχουν ενταχθεί ακμόμη στο κείμενο του νόμου.

I. Τροπ. με αριθμ. Γεν. 573 και Ειδ. 27:

- Στην έκτη σειρά του εδαφίου που προστίθεται με την παρ. 1 της τροπολογίας η λέξη "..την κοινοπραξίας.." αντικαθίσταται από τις λέξεις ".. τα υπόλοιπα μέλη της κοινοπραξίας...".

- Στο ίδιο εδάφιο η τελευταία πρόταση "Για κάθε ένα από τα μέλη της κοινοπραξίας κτλ... διαγράφεται.

- Στην πρώτη σειρά της παρ. 3 του άρθρου 8 του ν. 2289/95 που τροποποιείται με την παρ. 2 της τροπολογίας μετά τη λέξη "Ο ανάδοχος..." προστίθενται ο λέξεις "...ή το κάθε μέλος της αναδόχου κοινοπραξίας...").

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί του άρθρου 20. 

Ερωτάται το Τμήμα: Γίνεται δεκτό το άρθρο 20 με την τροποποίηση την οποία έκανε η κυρία Υπουργός;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.

Σελίδα 185 

 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 20 έγινε δεκτό κατά πλειοψηφία, όπως τροποποιήθηκε από την κυρία Υπουργό.

Εισερχόμαστε στη συζήτηση του άρθρου 21.

Η συζήτηση επί του άρθρου 21 γίνεται με τις διορθώσεις που έχει διανείμει η κυρία Υπουργός και έχουν καταχωρισθεί στα Πρακτικά.

Οι διορθώσεις αυτές είναι οι εξής:

"1. 'Αρθρο 21: Στο τέλος της παραγράφου 4, του άρθρου 10, του ν. 1386/83, όπως τροποποιείται με την παράγραφο 1 του άρθρου 21 του σχεδίου νόμου, μπαίνει κόμμα (,) και προστίθεται η φράση: "ο οποίος υποχρεούται να διενεργήσει την εκκαθάριση χωρίς αμοιβή.".

2. 'Αρθρο 21: Στην τέταρτη σειρά, του άρθρου 46γ του ν. 1892/90 που προστίθεται με την παράγραφο 2, του άρθρου 21, του σχεδίου νόμου οι λέξεις "... με το καθεστώς της προσωρινής ατέλειας..." αντικαθίστανται από τις λέξεις "... με ατέλεια ή με τα καθεστώτα προσωρινής εισαγωγής και ενεργητικής τελειοποίησης..."."

Η κα Αρσένη έχει το λόγο.

ΜΑΡΙΑ ΑΡΣΕΝΗ: Κύριε Πρόεδρε, με το άρθρο αυτό επιχειρείται να μεταβιβασθεί στον ΟΑΕ η παραπέρα πορεία των εκκαθαρίσεων των εταιρειών που τελούν ήδη υπό εκκαθάριση. Το θέμα είναι γνωστό, είναι πολυσυζητημένο, για τα αδιέξοδα στα οποία έχει οδηγηθεί με την εφαρμογή του ισχύοντος καθεστώτος, ο Οργανισμός Ανασυγκρότησης Επιχειρήσεων.

Θα ήθελα, όμως, να κάνω μία παρατήρηση: Θα ήθελα να προτείνω στο άρθρο 46γ να μην απαλλαγούν οι εκκαθαριστές από τυχόν εκκρεμείς διοικητικές ή αστικές διώξεις και να μην τεθούν στο αρχείο οι υπάρχουσες ποινικές δικογραφίες.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σαλαγκούδης έχει το λόγο.

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, το Κοινοβούλιο πάρα πολύ τακτικά ασχολείται με τον Ο.Α.Ε. για να κλείσει ανοίγματα, να επουλώσει τραύματα, οικονομικές πληγές. Ταλανίζεται ουσιαστικά το Κοινοβούλιο. Κάθε τόσο βλέπουμε τροπολογίες, οι οποίες πολλές φορές μοιάζουν αθώες και στην πραγματικότητα έχουν τεράστιο οικονομικό αντικείμενο. Πολλές φορές, όπως στη συζήτηση του προηγουμένου νομοσχεδίου, έρχονται τέτοιες τροπολογίες με ρυθμίσεις δισεκατομμυρίων, όπως ήταν η εξόφληση χρεών επιλεκτικά σε κάποιες τράπεζες.

Σήμερα, έχουμε μία ακόμη τροπολογία για τον ΟΑΕ, η οποία δεν λύνει κανένα απολύτως πρόβλημα. Πιστεύουμε ότι η τροπολογία έτσι ακριβώς όπως έχει έρθει, μάλλον εξυπηρετεί-όπως είπα και στην πρωτολογία μου μιλώντας επί της αρχής - πελατειακές υποχρεώσεις της Κυβέρνησης και ιδιαίτερα της κυρίας Υπουργού απέναντι σε φίλους εκεί στον Ο.Α.Ε. που έμειναν ουσιαστικά χωρίς αντικείμενο απασχόλησης, ενώ θα έπρεπε να προχωρήσουμε, όπως είναι και η βούληση της Κυβέρνησης- η οποία εκφράζεται τουλάχιστον προφορικά- στο κλείσιμο, στο τέλειωμα επιτέλους του Ο.Α.Ε. Αλλά η Κυβέρνηση συνεχίζει να λέει για την αποφασιστικότητά της να προχωρήσει στη δεξιά προοδευτική -όπως την ονομάζει- πολιτική, να προχωρήσει προς το φιλελευθερισμό. Το λέει ευθαρσώς με στεντόρεια φωνή, αλλά στην πράξη ουσιαστικά δεν τολμά να κάνει τέτοια βήματα.

Επιπλέον όμως, αυτή η τροπολογία, πέραν του ότι δεν λύνει το πρόβλημα των εκκαθαρίσεων, δεν λύνει κανένα πρόβλημα των προβληματικών, δημιουργεί επιπροσθέτως και μεγαλύτερα προβλήματα, διότι σήμερα το θέμα και το έξοδο δεν είναι ο εκκαθαριστής.

Του εκκαθαριστή, όπως ακριβώς αναφέρεται μπροστά στα δισεκατομμύρια του Ο.Α.Ε. είναι πάρα πολύ μικρές συγκριτικά οι αμοιβές του.

Αλλά τα έξοδα της εκκαθάρισης είναι πολύ μεγάλα και από άλλες πλευρές. Είναι από τις αποθήκες, από τα γραφεία που νοικιάζονται για να κρατούνται αρχεία επιχειρήσεων που πρέπει οπωσδήποτε να κρατούνται και είναι χρήσιμα, διότι οι εργαζόμενοι θέλουν κάποια χαρτιά για τα ασφαλιστικά τους ταμεία ή ο,τιδήποτε άλλο. Αυτά αν μεταφερθούν, όποια μεταφερθούν στον Ο.Α.Ε., έχει ο Ο.Α.Ε. όλους τους χώρους για να τα αναπληρώσει και επομένως να αποφύγουμε τις υπόλοιπες δαπάνες; Προφανώς δεν χωράνε στα γραφεία του Ο.Α.Ε. όλα αυτά, δεδομένου ότι είναι πολύ μεγάλα πακέτα, αποθήκες ολόκληρες ουσιαστικά με έγγραφα αυτών των επιχειρήσεων.

Υπάρχει τρόπος να λυθεί αποφασιστικά το θέμα και αυτόν η Κυβέρνηση τον αγνοεί δείχνοντας την πρόθεσή της. Ενώ λέει ότι το 1998 ο Ο.Α.Ε. θα τελειώσει, ουσιαστικά θα αρχίσει το 1998 ενδεχομένως κάποια εκκαθάριση, την οποία δεν ξέρουμε σε πόσο χρόνο θα την τελειώσει.

'Ετσι, λοιπόν, δεν βλέπουμε το λόγο γιατί να ψηφίσουμε αυτήν την τροπολογία. Για να απαλλαγούμε ενδεχομένως επιλεκτικά από ορισμένους εκκαθαριστές που θα τους επιλέξει φυσικά η Κυβέρνηση ανάμεσα στους μη φίλους ενδεχομένως και επίσης θα τους επιλέξει ο Ο.Α.Ε. από τα "φιλέτα" των εκκαθαρίσεων, όπου υπάρχουν και ορισμένα χρήματα στο ταμείο για να μπορέσει να τα πάρει ο Ο.Α.Ε.; Γιατί σ'αυτή την αγωνιώδη προσπάθεια συγκέντρωσης χρημάτων και απασχόλησης για τους υποαπασχολούμενους εργαζόμενους στον Ο.Α.Ε. έχει αποδυθεί ο Οργανισμός το τελευταίο διάστημα.

Εκτός όμως απ' όλα αυτά έχουμε και ένα άλλο μεγάλο πρόβλημα. Εάν ο Ο.Α.Ε. -κρατική επιχείρηση- αναλάβει πάλι εκκαθαρίσεις επιχειρήσεων, στις οποίες οι μέτοχοι έχουν προσφύγει ήδη στο Ευρωπαϊκό Δικαστήριο διότι η Κυβέρνηση έχει κάνει αύξηση των μετοχών χωρίς γενική συνέλευση, εδώ θα υπάρξει άλλη μία δυνατότητα προσφυγής στο Ευρωπαϊκό Δικαστήριο, γιατί ακριβώς το κράτος θα πάρει τα χρήματα της εκκαθάρισης για να τα μοιράσει το ίδιο και επομένως δεν θα είναι ο δίκαιος εκείνος εκκαθαριστής που διορίστηκε από το δικαστήριο κατά τα δεδομένα της δικαιοσύνης και επομένως θα υπάρχει αιτία για προσφυγή στο Ευρωπαϊκό Δικαστήριο των αιτούντων και μία ταλαιπωρία δηλαδή και διασυρμός της χώρας μας, όπου δεν θα θέλαμε σε καμία περίπτωση να συνηγορήσουμε.

Εμείς πάνω σ'αυτό το άρθρο έχουμε κάνει μία τροπολογία που δίνει αυτή τη στιγμή λύση στο πρόβλημα των εκκαθαριστών και τονίζουμε ακριβώς ότι οι εκκαθαριστές, σχεδόν όλοι εκτός ελαχίστων περιπτώσεων, σήμερα έχουν κάνει τον πίνακα κατατάξεως. Μετά την κατάστρωση του πίνακα κατατάξεως η δουλειά των εκκαθαριστών έχει πλέον τελειώσει. Αναμένουν τις ενστάσεις και τις αποφάσεις των δικαστηρίων.

Εμείς προτείνουμε στην τροπολογία μας ακόμη και οι διαδικασίες των δικαστηρίων να είναι ταχύτατες, έτσι ώστε ο εκκαθαριστής αμέσως μετά τον πίνακα κατατάξεως, σε δύο μήνες, να έχει μοιράσει όλα τα έγγραφα που χρειάζονται στα ασφαλιστικά ταμεία των εργαζόμενων, να απαλλαγεί από όλη τη χαρτούρα, να τελειώσουμε με το Υπουργείο Οικονομικών με μία απόφαση, διότι δεν έχει να εισπράξει τίποτε από φόρους, αφού αυτές οι εταιρείες ήταν όλο αυτό το χρονικό διάστημα παθητικές και επομένως να προχωρήσουμε στη λήξη ουσιαστικά των εκκαθαρίσεων.

Τέλος, αναφέρουμε στην τροπολογία μας ότι ο ΟΑΕ μετά απ'αυτή την πράξη με τους εκκαθαριστές μπορεί, αφού σήμερα δεν κάνει τίποτε απολύτως, να τεθεί υπό εκκαθάριση εν λειτουργία σήμερα, ούτως ώστε μέχρι το 1998 που λέει η Κυβέρνηση, να έχει πλέον τελειώσει και να έχει απαλλαγεί ο ελληνικός λαός από αυτήν την τεράστια δαπάνη των πεντακοσίων-επτακοσίων δισεκατομμυρίων που συνεχώς συσσωρεύονται και που πονάνε πραγματικά και πληγώνουν την οικονομία σε μία δύσκολη οικονομική συγκυρία όπως είναι η σημερινή.

Εμείς, σε καμία περίπτωση, δεν πρόκειται να δεχθούμε να περάσει αυτό το άρθρο. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Με το άρθρο αυτό διευκολύνεται το ξεπούλημα των επιχειρήσεων, που ουσιαστικά ανήκουν στο Δημόσιο. Ασφαλώς πολλά από τα αναφερόμενα στην εισηγη-

Σελίδα 186 

τική έκθεση, για τη γάγγραινα των εκκαθαρίσεων που κρατούν χρόνια και ζημιώνει το δημόσιο, είναι γεγονός, είναι πραγματικότητα. 'Ομως, η μεταφορά της δικαιοδοσίας αυτόματα στον Ο.Α.Ε, δηλαδή σ' έναν Οργανισμό που ελέγχεται από Υπουργούς, διευκολύνει τη χωρίς περιορισμούς σκανδαλώδη διάθεση της δημόσιας περιουσίας. Θα ήταν πιο σωστό, εφόσον διαπιστώνεται ότι οι διαδικασίες εκκαθάρισης είναι ελαττωματικές, να αλλάξει η σχετική νομοθεσία και όχι μόνο για τις επιχειρήσεις του Ο.Α.Ε.

Ας μην ξεχνάμε ότι σε εκκαθάριση μπαίνει πλήθος επιχειρήσεων κάθε χρόνο που δεν ανήκουν στον Ο.Α.Ε, ανήκουν όμως στο δημόσιο τομέα, παραδείγματος χάρη, οι κρατικές Τράπεζες, τα χρέη προς το ΙΚΑ, κ.λπ.'Αλλωστε σκανδαλώδης είναι και η τροποποίηση του άρθρου 46 του ν. 1892/1990 που αποδεσμεύει τους εκκαθαριστές από οποιαδήποτε αστική ή ποινική ευθύνη για τη μη καταβολή δασμών κ.λπ προς το Δημόσιο. Γι' αυτούς τους λόγους δεν μπορούμε να ψηφίσουμε αυτό το άρθρο.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Σύμφωνα με την υφιστάμενη νομοθεσία η αντικατάσταση του εκκαθαριστή επέρχεται για συγκεκριμένους λόγους. Επέρχεται κυρίως σε περίπτωση μη τήρησης των υποχρεώσεων και των προθεσμιών της διαδικασίας ειδικής εκκαθάρισης, όπως προσδιορίζεται από το ν. 1892/1990 με αίτηση του πιστωτή της πλειοψηφίας στο αρμόδιο Εφετείο με απόφαση του τελευταίου.

Η διατύπωση της παραγράφου 1 του άρθρου 21 είναι πολύ ασαφής και πολύ γενική. Δηλαδή εδώ λέει ότι "εφόσον ο Ο.Α.Ε ζητήσει την αντικατάσταση". Για ποιους λόγους; Είναι προφανές ότι δεν μπορούμε να ψηφίσουμε μία τόσο γενική και ασαφή διατύπωση. Και βεβαίως είναι και το άρθρο 46, που η εισηγήτρια το ανέφερε και συμφωνούμε και εμείς σ' αυτό το σημείο.

Τώρα, επειδή ακούγονται και γενικότερα σχόλια για τον Ο.Α.Ε, εμείς θα λέγαμε ότι, εάν κλείσει κάποτε, κυρία Υπουργέ, να μπει σ' ένα μουσείο ο Ο.Α.Ε, για να θυμόμαστε ένα από τα μεγαλύτερα σκάνδαλα της νεότερης ιστορίας της χώρας μας που εμπλέκει και τη Νέα Δημοκρατία και το ΠΑ.ΣΟ.Κ. και τον τρόπο που λειτουργεί ο δημόσιος και ο ιδιωτικός φορέας. Και να μη βρίσκουμε ευκαιρίες, στο έδαφος των προβληματικών, να μιλάμε για φιλελευθερισμούς και άλλα τέτοια. Ας έχουμε επίγνωση της ιστορίας, της εντελώς πρόσφατης της χώρας μας. Δεν επεκτείνομαι περισσότερο.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δημαράς, έχει το λόγο. Απών.

Ο κ. Κωστόπουλος έχει το λόγο.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, νομίζω ότι με το άρθρο αυτό των λίγων γραμμών η Κυβέρνηση προσπαθεί να αντιμετωπίσει ένα κολοσσιαίο θέμα, το οποίο απασχολεί και την ίδια και τον ελληνικό λαό. Είναι το πρόβλημα λειτουργίας του Ο.Α.Ε, είναι το πρόβλημα των προβληματικών επιχειρήσεων. Ο λαός λέει ότι ο εγκληματίας γυρίζει στον τόπο του εγκλήματος. Πιστεύω ότι η κυρία Υπουργός ήταν η αρμόδια Υφυπουργός όταν οι περισσότερες επιχειρήσεις μπήκαν, υπήχθησαν στο νόμο των προβληματικών επιχειρήσεων, στον Ο.Α.Ε.

Σήμερα με μία απλή τροπολογία, η οποία είναι -αν δεν απατώμαι- η τέταρτη ή η πέμπτη κατά σειράν το τελευταίο δίμηνο που αφορά τον ΟΑΕ, η Κυβέρνηση έρχεται για να λύσει ένα κολοσσιαίο θέμα. Δεν θα μπω στις λεπτομέρειες παρ'όλο ότι θα έλεγα στην Κυβέρνηση, στην κυρία Υπουργό, να δεχθεί την τροπολογία του κ. Σαλαγκούδη. Αλλά αν θέλετε, η δική μου πρόταση είναι ακόμη γενικότερη. Κυρία Υπουργέ, καλό θα είναι να αποσύρετε το άρθρο και να μελετήσετε το θέμα των προβληματικών επιχειρήσεων.

Εδώ πρέπει να κάνω μία παρένθεση και να πω ότι μια ζωή όλοι μας ακούμε ότι τον επόμενο Δεκέμβριο -για κάθε επόμενο Δεκέμβριο- θα κλείσει ο Ο.Α.Ε. και το ακούμε εδώ και δεκαπέντε χρόνια. Ο Ο.Α.Ε. δεν κλείνει. Ο Ο.Α.Ε., δεν πρόκειται να κλείσει επί σειρά δεκαετιών, διότι υπάρχουν φοβερά νομικά προβλήματα τα οποία έχουν δημιουργηθεί και τα οποία δεν λύνονται με αυτήν την τροπολογία.

Το να αλλάξουμε σήμερα κάποιους εκκαθαριστές οι οποίοι, ελευθέρα βουλήσει, ρυθμίζουν τις αμοιβές τους, οι οποίοι, ελευθέρα βουλήσει, ρυθμίζουν τις προμήθειές τους και να βάλουμε κάποιους άλλους εκκαθαριστάς, οι οποίοι θα κάνουν τα ίδια και χειρότερα και οι οποίοι θα περιπλέξουν το ισχύον καθεστώς μέχρι σήμερα, δεν λύνεται το πρόβλημα. Είναι γνωστό ότι οι περισσότερες εκκαθαρίσεις βρίσκονται στο τέλος, και εάν επιέζοντο οι εκκαθαριστές θα είχαν παραδώσει.Εάν το Υπουργείο Οικονομικών δεν έκανε το λάθος να κάνει ελέγχους σε προβληματικές επιχειρήσεις -να πάρει τι από τις προβληματικές επιχειρήσεις;- Οι εκκαθαρίσεις θα έχουν τελειώσει. Και δεν είναι μόνο ότι βεβαιώνει υφιστάμενα κέρδη, αλλά πάει και κάνει βεβαιώσεις σε επιχειρήσεις, οι οποίες είναι προβληματικές, είναι βέβαιο ότι έχουν ζημιές, αλλά και αν ακόμη βεβαιώσει κέρδη, δεν θα τα εισπράξει διότι ουκ αν λάβοις παρά του μη έχοντος.

Για να τελειώσω, προτείνω απόσυρση του άρθρου και των τροπολογιών, μελέτη του θέματος και επαναφορά του θέματος Ο.Α.Ε. με όλες τις ουσιαστικές και νομικές απόψεις και αντιλήψεις και με αντιμετώπιση του θέματος το συντομότερο δυνατό. Η πληγή Ο.Α.Ε. μόνο με ουσιαστική μελέτη και χωριστό νομοσχέδιο και όχι με τροπολογίες σε κάθε νομοσχέδιο, μπορεί να λυθεί.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μάνος έχει το λόγο.

ΣΤΕΦΑΝΟΣ ΜΑΝΟΣ: Κύριε Πρόεδρε, δε θέλω να προσθέσω κάτι, αλλά θα ήθελα από την κυρία Υπουργό, αν θα είχε την καλωσύνη, να μας εξηγήσει τη συλλογιστική της. Γιατί, ενώ μέχρι σήμερα το αίτημα για την αντικατάσταση του εκκαθαριστή το υποβάλλουν η πλειοψηφία των πιστωτών, τώρα οι πιστωτές φεύγουν από τη μέση; Τι θα γίνουν αυτοί; Αλλάζει δηλαδή η διαδικασία; Θα πάρουμε τα λεφτά των πιστωτών και ενδεχομένως να τους αφήσουμε χωρίς τίποτα; 'Εχετε σκεφθεί τις συνέπειες αυτής της αλλαγής; 

Δεν έχω καταλάβει ακριβώς ποιο είναι το ηθικό υπόβαθρο αυτής της πρότασής σας. Γιατί βγάζετε από τη μέση τους πιστωτές; Σε μία επιχείρηση η οποία βρίσκεται σε εκκαθάριση επειδή πτώχευσε, χρωστάει λεφτά, οι πιστωτές δε θα έχουν κανένα λόγο σ'αυτό; Δεν το καταλαβαίνω και νομίζω ότι θα διευκολύνατε ίσως και τη συζήτηση, αν είχατε την καλωσύνη να εξηγήσετε -ας το πω έτσι- το ηθικό υπόβαθρο της τοποθέτησης της αλλαγής που προτείνετε.

ΠΡΟΕΔΡΕΥΩΝ (Παναγιώτης Ν. Κρητικός): Η Υφυπουργός Ανάπτυξης κ. Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, επειδή έχει γίνει πάρα πολλες φορές συζήτηση για τον Ο.Α.Ε.και κάθε φορά αναπτύσσεται όλη η πορεία του, από τα τελευταία δεκαπέντε χρόνια και τα προβλήματα που έχει δημιουργήσει, θα πω κατ'αρχάς ότι σαν Υφυπουργός του τελευταίους εννέα μήνες που συνειδητοποίησα απολύτως και παρακολούθησα τον Οργανισμό, δε θα ήμουν σε καμία περίπτωση αυτή που θα υπεράσπιζε τη λειτουργία του ή τη σωστή μέχρι τώρα διαχείριση του θέματος το οποίο έχει αναλάβει.

Πρέπει όμως, να δούμε ότι στη συγκεκριμένη χρονική περίοδο που ο ΟΑΕ ιδρύθηκε, υπήρχε μία περίοδος έντονης βιομηχανικής κρίσης στη χώρα μας και όχι μόνο. Ακριβώς αντίστοιχα προβλήματα υπήρχαν στην Ιταλία ή στην Γερμανία όπου δημιουργήθηκαν και αντίστοιχοι οργανισμοί και ο Οργανισμός αυτός εκείνη την περίοδο έπαιξε ένα σοβαρό ρόλο στο θέμα της ανεργίας, που θα είχαμε μέσα σε ένα χρόνο πάνω από εκατόν είκοσι χιλιάδες χαμένες θέσεις εργασίας, και θα γινόταν σε πολύ μικρό χρονικό διάστημα.

Xωρίς να θέλω να παρελθοντολογώ, πρέπει να θυμηθούμε πώς όλες αυτές οι δεκάδες μεγάλες βιομηχανίες είχαν στηθεί, πώς είχαμε φτιάξει για πάρα πολλά χρόνια βιομηχάνους χωρίς να έχουν βιομηχανίες, πως αυτό το σύστημα έφτασε κάποια στιγμή στο κατώτατο δυνατό σημείο και υπήρξε η επιλογή, μέσα απ' αυτόν τον Oργανισμό, να γίνει αναδιάρθωση των 

Σελίδα 187 

επιχειρήσεων.

Δεν υπάρχει αμφιβολία ότι μετά από δεκαπέντε χρόνια ο Oργανισμός αυτός δεν ανταποκρίθηκε στο έργο του και ότι αυτό που τότε είχε σχεδιαστεί και που σε άλλες χώρες είχε θετικά αποτελέσματα, δεν έγινε. Και ο λόγος, είναι ο τρόπος που λειτούργησε, η απόλυτη ταύτισή του με τη λογική της δημόσιας λειτουργίας κ.λπ.

Επίσης, ένα δεύτερο σημείο είναι ότι πάρα πολλές φορές έχει γίνει ανακοίνωση για το κλείσιμο του Ο.Α.Ε. Από την Κυβέρνηση της Νέας Δημοκρατίας είχε ειπωθεί ότι μέσα σε ένα χρόνο θα κλείσει ο Ο.Α.Ε. και πάλι δεν έκλεισε. Το κλείσιμο του Ο.Α.Ε. είναι μία πραγματικά δύσκολη υπόθεση και αφορά και νομικά και οικονομικά και πολιτικά ζητήματα.

'Οταν η Κυβέρνησή μας αποφάσισε και ανακοίνωσε ότι θα κλείσει το 1998, είχε πάρει πολύ σοβαρά υπόψη την προεργασία, η οποία έπρεπε να γίνει, γιατί ουδέποτε μέχρι τώρα είχαν γίνει εκείνες οι κινήσεις και εκείνη η μελέτη, που θα οδηγούσε στο κλείσιμο του ΟΑΕ.

Ξέρετε πολύ καλά ότι ο Ο.Α.Ε. είναι μέτοχος, είναι πιστωτής, είναι οφειλέτης, έχει πολλές και διαφορετικές δραστηριότητες σε ένα πολύ μεγάλο αριθμό επιχειρήσεων, όπου τα νομικά προβλήματα είναι πολύ μεγάλα. 'Εχουν εμπλακεί εξαιρετικά πολύ και πράγματι, ή θα έπρεπε να κάνουμε ένα νόμο για τον Ο.Α.Ε., που να έχουμε τριάντα άρθρα και να μπορέσουμε μ' αυτόν τον τρόπο να κλείσουμε όλες τις επιχειρήσεις και τις υποθέσεις του, ή θα πρέπει σταδιακά, αλλά μέσα στο συγκεκριμένο χρονικό διάστημα που έχουμε, να μπορούμε να λύνουμε κατηγορίες προβλημάτων.

Θα πρέπει να πω ότι εδώ και αρκετό καιρό έχει ξεκινήσει μία σοβαρή μελέτη για το θέμα του κλεισίματος του Ο.Α.Ε., μία μελέτη που θα μας οδηγήσει στην πρόταση εκείνη, που κλείνοντας ο Ο.Α.Ε., δε θα μεταφέρει τα προβλήματά του στο τραπεζικό σύστημα, ή σε άλλους οργανισμούς, γιατί εμπλέκονται πάρα πολύ οργανισμοί και τράπεζες στα χρέη και τις οφειλές του Ο.Α.Ε.

Είμαστε σε μία πορεία -και αυτό είχε ανακοινωθεί και από τον κύριο Υπουργό παλαιότερα- να ολοκληρωθεί αυτή η μελέτη, για να δούμε μετά τις κινήσεις, το πώς θα τεθεί σε εκκαθάριση και ποιο θα είναι το χρονοδιάγραμμα, ώστε να μπορέσει να κλείσει.

Ερχόμαστε τώρα στη συγκεκριμένη τροπολογία. Υπάρχει μία δυσπιστία, η οποία πιθανόν να οφείλεται στο ότι δεν έγινε κατανοητός ο λόγος που το θελήσαμε αυτό, γι' αυτό και ο κ. Μάνος αναφέρθηκε σε ηθική βάση. 'Οπως λέει και στην αιτιολογική έκθεση, υπάρχει μεγάλος αριθμός επιχειρήσεων, οι οποίες είναι κατά μέσο όρο για μία δεκαετία σε εκκαθάριση. Δεν αποδίδει τίποτα.

'Οπως ξέρετε, ο Ο.Α.Ε. δεν έχει και νομική ισχύ παρακολούθησης των εκκαθαριστών. Πολλούς απ' αυτούς, πραγματικά είναι πολύ δύσκολο να τους παρακολουθήσεις, γιατί ορίζονται απο το Πρωτοδικείο. Υπάρχει μία συγκεκριμένη χρονική διαδικασία. Είναι δέκα χρόνια τώρα που δεν κλείνουν οι επιχειρήσεις, δεν ολοκληρώνονται οι εκκαθαρίσεις, γίνονται ανακοπές επί ανακοπών. Υπάρχει μία ομαδοποίηση προβλημάτων, που αφορά συγκεκριμένο αριθμό επιχειρήσεων, όπου ο Ο.Α.Ε. είναι κατά το 51% πιστωτής.

Επίσης, σημαντικό σημείο είναι ότι μεταφέροντας τις εκκαθαρίσεις στον ΟΑΕ και επειδή ειπώθηκε ότι θα δοθούν πάλι σε κομματικούς φίλους και θα πάρουμε τα φιλέτα, για να πληρωθούν κάποιοι από τους νέους εκκαθαριστές, μεταφέρονται στον Ο.Α.Ε., στους υπαλλήλους του Ο.Α.Ε. και χωρίς καμία αμοιβή. Δεν υπάρχει αμοιβή γι' αυτές τις εκκαθαρίσεις.

Θα σας πω παραδείγματα. Στους περισσότερους απ' αυτούς τους πίνακες κατάταξης, που γίνονται, για να δοθεί το πλειστηρίασμα, γίνονται ανακοπές από δημόσιους φορείς. Δηλαδή, η Εθνική Τράπεζα είναι υποχρεωμένη να πάει να κάνει ανακοπή, το δημόσιο είναι υποχρεωμένο να πάει να κάνει ανακοπή. Γίνονται και ξαναγίνονται, τρέχουν οι ημερομηνίες και υπάρχει ανάγκη μίας ομαδικής αντιμετώπισης του θέματος, ώστε η Εθνική Τράπεζα, το δημόσιο, που είναι κυρίως αυτοί, που σύμφωνα με το νόμο είναι υποχρεωμένοι να κάνουν ανακοπές, να έρθουν σε μία συνεννόηση για να προχωρήσουμε στο κλείσιμο αυτού του φακέλου, που στο σύνολό του αφορά νεκρές επιχειρήσεις. Στο σύνολό του, δεν υπάρχει καμία ζωντανή επιχείρηση.

Ο κ. Σαλαγκούδης έκανε μία πρόταση. Την έχουμε δει πολύ σοβαρά και μας έχει απασχολήσει κι εμάς αρκετούς μήνες, το πώς θα παρέμβουμε, ώστε να είναι εφικτή η σύντμηση των χρόνων, γιατί αυτό είναι το μεγάλο πρόβλημα.

'Οσον αφορά την πρώτη παράγραφο της τροπολογίας, μας βρίσκει σύμφωνους, μόνο που θέλει μία μεγαλύτερη επεξεργασία -το έχουμε δει από τότε που την καταθέσατε και μας απασχολεί- γιατί εμπλέκονται πιθανόν θέματα Πολιτικής Δικονομίας και είναι απαραίτητη και η σύμφωνη γνώμη του Υπουργείου Δικαιοσύνης και πιθανότατα να υπάρξουν προβλήματα απ' αυτήν την τροπολογία σε άλλες παρόμοιες διαδικασίες.

Θέλω, όμως, να πω ότι πραγματικά μας απασχολεί και πιστεύουμε ότι είναι μία πολύ καλή λύση η αντιμετώπιση της σύντμησης των χρόνων. Είναι κάτι που θα το φέρουμε στο επόμενο νομοσχέδιο, που είναι το ΒΙΠΕ-ΒΙΟΠΑ.

'Οσον αφορά την παρατήρηση της κ. Αρσένη, θα ήθελα να υπενθυμίσω, ότι όλα αυτά τα μηχανήματα, όλα αυτά τα περιουσιακά στοιχεία, που έρχονται να πουλήσουν οι εκκαθαριστές, αυτά που έχουν ατέλειες, δεν μπορούν, σύμφωνα με το νόμο, να πουληθούν για μία δεκαετία. 'Εχουν και ποινικές ευθύνες, αν τα έχουν πουλήσει.

Πρέπει, λοιπόν, να περάσει η δεκαετία, να απαξιωθούν τελείως, να μην μπορούμε να τα πουλήσουμε καθόλου και να πάμε σύμφωνα με το νόμο. Γι' αυτό δίνονται και τα δύο, δηλαδή αίρεται και η αναγκαιότητα αυτής της ατέλειας και αντιμετωπίζουμε και το θέμα των εκκαθαριστών, που κάποιοι από αυτούς έχουν πουλήσει τέτοια μηχανήματα, γιατί αλλιώς θα υπήρχε πλήρης απαξίωση.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Δύο μόνο λέξεις, κύριε Πρόεδρε.

Ο Ο.Α.Ε. σημαίνει για τον ελληνικό λαό μία συνεχώς πυορροούσα πληγή, που την τροφοδοτεί με τον ιδρώτα του. Από εκτιμήσεις που έχουν γίνει, έχει πληρώσει ο ελληνικός λαός περισσότερα από χίλια εκατό δισεκατομμύρια, από την ημέρα της ίδρυσής του και θα εξακολουθεί για πολλά χρόνια ακόμη, παρόλες τις διαβεβαιώσεις περί κλεισίματός του, ότι θα πληρώνει.

Το δεύτερο, το οποίο θα ήθελα να επισημάνω, είναι ότι μετά την τοποθέτηση, την οποία έκανε η κυρία Υφυπουργός, είναι μία ακόμα ομολογία ιδεολογικής και πολιτικής χρεοκοπίας του ΠΑ.ΣΟ.Κ. και των επιλογών του. Και αυτό τα λέει όλα.

Και το τρίτο, που θέλω να επισημάνω, είναι αυτό, το οποίο είπα στην κατ' αρχήν συζήτηση, ότι, απ' ό,τι απεδείχθη από ερώτηση συναδέλφου και από την κατάθεση στοιχείων, ένα περίπου δισεκατομμύριο έχουν στοιχίσει μέχρι στιγμής στις επιχειρήσεις, που έδωσαν στοιχεία, οι εκκαθαριστές που υπάρχουν εκεί και εξακολουθούν να υπάρχουν και απ' ό,τι φαίνεται θα υπάρχουν για πολύ μεγάλο χρονικό διάστημα.

Η λύση είναι μία, αν πραγματικά θέλει να δώσει καθαρή λύση η Κυβέρνηση και το Υπουργείο: Να αποδεχθεί την τροπολογία του συναδέλφου Σαλαγκούδη, για να ξεκαθαρίσουν τα πράγματα μία και καλή.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στο στάδιο των δευτερολογιών. 

'Εχει ζητήσει το λόγο, για να δευτερολογήσει ο κ. Μάνος.

Ορίστε, κύριε Μάνο.

ΣΤΕΦΑΝΟΣ ΜΑΝΟΣ: Θέλω απλώς να επισημάνω ότι η κ. Διαμαντοπούλου είπε ότι σε πολλές περιπτώσεις ο Ο.Α.Ε. είναι το 51% των πιστωτών. Αν το βάζατε αυτό, ότι ο Ο.Α.Ε. είναι τουλάχιστον το 51%, θα ήταν απολύτως παραδεκτό αυτό που ενδεχομένως θέλετε να κάνετε. Αλλά έτσι όπως το έχετε, το ερώτημά μου παραμένει.

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει άλλος εκ των κυρίων συναδέλφων, ο οποίος επιθυμεί να δευτερολογήσει επί του άρθρου 21;

Σελίδα 188 

 

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Σαλαγκούδη.

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, από την ομιλία της κυρίας Υφυπουργού αντελήφθην ότι πραγματικά θα μας απασχολήσει πάρα πολύ ακόμα ο Ο.Α.Ε.

Η μελέτη που γίνεται, κυρία Υπουργέ, κρατάει πάρα πολύ χρόνο. Εδώ έχουμε τον Ο.Α.Ε., που είναι κι αυτή μία προβληματική επιχείρηση.

Θα την αντιμετωπίσουμε ακριβώς σαν προβληματική επιχείρηση. 'Ενα ολοκληρωμένο νομοσχέδιο δε θα είχαμε αντίρρηση να καταρτισθεί. Ας έχει και τριάντα άρθρα και πενήντα άρθρα, αν πρόκειται να λυθούν, όλες αυτές οι λεπτομέρειες. Σήμερα, όμως, μιλάμε για τις εκκαθαρίσεις και τους εκκαθαριστές. Αυτό το πρόβλημα θίγει και εγώ με την τροπολογία μου προσπάθησα να σας δώσω μια ολοκληρωμένη λύση στο σημερινό πρόβλημα που αντιμετωπίζουμε, μία λύση που δρομολογεί ταυτόχρονα και την εκκαθάριση και το κλείσιμο και το τέλειωμα του Ο.Α.Ε., που τίποτα δεν αποκλείει στο ενδιάμεσο της εκκαθαριστικής περιόδου. Ενδεχομένως φέρτε το και σαν τροπολογία. Αλλά θα δεχόμαστε τροπολογίες που θα βοηθούσαν και θα οδηγούσαν στην επίσπευση του κλεισίματος του θέματος του Ο.Α.Ε. και των προβληματικών επιχειρήσεων. Ας μη θυμόμαστε, παρά όπως είπε ο κ. Δραγασάκης σαν μουσειακό είδος τον Ο.Α.Ε. Μπροστά μας έχουμε το μέλλον, θέλουμε την ανάπτυξη, ας τελειώνουμε με όλες αυτές τις παλιές ιστορίες που βασάνισαν, πλήγωσαν την οικονομία και ακόμη σήμερα τις συντηρούμε για να βασανίζουν, να ταλανίζουν, να πληγώνουν και να αιμορραγεί η οικονομία μας απ' αυτό. Εγώ δεν έκανα την τροπολογία τυχαία, την εξέτασα νομοτεχνικά με τις δυνατότητες που είχα και με τη Νομοτεχνική Υπηρεσία της Βουλής και με τους νομικούς που συνεργάστηκαν και πραγματικά βλέπω, επειδή χρησιμοποιήθηκε η διαδικασία της συντμήσεως αυτών των χρονολογιών, ακόμα και για το διορισμό των εκκαθαριστών και για όσους εκκαθαριστές υπήρχαν ενστάσεις, εφόσον χρησιμοποιήθηκε εκεί, δε δημιουργεί προηγούμενο, γιατί αυτό το προηγούμενο υπάρχει και το μνημονεύω. Επομένως η σύντμηση αυτών των ημερομηνιών, θα μπορούσε να γίνει και δεν υπάρχει εμπόδιο στο να τελειώνουμε με το θέμα, των εκκαθαρίσεων. Μόνο αν θέλουμε πραγματικά να διαιωνίζεται αυτό το θέμα μόνο αν ορισμένοι απ' αυτό ωφελούνται, μόνο αν θέλουμε να ταλαιπωρούμε ουσιαστικά τον ελληνικό λαό, που πληρώνει αυτά τα δυσβάστακτα βάρη που δημιουργεί ο Ο.Α.Ε. και οι εκκαθαριζόμενες προβληματικές επιχειρήσεις, μόνο τότε θα αρνηθείτε την τροπολογία.

Πιστεύω η τροπολογία, σας δίνει μία λύση, είχατε το χρόνο να τη μελετήσετε, διότι κατετέθη στη Διαρκή Επιτροπή και πιστεύω ότι εφόσον υπάρχει διακομματική πολιτική βούληση για το τέλειωμα αυτής της ιστορίας, μπορούμε να προχωρήσουμε. Δε σας λέω να δεχτείτε αποκλειστικά την τροπολογία, χρησιμοποιήστε τη ως βάση και φέρτε μια δική σας τροπολογία, αν σας προβληματίζει σαν Κυβέρνηση να δεχτείτε την τροπολογία ενός Βουλευτού της Αντιπολίτευσης. 

Πάντως σε καμία περίπτωση δεν πρόκειται να δεχτούμε το άρθρο 21 ως έχει. Δε λύνει κανένα πρόβλημα, δημιουργεί περισσότερα προβλήματα και επειδή υπάρχει μια ευθιξία, την οποία ήθελα να τονίσω, θα ήθελα ο κάθε Βουλευτής να πάρει την ευθύνη του. Σας είπα με το να αναλάβει εκκαθαριστής ο Ο.Α.Ε. δημιουργούμε άλλο ένα επιχείρημα σε όλους αυτούς τους παλιούς μετόχους ότι το Δημόσιο, που τους αδίκησε την πρώτη φορά αυξάνοντας το μετοχικό κεφάλαιο, χωρίς γενική συνέλευση και έχουν μια αιτιολογία για προσφυγές στο Ευρωπαϊκό Δικαστήριο, τους δίνουμε εμείς άλλη μια αιτιολογία για προσφυγή στο Ευρωπαϊκό Δικαστήριο και επομένως διασυρμό της χώρας μας, δίνοντάς τους το επιχείρημα ότι τώρα, πλέον, το Κράτος το ίδιο παίρνει τα χρήματα των εκκαθαρίσεων, για να τα μοιράσει όπως αυτό νομίζει και φυσικά μπορούν να αμφιβάλουν ότι θα είναι ο δίκαιος κριτής.

Γι'αυτόν το λόγο θα ήθελα κάθε Βουλευτής να πάρει την ευθύνη του και γι'αυτό θα πρέπει να ψηφίσουμε ένας-ένας ονομαστικά, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υπουργός έχει το λόγο.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, υπάρχει μια επιθυμία νομίζω γενική να κλείσει ο Ο.Α.Ε.

Κύριε Σαλαγκούδη, ήσασταν τρία χρόνια κυβέρνηση, είπατε από τον πρώτο χρόνο να τον κλείσετε, δεν τον κλείσατε. Εγώ δε δέχομαι ότι δε θελήσατε να τον κλείσετε, να υλοποιήσετε την υπόσχεσή σας αυτή, αλλά ότι δεν μπορέσατε να τον κλείσετε. Και όπως εξήγησε η κυρία Υφυπουργός τα οικονομικά και νομικά προβλήματα είναι τεράστια. Δε γίνονται όλα τα πράγματα έτσι με μία απόφαση ή με ένα νόμο, ο οποίος θα δημιουργήσει νομικά προβλήματα τεράστια, πρέπει να υπάρξει μια διαδικασία, η οποία θα λύνει και δε θα δημιουργεί προβλήματα. Και αυτό θέλουμε πράγματι και γι'αυτό κάναμε αυτήν την τροπολογία, για να μπορέσουμε να κλείσουμε αυτές τις επιχειρήσεις, οι οποίες είναι σε εκκαθάριση για μια δεκαετία και δεν εκκαθαρίζονται, για να επισπεύσουμε όλες αυτές τις διαδικασίες.

Γι'αυτό σας είπαμε και για τη δική σας τροπολογία -γιατί είναι γενικότερο το θέμα, δεν αφορά μόνο αυτές τις εκκαθαρίσεις, η δική σας τροπολογία αφορά γενικότερα θέματα διαδικασιών- θα τη μελετήσουμε και με το Υπουργείο Δικαιοσύνης φυσικά, γιατί εμείς θεωρούμε ότι η σύντμηση των διαδικασιών είναι σωστή, αλλά και το Υπουργείο Δικαιοσύνης έχει ένα καθοριστικό λόγο σ'αυτό το θέμα, αν αντικειμενικά μπορεί να γίνει και στο επόμενο νομοσχέδιο, που θα έλθει πολύ σύντομα, θα τη φέρουμε.

Για τη συγκεκριμένη όμως τροπολογία, θα ήθελα να πω ότι αυτό που ζητάμε είναι η επίσπευση των διαδικασιών. Μέχρι τώρα και χρήματα έχουν πληρωθεί, αλλά και η εκκαθάριση δεν έχει γίνει. Και δεν υπάρχει η νομική δυνατότητα να παρέμβουμε στη διαδικασία, γιατί γίνονται συνεχείς ανακοπές από οποιονδήποτε φορέα. Με το να αναλάβει ο Οργανισμός, μπορεί πράγματι να επισπευσθεί αυτή η διαδικασία και αυτό θα γίνει χωρίς επιπλέον αμοιβή, με την αμοιβή που έχουν ούτως ή άλλως οι νομικοί του Ο.Α.Ε. Δε θα πάρουν δηλαδή οποιαδήποτε επιπλέον αμοιβή για να έχουν κάποιο κίνητρο να διαιωνίζουν την εκκαθάριση. Εγώ δέχομαι να ισχύσει για τις περιπτώσεις που ο Ο.Α.Ε. έχει το 51%, δηλαδή την πλειοψηφία των μετοχών. Και θα δούμε μετά από λίγο καιρό, ποιες εκκαθαρίσεις έχουν ολοκληρωθεί και ποιες όχι. Αλλά να ισχύσει η πλειοψηφία των μετοχών που έχει ο Ο.Α.Ε. Γιατί στις περισσότερες περιπτώσεις έχει την πλειοψηφία. Τουλάχιστον λοιπόν σ'αυτές τις περιπτώσεις να ξεκαθαρίσουμε.

ΣΤΕΦΑΝΟΣ ΜΑΝΟΣ: Εννοείτε για το 51% των πιστωτών, έτσι δεν είναι;

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): 'Εχετε δίκιο. Και εγώ αυτό εννοούσα.

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει κάποιος εκ των συναδέλφων που θέλει να δευτερολογήσει επί του άρθρου 21;

ΒΑΣΙΛΗΣ ΚΕΔΙΚΟΓΛΟΥ: Μπορώ να πω εγώ δύο λέξεις, κύριε Πρόεδρε;

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε δικαίωμα δευτερολογίας, γιατί δεν πρωτολογήσατε.

ΒΑΣΙΛΗΣ ΚΕΔΙΚΟΓΛΟΥ: Μόλις τώρα ήλθα...

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε δίκιο, μόλις τώρα ήλθατε, αλλά δεν μπορώ να σας δώσω το λόγο.

ΒΑΣΙΛΗΣ ΚΕΔΙΚΟΓΛΟΥ: Το θέμα είναι ότι ο Ο.Α.Ε. δε δημοσιεύει ισολογισμούς.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Κεδίκογλου, να τα πείτε στα επόμενα άρθρα.

Κηρύσσεται περαιωμένη η συζήτηση επί του άρθρου 21.

Κύριοι συνάδελφοι, υπεβλήθη αίτηση ονομαστικής ψηφοφορίας της οποίας το κείμενο έχει ως εξής:

"ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ

Προς τον Πρόεδρο της Βουλής

Κύριε Πρόεδρε,

Επί του άρθρου 21 ζητούμε να γίνει ονομαστική ψηφοφορία.

Σελίδα 189 

 

Οι αιτούντες Βουλευτές

1) ΔΗΜ. ΣΙΟΥΦΑΣ

2) Γ. ΣΑΛΑΓΚΟΥΔΗΣ

3) Σ. ΜΑΝΟΣ

4) Κ. ΣΗΜΑΙΟΦΟΡΙΔΗΣ

5) Γ. ΑΛΟΓΟΣΚΟΥΦΗΣ

6) Ν. ΑΝΑΣΤΑΣΟΠΟΥΛΟΣ

7) Θ. ΠΑΣΑΛΙΔΗΣ

8) Π. ΠΑΥΛΟΠΟΥΛΟΣ

Σας διαβάζω και τα ονόματα των συναδέλφων που την υπογράφουν για να διαπιστωθεί αν υπάρχει ο απαιτούμενος κατά τον Κανονισμό αριθμός για την υποβολή της.

Ο κ. Δημήτριος Σιούφας. Παρών.

Ο κ. Γεώργιος Σαλαγκούδης. Παρών.

Ο κ. Στέφανος Μάνος. Παρών.

Ο κ. Κωνσταντίνος Σημαιοφορίδης. Παρών.

Ο κ. Δημήτριος Αλογοσκούφης. Παρών.

Ο κ. Νικόλαος Αναστασόπουλος. Παρών.

Υπάρχει ο απαιτούμενος αριθμός για τη διεξαγωγή της ψηφοφορίας και διακόπτουμε τη συνεδρίαση για δέκα λεπτά, σύμφωνα με τον Κανονισμό.

(ΔΙΑΚΟΠΗ)

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, επαναλαμβάνεται η διακοπείσα συνεδρίαση.

Θα προχωρήσουμε στη διεξαγωγή ονομαστικής ψηφοφορίας επί του άρθρου 21.

ΣΤΕΦΑΝΟΣ ΜΑΝΟΣ: Κύριε Πρόεδρε, παρακαλώ να μας διευκρινίσει η κυρία Υφυπουργός, πριν προχωρήσουμε στην ψηφοφορία, αν περιελήφθη στο άρθρο 21 αυτό που απεδέχθη η κυρία Υπουργός για το 51% των πιστωτών. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ να απαντήσει η κυρία Υφυπουργός.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Περιελήφθη. Το αποδεχθήκαμε.

ΠΡΟΕΔΡΕΥΩΝ (Παναγιώτης Ν. Κρητικός): Καλούνται επί του καταλόγου από το ΠΑ.ΣΟ.Κ. ο κ. Μάτης Αθανάσιος και από τη Νέα Δημοκρατία ο κ. Γεώργιος Καλαντζής.

Οι αποδεχόμενοι το άρθρο 21, όπως τροποποιήθηκε από την κυρία Υπουργό, απαντούν στην εκφώνηση του ονόματός τους με τη λέξη "ναι", οι μη αποδεχόμενοι το άρθρο 21, με τη λέξη "όχι" και οι αρνούμενοι ψήφο με τη λέξη "παρών".

Παρακαλώ να αρχίσει η ανάγνωση του καταλόγου, γεγωνυϊα τη φωνή και με ευκρίνεια.

(Ψ Η Φ Ο Φ Ο Ρ Ι Α)

 

Σελίδα 190 

(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)

ΠΡΟΕΔΡΕΥΩΝ (Παναγιώτης Ν.Κρητικός): Υπάρχει κανένας κύριος συνάδελφος που δεν άκουσε το όνομά του; Ο κ. Τσούρας.

(Στο σημείο αυτό ψηφίζει ο Βουλευτής κ. Αθανάσιος Τσούρας)

Κύριοι συνάδελφοι, κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στη καταμέτρηση των ψήφων και την εξαγωγή του αποτελέσματος.

(ΚΑΤΑΜΕΤΡΗΣΗ ΤΩΝ ΨΗΦΩΝ)

(ΜΕΤΑ ΤΗΝ ΚΑΤΑΜΕΤΡΗΣΗ)

ΠΡΟΕΔΡΕΥΩΝ (Παναγιώτης Ν.Κρητικός): Κύριοι συνάδελφοι, έχω την τιμή να ανακοινώσω προς το Τμήμα το αποτέλεσμα της διεξαχθείσης ονομαστικής ψηφοφορίας επί του άρθρου 21.

Εψήφισαν συνολικά 91 Βουλευτές. 

Υπέρ της αποδοχής του άρθρου εψήφισαν 51.

Κατά της αποδοχής του άρθρου εψήφισαν 40 σύμφωνα με το κάτωθι πρωτόκολλο ονομαστικής ψηφοφορίας:

Α' ΣΥΝΘΕΣΗ

(Από 1 Ιουλίου ως και 31 Ιουλίου 1997)

  Ν 
 Ο
 
Από το Πανελλήνιο Σοσιαλιστικό Κίνημα     
Αδαμόπουλος Γεώργιος 
 +
   
Τσούρας Αθανάσιος 
 +
   
Αλευράς Αθανάσιος 
 +
   
Αποστολίδης Λουκάς 
 +
   
Αρσένη Μαρία 
 +
   
Καχριμάκης Μιχαήλ 
 +
   
Βρεττός Κωνσταντίνος 
 +
   
Γεωργόπουλος Δημήτριος 
 +
   
Γκεσούλης Νικόλαος 
 +
   
Δαμιανίδης Αλέξανδρος 
 +
   
Λωτίδης Λάζαρος 
 +
   
Θωμόπουλος Ιωάννης 
 +
   
Κακλαμάνης Απόστολος
     
Πάχτας Χρήστος 
 +
   
Κανελλόπουλος Λάμπρος 
 +
   
Κατσανέβας Θεόδωρος 
 +
   
Ανθόπουλος Ιωάννης 
 +
   
Πασχαλίδης Γεώργιος 
 +
   
Kεδίκογλου Βασίλειος 
 +
   
Κηπουρός Χρήστος 
 +
   
Κίρκος Γεώργιος 
 +
   
Παπούλιας Κάρολος
     
Κουράκης Ιωάννης 
 +
   
Λουκάκης Εμμανουήλ 
 +
   
Κρητικός Παναγιώτης 
 +
   
Κωνσταντινίδης Ιωάννης 
 +
   
Λαμπαδάρης Νικόλαος 
 +
   
Μάτης Αθανάσιος 
 +
   
Μιχελογιάννης Ιωσήφ 
 +
   
Οικονόμου Παντελής 
 +
   
Παντερμαλής Δημήτριος 
 +
   
Παπανδρέου Βάσω 
 +
   
Παπαδόπουλος Ηλίας 
 +
   
Παπαθεμελής Στυλιανός - 'Αγγελος 
 +
   
Παπανικόλας Βασίλειος 
 +
   
Σαατσόγλου Ανέστης 
 +
   
Σαρρής Δημήτριος
     
Σγουρίδης Παναγιώτης 
 +
   
Διαμαντοπούλου 'Αννα 
 +
   
Σκανδαλίδης Κωνσταντίνος 
 +
   
Κουτσόγιωργας Δημητρ. 
 +
   
Σουλαδάκης Ιωάννης
     
Σπηλιόπουλος Κωνσταντίνος 
 +
   
Στάικος Ευάγγελος 
 +
   
Σταυρακάκης Μηνάς 
 +
   
Παπαηλίας Ηλίας 
 +
   
Στρατάκης Εμμανουήλ 
 +
   
Σφυρίου Κοσμάς 
 +
   
Τσιλίκας Βασίλειος 
 +
   
Τσιόκας Θεοχάρης 
 +
   
Παπαδήμας Λάμπρος 
 +
   
Φλωρίδης Γεώργιος 
 +
   
Φραγκιαδουλάκης Εμμανουήλ 
 +
   
Χρυσανθακόπουλος Αλέξανδρος 
 +
   

Από τη Νέα Δημοκρατία

Αλογοσκούφης Γεώργιος 
   +
 
Αναστασόπουλος Νικόλαος 
   +
 
Σαλαγκούδης Γεώργιος 
   +
 
Ζαφειρόπουλος Επαμεινώντας 
   +
 
Γιαννόπουλος Αθανάσιος 
   +
 
Δαβάκης Αθανάσιος 
   +
 
Δήμας Σταύρος 
   +
 
Ευμοιρίδης Κωνσταντίνος 
   +
 
Καλαντζής Γεώργιος 
   +
 
Καλός Γεώργιος 
   +
 
Μπρατάκος 'Αγγελος 
   +
 
      
Καραμανλής Αχιλλεύς
     
Κοντογιαννόπουλος Βασίλειος 
   +
 
Λουκάκος Παναγιώτης
     
Μαγγίνας Βασίλειος 
   +
 
Μάνος Στέφανος 
   +
 
Μελάς Παναγιώτης
     
Μολυβιάτης Πέτρος 
   +
 
Μιχαλολιάκος Βασίλειος 
   +
 
Σιούφας Δημήτριος 
   +
 
Νεράντζης Αναστάσιος 
   +
 
Νικολόπουλος Νικόλαος 
   +
 
Παπαγεωργόπουλος Ελευθέριος
     
Παπαδημητρίου Ελισάβετ 
   +
 
Βύζας Βασίλειος 
   +
 
Πασσαλίδης Θεόδωρος 
   +
 
Παυλόπουλος Προκόπιος 
   +
 
Πολύδωρας Βύρων 
   +
 
Σημαιοφορίδης Κωνσταντίνος 
   +
 
Σουφλιάς Γεώργιος 
   +
 
Τατούλης Πέτρος 
   +
 
Κωστόπουλος Ν. Δημήτριος 
   +
 
Φούσας Αντώνιος
     
Χειμάρας Αθανάσιος 
   +
 
Χωματάς Ιωάννης 
   +
 
Ψωμιάδης Παναγιώτης 
   +
 


Από το Κομμουνιστικό Κόμμα Ελλάδας

Κωστόπουλος Β. Δημήτριος
     
Αγγουράκης Χαράλαμπος 
   +
 
Μπούτας Ευάγγελος
     
Παναγιώτου Σταύρος 
   +
 

Από το Συνασπισμό της Αριστεράς και της Προόδου

Δραγασάκης Ιωάννης 
   +
 
Κουβέλης Φώτιος - Φανούριος 
   +
 
Κουναλάκης Πέτρος 
   +
 

Από το Δημοκρατικό Κοινωνικό Κίνημα

Τσοβόλας Δημήτριος 
   +
 
Αράπης Ιωάννης 
   +
 
Δημαράς Ιωάννης 
   +
 


ΣΥΝΟΛΟ ΨΗΦΙΣΑΝΤΩΝ 91

ΝΑΙ 51

ΟΧΙ 40

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 21 έγινε δεκτό όπως τροποποιήθηκε από την κυρία Υπουργό κατά πλειοψηφία.

Προχωρούμε στη συζήτηση των υπολοίπων άρθρων του νομοσχεδίου. Παρακαλώ να κρατηθούν για λίγο τα άρθρα 22 και 23, διότι η κυρία Υπουργός είχε ανυπέρβλητη υπηρεσιακή 

Σελίδα 191 

δέσμευση και θα έρθει λίγο αργότερα. Και θέλει να είναι παρούσα στη συζήτηση των άρθρων αυτών, περί των οποίων έγινε και λόγος κατά την αρχή της συνεδριάσεως, για να πάνε στην αυριανή συνεδρίαση. Θα κρατηθούν για λίγο και θα προχωρήσουμε στη συζήτηση των επόμενων άρθρων.

Θα παρακαλούσα επίσης, να συζητηθούν σε μια ενότητα, κύριε Σαλαγκούδη. 'Εχουν τη σχετική συνάφειά τους. Και επειδή παρήλθε ο χρόνος θα πρότεινα να συζητηθούν ως μία ενότητα μέχρι το τέλος.

ΔΗΜΗΤΡΙΟΣ ΣΙΟΥΦΑΣ: 'Οχι, κύριε Πρόεδρε, θα συζητηθούν ένα - ένα τα άρθρα αυτά.

ΚΟΣΜΑΣ ΣΦΥΡΙΟΥ: Κύριε Πρόεδρε, μπορώ να έχω το λόγο;

ΠΡΟΕΔΡΕΥΩΝ (Παναγιώτης Ν. Κρητικός): Κύριε Σιούφα, έχει γίνει μακρά συζήτηση, έχει περάσει χρόνος και φοβούμαι ότι δε θα είμαστε συνεπείς με τα συμφωνηθέντα. Να τελειώσουμε σε κάποια λογική ώρα τη σημερινή συνεδρίαση. Γι'αυτό επανέρχομαι στην πρόταση και νομίζω ότι είναι μία πρακτική την οποία ακολουθούμε παραγωγικά, εποικοδομητικά και ουσιαστικά με ευρύτατη συμμετοχή στη συζήτηση επί των ενοτήτων και βεβαίως, με άνεση χρόνου.

Να ακουστεί, όμως, ο Κοινοβουλευτικός Εκπρόσωπος του ΠΑ.ΣΟ.Κ. και αμέσως θα πάρετε το λόγο, επειδή προηγείται στο Βήμα.

ΚΟΣΜΑΣ ΣΦΥΡΙΟΥ: Κύριε Πρόεδρε, επειδή σε όλα τα νομοσχέδια υπάρχει μία συγκατάθεση των Κομμάτων της Αντιπολίτευσης, σχηματίζονται ομάδες άρθρων συναφών...

ΠΡΟΕΔΡΕΥΩΝ (Παναγιώτης Ν. Κρητικός): Δε χρειάστηκε να την επικαλεστώ, διότι είναι πάγια αυτή η συγκατάθεση.

ΚΟΣΜΑΣ ΣΦΥΡΙΟΥ: Το γνωρίζουμε όλοι ότι είναι μία πάγια τακτική κατά τη συζήτηση των άρθρων. 

Αυτό που λέει ο συνάδελφος ο κ. Σιούφας, μπορεί να οδηγήσει σε μία τέτοια εξέλιξη του νομοσχεδίου που κάποια άρθρα να μην προλάβουν να συζητηθούν καν και να πηγαίνουμε σε ψηφοφορίες χωρίς συζήτηση.

Γι'αυτό νομίζω ότι η πρότασή σας είναι λογική. Εμείς την αποδεχόμαστε. Θα παρακαλέσω να την αποδεχθούν και τα άλλα κόμματα, προκειμένου να προχωρήσουμε.

ΠΡΟΕΔΡΕΥΩΝ (Παναγιώτης Ν. Κρητικός): Και αυτό είχε συμφωνηθεί και χθές. Αυτά τα άρθρα είχαν μείνει για σήμερα να συζητηθούν ως ενότητα.

Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θα τονίσω πάλι αυτό το οποίο ετόνισα στην αρχή της συζήτησης αυτού του νομοσχεδίου. Δεν είναι δυνατόν, κάτω από τέτοιες συνθήκες, να νομοθετεί η Εθνική Αντιπροσωπεία. Ούτε το επιχείρημα, το οποίο επικαλεσθήκατε και εσείς και ο Kοινοβουλευτικός Eκπρόσωπος του ΠΑ.ΣΟ.Κ έχει κάποια λογική βάση.

Ενότητα σημαίνει ότι τα άρθρα έχουν και λογική και εσωτερική υφή και ρυθμίζουν το ίδιο αντικείμενο.

Τα άρθρα, τα οποία έπονται του 23, είναι το ένα διαφορετικό από το άλλο και δεν είναι δυνατόν να συζητηθούν μαζί.

Σας παρακαλούμε θερμά, για την ποιότητα του νομοθετικού έργου -και επιμένουμε σε αυτό- να συζητηθούν ένα προς ένα όσος χρόνος και εάν απαιτηθεί.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Κύριε Πρόεδρε, επειδή ακριβώς τα άρθρα είναι άσχετα το ένα με το άλλο, νομίζω ότι είναι λογικό να συζητηθούν ένα προς ένα. Και εάν δούμε ότι έχουμε φθάσει σε κάποια ώρα και δεν επαρκεί ο απομένων χρόνος, τότε ας το δούμε πάλι. Να συνεχίσουμε τη συζήτηση των άρθρων αυτών, ένα προς ένα ώστε να τελειώσουμε σήμερα τη συζήτηση επί των άρθρων και να μείνουν οι τροπολογίες, όπως είπαμε για αύριο. Νομίζω ότι είναι καλύτερα έτσι, για να μην χάνουμε χρόνο.

ΠΡΟΕΔΡΕΥΩΝ (Παναγιώτης Ν. Κρητικός): Δεν θα διαφωνούσα μαζί σας, κύριε Πρόεδρε, αλλά φοβούμαι ότι εάν εξελιχθεί η συζήτηση άρθρο προς άρθρο δεν "μαζεύεται πια" , κατά το κοινώς λεγόμενο. Και είμαστε υποχρεωμένοι να περατώσουμε τη συζήτηση επί των άρθρων αυτών κατά τη σημερινή συνεδρίαση.

'Εχει προχωρήσει η ώρα. Μεσολάβησε η ονομαστική ψηφοφορία καθώς είχε δικαίωμα να τη ζητήσει η Βουλή, αλλά μας πήρε χρόνο.

Μήπως θα ήταν καλό να αποφασίσουμε από τώρα, με άνεση χρόνου, να μιλήσουμε επί μιας ενότητας την οποία συγκροτούν αυτά τα άρθρα 23 έως και 29. Και αυτό πρότεινα. Διότι κάνοντας ενιαία συζήτηση, θα φθάσουμε σε κάποια λογική ώρα στο πέρας της συζητήσεως επί των άρθρων αυτών.

Ενώ, εάν η συζήτηση γίνει άρθρο προς άρθρο,είναι ενδεχόμενο να εμπλακούμε σε ένα άρθρο, στο 24 ή στο 25 ή στο 26 και να μείνουν τα άλλα χωρίς συζήτηση.

Γι'αυτό θα έλεγα και πάλι με άνεση χρόνου να πάμε σε ενιαία συζήτηση.

ΔΗΜΗΤΡΙΟΣ ΣΙΟΥΦΑΣ: 'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Με πολύ άνεση χρόνου κύριε Σιούφα, για να είμαστε σίγουροι ότι θα περατώσουμε κάποια ώρα τη συζήτηση και για να είμαστε συνεπείς και με εκείνα τα οποία συμφωνήσαμε.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, εάν αυτό το αίτημα ήταν εκ των κάτω, θα έπρεπε εσείς να αρνηθείτε να νομοθετούμε με αυτόν τον τρόπο.

Σας παρακαλώ πάρα πολύ να συζητηθούν τα άρθρα ένα προς ένα.

ΠΡΟΕΔΡΕΥΩΝ (Παναγιώτης Ν. Κρητικός): Εφόσον δεν συμφωνείτε κύριε Σιούφα, θα πάμε έτσι, με την επιφύλαξη, που επρότεινε ο κ. Τσοβόλας, ότι δηλαδή στην πορεία του χρόνου να δούμε εάν χρειαστεί να πάμε σε κάποια ενότητα.

Επί του άρθρου 24 το λόγο έχει η κ. Αρσένη.

ΜΑΡΙΑ ΑΡΣΕΝΗ: Δεν θα είχα να προσθέσω τίποτε στο άρθρο 24, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σαλαγκούδης έχει το λόγο.

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, δεν συμφωνούμε στο άρθρο 24.

Στην εισηγητική έκθεση -μας το είπε και η κυρία Υπουργός- λέει ότι υπάρχει η σύμφωνη γνώμη των ομόρων δήμων. 'Ομως υπάρχουν ψηφίσματα των ομόρων δήμων που αντιστρατεύονται σε αυτό.

Είναι γεγονός, επίσης, ότι ηλεκτρομαγνητικές ακτινοβολίες, τα ηλεκτρομαγνητικά πεδία επηρεάζουν δυσμενώς και σε μεγάλο βαθμό τη ζωή μας.

Εγώ δεν είδα τη μελέτη αυτή του Πανεπιστημίου των Πατρών και δεν ξέρω κατά πόσο θα είναι καθ'όλα αβλαβής αυτή η διέλευση των 400 Kw από την κατοικημένη εκείνη περιοχή.

Ταυτόχρονα όμως, εδώ θα ήθελα να παρατηρήσω ότι πρώτο το Δημόσιο παραβαίνει τις οικολογικές του αποφάσεις και δίνει το κακό παράδειγμα προς τους ιδιώτες τους οποίους στη συνέχεια υποχρεώνει, τιμωρεί με υψηλά πρόστιμα για οποιεσδήποτε άλλες περιβαλλοντικές παραβάσεις.

Φοβούμαι ότι και αν ακόμα ψηφισθεί από τη Βουλή, θα απορριφθεί από το Συμβούλιο της Επικρατείας. Επομένως, θα έπρεπε να βρεθεί μια άλλη πιο δόκιμη λύση για να εξυπηρετήσει η ΔΕΗ τις ανάγκες των καταναλωτών με αυτό το κέντρο υψηλής τάσης που θέλει να δημιουργήσει. Ταυτόχρονα, όμως, πρέπει να προσανατολιστούμε σε νέες πιο σύγχρονες μεθόδους, ούτως ώστε να προσπαθήσουμε τα περισσότερα καλώδια υψηλής τάσεως είτε να γίνουν υπόγεια είτε να χρησιμοποιηθεί κάποιος τρόπος για να μην επιβαρύνουν το περιβάλλον που ήδη, όπως είπα, είναι βεβαρημένο.

Με αυτά τα λόγια θα ήθελα να εκφράσω τη διαφωνία μας με αυτό το άρθρο.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, στο άρθρο 24 δυϊστανται οι επιστημονικές απόψεις ως προς την επικινδυνότητα και τις επιπτώσεις στην υγεία των κατοίκων των κέντρων υπερ-υψηλής τάσης.

Σε κάθε περίπτωση δεν πρέπει να παίζουμε με την υγεία των κατοίκων και των ανυποψίαστων πολιτών και πολύ 

Σελίδα 192 

περισσότερο όταν στην περιοχή υπάρχει σχολείο.

Το Δημοτικό Συμβούλιο της Ηλιούπολης με ομόφωνη απόφασή του έχει θέσει σαν όρο την απόσταση ασφαλείας των εκατό τουλάχιστον μέτρων από τα γειτονικά σπίτια και κυρίως από το σχολείο.

Δυστυχώς, ο εμπαιγμός είναι φανερός, αφού τα σχετικά έργα έχουν πρακτικά ξεκινήσει, όπως καταγγέλουν οι κάτοικοι της περιοχής και μάλιστα, σε απόσταση πολύ μικρότερη από τα εκατό μέτρα, μόλις είκοσι έως τριάντα μέτρα από τα σπίτια και το σχολείο.

Δεύτερη απαραίτητη προϋπόθεση, που θέτει το ομόφωνο ψήφισμα του οικείου Δημοτικού Συμβουλίου, είναι η δημιουργία ζώνης πρασίνου ανάμεσα στο κέντρο υπερ-υψηλής τάσης και στα κτίσματα σε όλην την απόσταση των εκατό μέτρων που προανέφερα. Αυτό απαιτείται, όχι μόνο για λόγους υγείας αλλά και για αισθητικούς λόγους.

Με το άρθρο αυτό ούτε και η δεύτερη προϋπόθεση πληρείται, αφού παραπέμπεται αόριστα στο μέλλον η διαμόρφωση ζώνης υψηλού πρασίνου.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Υπενθυμίζω πως τα έργα έχουν κιόλας ξεκινήσει. Και εξάλλου, δεν δεσμεύεται η Κυβέρνηση για τα κονδύλια, που απαιτούνται, για τη δημιουργία του πράσινου που απαιτείται.

Μήπως θα πρέπει πάλι να πληρώσει η τοπική αυτοδιοίκηση από τα πενιχρά έσοδα που διαθέτει;

Για τους λόγους αυτούς, δεν μπορούμε να ψηφίσουμε το άρθρο αυτό.

ΠΡΟΕΔΡΕΥΩΝ (Παναγιώτης Σγουρίδης): Υπάρχει κανένας άλλος συνάδελφος που θέλει να μιλήσει;

ΣΤΕΦΑΝΟΣ ΜΑΝΟΣ: Πώς δεν υπάρχει; 'Εχουμε γραφτεί.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μάνο, έχετε το λόγο.

ΣΤΕΦΑΝΟΣ ΜΑΝΟΣ: Κύριε Πρόεδρε, κυρίες και κύριοι συνάδελφοι, το άρθρο 24 ...

(Θόρυβος στην Αίθουσα)

Αφήστε λίγο, την κυρία Υφυπουργό να παρακολουθήσει, μπας και συναισθανθεί τι ακριβώς συμβαίνει.

Με το άρθρο 24 έχω κάποια άμεση σχέση και αυτό οφείλεται στο γεγονός ότι το 1978 ως Υφυπουργός Οικισμού τότε, πέρασα ένα διάταγμα, το οποίο έκτοτε έχει παραμείνει αμετάβλητο, για την προστασία του ορεινού όγκου του Υμηττού, το οποίο έλεγε το εξής: Πέραν ενός σημείου, για το οποίο τότε έγινε μια ολόκληρη διαδικασία, έγιναν ειδικοί χάρτες και χρησιμοποιήθηκαν και συντεταγμένες -είναι από τους λίγους χάρτες στην Ελλάδα με συντεταγμένες- απαγορεύεται οποιαδήποτε επέμβαση.

Αυτό το διάταγμα ισχύει χωρίς διακοπή από το 1978. Βλέπω, λοιπόν, σήμερα στο άρθρο 24 ό,τι απεχθέστερο υπάρχει στο Δημόσιο. Το Δημόσιο θεωρεί ότι μπορεί για τον εαυτό του να κάνει όποια αυθαιρεσία μπορεί να του περάσει από το μυαλό. Μια τέτοια αυθαιρεσία είναι το θέμα της ΔΕΗ. 'Ερχεται η ΔΕΗ και λέει "μας βολεύει εμάς, τη ΔΕΗ, να πάμε εκεί που απαγορεύεται σε οποιονδήποτε άλλον να κάνει οτιδήποτε και να εγκαταστήσουμε το σταθμό μας" ή όποια εγκατάσταση θέλει να κάνει.

Είμαι απόλυτα αντίθετος με τη ρύθμιση. Επιπλέον, για να δοκιμάσω αυτά που είπατε χθες περί ελαστικότητας του εννόμου συμφέροντος, σας βεβαιώνω ότι ως πολίτης θα προσφύγω στο Συμβούλιο της Επικρατείας εναντίον αυτού του άρθρου και θα δούμε τι θα ισχύσει. Δηλαδή, αν τελικώς θα ισχύσει αυτό το οποίο θέλετε να κάνετε ή αν το πέμπτο Τμήμα του Συμβουλίου της Επικρατείας - που έχει και ορισμένες οικολογικές ευαισθησίες -θα φροντίσει να το ακυρώσει. Σας βεβαιώνω ότι αν το διατηρήσετε, θα κάνω αυτό που μόλις περιέγραψα. Είναι αίσχος αυτό που γίνεται. Είναι αίσχος, οι δημόσιες επιχειρήσεις, αντί να δίνουν το καλό παράδειγμα, να δίνουν το κακό παράδειγμα σε όλους τους πολίτες.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, θα θέλαμε κάποιες πληροφορίες από την κυρία Υφυπουργό.

Το πρώτο ερώτημα, κυρία Υφυπουργέ, είναι γιατί να γίνει σ'αυτό το σημείο το κέντρο υψηλής τάσης και όχι κάπου αλλού; Είναι, πράγματι, από τεχνικούς όρους -διασταυρούμενες γραμμές- να γίνει στο σημείο εκείνο; Πάνω σ'αυτό θέλουμε πλήρη αιτιολόγηση.

Δεύτερον, γιατί να είναι υπέργειο αυτό; Δεν θα μπορούσε να είναι υπόγειο και να έχει μόνο μια κεραία ή κάτι άλλο και να σκεπαστεί; Το κόστος της εκσκαφής, με τα σημερινά δεδομένα, είναι πολύ μικρό. Γιατί δεν γίνεται υπόγειο και κάνετε μία ζώνη πρασίνου, η οποία θα αλλοιώσει την εικόνα της περιοχής; Είναι σε μια περιοχή με πολύ χαμηλό πράσινο -θάμνους- και πάτε να κάνετε μία ζώνη πρασίνου υψηλού. 'Αρα, διαμορφώνετε άλλη εικόνα.

'Οσον αφορά αυτά που λέει ο κ. Μάνος, θα έχει μεγαλύτερη δυνατότητα να τα στηρίξει, σε περίπτωση που προσφύγει στο Συμβούλιο Επικρατείας.

Θα παρακαλούσα, πάνω σ'αυτό να έχουμε μία απάντηση. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Η κυρία Υφυπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): 'Οσον αφορά το θέμα της αλλαγής που γίνεται στο προεδρικό διάταγμα, στο οποίο αναφέρθηκε ο κ. Μάνος σίγουρα δεν έγινε ούτε ελαφρά τη καρδία ούτε χωρίς να γίνει μεγάλη προσπάθεια. Το νομοθετικό έργο γίνεται για το καλό του πολίτη και η όποια αλλαγή γίνεται πάλι για το καλό του πολίτη.

ΣΤΕΦΑΝΟΣ ΜΑΝΟΣ: Ποιο "καλό του πολίτη;"

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Να ολοκληρώσω, κύριε Μάνο.

'Οταν λέμε "το συμφέρον μιας δημόσιας επιχείρησης", δεν είναι κόντρα στο συμφέρον των πολιτών. Εδώ, λοιπόν, βλέπουμε ότι υπάρχει ένα πάρα πολύ σοβαρό πρόβλημα στο θέμα της κατανομής των ηλεκτρικών φορτίων στο λεκανοπέδιο. Υπάρχει μία ανισοκατανομή, η οποία δημιουργεί πολύ μεγάλα προβλήματα και υπάρχει κίνδυνος διακοπής του ηλεκτρικού ρεύματος σε ολόκληρο το λεκανοπέδιο. Είναι ένα πρόβλημα, το οποίο το ξέρουμε πολλά χρόνια.

ΣΤΕΦΑΝΟΣ ΜΑΝΟΣ: Σοβαρολογείτε;

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Προφανώς, για να ομιλώ, σοβαρολογώ. 

Δεύτερον, υπήρξε προσπάθεια να βρεθούν εναλλακτικές λύσεις και φαίνεται -τουλάχιστον, όπως προκύπτει μέσα από τις υπηρεσίες της ΔΕΗ- ότι ήταν αδύνατον να βρεθεί νέα όδευση των γραμμών μεταφοράς των πεντακοσίων κιλοβάτ εκτός αυτών των ζωνών, οι οποίες από την αρχή είχαν προσδιοριστεί.

Επειδή υπάρχει το θέμα της υγείας των πολιτών και πραγματικά υπήρξαν συζητήσεις και ένας κοινωνικός διάλογος, ο οποίος κράτησε πάρα πολύ καιρό και με τα δημοτικά συμβούλια και με τους περιβαλλοντικούς συλλόγους, υπάρχει η μελέτη του Πανεπιστημίου Πατρών -γι'αυτό το δώσαμε στο Πανεπιστήμιο Πατρών- η οποία διαβεβαιώνει ότι δεν υπάρχει τέτοιο πρόβλημα. Μέσα στο νόμο υπάρχει ρητή αναφορά ότι πρέπει να υπάρχει ζώνη πρασίνου.

Στα δύο ερωτήματα που θέσατε, κύριε Κεδίκογλου, για το θέμα των υπογείων...

ΒΑΣΙΛΗΣ ΚΕΔΙΚΟΓΛΟΥ: Για τις θέσεις, δεν με πείσατε.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης):Απ' ό,τι φαίνεται, η ΔΕΗ έχει κάνει μία έρευνα και δεν υπάρχει άλλη περιοχή.

'Οσον αφορά το δεύτερο ερώτημα για το θέμα των υπογείων γραμμών, δεν μπορώ αυτήν τη στιγμή να σας απαντήσω -δεν έχω την απάντηση της ΔΕΗ- αλλά θα απαντηθεί και θα πούμε ποιά είναι η τεχνική απάντηση για το θέμα αυτό.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σιούφας, έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, καταπλήσσει όχι την Εθνική Αντιπροσωπεία, αλλά νομίζω και τον κάθε πολίτη αυτής της χώρας και κύρια του λεκανοπεδίου Αττικής, το ότι

Σελίδα 193 

η πολιτεία με την παρέμβαση του 1978, δημιούργησε μία κατάσταση την οποία σεβάστηκαν οι πάντες. Παρέμεινε αυτός ο χώρος απρόσβλητος ύστερα από τη γνωστή ρύθμιση Μάνου μέχρι και σήμερα.

Αντί η ίδια η πολιτεία να έρχεται να δίνει το μέτρο της συνέπειας στο σεβασμό ενός τόσο κακοποιημένου περιβάλλοντος όσο είναι του λεκανοπεδίου Αττικής -την ώρα που μπορεί να δώσει άλλες σύγχρονες λύσεις η τεχνολογία και απαντήσεις σ'αυτού του είδους τα ζητήματα- έρχεται και ζητάει από την Εθνική Αντιπροσωπεία να επιβαρύνει δημόσιος φορέας ακόμη περισσότερο την περιοχή χωρίς να έχει καθόλου παραδειγματιστεί για ανάλογα φαινόμενα, τα οποία δημιουργήθηκαν από τέτοιου είδους εγκαταστάσεις υψηλής τάσης πολύ πλησίον εδώ στην Αθήνα, στο Κρυονέρι. Τα γνωρίζει η κυρία Υπουργός όλα αυτά.

Η πλευρά της Αξιωματικής Αντιπολίτευσης με την επιχειρηματολογία όχι μόνο της παράβασης αυτής της εικοσαετούς συνεχούς εφαρμογής να μην γίνει απολύτως τίποτα στη β' ζώνη του Υμηττού, έρχεται σήμερα να εγκαταστήσει εκεί η ΔΕΗ ένα κέντρο λόγω των άνισων κατανομών του φορτίου της και των άλλων εγκαταστάσεων. Αλλά δε νομίζω ότι αυτή είναι η πλέον πρόσφορος λύση. Ακόμη και αν κόστιζε τα διπλάσια, εν ονόματι της συνέπειας θα έπρεπε να παραμείνουμε σ' αυτό που έχει δημιουργηθεί ως αντίληψη και πεποίθηση ότι κάπου επιτέλους εφαρμόζονται οι νόμοι και να μη δίνει η ίδια η Πολιτεία, η Κυβέρνηση και η Εθνική Αντιπροσωπεία -δια της πλειοψηφίας βεβαίως που θα ψηφίσει αυτή τη διάταξη- το κακό παράδειγμα "εμείς επιμένουμε η διάταξη αυτή να ψηφισθεί".

Δεν θα ψηφίσουμε τη διάταξη, κύριε Πρόεδρε, όχι από λόγους αντιπολιτευτικούς, αλλά γιατί πιστεύουμε ότι για να αλλάξει κάτι κάποτε σ' αυτόν τον τόπο πρέπει τουλάχιστον εκεί που δίδονται παραδείγματα να τα συνεχίζουμε, πιστά να τα παρακολουθούμε και όχι να ερχόμαστε και να τα ανατρέπουμε με τέτοιου είδους διατάξεις.

Δεν έπεισαν τα επιχειρήματα της κυρίας Υπουργού και ελπίζω -επειδή το θέμα δεν είναι πολιτικό, ούτε ιδεολογικό για να γίνει αντιπαράθεση- οι συνάδελφοι της Πλειοψηφίας να μη ψηφίσουν ελαφρά την καρδία αυτήν τη διάταξη.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μάνος, έχει το λόγο.

ΣΤΕΦΑΝΟΣ ΜΑΝΟΣ: Επειδή δεν απήντησε η κυρία Υπουργός στον κ. Κεδίκογλου, να απαντήσω εγώ. Λείπει, βέβαια, ο κ. Κεδίκογλου, αλλά δεν πειράζει.

Γιατί η ΔΕΗ επιμένει να το κάνει εκεί; Για ένα πάρα πολύ απλό λόγο, αναφέρεται άλλωστε στην εισηγητική έκθεση της τροπολογίας. Λέει ότι είχαμε αποκτήσει τα οικόπεδα αυτά πριν βγει το διάταγμα του 1978. Λέει δηλαδή ό,τι λένε όλοι οι πολίτες στην Ελλάδα. Λένε "γιατί απαγορεύεται να κτίσουμε εμείς σ' αυτό το οικόπεδο το οποίο αγόρασαμε πριν σκεφτείτε εσείς τις διατάξεις αυτές;". Σκέφτεται δηλαδή, όπως ο μικροοικοπεδούχος η ΔΕΗ.

Επαναλαμβάνω ότι είναι αίσχος αυτή η συμπεριφορά. Επί πλέον είναι διπλά αίσχος, γιατί τι συμβαίνει; 'Εχουμε την πολιτεία, τον εκπρόσωπό της, τον Υπουργό, ο οποίος λέει ότι εγώ δεν πολυξέρω τι ακριβώς συμβαίνει, αλλά έτσι μου είπε η ΔΕΗ. Δεν είναι η ΔΕΗ κράτος εν κράτει! Δεν μπορεί να κάνει η ΔΕΗ ό,τι θέλει, να απαιτεί από τη Βουλή να νομοθετούμε για λογαριασμό της.

Χάρηκα που είπατε ότι με τη διάταξη αυτή εξυπηρετείτε τους πολίτες. Είμαι ένας από αυτούς τους πολίτες. Αισθάνομαι όμως ότι θίγομαι. Και επειδή είναι φανερό ότι ή δεν σας πείθω ή δεν θέλετε να πεισθείτε, το μόνο που μου απομένει να κάνω είναι να προσφύγω στο Συμβούλιο της Επικρατείας και ελπίζω ότι αυτό θα ακυρώσει τη ρύθμιση την οποία θέλετε να ψηφίσετε.

ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥΣ (Υφυπουργός Ανάπτυξης): Η ερώτηση του κ. Κεδίκογλου δεν ήταν γιατί δεν το κάνει αλλού η ΔΕΗ. Η ερώτηση του κ. Κεδίκογλου ήταν γιατί δεν γίνονται υπόγεια τα δίκτυα.

ΣΤΕΦΑΝΟΣ ΜΑΝΟΣ: Και γιατί επιμένετε να γίνει εκεί;

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Στο πρώτο απάντησα και θα επανέλθω. Γιατί δεν γίνονται υπόγεια τα δίκτυα, πολύ ειλικρινά σας είπα ότι δεν είχα την τεχνική απάντηση και αμέσως ήλθαμε σε επικοινωνία για να το δούμε, μέσα από το Υπουργείο Ανάπτυξης. 'Εχουν γίνει και μελέτες για το αν μπορούν να γίνουν υπόγεια τα δίκτυα. Υπάρχει μόνο ένα παράδειγμα στην Ευρώπη που είναι στο Βερολίνο και έχουν κατασκευαστεί εννέα χιλιόμετρα. Αυτά είναι στη διάθεσή σας για να τα δείτε.

Πρέπει να επανέλθω και να πω ότι είναι πάρα πολλά χρόνια τώρα που γίνεται μία προσπάθεια. Γι'αυτό και από τότε που έγινε ο σχεδιασμός μέχρι σήμερα που καταλήγουμε σαν τελική λύση -γιατί φαίνεται ότι δεν υπάρχει άλλη, να κάνουμε το ΚΙΤ στη συγκεκριμένη θέση της Αργυρούπολης- έχει πεισθεί μετά από κοινωνικό διάλογο και η τοπική κοινωνία. Τα ψηφίσματα στα οποία αναφερθήκατε είναι παλαιότερα. Υπάρχουν ψηφίσματα και του Δήμου Αργυρούπολης και του Δήμου Ηλιούπολης οι οποίοι μάλιστα θεωρούν ότι είναι καλύτερη λύση να γίνει ο καινούριος σταθμός εκεί, γιατί θα φύγουν τα δίκτυα τάσης που υπάρχουν τώρα και περνάνε πάνω από τα σπίτια.

Θέλω να τονίσω, κύριε Υπουργέ, ότι ο σχεδιασμός της ΔΕΗ είναι προφανώς πολύ πριν από το 1967. 'Εχουμε έναν σχεδιασμό που γίνεται το 1967, ολοκληρώνεται σε πρώτη φάση το 1974, γίνεται η απαλλοτροίωση το 1977, γίνεται το προεδρικό διάταγμα το 1978, περνούν είκοσι χρόνια, γιατί υπάρχει σεβασμός σε αυτό το διάταγμα και γίνεται προσπάθεια εναλλακτικών λύσεων. Δεν υπάρχει εναλλακτική λύση και φαίνεται μέσα από την αιτιολογική έκθεση γιατί δεν υπάρχει εναλλακτική λύση. Και καταλήγουμε σ'αυτήν την επιλογή, γιατί, όπως φαίνεται, υπάρχει σοβαρότατο πρόβλημα με τον ηλεκτρισμό στο λεκανοπέδιο της Αττικής. Είναι ένας κύκλος πέντε ΚΙΤ που είναι συνεργαζόμενα μεταξύ τους. Και ένα από αυτά τα πέντε είναι και αυτό.

Επειδή είπατε "δεν με πείθετε" και ούτε εγώ απ'ό,τι φαίνεται σας πείθω, υπάρχουν κάποια στοιχεία που μπορούν να είναι στη διάθεσή σας. Προφανώς δεν είναι κράτος εν κράτει η ΔΕΗ, αλλά προφανώς και η ΔΕΗ είναι ο μηχανισμός εκείνος ο οποίος έχει το μελετητικό μηχανισμό που θα μπορέσει να καταλήξει σε κάποιες προτάσεις για να κάνει την τελική επιλογή η πολιτεία.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.

ΓΕΩΡΓΙΟΣ ΣΑΛΑΓΚΟΥΔΗΣ: Πέρα απ'αυτά, που είπε ο κ. Μάνος, θα ήθελα να προσθέσω, γιατί νομίζω ότι το πρόβλημα, που πάει να δημιουργηθεί στους δήμους Υμηττού, Αργυρούπολης, Ηλιούπολης, είναι ένα πρόβλημα γενικότερο.

Υπάρχουν δίκτυα υψηλής τάσης της ΔΕΗ που περνάνε μέσα από κατοικημένους χώρους. Η ΔΕΗ θα έπρεπε αυτές τις γραμμές να τις μετακινεί και κάθε φορά που υπάρχει ένα παρόμοιο αίτημα, όπως για την περιοχή του Ωραιοκάστρου στη Θεσσαλονίκη, να αναλαμβάνει αυτή τα έξοδα της μεταφοράς. Αντίθετα, η ΔΕΗ λέει "αν θέλετε, θα πληρώσετε τις δαπάνες για να μετατοπισθούν αυτά τα δίκτυα". Κάτι τέτοιο δεν είναι δυνατόν φυσικά να γίνει με άμεσο αποτέλεσμα, να έχουμε όλες αυτές τις επιβαρύνσεις μεγάλου αριθμού πληθυσμού από τα ηλεκτρομαγνητικά πεδία, που δημιουργούν αυτά τα συστήματα υψηλής τάσης της ΔΕΗ.

Νομίζω, ότι η ΔΕΗ θα έπρεπε πιο ορθολογισμένα να δει τα έξοδά της, να μην προβαίνει σε δαπανηρές επενδύσεις που δεν έχουν νόημα και μειώνουν την ανταγωνιστικότητά της όπως με αυτήν την επένδυση της Φλώρινας και τα χρήματα αυτά να μπορεί να τα χρησιμοποιεί για τέτοιες παρεμβάσεις, που βοηθούν, ώστε να μην επιβαρύνονται από τα ηλεκτρομαγνητικά πεδία οι τόσοι βεβαρημένοι σήμερα κάτοικοι της Ελλάδος. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Το συγκεκριμένο πρόβλημα θεωρώ ότι έχει σχέση με την όλη ανάπτυξη της οικονομίας της 

Σελίδα 194 

χώρας μας, η οποία ήταν άναρχη, χαώδης, παραμορφωμένη, χωρίς πρόγνωση και προοπτική, χωρίς σχεδιασμό και προγραμματισμό. Ιδιαίτερα, τα προβλήματα αυτά εμφανίζονται στο λεκανοπέδιο και αν δεν παρθούν μέτρα στην κατεύθυνση αυτή, ανάλογα προβλήματα θα αντιμετωπίζουμε και στο μέλλον. Με αποτέλεσμα το κόστος συνολικά να είναι πολύ μεγαλύτερο από αυτό που απαιτείται όταν υπάρχει ο αναγκαίος σχεδιασμός και προγραμματισμός.

ΠΡΟΕΔΡΕΥΩΝ (Παναγιώτης Σγουρίδης): Η κ. Διαμαντοπούλου, έχει το λόγο.

ANNA ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, μόνο μια κουβέντα θα ήθελα να πω, επειδή έγινε η αναφορά και από το συνάδελφο του ΚΚΕ και από τη Νέα Δημοκρατία για το θέμα των βλαβερών επιπτώσεων που θα υπάρχουν από τις συγκεκριμένες γραμμές υψηλής τάσεως. Υπάρχει αυτή η μελέτη που αποδεικνύει από τα συμπεράσματα της ότι δεν υπάρχει πρόβλημα. Εάν υπάρχουν κάποια άλλα στοιχεία, πέρα από το να αναφερόμαστε γενικώς ότι υπάρχουν προβλήματα, θα παρακαλούσα να τα έχουμε.

ΓΕΩΡΓΙΟΣ ΣΑΛΑΓΚΟΥΔΗΣ: Υπάρχουν οι αντίστοιχες μελέτες του Πανεπιστημίου Θεσσαλονίκης.

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη ψήφιση του άρθρου 24.

Ερωτάται το Τμήμα: Γίνεται δεκτό το άρθρο 24;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΕΦΑΝΟΣ ΜΑΝΟΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 24 έγινε δεκτό κατά πλειοψηφία.

Εισερχόμαστε στη συζήτηση του άρθρου 25.

Ποιος εκ των συναδέλφων θέλει να πάρει το λόγο επί του άρθρου 25;

ΜΑΡΙΑ ΑΡΣΕΝΗ: Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Αρσένη, έχετε το λόγο.

ΜΑΡΙΑ ΑΡΣΕΝΗ: Το άρθρο 25 αναφέρεται στα διϋλιστήρια ΕΚΟ Μακεδονίας και συγκεκριμένα ζητάτε να καθυστερήσει η μετατροπή των εταιριών της ΔΕΠ, σύμφωνα με το ν.2414/96.

Πιο συγκεκριμένα, στο ν. 2414/96 υπήρξε μία παράλειψη. Ενώ δηλαδή είχε ενταχθεί η θυγατρική εταιρία της ΕΚΟ, δεν είχε προβλεφθεί η υπαγωγή της ΕΚΟ, δηλαδή του βασικού κορμού της μητέρας εταιρίας, γιατί στο συγκεκριμένο νόμο αναφέρονται όλες οι εταιρίες και δεν αναφέρεται συνολικά ως όμιλος.

Με το άρθρο 25, λοιπόν, επιχειρείται να ξεπεραστεί το πρόβλημα αυτό. Και είναι αναγκαίο να ξεπεραστεί, ενόψει ότι η ΔΕΠ θα εισαχθεί στο Χρηματιστήριο. Και ήδη γίνονται οι απαραίτητες ενέργειες και οι διαδικασίες, για να γίνουν οι αναγκαίες οργανωτικές αλλαγές. Γι' αυτό λοιπόν το συγκεκριμένο λόγο, είναι απαραίτητο να ξεπεραστεί αυτό το πρόβλημα, που έχει δημιουργηθεί και να καθυστερήσει η μετατροπή της εταιρίας της ΔΕΠ, όπως προβλέπει ο ν. 2416. Και εφ' όσον ολοκληρωθούν όλες οι διαδικασίες σε σχέση με τη δομή της ΔΕΠ, τότε μπορεί πραγματικά να προχωρήσει η εφαρμογή του νόμου, όπως προβλέπεται στο ν.2416/96.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, εδώ θα ήθελα να τονίσω ένα χαρακτηριστικό παράδειγμα, μια και είναι επίκαιρο: Μας ζητήθηκε, τόσο διαφορετικά θέματα, που περιέχονται σε όλα αυτά τα άρθρα του δευτέρου μέρους, να τα συζητήσουμε όλα μαζί. 

Φαίνεται απ' αυτό το άρθρο η προχειρότητα με την οποία νομοθετεί η Κυβέρνηση. Ο νόμος αυτός, ο 2414, είναι του Ιουνίου 1996. 'Εκτοτε όχι μόνο τροποποιείται, αλλά καταστρατηγείται συνεχώς. Εδώ θα ήθελα να καταγγείλω κάτι, που κατήγγειλα, όταν διορίστηκαν -όχι με το ν.2414, ενώ είχαν προσαρμοστεί τα καταστατικά, όπως προέβλεπε ο νόμος- οι διευθυντές στη ΔΕΠ, στα ΕΛΔΑ και στη ΔΕΠΑ. Τότε είχα τονίσει ότι δεν μπορούσαν να γίνουν αυτοί οι διορισμοί και ότι έπρεπε να εφαρμοστεί ο νόμος. Και λυπάμαι, γιατί προήδρευε ο Πρόεδρος της Βουλής και προχώρησε η διαδικασία του διορισμού και τώρα ήρθε να αρθεί. Και ομολογείται στο άρθρο ότι είχαν προσαρμοστεί τα καταστατικά και επομένως, ήταν επιβαλλόμενη η εφαρμογή του ν.2414 για την επιλογή του προέδρου και διευθύνοντος συμβούλου της ΔΕΠ, των ΕΛΔΑ και της ΔΕΠΑ, που διορίστηκαν τότε.

Βεβαίως, τώρα η αναστολή των άρθρων έρχεται για να εξυπηρετήσει μια ανάγκη, την ανάγκη της οριστικής διαμόρφωσης, εν πάση περιπτώσει, του ομίλου, προκειμένου να εισαχθεί στο Χρηματιστήριο. Εάν δεν υπήρχαν οι προηγούμενες καταστρατηγήσεις, εάν δεν υπάρχει η τόσο μεγάλη καθυστέρηση σε όλες τις ΔΕΚΟ για την εφαρμογή του ν.2414, δε θα είχαμε καμία αντίρρηση.

'Ομως, δεν μπορεί ένας νόμος, που ψηφίσαμε τον Ιούνιο του 1996, να βλέπουμε πως καθημερινά καταστρατηγείται, δεν εφαρμόζεται και κάθε τόσο να απασχολείται η Βουλή με τροποποίηση τέτοιων νόμων.

ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, το άρθρο αυτό αφορά τα ΕΛΔΑ και τα "Χημικά Μακεδονίας ΑΕΕ" και εντάσσεται στη λογική για την ευχερέστερη και γρηγορότερη ιδιωτικοποίηση. Δε θα εξετάσουμε αν η μεθοδολογία είναι σωστή, γιατί είμαστε αντίθετοι στο ξεπούλημα του δημόσιου πλούτου και των παραγωγικών δυνάμεων της χώρας μας στο μεγάλο κεφάλαιο. Γνωρίζουμε τις επιπτώσεις που έχουν αυτές οι επιλογές τόσο για τους εργαζόμενους στον κλάδο όσο και για την εθνική οικονομία. Τα παραδείγματα του ξεπουλήματος και μάλιστα με προνομιακούς για το κεφάλαιο όρους, όπως των ναυπηγείων και τόσων άλλων επιχειρήσεων, είναι εύγλωττα. Η Κυβέρνηση προχωράει αδίστακτα και με μεθοδικότητα στην υλοποίηση τόσο των εντολών του ΣΕΒ όσο και της Ευρωπαϊκής 'Ενωσης.

Γι' αυτούς τους λόγους καταψηφίζουμε το άρθρο.

ΠΡΟΕΔΡΕΥΩΝ (Παναγιώτης Σγουρίδης): Ο κ.Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Εδώ βλέπουμε καθαρά, κύριε Πρόεδρε, το πού οδηγεί ο τρόπος που νομοθετούμε. Αυτός ο νόμος πέρυσι ψηφίστηκε και τώρα διαπιστώνουμε παραλείψεις τεχνικού χαρακτήρα. Ξέχασαν να βάλουν τον όμιλο και έβαλαν τις επιμέρους εταιρείες.

'Οταν θέτουμε υπόψη μας αυτά τα θέματα, μου κάνει εντύπωση που η Κυβέρνηση δεν καταλαβαίνει. Είναι γνωστό ότι όταν περνάς ζητήματα σοβαρά με τροπολογίες και όταν οι Βουλευτές δεν ενθαρρύνονται να έχουν κάποια συμβολή ακόμα και στις διατυπώσεις του νομοσχεδίου, αυτά είναι τα αποτελέσματα.

Σήμερα έχουμε αυτό, προχθές το νομοσχέδιο του κ. Λαλιώτη ξέχασαν το "δεν" και άλλαζε όλη η ουσία του νομοσχεδίου. Με αυτά που ψηφίζουμε εδώ, κανείς δεν ξέρει τι θα ανακαλύψουμε. Αυτό είναι το πολιτικό θέμα και δεν είναι το πρόβλημα τεχνικό.

Κύριε Υπουργέ, τέλος πάντων βάλτε ένα χρονοδιάγραμμα. Επ'αόριστον αναστολή; Δεσμευθείτε πως σε έξι (6) μήνες θα ρυθμίσουμε αυτό το θέμα. 'Ετσι να διευκολύνουμε ευχαρίστως, όχι, όμως, αναστολή του νόμου επ'αόριστον.

ΠΡΟΕΔΡΕΥΩΝ (Παναγιώτης Σγουρίδης): Ο κ.Δημαράς έχει το λόγο.

ΙΩΑΝΝΗΣ ΔΗΜΑΡΑΣ: Δεν έχω να πω τίποτα, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ.Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εδώ έχουμε ένα από τα παραδείγματα της αντίστασης του κομματικού κράτους σε οποιαδήποτε προσπάθεια μείωσης των προνομίων του. 'Ενα τέτοιο παράδειγμα είχαμε και στο προηγούμενο άρθρο.

Ο ν. 2414 παρουσιάστηκε σαν ένας νόμος που θα αντιμετώπιζε τη δυσλειτουργία των δημόσιων επιχειρήσεων. Θα έφευγαν οι κομματικοί εγκάθετοι από τις δημόσιες επιχειρήσεις και θα έμπαιναν μάνατζερς.

Σελίδα 195 

 

'Ερχεται τώρα σε μία επιχείρηση μεγάλου οικονομικού ενδιαφέροντος, όπως είναι η ΔΕΠ, το κομματικό κράτος να μη θέλει ν' αποχωριστεί τα προνόμιά του, ούτε στη διαδικασία της μετοχοποίησης ούτε στη διαδικασία της διαχείρισης. Με αυτό το άρθρο στην ουσία προσπαθεί να εξαιρεθεί η ΔΕΠ, γιατί πρόκειται για επ'αόριστον αναστολή από όλες τις διαδικασίες που προβλέπει ο νόμος. Αποσύρετε το νόμο. Δεν υπάρχει κανένας λόγος αν η ΔΕΠ είναι έξω ή ο ΟΤΕ η ΔΕΗ είναι έξω. Τότε τι θέλουμε το νόμο; Φέρτε μία τροπολογία και αποσύρετε τον ν.2414. Δεν υπάρχει λόγος να μας λέτε ότι υπάρχει ένα νομικό πλαίσιο σύγχρονο για τις δημόσιες επιχειρήσεις.

ΠΡΟΕΔΡΕΥΩΝ (Παναγιώτης Σγουρίδης): Ο κ.Μάνος έχει το λόγο.

ΣΤΕΦΑΝΟΣ ΜΑΝΟΣ: Κύριε Πρόεδρε, θέλω να συνεχίσω απο εκεί που σταμάτησε ο κ. Αλογοσκούφης γιατί πολύ σωστά παρατήρησε ότι με τις εξαιρέσεις που ήδη έχουν θεσπιστεί, ο νόμος που πέρασε με τοση φανφάρα ο κ. Παπαντωνίου, είναι στην ουσία ανενεργός και χωρίς περιεχόμενο.

Θέλω, επίσης, να εξηγήσω στο Τμήμα τι κάνει αυτή η διάταξη. Λέγεται ότι αναστέλλεται η εφαρμογή των διατάξεων του άρθρου 5 του νόμου.

Το άρθρο 5 προβλέπει ότι τα όργανα διοίκησης των δημοσίων επιχειρήσεων είναι το διοικητικό συμβούλιο, ο διευθύνων σύμβουλος, το συμβούλιο διεύθυνσης. Αυτό γράφει ο νόμος. Αυτό το άρθρο, το κρατάμε τώρα σε αναστολή. Προφανώς της κυρίας Υπουργού δεν της αρέσει να πειράξει το διευθύνοντα σύμβουλο ή το διοικητικό συμβούλιο της υφιστάμενης επιχείρησης. Διότι αυτό το άρθρο, την εφαρμογή του οποίου αναστέλλουμε, δε λέει τίποτε άλλο.

Το άρθρο 6 το οποίο επίσης αναστέλλουμε, λέει ότι το διοικητικό συμβούλιο θα έχει επτά (7) εως έντεκα (11) μέλη. Γιατί το αναστέλλουμε; Για να έχει δεκαεννιά (19) ή για να έχει τρεις (3); 'Η για να διατηρήσουμε τους δικούς μας; Γιατί το κάνουμε αυτό;

Θέλω να πω δηλαδή, ότι και αυτά τα οποία αναστέλλει είναι πολύ δύσκολο να κατανοήσει κανείς τον πραγματικό λόγο της αναστολής. Είναι πολύ φυσικό για πολλούς από μας που δεν έχουμε και ιδιαίτερη εμπιστοσύνη στο τι γίνεται στις ΔΕΚΟ, να υποψιαζόμαστε ότι κάτι άλλο κρύβεται πίσω απ' αυτές τις αναστολές.

Να πω ακόμη την περίεργη διάταξη που λέει ότι και εκεί που οι επιχειρήσεις εφήρμοσαν το νόμο -το άρθρο 2- πάλι και εκεί αναστέλλουμε. Ξέρετε, κύριοι συναδελφοι, τι λέει το άρθρο 2; Λέει ότι η νομική μορφή των ΔΕΚΟ είναι η μορφή της ανωνύμου εταιρείας με μετοχές. Και εκεί που κατάφεραν να εφαρμόσουν το νόμο αναστέλλουμε την εφαρμογή. Και λες, για ποιό λόγο; Το έκαναν που το έκαναν, τώρα θα πάμε πάλι πίσω; Τι κρύβει αυτό;

Και επαναλαμβάνω, όσο και καλή διάθεση να έχουμε, μόνο ερωτηματικά δημιουργεί η τροπολογία την οποία καταθέσατε και ενσωματώσατε τώρα ως άρθρο 25. Και φυσικά, βέβαια, την καταψηφίζουμε.

ΠΡΟΕΔΡΕΥΩΝ (Παναγιώτης Σγουρίδης): Η κυρία Υφυπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Για το θέμα των προθεσμιών και για να μην υπάρχει ες αεί αυτή η αναβολή της υλοποίησης του συγκεκριμένου νόμου, γι' αυτό το λόγο μοιράστηκαν και οι διορθώσεις όπου μπαίνουν και χρονικά περιθώρια. Πρέπει, όμως, να πούμε ότι ο λόγος που ζητήθηκε αυτή η αναστολή εφαρμογής του νόμου, δεν είναι ούτε γιατί υπάρχει ανάγκη διατήρησης κάποιων ανθρώπων στις θέσεις τους, ούτε γιατί ο νόμος δεν πιστεύουμε ότι είναι καθοριστικός και καταλυτικός για την αλλαγή της δημόσιας ζωής. Οφείλεται στο ότι η ΔΕΠ είναι η δεύτερη, όπως ξέρετε μεγάλη απόφαση για μετοχοποίηση, κάτι που είναι εξαιρετικά δύσκολο και με τη συγκεκριμένη οργάνωση του ομίλου θα ήταν αδύνατη. 

Προχωράμε, λοιπόν, και έχει προχωρήσει το συγκεκριμένο διοικητικό συμβούλιο και οι άνθρωποι που για ένα διάστημα τώρα ασχολούνται μ' αυτό το στόχο, να αναδιαρθρώσουν, να ενοποιήσουν ή να διαλύσουν κάποιες από τις θυγατρικές του ομίλου, να φθάσουμε σε ένα τελικό σχήμα για τη μετοχοποίηση και μετά να υπάρξει η διαχείριση με τους όρους που όλοι θέλουμε και με την εφαρμογή των νόμων. Ούτε εξαιρείται για πάντα από το νόμο, ούτε έχουμε σκοπό να συνεχίσουμε τις διοικήσεις αυτές μετά από την ανάγκη αυτή αναπροσαρμογής, που σας εξήγησα.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, από το άρθρο αυτό το οποίο συζητούμε, γίνεται φανερό ότι η Κυβέρνηση, η Εκτελεστική Εξουσία, δε θέλει να προστατεύσει τη σοβαρότητα του εαυτού της και λειτουργεί κατά τρόπο όχι ερασιτεχνικό, αλλά κατά τρόπο που εκθέτει ανεπανόρθωτα την Κυβέρνηση του ελληνικού λαού και τις νομοθετικές της πρωτοβουλίες. 

Μένω κυριολεκτικά κατάπληκτος, κύριε Πρόεδρε, όχι μόνο με αφορμή αυτό που συζητούμε σήμερα, αλλά θα σας πω ενδεικτικά σ' αυτήν την ενότητα των άρθρων, τρία πράγματα, για να καταλάβετε γιατί λέω ότι δεν είναι σοβαρή πλέον αυτή η Κυβέρνηση και οι νομοθετικές της πρωτοβουλίες.

Παρακολουθήστε λίγο, κύριε Πρόεδρε, τον περίπατο τον οποίο κάνουμε. Στο άρθρο 20, "η παράγραφος 1 του άρθρου 2 του ν. 2231/94 αντικαθίσταται ως εξής:". Στο άρθρο 22 "η παράγραφος 4 του άρθρου 15..." -που θα συζητήσουμε στη συνέχεια- "...του ν. 2289/95 αντικαθίσταται ως εξής:".

Στο άρθρο 23, που θα συζητήσουμε σε λίγο, "το εδάφιο β' της παραγράφου 1 του άρθρου 1 του ν.2244/94 αντικαθίσταται ως εξής".

Στο άρθρο 25 "στο τέλος της παραγράφου 1 του άρθρου 1 του ν.2414/96, προστίθενται τα εξής" και γίνονται και τα υπόλοιπα διαφορετικά απ'αυτά τα οποία λέει ο νόμος.

Στο άρθρο 26, κύριε Πρόεδρε, "η παράγραφος 1 του ν.2359/95 αντικαθίσταται ως εξής". 

Κύριε Πρόεδρε, για τη σοβαρότητα όλων μας, κανονικά θα έπρεπε πρώτα το Προεδρείο και στη συνέχεια όλοι οι Βουλευτές μηδενός εξαιρουμένου να κάνουμε μέσα στην Αίθουσα μια μικρή επανάσταση, διότι δεν είναι δυνατόν, κύριε Πρόεδρε, να υποβαθμίζεται η νομοθετική εργασία εξαιτίας της αδυναμίας της Κυβέρνησης να δει σε απόσταση ενός μέτρου!

Να γιατί σας έλεγα προχθές ότι η πολιτική μυωπία από την οποία πάσχει αυτή η Κυβέρνηση είναι τόσο δραματικά επιδεινωμένη, ώστε να μπλέκει τη Νομοθετική Εξουσία, να μπλέκει τους τριακόσιους (300) αντιπροσώπους του έθνους, για να έλθουν να υπηρετήσουν την ανικανότητά της και την αδυναμία της να δει. "Νομοθετείν" σημαίνει ότι φέρνουμε το μέλλον πιο κοντά. "Νομοθετείν" σημαίνει ορθή πρόβλεψη και διατάξεις οι οποίες έχουν αντοχή στο μάκρος του χρόνου. Παρακολουθήστε νομοθετήματα προηγούμενων δεκαετιών, για να δείτε ότι ισχύουν νόμοι ακόμη και σήμερα, κύριε Πρόεδρε, από τη δεύτερη δεκαετία των αρχών αυτού του αιώνα. Γιατί ο νομοθέτης τότε και οι πρωτοβουλίες των Κυβερνήσεων, αλλά και αργότερα, μπορούσαν να βλέπουν σε μάκρος χρόνου. Αυτό είναι το ένα.

Το δεύτερο, στην ουσία των πραγμάτων. 'Εχουμε πεισθεί όλοι πλέον, κύριε Πρόεδρε και συνάδελφοι της Συμπολίτευσης με ρωτούσαν πριν ως Κοινοβουλευτικό Εκπρόσωπο, αν πείθομαι τελικά ότι οι γραμματικές διατάξεις είναι πράγματι εκείνο το οποίο είναι και η πρόθεση της Κυβέρνησης για να εφαρμόσει. Και είπα ότι έχω πεισθεί πλέον τον τελευταίο καιρό, ότι παρ'όλη την ύπαρξη της γραμματικής διατύπωσης, κάτι άλλο συμβαίνει. Διότι δεν μπορούν να εξηγηθούν, κύριε Πρόεδρε, διαφορετικά όλα αυτά τα οποία γίνονται. Δεν υπάρχει εξήγηση, δεν υπάρχει λογική και μάλιστα, αντί να εφαρμόζεται ο νόμος, όπως θα δούμε και σε άλλες διατάξεις στη συνέχεια, λέμε τώρα να κάνει ό,τι προαιρείται ο Υπουργός Βιομηχανίας σε συνεργασία με τον Υπουργό Εθνικής Οικονομίας.

Κύριε Πρόεδρε, εμείς σεβόμαστε την εντολή την οποία μας έδωσε ο ελληνικός λαός να έλθουμε εδώ στην Εθνική Αντιπροσωπεία να νομοθετούμε, αλλά αυτού του είδους τις 

Σελίδα 196 

εξουσιοδοτήσεις, αυτού του είδους την κατακρεούργηση των νόμων, δεν πρόκειται να τη δεχθούμε. Οι συνάδελφοι της Πλειοψηφίας μπορούν να παρακολουθήσουν αυτόν το χορό του "νομοθετικού Ζαλόγγου" της Κυβέρνησης όσο καιρό θέλουν. Εμείς αρνούμαστε πάντως με κάθε τρόπο να συνεργήσουμε σ'αυτό το νομοθετικό αμόκ της Κυβέρνησης, το οποίο υποβαθμίζει τα πάντα, αλλά προπάντων κάνει αυτήν την Κυβέρνηση να μην είναι σοβαρή και στις νομοθετικές της πρωτοβουλίες μέσα στη Βουλή!

ΠΡΟΕΔΡΕΥΩΝ (Παναγιώτης Σγουρίδης): Η κύρια Υφυπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Εκ των πραγμάτων συζητούμε γενικώς μετά την τοποθέτηση του κ.Σιούφα και θα επαναλάβω κάτι που έχει ειπωθεί πολλές φορές. Η σοβαρότητα των Κυβερνήσεων δεν κρίνεται από ρητορικά σχήματα, αλλά από το λαό που τους εκλέγει. Και αυτή η Κυβέρνηση, αυτό το κόμμα, έχει εκλεγεί επανειλημμένα και άρα, αμφισβητείτε ευθέως τη σοβαρότητα του ελληνικού λαού! 

Δεύτερο σοβαρό σημείο είναι ότι η ανάλυση που κάναμε για τη δυνατότητα πρόβλεψης των νόμων, είναι πράγματι κάτι πολύ σημαντικό για το Κοινοβούλιο και γι'αυτόν που νομοθετεί, όμως, θα πρέπει να συμφωνήσετε ότι η δυνατότητα πρόβλεψης είναι αντιστρόφως ανάλογη των δεκαετιών που περνούμε. 'Ηταν αλλιώς η δυνατότητα το 1910, το 1920, το 1970, και αλλιώς το 1990, που τα πράγματα τρέχουν με πολύ διαφορετικούς ρυθμούς, γιατί στα τελευταία χρόνια υπάρχει μια διαφορετική προσέγγιση εκ των πραγμάτων, γιατί όλα έχουν αλλάξει γύρω μας, σε πάρα πολλά θέματα. Εξάλλου θα πρέπει να ξέρετε και σεις, ότι όπως υπάρχουν και νόμοι των προηγουμένων δεκαετιών οι οποίοι δεν έχουν αλλάξει, υπάρχουν και της προηγούμενης δεκαετίας πάρα πολλοί σοβαροί νόμοι, σε εξαιρετικά σοβαρούς τομείς, οι οποίοι ισχύουν και οι οποίοι έχουν αλλάξει το προφίλ της χώρας.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.

ΓΕΩΡΓΙΟΣ ΣΑΛΑΓΚΟΥΔΗΣ : Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Κύριε Σαλαγκούδη, ζήτησε το λόγο ο κοινοβουλευτικός σας εκπρόσωπος. Θα δώσω το λόγο πρώτα σ'αυτόν και μετά σε εσάς.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, αν παρακολουθήσει κανείς το συλλογισμό της αξιοτίμου κυρίας Υπουργού, με την αναφορά ότι εμείς είμαστε σοβαροί, γιατί μας εξέλεξε ο ελληνικός λαός και από την ώρα που σεις με επιχειρήματα μας λέτε ότι δεν είμαστε σοβαροί γι' αυτό φταίει ο ελληνικός λαός, θα μου επιτρέψετε να της πω ότι αυτού του είδους τις ενοχές μην τις φορτώνετε στον ελληνικό λαό που σας ψηφίζει. Θα περιμένουμε την επόμενη φορά, για να δούμε αν πράγματι αυτά τα οποία εμείς εδώ σας καταγγέλλουμε με επιχειρήματα και όχι από αντιπολιτευτική διάθεση, θα τα ανεχθεί ο ελληνικός λαός να τα φορτωθεί και για τα επόμενα χρόνια. Σε καμία περίπτωση δε δεχόμαστε συνενοχή του ελληνικού λαού, γιατί εσείς αποδεικνύεσθε ότι δεν έχετε ικανότητα να δείτε μπροστά, αποδεικνύεται ότι είστε αναποτελεσματικοί και έχετε μπλέξει σε πολύ μεγάλες περιπέτειες τον ελληνικό λαό, τον βυθίζετε σε μια ύφεση πρωτόγνωρη και του στερείτε να υποδεχθεί τον εικοστό πρώτο (21ο) αιώνα με αξιοπρέπεια, με οικονομική ανάπτυξη και προπάντων με επιδόσεις στους τομείς της υγείας και της παιδείας και της κοινωνικής προστασίας, γιατί κατασπαταλάτε τον ιδρώτα, για να εξυπηρετείτε τη νομεκλατούρα και τους βολεμένους, που οι Κυβερνήσεις σας μέχρι σήμερα έχουν φορτώσει στην πλάτη του.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, νομίζω ότι υπάρχει μείζον θέμα και γίνεται μεγαλύτερο, πέραν της γενικότητας που τοποθετήθηκε, ειδικά γι' αυτό το άρθρο.

Είχα καταγγείλει το Νοέμβριο ή Δεκέμβριο, όπου συμμετείχα εκτάκτως στην Επιτροπή Θεσμών για το διορισμό των διοικητικών συμβουλίων, του διευθύνοντος συμβούλου και του προέδρου της ΔΕΠ, των ΕΛΔΑ και της ΔΕΠΑ, ότι η Επιτροπή Θεσμών δεν πρέπει να συνεδριάσει, αλλά πρέπει να εφαρμοσθεί ο ν. 2414. Και τότε ο Πρόεδρος της Βουλής, κ. Κακλαμάνης, που προήδρευε, είπε ότι δεν είναι η Επιτροπή αυτή για να κρίνει την παράνομη ουσιαστικά λειτουργία εκείνη την ημέρα της Επιτροπής Θεσμών. Ζήτησα από τον Πρόεδρο σαν Βουλευτή να μας καλύψει με δική του δήλωση, ότι πράγματι δεν μπορεί και δεν πρέπει να επιμείνουμε στην εφαρμογή του ν. 2414. Την έκανε έμμεσα, όχι άμεσα, ενδεχομένως γιατί ήξερε ή πιθανολογούσε ότι πράγματι εκείνη η συνεδρίαση ήταν παράνομη. Ταυτόχρονα καταγγέλλω και την Υπουργό Ανάπτυξης, διότι εκείνη την ημέρα εψεύσθη, λέγοντας ότι δεν είχε γίνει η προσαρμογή των καταστατικών, ενώ, όπως έμαθα αμέσως -είχα βέβαια πληροφορίες, αλλά σίγουρα την επόμενη ημέρα και γι' αυτό έκανα και αντίστοιχη ανακοίνωση τότε στον Τύπο- η προσαρμογή των καταστατικών είχε γίνει απ' αυτές τις εταιρείες.

Τότε, λοιπόν, κατά παράβαση ενός νόμου που είχε ψηφισθεί πριν από λίγους μήνες από την ίδια Κυβέρνηση, έγινε καταστρατήγηση αυτού του νόμου, για να διοριστούν φίλα προσκείμενοι κομματικοί στις διάφορες αυτές θέσεις, τις σημαντικές, ενός ομίλου ο οποίος διακινεί, τζιράρει σήμερα δύο (2) τρισεκατομμύρια. Και το επακόλουθο μετά από εκείνο το διορισμό, είναι ότι σήμερα έρχεται αυτή η τροπολογία, για να παρατείνει ακριβώς τις θητείες αυτών των συμβουλίων, να δημιουργήσουν παράλληλα οι ίδιοι αυτοί κομματικά φίλοι, προϋποθέσεις, ώστε όταν θα ισχύσει ο νόμος, να έχουν και τις αντίστοιχες εμπειρίες σ' ανάλογη θέση, ενώ κανονικά με την εφαρμογή του νόμου, σε καμία περίπτωση δε θα μπορούσαν τουλάχιστον τα 2/3 αυτών να διοριστούν σ' αυτές τις θέσεις.

Νομίζω ότι αυτό το άρθρο έχει έλθει, για να ολοκληρώσει εκείνη την παρανομία που έγινε εκείνο το χρονικό διάστημα και λυπάμαι πάρα πολύ, γιατί συνήργησε και ο Πρόεδρος της Βουλής τότε γι' αυτήν ακριβώς την πράξη, την οποία καταγγέλλω.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο.

ΓΕΩΡΙΟΣ ΑΛΟΓΟΣΚΟΥΦΗΣ: Κύριε Πρόεδρε, εδώ μπαίνει ένα πολύ σοβαρό θέμα, που αφορά τη σοβαρότητα των νόμων που ψηφίζουμε εδώ μέσα. Δύο ελάχιστα πράγματα χρειάζονται για τη σοβαρότητα των νόμων. Το πρώτο είναι, να εφαρμόζονται. Και ο ν. 2414, για τις δημόσιες επιχειρήσεις, δεν εφαρμόζεται, δεν τον εφαρμόζει η ίδια η Κυβέρνηση που τον έφερε στη Βουλή, που με την πλειοψηφία της τον ψήφισε.

'Εχουμε πάρα πολλές περιπτώσεις, επειδή ακριβώς δεν έχουν εφαρμοσθεί ορισμένα άρθρα του νόμου και πολλά από τα διοικητικά συμβούλια αυτών των επιχειρήσεων εξακολουθούν και είναι τα παλαιά διοικητικά συμβούλια, δεν έχουν γίνει οι διαδικασίες διορισμού καινούργιων διοικητικών συμβουλίων. Η ίδια η Kυβέρνηση που έχει ψηφίσει το νόμο, παρανομεί και όπως μας είπε και ο κ. Σαλαγκούδης νωρίτερα, ωθεί και τη Βουλή να παρανομήσει.

Το δεύτερο κριτήριο είναι το αν αντέχουν στο χρόνο αυτοί οι νόμοι. 'Εχουμε τώρα τον νόμο αυτό να τροποποιείται πάρα πολλές φορές μέσα σ' ένα χρόνο, όπως είπαν προηγουμένως και οι συνάδελφοι.

Το κρίσιμο πολιτικό ερώτημα είναι γιατί δεν εφαρμόζεται αυτός ο νόμος και γιατί προκύπτει η ανάγκη της συνεχούς τροποποίησής του. Εδώ, η απάντησή μας είναι ότι δεν εφαρμόζεται, διότι η εκσυγχρονιστική λογική, που διέπει πράγματι αυτόν τον νόμο, δε συνάδει με τις κομματικές ανάγκες του ΠΑΣΟΚ, με τις κομματικές ανάγκες της Κυβέρνησης. Και έχουμε το ίδιο το κράτος να κρατά δέσμια την ίδια την Kυβέρνηση, που στα λόγια, τουλάχιστον, θέλει να μας παρουσιάζεται σύγχρονη.

ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς εκ των κυρίων συναδέλφων, που θέλει να πάρει το λόγο;

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, υπάρχει αίτηση ονομαστικής ψηφοφορίας.

ΠΡΟΕΔΡΕΥΩΝ (Παναγιώτης Σγουρίδης): Μάλιστα.

Σελίδα 197 

 

Κηρύσσεται περαιωμένη η συζήτηση επί του άρθρου 25.

Εισερχόμαστε στην ψήφιση του άρθρου 25, όπως τροποποιήθηκε από την κυρία Υπουργό.

Κύριοι συνάδελφοι, υπεβλήθη αίτηση ονομαστικής ψηφοφορίας την οποία υπογράφουν οι Βουλευτές της Νέας Δημοκρατίας και της οποίας το κείμενο έχει ως εξής:

"ΠΡΟΣ ΤΟΝ 

ΠΡΟΕΔΡΟ ΤΗΣ ΒΟΥΛΗΣ

Κύριε Πρόεδρε,

παρακαλούμε να γίνει ονομαστική ψηφοφορία στο άρθρο 25.

ΔΗΜ. ΣΙΟΥΦΑΣ

ΓΕΩΡΓΙΟΣ ΣΑΛΑΓΚΟΥΔΗΣ

ΓΕΩΡΓΙΟΣ ΑΛΟΓΟΣΚΟΥΦΗΣ

ΣΤΕΦΑΝΟΣ ΜΑΝΟΣ

ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ

ΠΡΟΚΟΠΗΣ ΠΑΥΛΟΠΟΥΛΟΣ

Θα αναγνώσω τον κατάλογο των υπογραφόντων την αίτηση, για να διαπιστωθεί αν υπάρχει ο απαιτούμενος κατά τον Κανονισμό αριθμός για την υποβολή της.

Ο κ. Δημήτριος Σιούφας. Παρών.

Ο κ.Γεώργιος Σαλαγκούδης. Παρών.

Ο κ. Γεώργιος Αλογοσκούφης. Παρών.

Ο κ. Στέφανος Μάνος. Παρών.

Ο κ. Ελευθέριος Παπαγεωργόπουλος. Παρών.

Ο κ. Προκόπης Παυλόπουλος. Παρών.

Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών για τη διεξαγωγή της.

Συνεπώς, διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.

(ΔΙΑΚΟΠΗ)

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Σγουρίδης): Κυρία και κύριοι συνάδελφοι, επαναλαμβάνεται η διακοπείσα συνεδρίαση.

Το Προεδρείο, εκτιμώντας τις ανάγκες του νομοθετικού έργου, λύει τη συνεδρίαση για αύριο ...

ΣΤΕΦΑΝΟΣ ΜΑΝΟΣ:'Εχουμε τόσα άρθρα να συζητήσουμε.

ΔΗΜΗΤΡΙΟΣ ΣΙΟΥΦΑΣ: Επιτρέπεται;

ΠΡΟΕΔΡΕΥΩΝ (Παναγιώτης Σγουρίδης):'Οχι, κύριε Σιούφα, αφού έχουμε λύσει τη συνεδρίαση.

ΔΗΜΗΤΡΙΟΣ ΣΙΟΥΦΑΣ: Πώς λύσατε τη συνεδρίαση; 

ΠΡΟΕΔΡΕΥΩΝ (Παναγιώτης Σγουρίδης): Λύεται σύμφωνα με το άρθρο του Κανονισμού, που δίνει τη δυνατότητα να λύσουμε τη συνεδρίαση. Είναι το άρθρο 72 του Κανονισμού.

Εκτιμώντας, λοιπόν, τις ανάγκες του νομοθετικού έργου, λύουμε τη συνεδρίαση για αύριο, ημέρα Παρασκευή...

ΔΗΜΗΤΡΙΟΣ ΣΙΟΥΦΑΣ: Θα μου επιτρέψετε, κύριε Πρόεδρε, να πω, ακριβώς με αφορμή αυτήν την παρατήρησή σας, ότι λύετε τη συνεδρίαση για αύριο,...

ΠΡΟΕΔΡΕΥΩΝ (Παναγιώτης Σγουρίδης): Κατ'αρχήν, δε σας έχω δώσει το λόγο.

ΔΗΜΗΤΡΙΟΣ ΣΙΟΥΦΑΣ: ...θέλει να σας τονίσει η Αξιωματική Αντιπολίτευση ότι εμείς δε δεχόμαστε την εμβόλιμη συνεδρίαση.

Η πρότασή μας είναι να συζητηθεί το νομοσχεδιο κανονικά την Τρίτη. Δε συντρέχει κανένας λόγος. Θα μπορούσαμε να συνεχίσουμε και να τελειώσουμε και σήμερα. Οι ονομαστικές ψηφοφορίες τις οποίες κάνουμε, τις κάνουμε, διότι αυτό επιβάλλει η σοβαρότητα και η προστασία του κοινοβουλευτικού έργου, από τον τρόπο με τον οποίο αντιμετωπίζονται τα θέματα από την Κυβέρνηση.

Οι Βουλευτές της Πλειοψηφίας δε βρίσκονται αυτήν την ώρα μέσα στην Αίθουσα. Αυτό βεβαίως είναι δικό τους θέμα και προσωπική τους στάση.

Σε καμία περίπτωση, όμως, η Αξιωματική Αντιπολίτευση -δε γνωρίζει τι θα κάνουν τα άλλα κόμματα- δε δέχεται να γίνει εμβόλιμη συνεδρίαση αύριο. Θα πάμε κανονικά για την Τρίτη. Αυτή είναι η πρόταση η δική μας. Την κάνουμε με πάρα πολύ σοβαρότητα και υπευθυνότητα απέναντί σας και σας παρακαλώ πολύ να συνεννοηθείτε με τον Πρόεδρο του Σώματος, να μη γίνει εμβόλιμη συνεδρίαση αύριο. Δε συντρέχει κανένας λόγος.

ΠΡΟΕΔΡΕΥΩΝ (Παναγιώτης Σγουρίδης): Πρέπει να ξέρετε, κύριοι συνάδελφοι, ότι ήδη έχει παρθεί η απόφαση για εμβόλιμη συνεδρίαση την Παρασκευή 11 Ιουλίου 1997.

Επαναλαμβάνω, λοιπόν: Το Προεδρείο εκτιμώντας τις ανάγκες του νομοθετικού έργου, λύει τη συνεδρίαση για αύριο ημέρα Παρασκευή 11 Ιουλίου 1997 και ώρα 10.00', με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων, των τροπολογιών και του συνόλου του νομοσχεδίου του Υπουργείου Ανάπτυξης: "'Ιδρυση και λειτουργία βιομηχανικών και βιοτεχνικών εγκαταστάσεων και άλλες διατάξεις".

Λύεται η συνεδρίαση.

'Ωρα λήξης 13.20'


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 


Σελίδα 198 
