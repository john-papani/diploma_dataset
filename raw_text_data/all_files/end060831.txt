ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΠΔ΄

Πέμπτη 31 Αυγούστου 2006

ΘΕΜΑΤΑ
Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 5 Σεπτεμβρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων Έργων σχετικά με τη δημοπράτηση όλων των συμβάσεων που αφορούν το Βόρειο Άξονα Κρήτης και την Εθνική Οδό Ηρακλείου-Μεσσαράς, σελ.
β) Προς τον Υπουργό Οικονομίας και Οικονομικών σχετικά με την επιδότηση των επιτοκίων των δανειοληπτών επαγγελματοβιοτεχνών της Θράκης, σελ.
5. Συζήτηση Επερώτησης Βουλευτών του Κ.Κ.Ε. προς τον Υπουργό Οικονομίας και Οικονομικών σχετικά με τις μικρομεσαίες επιχειρήσεις, σελ.

Β. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεων Διαρκούς Επιτροπής:
Η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων:
i. Του Υπουργείου Τουριστικής Ανάπτυξης: «Ανάπτυξη Ιαματικού Τουρισμού και λοιπές διατάξεις», σελ.
ii. Του Υπουργείου Εμπορικής Ναυτιλίας: «Σύσταση Ινστιτούτου Ναυτικής Κατάρτισης με την επωνυμία «ΤΑΛΩΣ» Ινστιτούτο Ναυτικής Κατάρτισης Α.Ε.» και άλλες διατάξεις», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΚΕΓΚΕΡΟΓΛΟΥ Β., σελ.
ΜΠΕΖΑΣ Α., σελ.
ΞΑΝΘΟΠΟΥΛΟΣ Θ., σελ.
ΣΓΟΥΡΙΔΗΣ Π., σελ.

Β. Επί της Επερώτησης:
ΓΚΑΤΖΗΣ Ν., σελ.
ΜΑΚΡΥΠΙΔΗΣ Α., σελ.
ΜΠΕΖΑΣ Α., σελ.
ΝΙΚΟΛΑΙΔΟΥ Β., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΣΚΟΠΕΛΙΤΗΣ Σ., σελ.
ΣΚΥΛΛΑΚΟΣ Α., σελ.
ΤΑΣΟΥΛΑΣ Κ., σελ.
ΤΖΕΚΗΣ Α., σελ.
ΤΣΙΟΓΚΑΣ Δ., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΠΔ    ΄
    Πέμπτη 31 Αυγούστου 2006
      Αθήνα, σήμερα στις 31 Αυγούστου 2006, ημέρα Πέμπτη και ώρα 10.54΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Βέρα Νικολαϊδου, Βουλευτή Β΄ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο κ. Γεώργιος Σίσκος, αναπληρωτής εκπαιδευτικός στα ΤΕΕ, ενίσταται στον παράνομο διορισμό της κυρίας Κωστοπούλου Αντωνίας, αναπληρώτριας και ζητεί το διορισμό του.  
2) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά με την οποία το Σωματείο Συνταξιούχων ΤΕΒΕ Νομού Θεσσαλονίκης καταγγέλλει την προσπάθεια της Κυβέρνησης να προωθήσει ένα ακόμη αντιδημοκρατικό μέτρο, αυτό του περιορισμού και της παρεμπόδισης των διαδηλώσεων.
3) Οι Βουλευτές Μαγνησίας και Β΄ Αθηνών κύριοι ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ αντίστοιχα κατέθεσαν αναφορά με την οποία η Ελληνική Ορθόδοξη Κοινότητα Νέας Νοτίου Ουαλλίας Αυστραλίας ζητεί την επίλυση του προβλήματος της μετάδοσης των δορυφορικών προγραμμάτων της Ελληνικής Ραδιοφωνίας – Τηλεόρασης στην Αυστραλία.
4) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμος Μαλίων Ηρακλείου Κρήτης ζητεί την ίδρυση και λειτουργία αστυνομικού τμήματος στα Μάλια.
5) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δικηγορικός Σύλλογος Χαλκιδικής ζητεί να μην μειωθεί ο αριθμός των Ειρηνοδικών από 6 σε 4 στο Νομό Χαλκιδικής.
6) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Κοινότητα Οίας Νομού Κυκλάδων διαμαρτύρεται για την έλλειψη γιατρών και νοσηλεύτριας στο Κέντρο Υγείας Θηρασιάς Κυκλάδων.
7) Οι Βουλευτές Φθιώτιδας κύριοι ΗΛΙΑΣ ΚΑΛΛΙΩΡΑΣ και ΝΙΚΟΛΑΟΣ ΣΤΑΥΡΟΓΙΑΝΝΗΣ κατέθεσαν αναφορά με την οποία ο Νομάρχης Φθιώτιδας ζητεί την ελεύθερη χρήση των νέων διοδίων στο «Πέταλο του Μαλιακού» από τους κατοίκους του Νομού του.
8) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ένωση Ομοτίμων Μελών του Τεχνικού Επιμελητηρίου Ελλάδος ζητεί την τροποποίηση των άρθρων 8 και 10 του υπό συζήτηση νομοσχεδίου που αναφέρονται στον προσδιορισμό των συντάξεων των συνταξιούχων του ΤΣΜΕΔΕ.
9) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης  Διάσωσης ζητεί τις θέσεις του Υπουργείου για θέματα που άπτονται της ασφάλειας των πολιτών, της προστασίας του φυσικού περιβάλλοντος και την λειτουργία της Πυροσβεστικής Υπηρεσίας γενικότερα.
10) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Σωματείο Εποχικών Δασοπυροσβεστών Νομού Δωδεκανήσου ζητεί να πληροφορηθεί για θέματα που άπτονται της λειτουργίας της Πυροσβεστικής Υπηρεσίας Κω.
11) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία τα Σωματεία Εργαζομένων στις Καπνοβιομηχανίες «ΚΑΡΕΛΙΑ», «ΣΕΚΑΠ ΑΕ» και «ΓΕΩΡΓΙΑΔΗ» ζητούν τη μη αύξηση του συντελεστή φορολογίας τσιγάρων από 65% σε 75%.
12) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί την άμεση δρομολόγηση του πλοίου «ΒΙΤΣΕΝΤΖΟΣ ΚΟΡΝΑΡΟΣ» από 13/8 έως 15/9/2006 από Πειραιά – Δυτικές Κυκλάδες – Δωδεκάνησα.
13) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Κοινότητα Δονούσας ζητεί να υπάρχουν κατά τη χειμερινή περίοδο δύο εβδομαδιαία επιδοτούμενα δρομολόγια από Πειραιά προς Δονούσα και αντίστροφα.
14) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Νομάρχης Κυκλάδων ζητεί οι προκηρυσσόμενες θέσεις του ΚΕΠ για το Νομό του να γίνουν τρεις αντί των εγκεκριμένων δύο.
15) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Σύνδεσμος Ελλήνων Καθολικών Σύρου διαμαρτύρεται για διακρίσεις καθολικών στρατιωτών στα Κέντρα Εκπαίδευσης Νεοσυλλέκτων κατά την Ορκωμοσία τους.
16) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία Σύλλογοι και Φορείς της νήσου Αντιπάρου διαμαρτύρονται για την επιχειρούμενη υποβάθμιση των παρεχομένων υπηρεσιών υγείας στο νησί τους.
17) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία οι Δήμαρχοι Άνδρου, Κορθίου και Υδρούσας Κυκλάδων εκθέτουν απόψεις σχετικές με τη λειτουργία των επιχειρήσεων που βρίσκονται στην περιοχή της Σταυροπέδας.
18) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Νάξου Κυκλάδων διαμαρτύρεται για την εγκατάσταση λατομείου στην Πλατιά Ράχη της περιοχής Σαγκρίου του Δήμου Νάξου.
19) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ιερά Μητρόπολη Δημητριάδος ζητεί χορήγηση οικονομικής ενίσχυσης για τη διάνοιξη γεώτρησης.
20) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ένωση Ξενοδόχων Νομού Μαγνησίας ζητεί στο Νομοσχέδιο για τον ιαματικό τουρισμό να ληφθούν μέτρα για τα μικρά ξενοδοχεία.
21) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Πανελλήνιος Σύλλογος Εκπαιδευτών Νοσηλευτών ζητεί την επανατοποθέτηση στα ΕΠΑΛ της ειδικότητας Βοηθού Νοσηλευτή.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 12395/3-6-06 ερώτηση του Βουλευτή κ. Βασιλείου Τόγια δόθηκε με το υπ’ αριθμ. 1148/19-7-06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να πληροφορήσετε τον κ. Βουλευτή για τα εξής:
      Για την αντιμετώπιση των προβλημάτων που ανακύπτουν από τις κενές οργανικές θέσεις δικαστικών υπαλλήλων σε ορισμένες δικαστικές υπηρεσίες της χώρας, από τον Μάρτιο του 2004 έως σήμερα διορίσαμε 123 νέους δικαστικούς επιμελητές και ολοκληρώσαμε τη διαδικασία μετάταξης 400 επιπλέον σε θέσεις γραμματέων. Ακόμη, έχουν διορισθεί 26 νέοι γραμματείς και επίκειται σύντομα ο διορισμός άλλων 25, καθώς επίσης και 40 δακτυλογράφων.
      Για την περαιτέρω ενίσχυση του προσωπικού των δικαστικών υπηρεσιών, όπως της Λιβαδειάς, το Υπουργείο Δικαιοσύνης έχει εξασφαλίσει την έγκριση από το Υπουργείο Οικονομίας και Οικονομικών και το Υπουργείο Εσωτερικών, Δημόσιας Διοίκησης και Αποκέντρωσης της χρηματοδότησης για την κατ' εξαίρεση πρόσληψη 465 δικαστικών υπαλλήλων όλων των κλάδων με διαγωνισμό για το έτος 2006. Η τοποθέτησή τους θα πραγματοποιηθεί το 2007, ανάλογα με τις ανάγκες των καθεκάστων δικαστικών υπηρεσιών της χώρας.
      Επίσης, με την υπ' αριθμ. 50201/1-6-2005 Απόφασή μου ως Υπουργού Δικαιοσύνης, έχει συσταθεί Ειδική Νομοπαρασκευαστική Επιτροπή, με αντικείμενο τη μελέτη της ανακατανομής των υφισταμένων οργανικών θέσεων των δικαστικών υπαλλήλων των πολιτικών, ποινικών και διοικητικών Δικαστηρίων και Εισαγγελιών της χώρας, με βάση τα επικαιροποιημένα σχετικά στατιστικά στοιχεία. Με αυτόν τον τρόπο θα διασφαλισθεί η ορθολογική κατανομή των υπηρετούντων δικαστικών υπαλλήλων, με βάση τις πραγματικές ανάγκες της κάθε υπηρεσίας. Η Επιτροπή αναμένεται να παραδώσει το έργο της εντός του καλοκαιριού.
      Με τις παραπάνω ενέργειες το Υπουργείο Δικαιοσύνης εκτιμά ότι θα καλυφθεί σημαντικό μέρος των αναγκών που παρουσιάζουν οι δικαστικές υπηρεσίες της χώρας, μεταξύ των οποίων και της Λιβαδειάς.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     2. Στην με αριθμό 12382/30-6-06 ερώτηση του Βουλευτή κ. Γεωργίου Δεικτάκη δόθηκε με το υπ’ αριθμ. 1147/20-7-06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον κ. Βουλευτή για τα εξής:
      1. Για την ενίσχυση του προσωπικού των Εμμίσθων Υποθηκοφυλακείων, το Υπουργείο Δικαιοσύνης έχει εξασφαλίσει την έγκριση από το Υπουργείο Οικονομίας και Οικονομικών και το Υπουργείο Εσωτερικών, Δημόσιας Διοίκησης και Αποκέντρωσης της χρηματοδότησης για την κατ' εξαίρεση πρόσληψη 107 υπαλλήλων όλων των κλάδων με διαγωνισμό που θα διεξαχθεί εντός του έτους. Η τοποθέτησή τους θα πραγματοποιηθεί το 2007, ανάλογα με τις ανάγκες των καθεκάστων υπηρεσιών. Μερικές από αυτές τις θέσεις θα αντιστοιχούν οπωσδήποτε και στο Υποθηκοφυλακείο Ηρακλείου.
      Επίσης, με την υπ' αριθμ. 50201/1-6-2005 Απόφασή μου ως Υπουργού Δικαιοσύνης, έχει συσταθεί Ειδική Νομοπαρασκευαστική Επιτροπή, με αντικείμενο τη μελέτη της ανακατανομής των υφισταμένων οργανικών θέσεων των δικαστικών υπαλλήλων των πολιτικών, ποινικών και διοικητικών Δικαστηρίων και Εισαγγελιών της χώρας, καθώς και των. Εμμίσθων Υποθηκοφυλακείων, με βάση τα επικαιροποιημένα σχετικά στατιστικά στοιχεία. Με αυτόν τον τρόπο θα διασφαλισθεί η ορθολογική κατανομή των υπηρετούντων δικαστικών υπαλλήλων, με βάση τις πραγματικές ανάγκες της κάθε υπηρεσίας. Η Επιτροπή αναμένεται να παραδώσει το έργο της εντός του καλοκαιριού.
      Επιπλέον, για την αντιμετώπιση της αυξανόμενης εισροής πράξεων, η οποία παρατηρείται από τις αρχές του έτους στο Υποθηκοφυλακείο Ηρακλείου, εγκρίναμε 800 ώρες υπερωριακής απασχόλησης του υπάρχοντος προσωπικού για το 2006.
      2. Το Υπουργείο Δικαιοσύνης αποδίδει ιδιαίτερη σημασία στην ανάγκη μηχανοργάνωσης των Υποθηκοφυλακείων της χώρας. Στο πλαίσιο αυτό και για να αντληθούν κονδύλια από το Δ΄ Κοινοτικό Πλαίσιο Στήριξης, έχουμε καταθέσει από το 2005 πρόταση, προκειμένου να συμπεριληφθεί στο Εθνικό Στρατηγικό Σχέδιο Ανάπτυξης για την περίοδο 2007-2013 έργο με αντικείμενο τη «βελτίωση της ποιότητας και της αποτελεσματικότητας των παρεχόμενων υπηρεσιών από τα Υποθηκοφυλακεία (άμισθα και έμμισθα) της χώρας και τα Κτηματολογικά Γραφεία Ρόδου, Κω και Λέρου και την επακόλουθη ενίσχυση της ασφάλειας δικαίου του πολίτη και επιτάχυνση των πάσης φύσεως οικονομικών συναλλαγών».
      Με τις παραπάνω ενέργειες το Υπουργείο Δικαιοσύνης εκτιμά ότι θα καλυφθεί σημαντικό μέρος των αναγκών των Υποθηκοφυλακείων της χώρας, μεταξύ των οποίων και του Έμμισθου Υποθηκοφυλακείου Ηρακλείου.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     3. Στις με αριθμό 12222/27-6-06 και 12320/28-6-06 ερωτήσεις των Βουλευτών κύριων Γεωργίου Παπαγεωργίου και Αικατερίνης Περλεπέ-Σηφουνάκη δόθηκε με το υπ’ αριθμ. 1134/1139/18-7-06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση των παραπάνω ερωτήσεων και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε την κυρία και τον κύριο Βουλευτή για τα εξής:
      Η 2η Υπηρεσία Επιτρόπου του Ελεγκτικού Συνεδρίου στο Νομό Ευβοίας, αρμόδια για τον προληπτικό έλεγχο των δαπανών των Ο.Τ.Α. του Νομού, επέστρεψε πράγματι αθεώρητα τα εντάλματα πληρωμής, στα οποία αναφέρονται οι συγκεκριμένες ερωτήσεις. Ο λόγος είναι ότι η απόφαση του Μονομελούς Πρωτοδικείου Χαλκίδας, σύμφωνα με την οποία αναγνωρίσθηκε ότι οι διαδοχικές συμβάσεις εργασίας ιδιωτικού δικαίου ορισμένου χρόνου στον Δήμο Χαλκιδέων συνιστούν συμβάσεις εργασίας αορίστου χρόνου, είναι ανίσχυρη, λόγω έλλειψης δικαιοδοσίας των πολιτικών δικαστηρίων. Ειδικότερα, έγινε δεκτό ότι για να διαπιστωθεί κάτι τέτοιο πρέπει να ακολουθηθεί η ειδική αποκλειστική διοικητική διαδικασία η οποία προβλέπεται στο Π.Δ. 164/2004 «Ρυθμίσεις για τους εργαζόμενους με συμβάσεις ορισμένου χρόνου στο δημόσιο τομέα». Σύμφωνα με τη διαδικασία αυτή, πρέπει να προηγηθεί κρίση του οικείου Υπηρεσιακού Συμβουλίου και σχετική έγκριση από το Ανώτατο Συμβούλιο Επιλογής Προσωπικού (ΑΣΕΠ). Μετά την τήρηση της διαδικασίας αυτής, κατά τη διαφωνούσα Επίτροπο, αρμόδια να αποφανθούν για τις διαφορές _υ ενδέχεται να ανακύψουν είναι τα διοικητικά δικαστήρια.
      Το ζήτημα της θεώρησης ή μη των συγκεκριμένων χρηματικών ενταλμάτων πρόκειται να κριθεί από το αρμόδιο Ι Τμήμα του Ελεγκτικού Συνεδρίου στη διάσκεψη της 20-7-2006.
      Επισημαίνεται, ότι το Υπουργείο Δικαιοσύνης, αυτονόητα, κατά συνταγματική επιταγή, δεν παρεμβαίνει στο δικαιοδοτικό έργο της ανεξάρτητης Δικαιοσύνης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      4. Στην με αριθμό 11325 ερώτηση του Βουλευτή κ Μιλτιάδη Βέρρα δόθηκε με το υπ’ αριθμ. Β-1220/22-6-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση τη ερώτησης με αριθμό 11325/1-6-2006 που κατέθεσε στη Βουλή ο Βουλευτής κ. Μιλτιάδης Βέρρας , σύμφωνα με το με αριθμό ΥΠΑ/Δ13/Α/11/77/6-2006 έγγραφο της Υπηρεσίας Πολιτικής Αεροπορίας, θέτουμε υπόψη σας:
     1. Σύμφωνα με την μελέτη «Έρευνα Στρατηγικού Σχεδιασμού και Διαχείρισης της Αεροπορικής Υποδομής Περιφερειών Δυτικής Ελλάδος και Πελοποννήσου», την οποία η Υ.Π.Α. ανέθεσε στο Πανεπιστήμιο Θεσσαλίας και η οποία περατώθηκε το 2001, ο Κρατικός Αερολιμένας Αράξου παρουσιάζει σχεδόν μηδενική κίνηση εμπορευμάτων και ταχυδρομείου.
     Επίσης, στην Υ.Π.Α. δεν έχει περιέλθει αίτημα ή εκδήλωση ενδιαφέροντος για την εξυπηρέτηση εμπορευματικής κίνησης, μέσω του αεροδρομίου Αράξου ή άλλου φορέα.
     Σε περίπτωση, που εκδηλωθεί ανάλογο ενδιαφέρον, η Υ.ΠΑ. θα εξετάσει το θέμα από πλευράς εγκαταστάσεων εξυπηρέτησης της εμπορευματικής κίνησης.
     2. Το νέο κτήριο του αεροσταθμού κατ' επέκταση του υπάρχοντος θα περατωθεί περί τον προσεχή Οκτώβριο και θα λειτουργήσει ως κτήριο αναχωρήσεων. Το κτήριο του παλαιού αεροσταθμού θα λειτουργήσει μέχρι την λήξη της τουριστικής περιόδου του τρέχοντος έτους, ήτοι μέχρι τον 10/2006, ως κτήριο αφίξεων και στην συνέχεια θα κατεδαφισθεί, ώστε στην θέση του να κατασκευασθεί νέο και σύμφωνο με τις σύγχρονες προδιαγραφές κτίριο. Το νέο αυτό κτήριο προβλέπεται να λειτουργήσει κατά την θερινή περίοδο του 2007.
     Ο Υπουργός
     ΜΙΧΑΛΗΣ ΛΙΑΠΗΣ»
      5. Στην με αριθμό 12011/21-6-06 ερώτηση των Βουλευτών κ.κ. Δημητρίου Πιπεργιά, Βασιλείου Κεγκέρογλου, Κωνσταντίνου Καΐσερλη και Ιωάννου Παρασκευά δόθηκε με το υπ’ αριθμ. Δ5/ΗΛ/Α/Φ6158/14465/10-7-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ’ αριθ. 12011/21-06-06 ερώτησης που κατατέθηκε στη Βουλή από τους ως άνω Βουλευτές σας στέλνουμε τα ΓΔΝΣ/3157/07-07-06, 14178/05-07-06 και 4437/04-07-06 έγγραφα της ΔΕΗ ΑΕ, της ΡΑΕ και του ΔΕΣΜΗΕ αντίστοιχα τα οποία και καλύπτουν το θέμα.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 12074/22-6-06 ερώτηση του Βουλευτή κ. Κωνσταντίνου Αγοραστού δόθηκε με το υπ’ αριθμ. ΤΚΕ/Φ2/15227/6-7-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμό 12074/22-6-06, που κατέθεσε στη Βουλή ο Βουλευτής κ. Κων/νος Αγοραστός, αναφορικά με το ενδεχόμενο προώθησης, από το ΥΠΕΣΔΔΑ, διάταξης με πρόβλεψη "ειδικής κατηγορίας προσλήψεων ποσόστωσης επί του συνόλου", για τα άνεργα μέλη οικογενειών που έχουν υπό την προστασία τους Άτομα με Ειδικές ανάγκες ανίκανα προς εργασία, σας γνωρίζουμε τα εξής:
     Για την απασχόληση προσώπων ειδικών κατηγοριών υφίστανται ήδη οι ευεργετικές ρυθμίσεις του ν.2643/1998 στις διατάξεις του οποίου εμπίπτουν σύμφωνα με το άρθρο 1 παρ.1 περίπτωση β΄ του ανωτέρω νόμου και όσοι έχουν τέκνο ή αδερφό ή σύζυγο με ποσοστό αναπηρίας 67% και άνω εξαιτίας βαριών ψυχικών ή σωματικών προβλημάτων. Ο ίδιος νόμος προβλέπει στην παρ. 1 του άρθρου 3 ότι οι δημόσιες υπηρεσίες, τα νομικά πρόσωπα δημοσίου δικαίου (Ν.Π.Δ.Δ.) και οι οργανισμοί τοπικής αυτοδιοίκησης (Ο.Τ.Α.) κάθε βαθμίδας, υποχρεούνται να διορίζουν ή να προσλαμβάνουν πρόσωπα προστατευόμενα από το άρθρο 1, χωρίς διαγωνισμό ή επιλογή, με σειρά προτεραιότητας και σε θέσεις που αντιστοιχούν στο πέντε τοις εκατό (5%) των θέσεων που προκηρύσσονται, κάθε φορά.
     Για τα λοιπά, αρμόδιο να απαντήσει είναι το Υπουργείο Απασχόλησης & Κοιν/κής Προστασίας, στο οποίο διαβιβάζουμε την ερώτηση.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     7. Στην με αριθμό 11526/7-6-06 ερώτηση του Βουλευτή κ. Κωνσταντίνου Τσιάρα δόθηκε με το υπ’ αριθμ. 34326/28-6-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης σχετικά με το αντικείμενο του θέματος και μετά από σχετικό έγγραφο της Περιφέρειας Θεσσαλίας, σας πληροφορούμε ότι :
     Σήμερα η Μονή συνδέεται με το Μουζάκι με ασφαλτοστρωμένο δρόμο. Επίσης υπάρχει και οδική σύνδεση με το Δ.Δ. Μαυροματίου, η κατασκευή της οποίας (διαπλάτυνση-ασφαλτόστρωση) έχει ενταχθεί στο Γ/ΠΕΠ Θεσσαλίας ΟΠΑΑΧ) με φορέα υλοποίησης στο Δήμο Μουζακίου. Επίσης το Δ.Δ. Μουζακίου συνδέεται με τη λίμνη Πλαστήρα με ασφαλτοστρωμένο δρόμο.
     Ο Δήμος Μουζακίου εντός του οποίου βρίσκεται η ιστορική Μονή χρηματοδοτήθηκε από το πρόγραμμα ΘΗΣΕΑΣ της Περιφέρειας Θεσσαλίας με το ποσό των 175.000 € για το έργο «Ανάδειξη συντήρηση πολιτιστικών μνημείων Δήμου Μουζακίου», με το οποίο θα συντηρηθούν οι τοιχογραφίες του Μοναστηρίου.
     Τέλος, αναφορικά με το οδικό κύκλωμα της λίμνης Πλαστήρα, αυτό βελτιώνεται σημαντικά με τρεις εν ενεργεία εργολαβίες της Ν. Α. Καρδίτσας και συγκεκριμένα:
     «Ολοκλήρωση οδικού κυκλώματος λίμνης Ν. Πλαστήρα» (ΣΑΕΠ 063), προϋπολογισμού 5.675.000 € με τρία υποέργα :
     α) Μορφοβούνι - Κρυονέρι και παράκαμψη Κρυονερίου,
     β) Μούχα - Φράγμα και
     γ) Εργασίες βελτίωσης οδικού κυκλώματος λίμνης Πλαστήρα (ΣΑΕ 306 EAΠNA N Καρδίτσας), προϋπολογισμού 1.300.000 € με παρεμβάσεις στο τμήμα Τσαρδάκι - Λαμπερό - Καστανιά - Φράγμα - Μπελοκομύτη.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     8. Στην με αριθμό 12209/27-6-06 ερώτηση των Βουλευτών κ.κ. Άγγελου Μανωλάκη και Κωνσταντίνου Ρόβλια δόθηκε με το υπ’ αριθμ. 7017/4/6298/20-7-06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι Βουλευτές κ.κ. Α. Μανωλάκης και K. Ρόβλιας, σας γνωρίζουμε ότι το Αστυνομικό Τμήμα Νέας Χαλκηδόνας στεγάζεται από το 1999 σε μισθωμένο κτήριο, συνολικής ωφέλιμης επιφάνειας 150 τ.μ., το οποίο δεν πληροί τις προϋποθέσεις και δεν καλύπτει τις στεγαστικές ανάγκες της Υπηρεσίας, λόγω της παλαιότητας και της ελλιπούς συντήρησής του, αλλά και του μικρού εμβαδού του, ενώ η μίσθωση έληξε το έτος 2002.
     Πριν από τη λήξη της σύμβασης μίσθωσης και αφού συντάχθηκε κτηριολογικό πρόγραμμα, διενεργήθηκαν από την αρμόδια Κτηματική Υπηρεσία τέσσερις (4) δημοπρασίες μίσθωσης άλλου κτηρίου, οι οποίες όμως απέβησαν άγονες. Περί τα τέλη του έτους 2003 και λόγω της ίδρυσης του ομώνυμου Τμήματος Ασφαλείας συντάχθηκε εκ νέου κτηριολογικό πρόγραμμα, στο οποίο συμπεριελήφθησαν και τα απαιτούμενα για τη στέγαση της νεοϊδρυθείσας Υπηρεσίας τ.μ. και η Κτηματική Υπηρεσία διενήργησε δώδεκα (12) δημοπρασίες, που και αυτές απέβησαν άγονες. Στη συνέχεια, για την αντιμετώπιση του σοβαρού αυτού προβλήματος, αυξήθηκε το ποσό μίσθωσης σε 6.000,00 ευρώ και πάλι οι δημοπρασίες που διενεργήθηκαν απέβησαν άγονες. Στο σημείο αυτό πρέπει να επισημάνουμε ότι στην περιοχή της Νέας Χαλκηδόνας τα υφιστάμενα οικόπεδα είναι πολυτεμαχισμένα και προορίζονται για ιδιόκτητες κατοικίες, με αποτέλεσμα η προσφορά ακινήτων για στέγαση δημοσίων Υπηρεσιών να είναι μηδαμινή.
     Κατόπιν των ανωτέρω και αφού πραγματοποιήθηκε από μηχανικό της Υπηρεσίας μας αυτοψία του κτηρίου συντάχθηκε εκ νέου κτιριολογικό πρόγραμμα για την ανεύρεση κτηρίου μικρότερης ωφέλιμης επιφάνειας (384 τ.μ.) με το ίδιο μίσθωμα (6.000,00 ευρώ) και δόθηκαν πρόσθετες εντολές στις αρμόδιες υπηρεσίες μας, προκειμένου να παρέμβουν στην αποκλειστικά αρμόδια, προς ανεύρεση κατάλληλου οικήματος, Κτηματική Υπηρεσία, ώστε να επιταχυνθούν οι διαδικασίες για την εξεύρεση και μίσθωση κατάλληλου ακινήτου, στο οποίο θα μεταστεγαστούν οι δυο προαναφερόμενες Υπηρεσίες.
     Ο Υπουργός
     ΒΥΡΩΝ ΠΟΛΥΔΩΡΑΣ»
     9. Στην με αριθμό 11228/30.5.06 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. ΑΠΥ/ΙΑ/204/27.6.06 έγγραφο από τον Υπουργό Επικρατείας η ακόλουθη απάντηση:
      «Σχετικώς με την ανωτέρω ερώτηση, σε ό, τι μας αφορά, σας διαβιβάζουμε συνημμένως το υπ' αριθμ. Πρωτ. 746/22-6-06 έγγραφο του Προέδρου - Διευθύνοντος Συμβούλου της ΕΡΤ - Α.Ε., στο οποίο απαντάται το θιγόμενο στην ερώτησή σας ζήτημα.
      Επιπροσθέτως, σημειώνεται ότι παράλληλα έγινε απαλλαγή των κοινοχρήστων χώρων των πολυκατοικιών από το τέλος που, σύμφωνα με τις εκτιμήσεις της ΔΕΗ, επιβάρυνε 276.000 νοικοκυριά.
      Τέλος, υπενθυμίζεται ότι 1.500 περίπου συμβασιούχοι που τελούσαν υπό ομηρΙα επί σειρά ετών, μονιμοποιήθηκαν.
      Ο Υπουργός
      ΘΕΟΔΩΡΟΣ ΡΟΥΣΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό  11230/30.5.06 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 32162/20.6.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης σας πληροφορούμε τα εξής:
      Το ΥΠΕΣΔΔΑ συμμετέχει στη συνολική προσπάθεια που γίνεται από την Κεντρική Διοίκηση για τη λήψη ουσιαστικών μέτρων που αφορούν στην κοινωνική ένταξη ευπαθών κοινωνικών ομάδων.
      Η συμμετοχή αυτή έχει αποτυπωθεί και στο Ολοκληρωμένο Πρόγραμμα Δράσης για την Κοινωνική Ένταξη των Ελλήνων Τσιγγάνων, το οποίο υλοποιείται από τους αρμόδιους φορείς υπό την εποπτεία Διυπουργικής Επιτροπής, που συντονίζεται από τον Υπουργό Εσωτερικών Δημόσιας Διοίκησης και Αποκέντρωσης.
      Βασικός στόχος του προγράμματος, το οποίο βρίσκεται σε εξέλιξη, είναι η κοινωνική ένταξη των τσιγγάνων, η βελτίωση και η διασφάλιση της ποιότητας ζωής τους με την υλοποίηση δράσεων στους ειδικότερους τομείς της στέγασης, της υγείας, της απασχόλησης, της εκπαίδευσης, του πολιτισμού και του αθλητισμού.
      Στον τομέα της στέγασης, δημιουργούνται οικισμοί προκειμένου να στεγαστούν οι σκηνίτες τσιγγάνοι και υλοποιούνται έργα υποδομής για τη βελτίωση των συνθηκών διαβίωσης στους υφιστάμενους οικισμούς. Ολοκληρώθηκαν ή είναι σε εξέλιξη έργα στέγασης, δημιουργήθηκαν μόνιμες κατοικίες και χορηγούνται σε συνεργασία με το ΥΠΕΧΩΔΕ, λυόμενοι οικισμοί στους οποίους μεταστεγάζονται τσιγγάνοι που διαβιούσαν σε παράγκες, σκηνές και άλλες κατασκευές.
      Το ΥΠΕΣΔΔΑ χρηματοδοτεί το πρόγραμμα από εθνικούς πόρους και προχωρά τα στεγαστικά προγράμματα με την αγορά γης για τη μετεγκατάσταση ή την αναβάθμιση της οικιστικής κατάστασης στις περιοχές που αντιμετωπίζουν έντονα προβλήματα. Χρηματοδοτεί τους ΟΤΑ της χώρας για την κατασκευή έργων βασικής υποδομής και την κατασκευή δικτύων (ύδρευσης αποχέτευσης, ηλεκτροφωτισμού, ασφαλτόστρωσης, βάσεις για λυόμενους οικίσκους), για κατασκευή κοινωνικών υποδομών (βάσεις για ιατροκοινωνικά κέντρα και για σπίτια πολιτισμού) για αναπλάσεις, για τη δημιουργία παιδικών χαρών σε υφιστάμενους ή νέους οικισμούς με σκοπό τη βελτίωση των συνθηκών διαβίωσης των τσιγγάνων. Προϋπόθεση για τη χρηματοδότηση των έργων και δράσεων είναι η ύπαρξη ολοκληρωμένων και ώριμων προτάσεων από την Τοπική Αυτοδιοίκηση.
      Μέρος του στεγαστικού προγράμματος είναι και η χορήγηση στεγαστικών δανείων ύψους 60.000 € σε Έλληνες άστεγους τσιγγάνους με ευνοϊκούς όρους και με την εγγύηση του Ελληνικού Δημοσίου.
      Με τα στεγαστικά δάνεια παρέχεται η δυνατότητα στους δικαιούχους είτε να αγοράσουν έτοιμη κατοικία, είτε να αποπερατώσουν υφιστάμενη, είτε να αγοράσουν οικόπεδο και να χτίσουν είτε εάν οι ίδιοι οι τσιγγάνοι το επιθυμούν να ενταχθούν σε πρόγραμμα οργανωμένης οικιστικής δόμησης.
      Προκειμένου να διασφαλιστεί, σε όσο το δυνατό μεγαλύτερο βαθμό, η επίτευξη των στόχων του στεγαστικού προγράμματος και η εξασφάλιση ελάχιστων προδιαγραφών κατασκευής κατοικιών, το ΥΠΕΣΔΔΑ συνεργάζεται με τους ΟΤΑ και τα χρηματοπιστωτικά ιδρύματα, ενώ προβαίνει σε κάθε αναγκαία τροποποίηση ή συμπλήρωση του ισχύοντος θεσμικού πλαισίου.
      Ήδη ολοκληρώνεται η τροποποίηση του ισχύοντος θεσμικού πλαισίου για τον καθορισμό των όρων χορήγησης στεγαστικών δανείων σε Έλληνες τσιγγάνους. Σύμφωνα με την Κοινή Υπουργική Απόφαση (Κ.Υ.Α.) των Υπουργών Εσωτερικών Δημόσιας Διοίκησης και Αποκέντρωσης και Οικονομίας και Οικονομικών που προωθείται, θα δοθεί εκ νέου η δυνατότητα στους ενδιαφερόμενους να υποβάλουν αιτήσεις με νέα δικαιολογητικά.
      Στο πλαίσιο του προγράμματος λαμβάνονται μέτρα στους τομείς της απασχόλησης (συμβουλευτική, προκατάρτιση, κατάρτιση, συνοδευτικές υποστηρικτικές υπηρεσίες), της υγείας (ιατροκοινωνικά κέντρα), της εκπαίδευσης, του πολιτισμού και του αθλητισμού από τα αντίστοιχα Υπουργεία, τα οποία είναι αρμόδια να απαντήσουν.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
    11. Στις με αριθμό 11444,11445,11446,11447,11448,11449/5-6-06 ερωτήσεις του Βουλευτή κ. Ηλία Καλλιώρα δόθηκε με το υπ’ αριθμ. 381-386/22.6.06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση των αριθ. πρωτ. 11444/05-06-2006, 11445/05-06-2006, 11446/05-06-2006, 11447/05-06-2006 11448/05-06-2006 και 11449/05-06-2006 εγγράφων σας, με τα οποία μας διαβιβάσθηκαν ερωτήσεις του Βουλευτή κ. Η. Καλλιώρα, που κατατέθηκαν στην Βουλή των Ελλήνων, σας γνωρίζουμε τα ακόλουθα:
      1. Πάγια πολιτική του ΥΕΝ είναι ο συνεχής εκσυγχρονισμός και η αναβάθμιση των λιμενικών υποδομών της χώρας, καθώς και η βελτίωση των παρεχόμενων λιμενικών υπηρεσιών.
      2. Στο πλαίσιο των αρμοδιοτήτων χάραξης της Εθνικής Λιμενικής Πολιτικής και του γενικού σχεδιασμού της λιμενικής ανάπτυξης, το ΥΕΝ επιδιώκει και προωθεί την επιτάχυνση των διαδικασιών ολοκλήρωσης των προγραμματισμένων λιμενικών έργων από τις αρμόδιες Υπηρεσίες εκτέλεσής τους και της εκπόνησης σχετικών μελετών βελτίωσης, αναβάθμισης και εκσυγχρονισμού των λιμένων της χώρας. Σημειώνεται ωστόσο ότι σύμφωνα με την κείμενη νομοθεσία, το ΥΕΝ δεν έχει την αρμοδιότητα εκτέλεσης δημοσίων έργων.
      3. Όσον αφορά στα αλιευτικά καταφύγια, υπάρχει μελέτη του έργου «Καθαρισμός πυθμένα - επέκταση γλίστρας Αγίας Μαρίνας» προϋπολογισμού 75.000 ευρώ, που συντάχθηκε από τη Διεύθυνση Τεχνικών Υπηρεσιών Ν.Α. Φθιώτιδας, η οποία μετά την έγκρισή της από τη Λιμενική Επιτροπή θα αποσταλεί από το Λιμενικό Ταμείο Φθιώτιδας στις αρμόδιες Υπηρεσίες για τις σχετικές άδειες και εγκρίσεις.
      4. Σε κάθε περίπτωση, το ΥΕΝ θα συνδράμει σε νομαρχιακό ή περιφερειακό επίπεδο, όταν του ζητηθεί, επί της έγκρισης των σχετικών μελετών και της εξασφάλισης της χρηματοδότησης εκτέλεσης των έργων.
      5. Αντίγραφο των ερωτήσεων κοινοποιείται στα Υπουργεία ΕΣ.Δ.Δ.Α και Αγροτικής Ανάπτυξης και Τροφίμων, για τυχόν θέματα αρμοδιότητός τους.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     12. Στην με αριθμό 10697/15.5.06 ερώτηση του Βουλευτή κ. Θεόδωρου Σκρέκα δόθηκε με το υπ’ αριθμ. Φ900α/5081/8592/9-6-06 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 10697/15-5-2006 ερώτησης, που κατέθεσε ο Βουλευτής κ. Θεόδωρος Σκρέκας, σχετικά με τα θέματα αποστράτων Αξιωματικών των Ενόπλων Δυνάμεων, σας γνωρίζουμε τα ακόλουθα:
      Τα αιτήματα που αφορούν στην τροποποίηση του νόμου 2439/96, ώστε ορισμένες από τις διατάξεις του νόμου αυτού να έχουν αναδρομική ισχύ, προκειμένου να τύχουν εφαρμογής και σε εν αποστρατεία Αξιωματικούς, έχουν παραπεμφθεί ήδη σε διακλαδική επιτροπή που λειτουργεί την περίοδο αυτή και η οποία έχει ως αντικείμενο εργασίας την επανεξέταση των διατάξεων που ρυθμίζουν ζητήματα ιεραρχίας, εξέλιξης και προαγωγών των Αξιωματικών των Ενόπλων Δυνάμεων.
      Η ενέργεια αυτή έχει ως στόχο την ενδελεχή εξέταση των υποβληθέντων αιτημάτων από τα μέλη της διακλαδικής επιτροπής, ώστε να συμπεριληφθούν στις προτάσεις που θα υποβάλει και οι απόψεις της Διοικήσεως επί των αιτημάτων, που είναι ταυτόσημα με αυτά που αναφέρονται στην Ερώτησή σας, περί προώθησης ή μη αναλόγου περιεχομένου νομοθετικής ρύθμισης.
      Ο καθορισμός και η ρύθμιση θεμάτων μισθοδοτικού και συνταξιοδοτικού περιεχομένου ανήκει στην αποκλειστική αρμοδιότητα του Υπουργείου Οικονομίας & Οικονομικών, σύμφωνα με τις διατάξεις του άρθρου 73 του Συντάγματος.
      Σε κάθε περίπτωση, το ΥΠΕΘΑ ευρίσκεται σε στενή συνεργασία με το Υπουργείο Οικονομίας & Οικονομικών μελετώντας, από κοινού, την αναμόρφωση του μισθολογίου του στρατιωτικού προσωπικού με δραστικό περιορισμό της επιδοματικής πολιτικής, εκλογίκευση των συντελεστών και ουσιαστική βελτίωση των μισθών, σύμφωνα με τις κυβερνητικές δεσμεύσεις.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κυρία Νικολαΐδου.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Θα προηγηθεί η συζήτηση της ερώτησης του δεύτερου κύκλου και αίτησης κατάθεσης εγγράφων με αριθμό 7201/1195/1-2-2006 του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη δημοπράτηση όλων των συμβάσεων που αφορούν το Βόρειο Οδικό Άξονα Κρήτης και την Εθνική Οδό Ηρακλείου-Μεσσαράς.
      Το περιεχόμενο της ερώτησης του κ. Κεγκέρογλου, έχει ως εξής:
      «Για το έργο Ηράκλειο-Μεσσαρά, τμήμα Αγία Βαρβάρα-Απομαρμά-Άγιοι Δέκα, που μετά από είκοσι δύο μήνες καθυστέρηση ανακοινώθηκε ότι εντάσσεται στο τομεακό πρόγραμμα του Υπουργείου σας, είχε δεσμευθεί από την προηγούμενη κυβέρνηση ποσό 46.000.000 ευρώ για την υλοποίηση του έργου.
      Όπως έχετε απαντήσει σε άλλες ερωτήσεις μου, το εν λόγω τμήμα είναι τώρα εδώ και ένα τουλάχιστον χρόνο έτοιμο για δημοπράτηση, χωρίς όμως αυτή να πραγματοποιείται. 
      Στο τεύχος «Συνοπτική ενημέρωση της ενδιάμεσης αξιολόγησης του προγράμματος» αναφέρεται επί λέξει: 
      «Μέτρο 3,2 Βόρειος Οδικός Άξονας Κρήτης: Παρατηρούνται καθυστερήσεις στην έναρξη υλοποίησης των νέων έργων λόγω προβλημάτων κατά τη διάρκεια των διαγωνιστικών διαδικασιών ή και μη έγκαιρης σύνταξης των τευχών δημοπράτησης. Τον Ιούλιο του 2005 υπεβλήθη νέα πρόταση (ΤΔΕ) από τον τελικό δικαιούχο με την οποία προτείνεται αύξηση του οικονομικού αντικειμένου, αλλά και συμπτύξεις των χρονοδιαγραμμάτων ως τη συμβασιοποίηση, με αντίστοιχη μείωση της συνολικής διάρκειας κατασκευής των μη συμβασιοποιημένων νέων τμημάτων. Απαιτείται η οριστικοποίηση των νέων δεδομένων, προκειμένου να επανεκτιμηθεί η εφικτότητα της επίτευξης των στόχων του Μέτρου». 
      Ύστερα από τα παραπάνω και με δεδομένα: 
      α) Την αναποτελεσματικότητα που φαίνεται να έχουν οι κεντρικές υπηρεσίες του Υπουργείου σας,
      β) Την ανεπάρκεια του νέου νόμου για τη δημοπράτηση των έργων, όπως αποδεικνύεται στην πράξη και 
      γ) Την πρόθεσή σας ότι θα εντάξετε το έργο «Αγία Βαρβάρα-Άγιοι Δέκα», όπως τουλάχιστον ανακοινώσατε στο τομεακό πρόγραμμα του Υπουργείου σας, ερωτάσθε κύριοι Υπουργοί τι προτίθεστε να κάνετε, προκειμένου να εξαλείψετε τις προαναφερόμενες πραγματικές αδυναμίες, που δημιουργήθηκαν επί των ημερών σας, προκειμένου να δημοπρατηθούν και να υλοποιηθούν τα έργα που η Κυβέρνησή μας προγραμμάτισε και χρηματοδότησε, δεδομένου ότι μέχρι 31.12.2006 πρέπει να έχουν δημοπρατηθεί και να έχουν υπογραφεί όλες οι συμβάσεις με τους αναδόχους;».
      Στην ερώτηση του κ. Κεγκέρογλου θα απαντήσει ο Υφυπουργός Περιβάλλοντος, Χωροταξίας και Δημοσίων Έργων, ο κ. Θεμιστοκλής Ξανθόπουλος.
      Ορίστε, κύριε Υπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Θαυμάζω τη μαχητικότητα του κυρίου Βουλευτή και την αγάπη που έχει για την Κρήτη. Ίσως όμως παρασύρεται απ’ αυτήν σε μία σειρά και από έγγραφες τοποθετήσεις, που κάθε άλλο παρά ακριβείς μπορούν να θεωρηθούν. Επιτρέψτε μου, λοιπόν, σήμερα να καταθέσω και πίνακες και έγγραφα, για να μην επαναλαμβάνουμε τα ίδια πράγματα ξανά και ξανά, σαν να μην ακούγονται αυτά τα οποία λέμε. 
      Περίοδος 2000 και μέχρι το Μάρτιο του 2004. Ποια έργα δημοπρατήθηκαν στο Β.Ο.Α.Κ.; Όλη αυτήν την περίοδο είχαμε έργα συνολικού προϋπολογισμού 64.740.000 ευρώ, τα οποία θα καταθέσω στα Πρακτικά. Ποια έργα άρχισαν να κατασκευάζονται κατά την περίοδο 2000-2004 και τα οποία συνεχίζουμε εμείς; Εκ των δημοπρατηθέντων είναι μόνον 25.000.000 ευρώ.
      Κατά την περίοδο από το 2004 έως σήμερα δημοπρατήσαμε και εκτελούνται ήδη έργα αξίας 99.700.000 ευρώ. Είναι οκτώ έργα, τα οποία θα καταθέσω επίσης. Είναι, δηλαδή, σχεδόν διπλάσια από τα δημοπρατηθέντα σε όλη την περίοδο 2000-2003. 
      Επιπλέον, δημοπρατούμε σύντομα, με σαφείς ημερομηνίες, άλλα πέντε μεγάλα έργα 110.000.000 ευρώ. Θα τα καταθέσω και αυτά στα Πρακτικά.
      Κύριε Βουλευτά, πρέπει να επισημάνω ότι πολλά μπορεί να πει κανείς για μία Κυβέρνηση που είναι στην εξουσία. Είναι εύκολο και πρέπον, διότι έτσι γίνεται Αντιπολίτευση. Όμως, για το νέο νόμο ας μη λέμε άλλα, διότι πραγματικά παραβιάζουμε τελείως την απλή αλήθεια. Μέχρι σήμερα, έχουμε συμβασιοποιήσει με το νέο νόμο εκατόν τριάντα οκτώ έργα ύψους 6.000.000.000 ευρώ. Έχω τον πίνακα, τον οποίο επίσης θα καταθέσω. 
      Τρέχει ο νόμος. Διαμαρτύρεστε για μεγάλες εκπτώσεις. Μερικές φορές είναι υπερβολικές. Πράγματι το καταλαβαίνω αυτό. Όχι, όμως ότι δεν τρέχει ο νόμος. 
      Δεν μπορεί να κάνει κανείς καμία ένσταση για οτιδήποτε. Είναι τα πάντα διαφανή, το παίρνει ο μειοδότης, τελειώσαμε. Πάει η εποχή του μαθηματικού τύπου με τις γνωστές συμπράξεις εταιρειών και τις εμπλοκές στα δικαστήρια και στην Ευρωπαϊκή Επιτροπή. Καλπάζει ο νέος νόμος, είτε μας αρέσει, είτε όχι. Εκ του αποτελέσματος, όχι επειδή το λέω εγώ.
      Πάμε τώρα στην ουσία και στην κατάθεση εγγράφων, την οποία ζητάτε. Πράγματι είκοσι δύο μήνες χρειάστηκαν για να μπορέσουμε να δημοπρατήσουμε επιτέλους το τμήμα στο οποίο αναφέρεστε Αγία Βαρβάρα-Απομαρμά-Καστέλι. Γιατί; Είχατε διαθέσει για μελέτες ένα ποσό 320.000.000 δραχμών πράγματι που δεν έφθανε και αναγκαστήκαμε να επεκτείνουμε με εθνικούς πόρους μία νέα χρηματοδότηση, άλλων περίπου 900.000 ευρώ, για να μπορέσουμε να ολοκληρώσουμε επιτέλους τις μελέτες. Και είμαι στην ευχάριστη θέση να σας ανακοινώσω –τα άλλα θα τα πω στη δευτερολογία μου, κύριε Πρόεδρε- ότι υπεγράφη ήδη και η έγκριση διάθεσης πίστωσης των 49.000.000 ευρώ για το κομμάτι Αγία Βαρβάρα-Άγιοι Δέκα, δηλαδή Καστέλι, έχουμε ήδη προκήρυξη στις 30 Αυγούστου της σχετικής δημοπρασίας και αναμένουμε προσφορές στις 23 Οκτωβρίου. 
      Καταθέτω επομένως τα σχετικά έγγραφα και παρακαλώ λάβετέ τα υπ΄ όψιν σας, ώστε και εσείς να μην κουράζεστε και εμείς να μην απαντάμε σε θέματα που έχουμε απαντήσει ήδη. 
      Ευχαριστώ. 
      (Στο σημείο αυτό ο Υφυπουργός κ. Ξανθόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο κ. Κεγκέρογλου έχει το λόγο. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, είναι ευχάριστο το γεγονός ότι ο κοινοβουλευτικός έλεγχος αποδίδει. Κάθε φορά που έχουμε συζήτηση για το συγκεκριμένο δρόμο στην Ολομέλεια της Βουλής, μία-δύο μέρες πριν κάτι γίνεται, κάτι κινείται στο Υπουργείο. Το υπόλοιπο διάστημα νεκρώνουν τα πράγματα. Έτσι, στις 26 Ιουλίου -πριν ένα μήνα δηλαδή- που δεν ήλθε ο  κύριος Υπουργός για τη συζήτηση στην Ολομέλεια της Βουλής, την παραμονή ανακοίνωσε την ένταξη του έργου του συγκεκριμένου τμήματος Απομαρμά-Καστέλι στο πρόγραμμα.
      Επίσης, στις 6 Ιουνίου δεν είχε εμφανιστεί στη Βουλή, γιατί δεν υπήρχε η ανάλογη απόφαση που μας είχε υποσχεθεί από τον Ιανουάριο του 2006. Προχθές, δύο μέρες πριν τη σημερινή συζήτηση στη Βουλή, ανακοίνωσε τη δημοπράτηση του έργου, όπως πράγματι είπε, για τις 23 Οκτωβρίου, με προϋπολογισμό 49.000.000 ευρώ, χρήματα τα οποία είχαν εξασφαλιστεί από την προηγούμενη κυβέρνηση. Είχαν ανακοινωθεί από τη Βάσω Παπανδρέου και δεν τα έβρισκε τόσο καιρό ο Υπουργός. 
      Έχουν περάσει δυόμισι χρόνια με ολοκληρωμένες μελέτες. Το συγκεκριμένο έργο δεν δημοπρατήθηκε, χάθηκαν άδικα δυόμισι χρόνια, κύριε Υπουργέ. Οι διεργασίες για τον επιθυμητό σε σας, αλλά αναποτελεσματικό, όπως φαίνεται στην πράξη, νόμο ανάθεσης των δημοσίων έργων, αλλά κυρίως η μεγάλη και συστηματική καθυστέρηση στη λήψη των αποφάσεων τείνουν να καταστήσουν το Υ.ΠΕ.ΧΩ.Δ.Ε., ως το βραδυπορούν τμήμα μιας έτσι και αλλιώς αργοπορούσας Κυβέρνησης.
      Προηγουμένως, επαναλάβατε πράγματα που έχουν ανακοινωθεί. Ξαναζεσταμένα κουκιά, όπως λέει ο λαός μας. Οι πολίτες όμως περιμένουν κάτι νέο, κάτι καινούργιο. Να μας πείτε δηλαδή για το τμήμα Αγία Βαρβάρα- Απομαρμά, τι γίνεται, πότε θα δημοπρατηθεί; Να μας πείτε για το τμήμα Σίβα-Αγία Βαρβάρα πότε θα αποδοθεί για χρήση στους πολίτες; Είναι σχεδόν έτοιμο εδώ και καιρό. Να μας πείτε πότε θα δημοπρατήσετε τα υπόλοιπα τμήματα του Β.Ο.Α.Κ., με στηθαίο ασφαλείας που να τηρούν τους κανόνες ασφαλείας, γιατί δυστυχώς, οι καθυστερήσεις αυτές πληρώνονται με ανθρώπινες ζωές. Ο απολογισμός για το 2005 στο Β.Ο.Α.Κ. και σε όλο το δίκτυο στην Κρήτη, αλλά κυρίως για το πρώτο εξάμηνο του 2006, είναι τραγικός. Έχουμε πενήντα εννέα νεκρούς σε σύνολο πεντακόσιους εβδομήντα έξι σε όλη τη χώρα. Πάνω δηλαδή από το 10%, ενώ ο πληθυσμός της Κρήτης είναι υποδιπλάσιος. Διπλάσιος από το ποσοστό του πληθυσμού.
      Σας καταθέτω όλα τα συγκριτικά στοιχεία για το Β.Ο.Α.Κ. για συντομία χρόνου, που αφορούν και τα έργα, αλλά κυρίως αυτά τα οποία συμβαίνουν από την έλλειψη ασφάλειας. 
      (Στο σημείο αυτό ο Βουλευτής κ. Κεγκέρογλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σας ζητώ για άλλη μία φορά –γι’ αυτό επιμένω και δεν θα κουραστώ να επιμένω και ευχαριστώ για την παράκληση, αλλά νομίζω ότι θα πρέπει να συνεχίσω να επιμένω- επειδή υπάρχουν χρήματα και υπάρχουν και ώριμες μελέτες  για συγκεκριμένα τμήματα,  να δημοπρατηθούν, προκειμένου να μείνουν αυτά τα χρήματα στη χώρα μας και να μην επιστρέψουν στις Βρυξέλλες, ως αναπορρόφητα.  
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Και εμείς σας ευχαριστούμε, κύριε συνάδελφε. 
      Ο κύριος Υπουργός έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Λυπάμαι που θα αναγκαστώ να πω πράγματα που αποφεύγω να λέω κατά κανόνα, όταν λέγονται κραυγαλέες ανακρίβειες, κύριε Βουλευτά. 
      Πράγματι η τότε Υπουργός, το 2003, έκανε μία βόλτα στην Κρήτη και είπε «Το θέλετε; Θα το κάνουμε». Έχω πει άλλες τρεις φορές σε αυτήν την Αίθουσα ότι ήταν μία κουβέντα τελείως στον αέρα. Δεν υπήρχε ούτε καν ένταξη στο πρόγραμμα του Υ.ΠΕ.ΧΩ.Δ.Ε. του οποίου ήταν Υπουργός, δεν υπήρχε ακόμη εγγραφή πίστωσης στη διαχειριστική αρχή και δεν υπήρχε και μελέτη. Ήταν τελείως στον αέρα, τελείως προεκλογικό. Έλεος! Έγινε η μελέτη, βρέθηκαν τα χρήματα σε μία δύσκολη οικονομική περίοδο και επιτέλους το έργο προχωρεί. 
      Επίσης, όσον αφορά τον Β.Ο.Α.Κ., έχετε απόλυτο δίκιο. Είναι μείζον θέμα για την Κρήτη να γίνει ένας άξονας πραγματικά άξιος της Κρήτης και των αναγκών της. Ξέρετε πόσα χρήματα είχατε ξοδέψει όλη αυτήν την περίοδο μέχρι το 2003 για τις μελέτες του ΒΟΑΚ; Μόνο 2,86 εκατομμύρια ευρώ. Τίποτα. Εμείς δίνουμε σε χρόνο ρεκόρ γύρω στα 25.000.000 σε μελέτες για να φτιάξουμε εκατόν τριάντα πέντε χιλιόμετρα σύγχρονου αυτοκινητόδρομου με κόστος έργου, ένταξης στο Δ΄ ΚΠΣ, 370.000.000 ευρώ. Δεν υπάρχει καμία σύγκριση για την προσοχή της σημερινής Κυβέρνησης στην Κρήτη σε σχέση με την προηγούμενη. Εσείς ασφαλώς αγωνίζεστε και δικαίως και μπράβο σας, αλλά δείτε λίγο και το παρελθόν πώς ακριβώς είχε. 
      Εν πάση περιπτώσει, για να κλείσω, κύριε Πρόεδρε, λέω το εξής: Ούτως ή άλλως αυτήν τη στιγμή, ευτυχώς, προχωρούμε σε μία ριζική αναβάθμιση του οδικού δικτύου της Κρήτης και στον Β.Ο.Α.Κ. και στον Ν.Ο.Α.Κ., με σοβαρές μελέτες που προκηρύχθηκαν –το ξέρετε, έχουν βγει στον αέρα- για να μπορούμε πράγματι σε έναν - ενάμιση χρόνο να πούμε ότι φτιάχνουμε τους άξονες που δικαιούται να έχει η Κρήτη από πλευράς αυτοκινητοδρόμων ασφαλούς κυκλοφορίας. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Θα συζητηθεί τώρα η με αριθμό 11362/1-6-2006 ερώτηση πρώτου κύκλου του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Οικονομίας και Οικονομικών, σχετικά με την επιδότηση των επιτοκίων των δανειοληπτών επαγγελματοβιοτεχνών της Θράκης. 
      Η ερώτηση του κ. Σγουρίδη έχει ως εξής:
      «Η επιδότηση επιτοκίων των επαγγελματοβιοτεχνών της Θράκης άρχισε να υλοποιείται με Κ.Υ.Α. που εκδόθηκε το έτος 1989. Η Κυβέρνηση, όπως προκύπτει εκ του αποτελέσματος, δεν ανανέωσε την ισχύ του μέτρου αυτού. Αφού άφησε να περάσει χρονικό διάστημα δεκαοκτώ μηνών κατά την διάρκεια του οποίου οι δανειολήπτες συνέχιζαν να καταβάλλουν μειωμένες δόσεις, δηλώνει σήμερα ότι δεν ανανεώνει την ισχύ του και ενημερώνει τις τράπεζες ότι πρέπει να ζητήσουν από τους δανειολήπτες την επιστροφή των χρημάτων που αντιστοιχούν στην επιδότηση αναδρομικά από 1-1-2005.
      Είναι δυνατόν το Ελληνικό δημόσιο για δεκαοκτώ μήνες να μην καταβάλλει την επιδότηση και ταυτόχρονα να μην ενημερώνει τους ενδιαφερόμενους και τις τράπεζες ώστε να μην παρατηρείται συσσώρευση χρεών; 
      Με δεδομένα τα παραπάνω αλλά και το γεγονός ότι η Θράκη είναι μια περιοχή με προβλήματα στην απασχόληση και γενικότερα στην οικονομία. 
      Ερωτώνται οι κύριοι Υπουργοί. 
      1.Είναι επιλογή της Κυβέρνησης να διακόψει την επιδότηση ή ξέχασε να πάρει θέση και τώρα αδυνατεί να καταβάλλει τα συσσωρευμένα χρέη;
      2.Για ποιο λόγο οι δανειολήπτες θα πρέπει να πληρώσουν την ανεπάρκεια της κυβερνητικής πολιτικής και μάλιστα αναδρομικά;». 
      Την ερώτηση του κυρίου συναδέλφου θα απαντήσει ο Υφυπουργός Οικονομίας και Οικονομικών κ. Μπέζας. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, πράγματι η επιδότηση επιτοκίων των επαγγελματοβιοτεχνών της Θράκης, άρχισε να υλοποιείται με κοινή υπουργική απόφαση, η οποία εκδόθηκε το 1989. Συγκεκριμένα αυτή η απόφαση, η οποία εκδόθηκε στις 16/5/1989, όπως έχει τροποποιηθεί, έδινε τη δυνατότητα επιδότησης επιτοκίου για κεφάλαια κίνησης τριών εκατοστιαίων μονάδων, στις εμπορικές και βιοτεχνικές επιχειρήσεις του Νομού Έβρου, και όχι μόνο του Νομού Έβρου αλλά και των Νησιωτικών περιοχών της χώρας και στις περιοχές Λέσβου, Χίου, Σάμου, Δωδεκανήσου. 
      Η απόφαση αυτή ίσχυε μέχρι 31/12/2004 για το λόγο ότι αυτή η απόφαση είχε εκδοθεί με βάση απόφαση της Νομισματικής Επιτροπής, την 97/78 και στη συνέχεια αυτή η απόφαση της Νομισματικής Επιτροπής καταργήθηκε με την πράξη του Διοικητού της Τράπεζας Ελλάδας, την 2500/2002. Καταργήθηκε διότι η απόφαση της Νομισματικής Επιτροπής πάνω στην οποία βασίστηκε η έκδοση της κοινής υπουργικής απόφασης ήταν αντίθετη με την κοινοτική νομοθεσία, με τη σχετική νομοθεσία της Ευρωπαϊκής Ένωσης περί κρατικών ενισχύσεων και ανταγωνισμού και ήταν επίσης μη συμβατή με τις αρμοδιότητες της Τράπεζας της Ελλάδος ως μέλους του Ευρωπαϊκού Συστήματος Κεντρικών Τραπεζών. 
    Δεν μπορούσε επομένως να υπάρξει ανανέωση στην ισχύ αυτού του μέτρου. Νομίζω ότι αυτό είναι ξεκάθαρο. Είχαμε μη συμβατότητα με την κοινοτική νομοθεσία περί κρατικών ενισχύσεων και ανταγωνισμού. Η Κυβέρνηση αναγνωρίζει ότι όντως η περιοχή της Θράκης χρειάζεται ιδιαίτερη στήριξη και για λόγους εθνικούς. Και ακριβώς επειδή αναγνωρίζει αυτήν την ιδιαιτερότητα της Θράκης έχει πρόσφατα εκδοθεί μια σειρά άλλων σχετικών υπουργικών αποφάσεων οι οποίες δίνουν τη δυνατότητα να στηριχθεί άμεσα η τοπική, οικονομική και επιχειρηματική δραστηριότητα στη Θράκη. 
    Ευχαριστώ. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. Ο κ. Σγουρίδης έχει το λόγο. 
    ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. Κύριε Υπουργέ, δεν θέλω να αναφερθώ στην δύσκολη οικονομική συγκυρία την οποία διέρχονται οι ακριτικές περιοχές. Σχεδόν στην τοποθέτησή σας το αποδεχθήκατε. Δεν θέλω επίσης να αναφερθώ στην αποβιομηχάνιση των περιοχών της Ξάνθης, Ροδόπης και Έβρου. Ολόκληρες βιομηχανίες πηγαίνουν στην Βουλγαρία. Αφήνουν μόνο τα γραφεία τους. Κόσμος μένει χωρίς δουλειά. Δεν θέλω επίσης να αναφερθώ στην μείωση του τζίρου των καταστημάτων λόγω ακρίβειας, λόγω αυτού του οικονομικού πλέγματος το οποίο υπάρχει. Και χώρια απ’ αυτό, οι επιχειρήσεις ενώ μειώνεται ο τζίρος τους, δέχονται φορολογική επιδρομή. Αύξηση των μοναδικών συντελεστών, αύξηση της προκαταβολής. Δεν είναι θέμα να το συζητήσω εγώ αυτό. Άλλο πράγμα με την ερώτησή μου καταθέτω. Μπορείτε να το συζητήσετε στην επερώτηση η οποία θα συζητηθεί μετά από αυτήν την ερώτηση. 
    Εκείνο που πραγματικά με ενόχλησε είναι αφ΄ενός ο συνωμοτικός τρόπος  με τον οποίο σε μια νύχτα αποφασίστηκε αυτό το μέτρο, με πρόφαση ότι αντίκειται στις κοινοτικές αρχές και στις κοινοτικές οδηγίες και κανονισμούς, και δεύτερον η αδράνεια του μηχανισμού επί δεκαοκτώ μήνες. Οι επιχειρηματίες της Θράκης, αυτών των ακριτικών περιοχών που αναφέρατε εσείς, συνέχιζαν να καταβάλλουν μειωμένες εισφορές λόγω της επιδότησης επιτοκίου. Και βγαίνει μια απόφαση εκ των υστέρων -και ενώ έχουν προγραμματίσει να πληρώνουν αυτά που έχουν πληρώσει ήδη και θα πληρώνουν στο μέλλον- και τους λέει «από την 1/1/2005 όλες τις μειωμένες εισφορές τις οποίες δώσατε πρέπει να μας τις καταβάλλετε». Άλλη επιχείρηση έχει να δώσει 18.000 ευρώ. Άλλη επιχείρηση έχει να δώσει 25.000 ευρώ, άλλη επιχείρηση 5.000 ευρώ. Σ’ αυτήν την οικονομική συγκυρία τους λένε «φέρτε πίσω λεφτά». 
    Μπορεί να είναι αυτό που λέτε: οι κοινοτικές οδηγίες. Αλλά όμως είναι δυνατόν να μην τους ενημερώνουν; Είναι δυνατόν οι τράπεζες να αδρανούν ενώ η ίδια η Τράπεζα της Ελλάδος καταργεί την 197, να μην ενημερώνει τις τράπεζες ώστε να παίρνουν από την πρώτη στιγμή το 3% επιπλέον, αφού καταργείται η επιδότηση επιτοκίου; Πώς θα επιστρέψουν αυτές οι επιχειρήσεις πίσω; Το ξέρετε ότι οι περισσότερες απ’ αυτές αρχίζουν να δηλώνουν πτώχευση; Δεν είναι σωστό και έχω παραδείγματα να σας  αναφέρω.. 
    Σας καλώ λοιπόν, κύριε Υπουργέ, επειδή μου αρέσει  στην τοποθέτησή μου να κάνω και μια πρόταση, τουλάχιστον αφού δεν υπάρχει η 197, η επιδότηση να δοθεί διαφορετικά. Να δοθεί από άλλα κονδύλια και να καλυφθούν αυτές οι διαφορές για ένα χρόνο ώστε να μπορεί να υπάρχει προγραμματισμός. Να βγει μια απόφαση που να δίνει το δικαίωμα προγραμματισμού των επιχειρήσεων από την 1/1/2006 καλύπτοντας τα υπόλοιπα. Είναι μια πρόταση η οποία είναι και λογική αλλά και τίμια. 
    Αυτά ήθελα να σας πω, κύριε Υπουργέ, και πιστεύω ότι επειδή είστε και εσείς από ακριτική περιοχή θα το καταλάβετε. Η Θεσπρωτία είναι ακριτική περιοχή άσχετα αν δεν θεωρείται, επειδή δεν έχει σύνορα. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σγουρίδη. Ορίστε, κύριε Υπουργέ. 
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, δεν έγινε τίποτα εν μια νυκτί. Ήταν γνωστό ότι η υπουργική απόφαση του 1989 όπως τροποποιήθηκε είχε ισχύ μέχρι 31/12/2004 και η απόφαση της νομισματικής επιτροπής, η 197/1978, είχε καταργηθεί με την πράξη του Διοικητή της Τράπεζας της Ελλάδος από το 2002. Επομένως δεν έγινε κάτι στα ξαφνικά και εν κρυπτώ. 
    ΠΑΝΑΓΙΩΤΗΣ ΣΓΟΥΡΙΔΗΣ: Εδώ είναι η απόφαση. Δεν υπάρχει ημερομηνία λήξης. 
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Είναι ξεκάθαρο ότι δεν μπορούσε να εξακολουθήσει να βρίσκεται σε ισχύ αυτή η απόφαση διότι δεν ήταν συμβατή με την κοινοτική νομοθεσία. 
      Εγώ, επειδή, όπως είπατε και εσείς, είμαι από παραμεθόρια περιοχή –η Θεσπρωτία έχει σύνορα με άλλες χώρες και μάλιστα με χώρα που δεν ανήκει στην Ευρωπαϊκή Ένωση- αναγνωρίζω ότι αυτές οι περιοχές χρειάζονται ιδιαίτερη στήριξη για την τοπική, οικονομική και επιχειρηματική δραστηριότητα. Πέρα λοιπόν από το γενικότερο ευνοϊκό φορολογικό και αναπτυξιακό περιβάλλον που οικοδομεί αυτή η Κυβέρνηση, σας θυμίζω το νέο επενδυτικό νόμο ο οποιος έχει δώσει ώθηση στις επενδύσεις στην περιφέρεια, το θεσμό των συμπράξεων μεταξύ δημόσιου και ιδιωτικού τομέα, τις φορολογικές ελαφρύνσεις –όχι τη φορολογική επιδρομή- στην επιχειρηματικότητα. Έχουν μειωθεί οι φορολογικοί συντελεστές όχι μόνο για τις μεγάλες ανώνυμες εταιρείες αλλά και για επτακόσιες χιλιάδες μικρές επιχειρήσεις οι οποίες δραστηριοποιούνται κυρίως στην ελληνική περιφέρεια. 
      Πέρα από αυτό το γενικότερο ευνοϊκό περιβάλλον το οποίο οικοδομεί η Κυβέρνηση και το οποίο στηρίζει κυρίως την ελληνική περιφέρεια, για τη Θράκη επαναλαμβάνω ότι έχουν εκδοθεί πρόσφατα υπουργικές αποφάσεις. Πέρα από την υπουργική απόφαση του 2000 με την οποία ρυθμίζονται ως την 31-12-2013  με ευνοϊκούς όρους οι οφειλές των επιχειρήσεων της περιφέρειας Θράκης και των νομών Φλώρινας και Κιλκίς με εγγύηση του ελληνικού δημοσίου, υπάρχει και η πρόσφατη απόφαση που εκδόθηκε στις 19-4-2006 με την οποία παρέχεται η εγγύηση του ελληνικού δημοσίου προς τις τράπεζες για τη ρύθμιση οφειλών δανείων βιοτεχνικών, βιομηχανικών, μεταλλευτικών, κτηνοτροφικών και ξενοδοχειακών επιχειρήσεων που είναι εγκατεστημένες και λειτουργούν στους Νομούς Ξάνθης, Ροδόπης και Έβρου. Επιπλέον, υπάρχει και η απόφαση που εκδόθηκε στις 7-3-2006 με την οποία παρέχεται η εγγύηση του ελληνικού δημοσίου για κεφάλαια κίνησης που θα χορηγηθούν από 1-1-2006 μέχρι 31-12-2006 σε επιχειρήσεις που λειτουργούν στους Νομούς Ξάνθης, Ροδόπης και Έβρου.
      Το ενδιαφέρον επομένως της Κυβέρνησης είναι δεδομένο για τη συγκεκριμένη περιοχή της Θράκης και το ενδιαφέρον πέρα από τα γενικότερα μέτρα αποτυπώνεται και από αυτές τις πρόσφατες υπουργικές αποφάσεις οι οποίες έχουν εκδοθεί για την περιοχή.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερησία διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 90/25-7-2006 επερώτηση των Βουλευτών του Κομμουνιστικού Κόμματος Ελλάδας κ. Νικολάου Γκατζή, κ. Λιάνας Κανέλλη, κ. Ορέστη Κολοζώφ, κ. Παναγιώτη Κοσιώνη, κ. Βέρας Νικολαΐδου, κ. Ελπίδας Παντελάκη, κ. Σταύρου Σκοπελίτη, κ. Αντωνίου Σκυλλάκου, κ. Άγγελου Τζέκη, κ. Δημήτριου Τσιόγκα και κ. Γεώργιου Χουρμουζιάδη προς τους Υπουργούς Ανάπτυξης, Οικονομίας και Οικονομικών σχετικά με τις μικρομεσαίες επιχειρήσεις.
      Πριν εισέλθουμε στη συζήτηση της επερώτησης, έχω την τιμή να σας γνωρίσω ότι στην επερώτηση αυτή Κοινοβουλευτικός Εκπρόσωπος της Νέας Δημοκρατίας με απόφαση του Γενικού Γραμματέα της κοινοβουλευτικής ομάδας της Νέας Δημοκρατίας, κ. Σταύρου ορίζεται ο Βουλευτής κ. Κώστας Τασούλας. 
      Επίσης με απόφαση του Γραμματέα του Προεδρείου της κοινοβουλευτικής ομάδας του ΠΑ.ΣΟ.Κ., κ. Ρέππα, ορίζεται Κοινοβουλευτικός Εκπρόσωπος του ΠΑ.ΣΟ.Κ. για την επερώτηση που θα συζητήσουμε ο Βουλευτής κ. Μακρυπίδης. 
      Επίσης, με απόφαση του κ. Αλαβάνου, Προέδρου του Συνασπισμού Ριζοσπαστικής Αριστεράς, Κοινοβουλευτική Εκπρόσωπος στη συζήτηση της επερώτησης αρμοδιότητας των Υπουργείων Ανάπτυξης, Οικονομίας και Οικονομικών σχετικά με τις μικρομεσαίες επιχειρήσεις ορίζεται η Βουλευτής κ. Ασημίνα Ξηροτύρη.
      Το λόγο έχει ο πρώτος επερωτών κ. Τζέκης.
      ΑΓΓΕΛΟΣ ΤΖΕΚΗΣ: Κυρίες και κύριοι Βουλευτές, το Κομμουνιστικό Κόμμα Ελλάδας με τη σημερινή επερώτηση που αφορά τους μικρομεσαίους της χώρας μας θέλει να φέρει στην επιφάνεια για συζήτηση τα σοβαρά προβλήματα που αντιμετωπίζουν. Είναι γνωστό ότι και αυτό το κοινωνικό στρώμα δέχεται τις επιδράσεις των πολιτικών των κυβερνήσεων, της Ευρωπαϊκής Ένωσης και του Παγκόσμιου Οργανισμού Εμπορίου. Επομένως οι κολακείες ότι αποτελούν ραχοκοκαλιά της οικονομίας ως επιχείρημα δήθεν φιλικής πολιτικής και από τη σημερινή Κυβέρνηση δεν ευσταθούν. 
Διότι η πολιτική της σημερινής Κυβέρνησης, όπως και των κυβερνήσεων του ΠΑ.ΣΟ.Κ., είναι καθαρά φιλομονοπωλιακή και δεν μπορεί συγχρόνως να είναι φιλική και προς τους μικρούς και τους μεσαίους. Διότι αν παλαιότερα υπήρχε η δυνατότητα στήριξης των μικρομεσαίων επιχειρήσεων, των αυτοαπασχολούμενων, είναι γεγονός ότι μετά τη Συνθήκη του Μάαστριχτ, με την απελευθέρωση και με την ελεύθερη κίνηση του κεφαλαίου, των εμπορευμάτων, με την ενίσχυση της επιχειρηματικότητας και της ανταγωνιστικότητας, που προωθεί συστηματικά και η σημερινή Κυβέρνηση στα πλαίσια των αποφάσεων της Λισαβόνας, διευκολύνει τη συγκέντρωση και συγκεντροποίηση σε όλους τους κλάδους. 
      Βέβαια, η σημερινή Κυβέρνηση, όπως και οι προηγούμενες κυβερνήσεις του ΠΑ.ΣΟ.Κ., έχει συγκεκριμένους μηχανισμούς στα χέρια, για να προωθήσει τη φιλομονοπωλιακή πολιτική, που είναι ακριβώς αντίθετη με τα συμφέροντα των μικρών και μεσαίων επιχειρήσεων.
      Φορολογικό σύστημα: Είναι γεγονός ότι χρησιμοποιήθηκε -και το χρησιμοποιεί και η σημερινή Κυβέρνηση- πραγματικά για να φορτώσει νέα φορολογικά βάρη στους μικρούς και στους μεσαίους.
      Είναι γνωστό ότι παλαιότερα η Κυβέρνηση της Νέας Δημοκρατίας είχε τα αντικειμενικά κριτήρια. 
      Επίσης, είναι γνωστό ότι οι κυβερνήσεις του ΠΑ.ΣΟ.Κ. καθιέρωσαν τους μοναδικούς φορολογικούς συντελεστές, που αυθαίρετα καθορίζουν πόσα χρήματα θα αρπάξει η κυβέρνηση από τους μικρούς, τους μεσαίους, από τους αυτοαπασχολούμενους, ανεξάρτητα αν έχουν ή δεν έχουν κέρδη.
      Η επιχείρηση βέβαια φοροτρομοκρατίας και η φορομπηχτική πολιτική ακολουθείται και με τις λεγόμενες «ανέλεγκτες υποθέσεις» και τη «συνάφεια». Την καθιέρωσε το ΠΑ.ΣΟ.Κ. πριν από χρόνια και κάθε δύο - τρία χρόνια έκανε μεγάλη φοροεπιδρομή προς τις μικρές και μεσαίες επιχειρήσεις. Η σημερινή Κυβέρνηση όταν ήταν αξιωματική αντιπολίτευση κατακεραύνωνε την κυβέρνηση του ΠΑ.ΣΟ.Κ. ότι «στεγνώνει» τους μικρούς και τους μεσαίους. Ως Κυβέρνηση, όμως, θεσμοθέτησε κάθε χρόνο να εξορμά για νέα έσοδα στους μικρούς και στους μεσαίους. Αποτέλεσμα; Το 2005 να πληρώσουν οι μικροί και οι μεσαίοι 585.000.000 ευρώ περισσότερα από τα παρελθόντα οικονομικά έτη.
      Από την άλλη πλευρά βλέπουμε ότι και οι δύο κυβερνήσεις, η σημερινή και οι κυβερνήσεις του ΠΑ.ΣΟ.Κ., είχαν μία σταθερή πολιτική μείωσης των ανωτάτων φορολογικών συντελεστών των μεγάλων επιχειρήσεων. Από το 45% το ΠΑ.ΣΟ.Κ. το πήγε στο 35% και από το 35% η Νέα Δημοκρατία το πήγε στο 25%. Το αποτέλεσμα είναι, εκτός των φορολογικών απαλλαγών μέσω του αναπτυξιακού νόμου, να πληρώσουν το 2005, σύμφωνα με τα στοιχεία του κρατικού προϋπολογισμού, λιγότερα κατά 522.000.000 ευρώ.
      Εμείς δεν λέμε ότι δεν πρέπει να πληρώνουν οι μικροί και οι μεσαίοι φόρο. Αυτό, όμως, θα πρέπει να γίνεται με καθαρό τρόπο. Να υπάρχουν τα έσοδα, τα έξοδα, τα βιβλία, τα στοιχεία τους και βάσει αυτών να φορολογούνται.
      Πιστεύουμε, όμως, ότι πρέπει να δούμε και την έκπτωση για το οικογενειακό φορολογητέο εισόδημα στα 30.000 ευρώ συν 5.000 ευρώ για κάθε παιδί. 
      Επίσης θα πρέπει να σταματήσει το φοροκυνηγητό από τους δήμους για τα τέλη καθαριότητας, ύδρευσης, αποχέτευσης κλπ., που και αυτοί οι φόροι πραγματικά δυσχεραίνουν τη λειτουργία των μικρών και των μεσαίων. Αυτό το ζήτημα συνδέεται και με τις δημοτικές εκλογές. Θα πρέπει να καταψηφιστούν εκείνοι οι δήμοι και οι νομαρχίες που πρόσκεινται στο ΠΑ.ΣΟ.Κ., στη Νέα Δημοκρατία και στο Συνασπισμό, που θέλουν πραγματικά να γίνουν φορομπήχτες στο λαό.
      Ένα άλλο μεγάλο ζήτημα είναι η έλλειψη υποδομών. Βλέπουμε ότι, ενώ η Κυβέρνηση και οι δήμοι χαρίζουν από τη μία πλευρά μεγάλες δημόσιες και δημοτικές εκτάσεις σε μεγάλους επιχειρηματικούς ομίλους όχι μόνο για να δημιουργήσουν γήπεδα, αλλά για να δημιουργήσουν και μεγάλα εμπορικά κέντρα, για τους βιοτέχνες, για τους επαγγελματίες δεν παίρνονται εκείνα τα μέτρα στήριξης μέσω των βιομηχανικών πάρκων, για να σταματήσει ο διωγμός που εξαπολύουν και οι δήμοι από τα μέρη που λειτουργούσαν για πάρα πολλά χρόνια. 
      Πολλές υποσχέσεις δόθηκαν, λοιπόν, για τη δημιουργία βιοτεχνικών πάρκων και από τη σημερινή Κυβέρνηση και από τις προηγούμενες, αλλά κανένα βιοτεχνικό πάρκο δεν λειτουργεί αμιγώς.
      Κυρίες και κύριοι Βουλευτές, αποτελεί δημαγωγία και εμπαιγμό από την πλευρά της Νέας Δημοκρατίας ότι ενισχύει, μέσω των κοινοτικών προγραμμάτων, τις μικρές και μεσαίες επιχειρήσεις.
      Είναι γνωστό σε όλους ότι η Ευρωπαϊκή Ένωση θέτει συγκεκριμένα κριτήρια: Πρέπει να έχουν μέχρι διακόσιους πενήντα εργαζόμενους και να έχουν τζίρο μέχρι 50.000.000 ευρώ. Μα, για τα ελληνικά δεδομένα –και είναι αποδεδειγμένο αυτό- πρόκειται για μεγάλες ανώνυμες επιχειρήσεις. Αυτές καρπώθηκαν και αυτές καρπώνονται τις κοινοτικές, αλλά και τις εθνικές επιδοτήσεις. Αυτό φαίνεται καθαρά από τα στοιχεία που έδωσε η Γενική Γραμματεία Βιομηχανίας για το Β΄ Κοινοτικό Πλαίσιο Στήριξης, 1994-1999. Από τα 1,3 δισεκατομμύρια ευρώ τα 780.000.000, δηλαδή το 54,5%, δόθηκαν σε εξακόσιους πενήντα επιχειρηματίες. Αυτοί δεν είναι μικροί, είναι μεγάλοι. Τα υπόλοιπα 520.000.000, δηλαδή το 45,5%, δόθηκαν σε επτά χιλιάδες εξακόσιους πενήντα οκτώ μεσαίους και σε λίγους μικρούς, δηλαδή οκτώ χιλιάδες τριακόσιες δέκα επιχειρήσεις, που αποτελούν το 1% του συνόλου των επιχειρήσεων της χώρας.
      Και η προπαγάνδα, όμως, για την ενίσχυση της γυναικείας επιχειρηματικότητας και της επιχειρηματικότητας των νέων διαψεύδεται από την ίδια την ζωή και από τα ίδια τα στοιχεία, γιατί στην ίδια εξαετία, 1994-1999, επιδοτήθηκαν εκατόν ενενήντα εννιά γυναίκες με σύνολο 7,6 εκατομμύρια ευρώ και οκτακόσιοι εβδομήντα δύο νέοι με 47.000.000 δραχμές. Αυτό είναι μία προσπάθεια να χρησιμοποιηθεί η δημιουργία μικρών επιχειρήσεων ως μηχανισμός εκτόνωσης της ανεργίας. Ωθούν τους νέους, τις γυναίκες, τους εργαζόμενους, που απολύονται και πάνε στην ανεργία, τους αγρότες που ξεκληρίζονται, να ανοίξουν μια δική τους μικρή επιχείρηση, χωρίς μέλλον όμως, αφού είναι αποδεδειγμένο ότι ο μέσος όρος ζωής είναι τα δύο ή τρία χρόνια.
      Απολογιστικά στοιχεία για το Γ΄ Κοινοτικό Πλαίσιο Στήριξης δεν υπάρχουν. Έχει, όμως, την ίδια κατεύθυνση. Και πρόσφατα με ανακοινώσεις της η Νέα Δημοκρατία λέει ότι θα στηρίξει με προγράμματα την κλωστοϋφαντουργία και την υπόδηση. Και σε αυτό το σημείο η Κυβέρνηση δείχνει την προτίμησή της στις μεγάλες επιχειρήσεις. Είναι γνωστό ότι ήδη σε αυτούς τους κλάδους οι μικρές επιχειρήσεις είτε έκλεισαν είτε εξαγοράστηκαν. Είναι κλάδοι που δέχθηκαν ένα καίριο κτύπημα από την απελευθέρωση των αγορών, που επέβαλε η Ευρωπαϊκή Ένωση και συμφώνησε στα πλαίσια του Παγκόσμιου Οργανισμού Εμπορίου. 
      Ο αποκλεισμός, λοιπόν, από τις χρηματοδοτήσεις ωθεί πάρα πολλές μικρές και μεσαίες επιχειρήσεις στο χρηματοπιστωτικό σύστημα. Και ακριβώς αυτό το σύστημα, στα πλαίσια του καπιταλιστικού συστήματος, λειτουργεί ως ένας μηχανισμός, που στραγγαλίζει τις μικρές και μεσαίες επιχειρήσεις με τα τοκογλυφικά επιτόκια, τους ανατοκισμούς, τα πανωτόκια, κ.λπ.. 
      Διάβασα πάλι εδώ, εν όψει της Διεθνούς Έκθεσης Θεσσαλονίκης, ότι η Κυβέρνηση ετοιμάζεται να δώσει 30.000.000 ευρώ στις μικρομεσαίες επιχειρήσεις από το Γ’ Κοινοτικό Πλαίσιο Στήριξης. Αυτό αφορά επιχειρήσεις μεταποίησης, τουρισμού και εμπορίου. Ξέρετε τι όρους βάζει; Πρέπει, λέει, να απασχολούν έως πενήντα εργαζόμενους, πρέπει ο μέσος ετήσιος κύκλος εργασίας να είναι από 10.000 μέχρι 10.000.000 ευρώ. Και εδώ ακριβώς είναι το αποδεικτικό στοιχείο ότι όλο σας το ενδιαφέρον το εξαντλείτε για να ενισχύσετε τους μεγάλους επιχειρηματίες.
      Είναι γνωστό, λοιπόν, ότι αυτή η τακτική έχει οδηγήσει σε πτωχεύσεις και λουκέτα, τα οποία πολλαπλασιάζονται χρόνο με το χρόνο. Υπάρχουν ακάλυπτες επιταγές, διαμαρτυρόμενα γραμμάτια. Στενάζουν οι μικρομεσαίες επιχειρήσεις κι εσείς μιλάτε, όπως μιλούσε και το ΠΑ.ΣΟ.Κ. για το Ταμείο Εγγυοδοσίας, που δεν πρόσφερε βέβαια ό,τι θριαμβευτικά προπαγάνδιζε η Κυβέρνηση. Από τους εκατοντάδες χιλιάδες μικρούς και μεσαίους μόνο δεκαπέντε χιλιάδες περίπου μεσαίους αφορά. Και σε αυτό το σημείο πρέπει να τονίσουμε ότι το χρήμα που παίρνουν οι μικρές και μεσαίες επιχειρήσεις είναι κατά 1,5% ακριβότερο απ’ ό,τι το δίνουν οι τράπεζες. 
      Τι λέει το Κομμουνιστικό Κόμμα Ελλάδας; Λέει ότι πρέπει να καταργηθούν όλοι οι νόμοι, που επιτρέπουν στις τράπεζες να καταληστεύουν τους μικρούς με τα πανωτόκια και τους ανατοκισμούς, τα επιτόκια να μην υπερβαίνουν τον πληθωρισμό, να υπάρχει ειδικό χρηματοδοτικό καθεστώς για υποδομές και εκσυγχρονισμό.
      Όμως, κυρίες και κύριοι Βουλευτές, υπάρχουν και οι άλλες μεταρρυθμίσεις, αυτές που κτυπούν τους εργαζόμενους και συγχρόνως τους μικροεπαγγελματίες, τους μικρούς επιχειρηματίες. Το ζήτημα της απελευθέρωσης του ωραρίου λειτουργίας επιβλήθηκε επί της εποχής της κυβέρνησης του ΠΑ.ΣΟ.Κ. το 1998 με εβδομήντα δύο ώρες την εβδομάδα. Βέβαια με τον τελευταίο νόμο η Νέα Δημοκρατία εκείνο που καθιέρωσε είναι ότι επιτρέπει να είναι κλειστά από τις δώδεκα το βράδυ μέχρι τις έξι το πρωί. Όποιος θέλει δηλαδή μπορεί να είναι ανοιχτός σχεδόν όλο το εικοσιτετράωρο αφού πολλές περιοχές χαρακτηρίζονται τουριστικές. Κοιτάξτε, όμως, τι γίνεται: Οι εργαζόμενοι αναγκάζονται να δουλεύουν δέκα και δώδεκα ώρες χωρίς να πληρώνονται υπερωρίες και με εντατικοποίηση της δουλειάς. Παράλληλα οι μικροί επιχειρηματίες αναγκάζονται να είναι σχεδόν στο πόδι δεκαέξι-δεκαεπτά ώρες για να αντέξουν τον ανταγωνισμό. Βλέπουμε, λοιπόν, πόσο η πολιτική σας κτυπάει μικροεπαγγελματίες και εργαζόμενους.
     Τι λέμε εμείς; Εμείς λέμε ότι πρέπει να είναι συνεχές και υποχρεωτικό το ωράριο, σαράντα οκτώ ώρες την εβδομάδα, τρία απογεύματα κλειστά και η κυριακάτικη αργία θα πρέπει να ισχύσει για όλους. Για δε τους εργαζόμενους να είναι επτάωρο, πενθήμερο, τριανταπεντάωρο. 
     Έχουμε και την ασφαλιστική μεταρρύθμιση που προετοιμάζει η Κυβέρνηση και αφορά και τους ελεύθερους επαγγελματίες, το Τ.Ε.Β.Ε., το Τ.Σ.Α. κ.λπ.. Η ενοποίηση θα μου πείτε των τριών ταμείων είναι κακό; Όχι, είναι καλό λέμε εμείς. Αλλά με ποιους όρους γίνεται και προωθείται και από τη σημερινή Κυβέρνηση και από τις κυβερνήσεις του ΠΑ.ΣΟ.Κ.; Γίνεται η ενοποίηση προς τα κάτω, υποβαθμίζει δηλαδή και τις συντάξεις και θα ανεβάσει και τα όρια ηλικίας. Επομένως και σ’ αυτό το ζήτημα βλέπουμε ποιον χτυπούν οι μεταρρυθμίσεις. Και είναι γνωστό ότι στους μικρούς και στους μεσαίους μέσα από τα ταμεία τους οι εισφορές αυξάνονται στο διπλάσιο απ’ ό,τι αυξάνεται η σύνταξή τους. 
     Μάλιστα όσον αφορά το Τ.Ε.Β.Ε., κύριε Υπουργέ, γνωρίζετε και εσείς - διαχρονικές είναι οι ευθύνες και των προηγούμενων κυβερνήσεων του ΠΑ.ΣΟ.Κ.- ότι 300.000.000 χρωστάτε στο Τ.Ε.Β.Ε.. 
     Βέβαια εμείς λέμε ότι η σύνταξη πρέπει να είναι στα εξήντα για τους άντρες και στα πενήντα πέντε για τις γυναίκες, η κατώτερη σύνταξη να είναι στα 1.050 ευρώ, η ασφαλιστική εισφορά να είναι το 1/3 για τον ασφαλισμένο, τα 2/3 για το κράτος, να υπάρχει πλήρης σύνταξη με αναπηρία 67%, τα αποθεματικά των ταμείων των εμπόρων του Ο.Α.Ε. να μην παίζονται στο Χρηματιστήριο. Είναι δηλαδή προτάσεις ρεαλιστικές, που πρέπει να πραγματοποιηθούν και αποδεικνύουν γιατί εσείς δεν τις πραγματοποιείτε: Γιατί έχετε συγκεκριμένες ρυθμίσεις, ώστε να ισοπεδώσετε την κοινωνική ασφάλιση προς τα κάτω χρησιμοποιώντας μάλιστα και το επιχείρημα ότι υπάρχουν προνομιούχοι, άρα πρέπει η ισοπέδωση να γίνει προς τα κάτω και όχι προς τα πάνω.
     Κυρίες και κύριοι Βουλευτές, δεν υπάρχει πρόθεση από την Κυβέρνηση να ενισχύσει τους αυτοαπασχολούμενους, τους μικρούς επαγγελματίες να επιβιώσουν, να αμυνθούν από τον έντονο ανταγωνισμό των μεγάλων επιχειρήσεων. Κι απ’ ό,τι διαβάζουμε έρχονται πολυεθνικές εταιρείες, μεγαθήρια, στο εμπόριο μέσα. Δεν στηρίζει ούτε τη δημιουργία ένωσής τους σε μια συνεταιριστική βάση. Θα μπορούσε δηλαδή αυτό να είναι ένας αμυντικός μηχανισμός στην πίεση, που ασκούν επάνω τους οι μεγάλες επιχειρηματικές μονάδες. Απεναντίας και οι συνεταιρισμοί που υπάρχουν και όπου υπάρχουν, είναι υπό διωγμό. 
     Επειδή πολλά λέγονται για τους γυναικείους συνεταιρισμούς θα πρέπει να πούμε ότι από τους χίλιους πεντακόσιους οι περισσότεροι πλέον είναι σε μια φθίνουσα κατάσταση. Θα μπορούσε, λέει, το Κομμουνιστικό Κόμμα Ελλάδας να δοθούν φορολογικά κίνητρα για να ενωθούν σε συνεταιριστική βάση, να μειωθεί ο φορολογικός συντελεστής για τους συνεταιρισμούς, να επιδοτηθεί το επιτόκιο χρηματοδότησης. Έτσι δεν τα κάνετε αυτά για τους μικρούς, αλλά τα κάνετε μέσω μεγάλων φοροαπαλλαγών και κινήτρων, ώστε να συνενωθούν οι μεγάλοι σε ακόμη μεγαλύτερες ενώσεις. Εδώ φαίνεται ότι στόχος σας είναι η συγκέντρωση και η συγκεντροποίηση του κεφαλαίου σε βάρος βέβαια των μικρών.
     Κυρίες και κύριοι Βουλευτές, εμείς δεν τρέφουμε αυταπάτες και δεν καλλιεργούμε αυταπάτες στους μικροεπαγγελματίες. Μπορεί σε άλλους κλάδους να καταστρέφονται με μεγαλύτερη ένταση και σε μεγαλύτερη έκταση απ’ ό,τι αναπαράγονται. Σε άλλους γίνεται το αντίθετο. Αλλά συνολικά οι μικρομεσαίοι και ιδίως οι μικροί αναπαράγονται με χειρότερους όρους κάτω από την πίεση της κυριαρχίας των μεγάλων επιχειρήσεων, των πολυεθνικών, των μονοπωλίων, των αναδιαρθρώσεων του συστήματος. Γιατί και οι αναδιαρθρώσεις αυτές που σχεδιάζονται και αποφασίζονται στα πλαίσια της Ευρωπαϊκής Ένωσης με τη συμμετοχή των κυβερνήσεων του ΠΑ.ΣΟ.Κ. και της Νέας Δημοκρατίας και εκτελούνται από τις ίδιες κυβερνήσεις, συντελούν στη συγκεντροποίηση του κεφαλαίου, στην απελευθέρωση των αγορών, στην όξυνση του ανταγωνισμού. Αυτά οδηγούν τις μικρές επιχειρήσεις, τους αυτοαπασχολούμενους στην οικονομική δυσπραγία, την απομάκρυνση από την παραγωγή και την αγορά.
     Γι’ αυτό, κυρίες και κύριοι Βουλευτές, πρέπει όλοι αυτοί να βγάλουν τα συμπεράσματά τους. Θα πηγαίνουν από τον Άννα στον Καϊάφα, δηλαδή από το ΠΑ.ΣΟ.Κ. στη Νέα Δημοκρατία, όταν διαπιστώνεται ότι έτσι επέρχεται ο «θάνατος του εμποράκου»; Θα μεταφέρονται από τη Σκύλλα στη Χάρυβδη, δηλαδή από τη Νέα Δημοκρατία στο ΠΑ.ΣΟ.Κ., όταν διαπιστώνεται ότι αυτοί αργά ή γρήγορα επιδιώκουν τον αφανισμό τους; 
      Το Κομμουνιστικό Κόμμα Ελλάδας σταθερά, χωρίς να χαϊδεύει αυτιά, χρόνια τώρα προτείνει προς τους μικροεπαγγελματίες ότι τη διέξοδο πρέπει να την αναζητήσουν σε άλλη κατεύθυνση, πρώτα και κύρια να συμμαχήσουν με τους εργαζόμενους, τους μικρομεσαίους αγρότες και να διεκδικήσουν αγωνιστικά τα αιτήματα που είπα προηγούμενα, που ανταποκρίνονται στις ανάγκες τους και μέσα από αυτόν τον αγώνα σε αντιπαράθεση με τις κυβερνητικές επιλογές -σήμερα της Νέας Δημοκρατίας, χθες του ΠΑ.ΣΟ.Κ.- θα έλθουν σε αντιπαράθεση με αυτές τις πολιτικές που –επαναλαμβάνω- υπηρετούν τους μεγαλοεπιχειρηματίες, τα μονοπώλια, τις πολυεθνικές. 
      Αναδεικνύεται η αναγκαιότητα της αλλαγής εξουσίας, της αλλαγής των παραγωγικών σχέσεων, της οργάνωσης της οικονομίας προς όφελος του λαού, δηλαδή της λαϊκής οικονομίας. Γιατί; Γιατί έτσι καταργείται το εμπόριο των μονοπωλίων, δημιουργείται ο κρατικός φορέας στο λιανικό χονδρεμπόριο, που ωφελεί και τις τιμές παραγωγής και κατανάλωσης προς όφελος των εργαζομένων, κοινωνικοποιούνται βασικοί κλάδοι μεταποίησης, προωθείται ο παραγωγικός εμπορικός συνεταιρισμός, στρατηγικοί τομείς -ενέργεια, τηλεπικοινωνίες, τράπεζες που ανήκουν στο κράτος- αλλά και κοινωνικοί τομείς -παιδεία, υγεία- που αποτελούν πραγματικά μεγάλο ζήτημα και για τους μικροεπαγγελματίες. Είναι κοινωνικά αγαθά, που παρέχονται δημόσια και δωρεάν χωρίς καμιά επιχειρηματική δραστηριότητα.
	Κυρίες και κύριοι Βουλευτές, ολοκληρώνοντας, θα ήθελα να πω το εξής: Στη Διεθνή Έκθεση Θεσσαλονίκης η Κυβέρνηση θα κάνει και πάλι τις γνωστές εξαγγελίες –αντιλαϊκές, κατ’ εμάς- και θα γευματίσει με τους μεγαλοεπιχειρηματίες. Όμως οι εργαζόμενοι, οι άνεργοι, οι αγρότες, οι μικροεπαγγελματίες, οι συνταξιούχοι, η νεολαία έχουν το δικό τους ραντεβού στις 9 του Σεπτέμβρη στην πλατεία Αριστοτέλους. Δεν είναι συγκέντρωση-φιέστα, είναι συγκέντρωση λαϊκή, για διεκδίκηση λαϊκών αιτημάτων. 
      Καλούμε το λαό να είναι εκεί, κόντρα στις προσπάθειες που κάνει η Κυβέρνηση, συνεπικουρούμενη και από το ΠΑ.ΣΟ.Κ., αλλά και από τις ηγεσίες των επαγγελματιών, εκείνους που θέλουν να τρομάξουν το λαϊκό κίνημα με τις απαγορεύσεις των συγκεντρώσεων. Είναι ενδεικτικές και προκλητικές οι δηλώσεις του Προέδρου του Επαγγελματικού Βιοτεχνικού Επιμελητηρίου Αθηνών, γιατί ο τζίρος των καταστημάτων δεν πέφτει μέσα από τις συγκεντρώσεις, ο τζίρος των καταστημάτων των μικρών, όπως αποδείξαμε με την τοποθέτησή μας και θα αναλύσουν και οι άλλοι σύντροφοι Βουλευτές, είναι αποτέλεσμα των πολιτικών περιορισμού της εισοδηματικής πολιτικής και των άλλων αντικινήτρων προς τους μικρούς, τους εργαζόμενους και όλους αυτούς. Τονίζουμε προς την Κυβέρνηση, αλλά και προς την Αξιωματική Αντιπολίτευση και ας το λάβουν καλά υπόψη ο κ. Σκανδαλίδης, ο κ. Κακλαμάνης, όλοι αυτοί που εν συγχορδία νομίζουν ότι θα τρομοκρατήσουν το λαό. Ο εκφοβισμός δεν θα περάσει.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζέκη.
	Το λόγο έχει ο κ. Τσιόγκας.
      Θα πάρετε όλο το χρόνο, κύριε Τσιόγκα;
	ΔΗΜΗΤΡΙΟΣ ΤΣΙΟΓΚΑΣ: Όλο το χρόνο, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Θα σας δώσω οκτώ λεπτά.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
	Κυρίες και κύριοι Βουλευτές, η Κυβέρνηση σε λίγες μέρες θα εξαγγείλει νέα μέτρα καταλήστευσης των επαγγελματιών, των βιοτεχνών, των εμπόρων, των αυτοκινητιστών από τη Διεθνή Έκθεση Θεσσαλονίκης. Βέβαια, είναι προγραμματισμένο από την 1η Γενάρη του 2007 να γίνει η ενοποίηση των ασφαλιστικών ταμείων όλων αυτών των επαγγελματιών, βιοτεχνών, εμπόρων και αυτοκινητιστών. 
Η ενοποίηση των ταμείων, έτσι όπως την προβάλλει η Κυβέρνηση, ακούγεται σαν κάτι καλό, αφού η Κυβέρνηση κάνει καθημερινές προσπάθειες και μιλάει για τα προβλήματα των ασφαλιστικών ταμείων, σχετικά με τις δυνατότητες που έχουν τα ασφαλιστικά ταμεία για το τι συντάξεις μπορούν να δίνουν ή για το τι προβλήματα έχουν με τα χρέη τους, λένε δηλαδή ότι δεν μπορούν να δώσουν καλές συντάξεις και ότι πρέπει να αρκεστούν οι επαγγελματίες, οι βιοτέχνες, οι έμποροι, οι αυτοκινητιστές σ΄ αυτές τις πενιχρές συντάξεις που παίρνουν σήμερα. Όμως, η ενοποίηση την οποία συχνά προβάλλει η Κυβέρνηση προετοιμάζεται να γίνει προς τα κάτω. Η ενοποίηση των ταμείων μπορεί να φαίνεται και να ακούγεται καλή. Όμως, η ενοποίηση των ταμείων θα ήταν μία πραγματικά καλή κίνηση εάν γινόταν προς τα πάνω. Η Κυβέρνηση επιδιώκει το αντίθετο. Επιδιώκει, δηλαδή, η μείωση των συντάξεων των ασφαλισμένων, που ανέφερα πριν.
      Έχει προβλέψει και συγκεκριμένα μέτρα για τη μείωση των συντάξεων από πάνω μέχρι κάτω, παρά το γεγονός ότι οι εισφορές των ασφαλισμένων μετά το 1993 είναι κατά πολύ μεγαλύτερες, ενώ οι συντάξεις είναι αντιστρόφως μικρότερες. Για παράδειγμα, οι εισφορές των ασφαλισμένων είναι διπλάσιες από την αύξηση που δίνει η Κυβέρνηση κάθε χρόνο στους συνταξιούχους για τα ασφαλιστικά ταμεία των επαγγελματιών, των βιοτεχνών, των εμπόρων και των αυτοκινητιστών. 
      Επίσης, πρέπει να τονίσουμε ότι αυτοί οι εργαζόμενοι, όσοι εργάζονται δηλαδή από αυτούς, είναι κατά πολλοί περισσότεροι από τους συνταξιούχους. Ταυτόχρονα, την ίδια περίοδο η συμμετοχή του κράτους στα ασφαλιστικά ταμεία συρρικνώνεται καθημερινά. Μόνο στο Τ.Ε.Β.Ε., όπως ανέφερε και ο εισηγητής μας, η Κυβέρνηση χρωστάει 300.000.000 ευρώ. Οι συντάξεις στο Τ.Σ.Α. είναι σε, απαράδεκτα, χαμηλά επίπεδα. Είναι, δηλαδή, λίγο πιο πάνω από τις συντάξεις του Ο.Γ.Α.. 
      Ένα άλλο σοβαρό ζήτημα, που συναντάμε στις μικρομεσαίες επιχείρησεις είναι ότι δεν είναι όλοι ασφαλισμένοι από αυτούς που εργάζονται εκεί, και κυρίως μιλάμε για τις οικογενειακές επιχειρήσεις. Είναι ανάγκη, όμως, να ασφαλιστούν όλοι όσοι εργάζονται στις μικρομεσαίες επιχείρησεις για να εξασφαλίσουν όλοι τη σύνταξή τους. 
      Ένα άλλο ζήτημα που απασχολεί τους επαγγελματίες είναι η ασφάλισή τους στα χωριά κάτω των δύο χιλιάδων κατοίκων. Η δική μας πρόταση είναι να ασφαλίζονται όπου επιλέγουν οι ίδιοι. Αν τα εισοδήματά τους από την αγροτική παραγωγή είναι πάνω από το 50% του εισοδήματός τους, να είναι και στον Ο.Γ.Α. ή όπου επιλέγουν οι ίδιοι. 
      Ασφάλιση για κάθε ασφαλισμένο δεν σημαίνει μόνο σύνταξη. Ασφάλιση σημαίνει και άλλες παροχές από τα ασφαλιστικά ταμεία, τουλάχιστον ότι ισχύει στο Ι.Κ.Α.. Για παράδειγμα, η προστασία της γυναικείας μητρότητας ή αν πάθει κάποιος ένα επαγγελματικό ατύχημα στη δουλειά του να πληρώνεται από το ασφαλιστικό του ταμείο μέχρι να αποκτήσει την ικανότητα να επανέλθει στη δουλειά του. Χαρακτηριστικό παράδειγμα είναι ότι το 95% των συνταξιούχων του Τ.Σ.Α. παίρνει σύνταξη κάτω από 500 ευρώ το μήνα. Το 95%! Το 46% των συνταξιούχων του Ταμείου Εμπόρων παίρνει σύνταξη κάτω από 500 ευρώ το μήνα. Και το 56% των συνταξιούχων του Τ.Ε.Β.Ε. παίρνει σύνταξη κάτω από 500 ευρώ το μήνα! 
      Όλα αυτά τα στοιχεία επιβεβαιώνουν ότι οι συντάξεις είναι «ψίχουλα». Επίσης, επιβεβαιώνουν τις συνέπειες από την αντιασφαλιστική πολιτική της Νέας Δημοκρατίας και του ΠΑ.ΣΟ.Κ., η οποία κυριολεκτικά έχει καθηλώσει την πλειοψηφία των ασφαλισμένων σε όλους τους οργανισμούς ασφάλισης που ανέφερα. Μ’ αυτά τα «ψίχουλα» προσπαθεί να επιβιώσει η πλειοψηφία των συνταξιούχων αυτών των ταμείων, την ώρα που φουντώνει εκ νέου η επίθεση στα ασφαλιστικά και τα συνταξιοδοτικά δικαιώματα χιλιάδων ασφαλισμένων.
      Σύμφωνα με τα στοιχεία που αφορούν όλα τα ταμεία πλην του Ο.Γ.Α. –γιατί ο Ο.Γ.Α. δίνει τις χαμηλότερες συντάξεις- η μέση γενική κύρια σύνταξη απ’ όλα αυτά τα ταμεία -μαζί και το Ι.Κ.Α.- φθάνει τα 588 ευρώ το μήνα. Η μέση σύνταξη, λόγω γήρατος είναι στα 678 ευρώ το μήνα. Η μέση σύνταξη λόγω αναπηρίας κυμαίνεται στα 483 ευρώ το μήνα και η μέση σύνταξη λόγω θανάτου στα 451 ευρώ το μήνα. 
      Από την κατανομή των κύριων συντάξεων προκύπτουν και τα παρακάτω στοιχεία για όλα τα ταμεία, πλην του Ο.Γ.Α.. Ένας στους τέσσερις συνταξιούχους έχει κύρια σύνταξη κάτω από 400 ευρώ. Ένας στους τρεις συνταξιούχους έχει κύρια σύνταξη από 400 έως 500 ευρώ, ενώ κάτω των 500 ευρώ παίρνει σύνταξη περίπου το 60%.
      Οι βασικοί λόγοι, που οι συντάξεις είναι χαμηλές οφείλονται κυρίως στο μικρό χρόνο ασφάλισης, στο χαμηλό επίπεδο των καταβαλλομένων εισφορών και αυτό έχει σαν αποτέλεσμα οι συντάξεις να είναι χαμηλές. 
      Στις διατάξεις που ισχύουν για τη διαδοχική ασφάλιση και οι οποίες οδηγούν σε χαμηλές συντάξεις, ένας ασφαλισμένος που έχει ασφαλιστεί σε δύο ή τρία ταμεία μπορεί να έχει μέχρι και 30% χαμηλότερη σύνταξη από εκείνη που θα έπαιρνε αν ήταν ασφαλισμένος σ΄ ένα ταμείο για ολόκληρο τον εργασιακό του βίο. 
      Πρέπει να τονίσουμε ότι οι ασφαλισμένοι που έχουν ασφαλιστεί σε περισσότερα του ενός ταμεία κάθε χρόνο αυξάνονται. Ένας στους δύο απ’ αυτούς που συνταξιοδοτούνται αυτήν την περίοδο είναι ασφαλισμένοι σε περισσότερα ασφαλιστικά ταμεία και μπαίνουν στη διαδοχική ασφάλιση με αποτέλεσμα η σύνταξή τους να μειώνεται κατά 30%. 
      Επειδή οι κυβερνήσεις της Νέας Δημοκρατίας και του ΠΑ.ΣΟ.Κ. έκαναν την υγεία εμπόρευμα και αν πάθει κάποιος κάτι απ’ όλους αυτούς, πληρώνει πολλά για την υγεία του. Γι’ αυτό το λόγο το Κομμουνιστικό Κόμμα έχει συγκεκριμένες προτάσεις για την κοινωνική ασφάλιση, για ένα σύστημα αποκλειστικά δημόσιο κοινωνικής ασφάλισης και στην υγεία και στη σύνταξη και στην πρόνοια. Η πλήρης σύνταξη να είναι με εννέα χιλιάδες ένσημα, δηλαδή τριάντα χρόνια ασφάλισης ανεξάρτητα από το όριο ηλικίας και βέβαια η κατώτερη σύνταξη να είναι στα τέσσερις χιλιάδες πενήντα ένσημα και να ανέρχεται στα χίλια πενήντα ευρώ. Στα εξήντα χρόνια να είναι για τους άνδρες και στα πενήντα πέντε για τις γυναίκες. Η ασφαλιστική εισφορά να βαραίνει κατά τα 2/3 το κράτος και κατά το 1/3 τον ασφαλισμένο. Η κατάταξη στην ασφαλιστική κλάση να γίνεται με έγκριση και ευθύνη μόνο του ασφαλισμένου. Πλήρη σύνταξη με αναπηρία κατά 67% και αποζημίωση λόγω του ατυχήματος για όλο το διάστημα, που μένει εκτός εργασίας και βέβαια σε καμία περίπτωση δεν συμφωνούμε να μπαίνουν στο τζόγο του Χρηματιστηρίου τα αποθεματικά των ταμείων. 
      Να υπάρχει άμεση κάλυψη των αναγκών σε όλα τα επίπεδα του συστήματος υγείας, τεχνολογική υποδομή, ιατρικό και νοσηλευτικό προσωπικό πλήρους και αποκλειστικής απασχόλησης, επαρκή αριθμό πλήρως εξοπλισμένων και στελεχωμένων κέντρων υγείας στις πόλεις και την ύπαιθρο που να καλύπτουν τις ανάγκες των οικογενειών, των παιδιών, της μητέρας, στους χώρους δουλειάς και στα σχολεία, καθώς και των αθλητικών χώρων. Να γίνει κατάργηση των εισφορών στο κλάδο υγείας και κατάργηση της συμμετοχής στις εργαστηριακές και λοιπές εξετάσεις και τα φάρμακα. Ακόμα να ληφθούν μέτρα για την υγιεινή και ασφάλεια της εργασίας, επίσης ζητάμε να υπάρχει κρατικό Σώμα γιατρών εργασίας και τεχνικών ασφαλείας ενταγμένων στο δημόσιο σύστημα. 
      Οι επαγγελματίες, οι βιοτέχνες και οι έμποροι και οι αυτοκινητιστές, όπως και τα άλλα λαϊκά στρώματα πληρώνουν δυσβάσταχτα ποσά για την παιδεία. Εμείς έχουμε συγκεκριμένες προτάσεις για να ελαφρύνουμε τις οικογένειες απ’ αυτά τα έξοδα και προτείνουμε να είναι δωρεάν το εκπαιδευτικό σύστημα. Η βασική γενική εκπαίδευση να είναι ως τα δεκαοκτώ χρόνια μέσα από ένα δημόσιο δωρεάν δωδεκάχρονο υποχρεωτικό σχολείο, που θα είναι συνέχεια της δίχρονης προσχολικής αγωγής. Επίσης, να γίνει καθιέρωση συστήματος δημόσιων δωρεάν μεταλυκειακών επαγγελματικών σχολών και να καταργηθούν τα ΙΕΚ και τα ΚΕΚ που κυριολεκτικά ξεκοκκαλίζουν τα διάφορα προγράμματα και ακόμα δωρεάν ανώτατη εκπαίδευση και αναπροσανατολισμός της έρευνας, ώστε να υπηρετεί τα λαϊκά συμφέροντα. Η κάλυψη των εκπαιδευτικών αναγκών να είναι από τον κρατικό προϋπολογισμό και ζητάμε την κατάργηση όλων των αντιεκπαιδευτικών νόμων της Νέας Δημοκρατίας και του ΠΑ.ΣΟ.Κ.. 
      Γι΄ όλα αυτά, όμως, χρειάζονται αγώνες και πρέπει να γίνουν από τους ίδιους τους επαγγελματοβιοτέχνες, τους εμπόρους, τους αυτοκινητιστές, τους αυτοαπασχολούμενους, και φυσικά το Κ.Κ.Ε. είναι στο πλευρό τους και δίνει όλες του τις δυνάμεις για να ικανοποιηθούν τα δίκαια αιτήματα όλων αυτών. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Τσιόγκα.
      Το λόγο έχει τώρα η κ. Νικολαϊδου. 
      Θα χρησιμοποιήσετε και εσείς, κυρία Νικολαϊδου, όλο το χρόνο σας; 
      ΒΕΡΑ ΝΙΚΟΛΑΪΔΟΥ: Μάλιστα, κύριε Πρόεδρε. 
      ΝΙΚΟΛΑΟΣ ΓΚΑΤΖΗΣ: Αυτό είναι εις βάρος σας, κυρία συνάδελφε. 
      ΠΡΟΕΔΡΕΥΩΝ (Σωτήρης Χατζηγάκης): Εγώ σας δίνω την ευκαιρία να τον χρησιμοποιήσετε όπως εσείς θέλετε. Πάντως, νομίζω ότι είναι υπέρ του ρήτορα, γιατί του δίνεται η ευκαιρία να αναπτύξει τις απόψεις του ολοκληρωμένα. 
      ΝΙΚΟΛΑΟΣ ΓΚΑΤΖΗΣ: Ναι, αλλά διαφορετικά θα είχαμε ένα, δύο λεπτά παραπάνω. 
      ΠΡΟΕΔΡΕΥΩΝ (Σωτήρης Χατζηγάκης): Ακόμα το βάζετε στο κλέψιμο. 
      Σας μηδενίζω το χρόνο, κυρία Νικολαϊδου. 
      Ορίστε, έχετε το λόγο. 
      ΒΕΡΑ ΝΙΚΟΛΑΪΔΟΥ: Κύριοι Βουλευτές, όταν μιλάμε για μικρές επιχειρήσεις, αυτοαπασχολούμενους και μικροεπαγγελματοβιοτέχνες, παρά τις ελλείψεις των στατιστικών στοιχείων και τις διαφορές από πηγή σε πηγή, η πραγματικότητα είναι ότι εννοούμε περίπου εξακόσιες χιλιάδες μικροεπιχειρηματίες, χωρίς φυσικά τους επιστήμονες ελεύθερους επαγγελματίες. Όλοι, λοιπόν, αυτοί βιώνουν τις συνέπειες του καπιταλιστικού ανταγωνισμού και της ανάπτυξης, τις συνέπειες της φιλομονοπωλιακής πολιτικής της Νέας Δημοκρατίας και του ΠΑ.ΣΟ.Κ.. 
      Η ραχοκοκαλιά της οικονομίας, όπως τους αποκαλούσατε, βρίσκεται σε κατάσταση χειροτέρευσης ιδιαίτερα μετά το 1992 και τη Συνθήκη του Μάαστριχτ, όπου οι καπιταλιστικές αναδιαρθρώσεις με πιο ορμητικό χαρακτήρα -θα έλεγα- και στο όνομα φυσικά πάντα του υγιούς ανταγωνισμού, παίρνουν πίσω τα όποια ευνοϊκά μέτρα υπήρχαν μέχρι τότε και εντείνουν τα αντικίνητρα σε βάρος των μικρομεσαίων.
      Η φάση των αναδιαρθρώσεων αυτών και της ενσωμάτωσης φυσικά στην Ευρωπαϊκή Ένωση, βρήκε τους συνεταιρισμούς των επαγγελματοβιοτεχνών χωρίς υποδομή, χωρίς τεχνογνωσία και κρατική μέριμνα και έτσι, αυτοί οι συνεταιρισμοί άρχισαν να συρρικνώνονται και να διαλύονται. 
      Οι συνεταιρισμοί βέβαια των επαγγελματοβιοτεχνών είναι γνωστό ότι αναπτύχθηκαν πολύ πιο αργά σε σχέση με τους αγροτικούς συνεταιρισμούς και ίσως και γι’ αυτό δεν ρίζωσαν. Ήταν και είναι κατά κανόνα προμηθευτικοί. Εξασφάλισαν καλύτερες τιμές αγοράς στα προϊόντα τους. Σήμερα, όμως, είναι υπό διωγμό και με αυτήν την πολιτική που ακολουθείτε, είναι ξεκάθαρο ότι δεν έχουν μέλλον. Να θυμίσουμε τους συνεταιρισμούς των παντοπωλών, που εξαφανίστηκαν με τα σούπερ μάρκετ, τους εμποροράφτες με τα μεγαλοκαταστήματα ρούχων, τους ξυλουργούς με τις εισαγωγές ή με τις βιομηχανίες τύπου «SATO» κ.λπ..
      Σήμερα οι συνεταιρισμοί που υπάρχουν, είναι των υδραυλικών και των ηλεκτρολόγων σε μικρότερο αριθμό. Και αυτοί είναι προμηθευτικοί, αλλά ουσιαστικά και αυτοί διώκονται με το φορολογικό σύστημα που υπάρχει και με τα αντικίνητρα αντί κινήτρων, όπως ανέπτυξαν οι συνάδελφοι προηγουμένως και ιδιαίτερα ο εισηγητής μας.
      Σε μια περίοδο, πριν από μερικά χρόνια, υπήρξε και μια τάση –δεν θα την έλεγα «μόδα»- για τους γυναικείους συνεταιρισμούς. Αυτοί έφτασαν στην καλύτερή τους περίοδο στους χίλιους πεντακόσιους. Σήμερα έχουν περιοριστεί, έχουν κλείσει δηλαδή οι περισσότεροι και έχουν φτάσει στους εκατόν πενήντα. Έχουν γύρω στα εκατό άτομα συνολικά, με δεκαπέντε άτομα ο κάθε συνεταιρισμός. Τι κάνουν οι γυναίκες αυτές; Πλέκουν, κεντούν, μαγειρεύουν και προσπαθούν να πουλήσουν τα προϊόντα τους, αλλά ξέρουμε ότι φυτοζωούν και δεν έχουν μέλλον.
Ειλικρινά μου θυμίζουν τον πρώην Πρωθυπουργό κ. Σημίτη, ο οποίος πριν μερικά χρόνια στο Άργος, σ’ ένα συνεταιρισμό, έλεγε ότι η βιολογική ντομάτα είναι το μέλλον και την επόμενη χρονιά ο συνεταιρισμός αυτός έκλεισε.
      Και οι γυναικείοι, λοιπόν, συνεταιρισμοί –και γι’ αυτό δεν έχει και νόημα να τους αναφέρετε- είναι υπό διωγμό. Υπάρχουν τρόποι, εάν θέλετε να τους στηρίξετε, αλλά δεν φαίνεται να υπάρχει αυτή η πολιτική βούληση. Ήδη έγινε αναφορά για το επιδοτούμενο επιτόκιο, τα φορολογικά κίνητρα κ.λπ.. Βέβαια μη μου πείτε ότι υπάρχει επιδότηση από την Ευρωπαϊκή Ένωση, γιατί από τα στοιχεία που έχουν τουλάχιστον δημοσιοποιηθεί σαν απολογισμός του Β΄ Κοινοτικού Πλαισίου Στήριξης, γύρω στις διακόσιες γυναίκες –εκατόν ενενήντα εννέα αν θυμάμαι καλά- έχουν πάρει από 16.000.000 δραχμές τότε και αυτά ξέρετε ότι ουσιαστικά τα έχουν διαχειριστεί οι τράπεζες. Ξέρετε πολύ καλά τι σημαίνει το χρήμα αυτό, πόσο ακριβό είναι και την τοκογλυφία που υπάρχει, τις αποφάσεις που βγάζουν τα δικαστήρια και φυσικά τους νόμους που προσαρμόζονται κατά καιρούς προς όφελος των τραπεζών.
      Γυναίκες βέβαια δεν υπάρχουν μόνο στους γυναικείους συνεταιρισμούς, είναι αρκετές και μέσα στους υπόλοιπους επαγγελματοβιοτέχνες. Οι περισσότερες δεν έχουν ασφάλιση, είναι ανασφάλιστες. Είναι αυτό που συνηθίζουμε να λέμε, τα «συμβοηθούντα μέλη» στους συνεταιρισμούς. Ειλικρινά, αντί να κυνηγάτε τους επαγγελματοβιοτέχνες, ιδιαίτερα σε περιοχές που έχουν κάτω από χίλιους κατοίκους, για να ασφαλιστούν υποχρεωτικά στο Τ.Ε.Β.Ε., θα έπρεπε οι ασφαλιζόμενοι, οι εργαζόμενοι ή ο εργαζόμενος κατ’ αρχήν να ασφαλίζονται εκεί που οι ίδιοι επιλέγουν και φυσικά εσείς να ελέγξετε από την πλευρά σας, ώστε να μην υπάρχει σήμερα κάποιος εργαζόμενος ή εργαζόμενοι που να μην είναι ασφαλισμένοι.
      Παράλληλα, να υπάρχει για τις γυναίκες κρατική φροντίδα για να εξασφαλιστεί -διότι σήμερα αυτά είναι όνειρα θερινής νυκτός- η άδεια κύησης, τοκετού και θηλασμού για τις μητέρες. Εμείς προτείνουμε δύο μήνες πριν και πέντε μήνες μετά τη γέννα, με οικονομική στήριξη, πλήρη ασφαλιστικά δικαιώματα και με ασφαλιστική εισφορά που να βαραίνει κατά τα 2/3 το κράτος και κατά το 1/3 τον ασφαλιζόμενο. Να δικαιούνται γενικά ό,τι ισχύει σήμερα στο Ι.Κ.Α. και όχι μόνο μέρος των εξόδων του τοκετού, που δίνουν στην καλύτερη περίπτωση στις γυναίκες επαγγελματοβιοτέχνες. 
      Φυσικά, οι προτάσεις μας είναι για σύνταξη στα πενήντα πέντε, για πλήρη σύνταξη στις περιπτώσεις που υπάρχει αναπηρία 67% και για αποζημίωση ατυχήματος, εάν το ατύχημα αποδειχθεί ότι είναι επαγγελματικό και για όσο διάστημα, φυσικά, χρειαστεί να μείνει στο σπίτι. 
      Θα πω δυο λόγια και για τις υποδομές. Έγινε μια αναφορά. Όμως, είναι –πιστεύουμε- γνωστό ότι όλες αυτές οι βιοτεχνίες ή, για να είμαι πιο ακριβής, ένα μεγάλο ποσοστό απ’ αυτές δεν έχουν άδεια λειτουργίας. Οι λόγοι είναι γνωστοί. Ή είχαν ιδρυθεί αρκετά παλιά ή πάνε από πατέρα σε παιδιά. 
      Εν πάση περιπτώσει, υπάρχει αυτό το πρόβλημα. Είναι υπαρκτό. Όμως, δεν μπορεί δήθεν για την αντιμετώπιση κάποιων προβλημάτων να πηγαίνουν εκεί, ιδιαίτερα στις περιοχές της Αθήνας, του Πειραιά, της Θεσσαλονίκης, εκπρόσωποι της Αυτοδιοίκησης, από δήμους και νομαρχίες, δήθεν με το πρόσχημα της ανάπλασης της περιοχής, διότι έχει χαρακτηριστεί ως «αμιγώς κατοικίας». Και, για να γίνω πιο συγκεκριμένη, δεν μπορεί στον Κεραμεικό και στο Γκάζι να πετούν έξω τους επαγγελματοβιοτέχνες, χαρακτηρίζοντας γενικά την περιοχή «αμιγώς κατοικίας». 
      Από την άλλη, μέσα στον ίδιο χώρο, πολύ κοντά παραχωρούν τον Ελαιώνα στο Βαρδινογιάννη ή άλλους χώρους σε άλλους μεγαλοεπιχειρηματίες, όχι φυσικά για γήπεδα ή για άλλες αθλητικές εγκαταστάσεις που θα μπορούσαν να αξιοποιηθούν και προς όφελος των υπόλοιπων δημοτών, αλλά κύρια για να ασκήσουν εμπορική δραστηριότητα σε χώρους όπου θα μπορούσαν να γίνουν βιοτεχνικά πάρκα. 
      Κοιτάξτε. Χώροι για βιοτεχνικά πάρκα υπήρχαν. Δεν δόθηκαν, όμως, ποτέ στους επαγγελματοβιοτέχνες. Αυτή είναι η πραγματικότητα. Σήμερα πετιόνται στο δρόμο. Δεν υπάρχει εναλλακτική λύση. Γιατί μη μου πείτε, για παράδειγμα, ότι αυτό που προτείνουν σ’ έναν ξυλουργό ή σε ένα βαφέα αυτοκινήτων από την Αργυρούπολη, να μεταφερθεί από την Αργυρούπολη στον Ασπρόπυργο, μπορεί να είναι λύση. Ή από την άλλη να εγκατασταθούν στη βιομηχανική ζώνη, γιατί δεν υπάρχει βιοτεχνικό πάρκο με την τελείως καθαρή έννοια, στο Σχιστό, όπου εκεί για να πάρει κανείς ένα κομμάτι γύρω στα πεντακόσια τετραγωνικά μέτρα, χρειάζεται –τότε που ξεκίνησε- περισσότερο από 40.000.000 δραχμές. Οπότε, υπολογίστε σήμερα πού έχει πάει αυτή η αξία και ποιοι από τους επαγγελματοβιοτέχνες, που καθημερινά φθίνουν, έχουν τη δυνατότητα να πάνε προς τα εκεί. 
      Εμείς πιστεύουμε ότι το θέμα της υποδομής πρέπει να εξασφαλίζεται από το κράτος. Να βρεθούν, γιατί ακόμη υπάρχουν χώροι, βιοτεχνικά πάρκα, ώστε να εγκατασταθούν εκεί οι δραστηριότητές τους. 
      Βέβαια, αυτές τις μέρες -και εν όψει της Διεθνούς Έκθεσης Θεσσαλονίκης- δεν έχουμε αυταπάτες και δεν περιμένουμε εξαγγελίες και προς τους αυτοαπασχολούμενους, τις μικρές επιχειρήσεις και τους επαγγελματοβιοτέχνες από την Κυβέρνηση. Μπορώ να πω ότι προηγήθηκε ήδη το ΠΑ.ΣΟ.Κ., μέσω του Αρχηγού του, ο οποίος σε μια χθεσινή συνάντηση με το Διοικητικό Συμβούλιο της Γ.Σ.Ε.Β.Ε.Ε. και των εμπόρων ξέχασε την πολιτική των κυβερνήσεων του ΠΑ.ΣΟ.Κ. μέχρι σήμερα, τη φορολογία που έβαζε το ΠΑ.ΣΟ.Κ. σ’ αυτούς τους επιχειρηματίες και ήδη πρότεινε φορολογικά κίνητρα για την καταπολέμηση της ανεργίας και πολλά άλλα τέτοια φιλεργατικά και αρκετά επαναστατικά.
      Πιστεύω ότι ούτε οι επαγγελματοβιοτέχνες, αλλά ούτε και οι υπόλοιποι εργαζόμενοι μπορούν να πειστούν από αυτές τις εξαγγελίες και είναι σίγουρο ότι και αυτοί, μαζί με τους υπόλοιπους εργαζόμενους, συνταξιούχους, θα βρεθούν στο αγωνιστικό ραντεβού στις 9 του Σεπτέμβρη στη Θεσσαλονίκη. 
      Περιμένουμε απαντήσεις από τον κύριο Υπουργό στα συγκεκριμένα ερωτήματα που σαν κόμμα έχουμε ήδη καταθέσει.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε την κ. Νικολαϊδου.
      Κυρίες και κύριοι συνάδελφοι, η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμου:
      α. Του Υπουργείου Τουριστικής Ανάπτυξης: «Ανάπτυξη Ιαματικού Τουρισμού και λοιπές διατάξεις».
      β. Του Υπουργείου Εμπορικής Ναυτιλίας: «Σύσταση Ινστιτούτου Ναυτικής Κατάρτισης με την επωνυμία «ΤΑΛΩΣ» Ινστιτούτο Ναυτικής Κατάρτισης Α.Ε.» και άλλες διατάξεις». 
      Ο κ. Γκατζής έχει το λόγο. 
      Κι εσείς θα κάνετε χρήση. Παρ’ όλες τις πιθανές ενστάσεις που έχετε, θα κάνετε…
      ΝΙΚΟΛΑΟΣ ΓΚΑΤΖΗΣ:  Είμαι διατεθειμένος να σας κλέψω με την ανοχή σας!
      ΠΡΟΕΔΡΕΥΩΝ (Σωτήρης Χατζηγάκης):  Δεν γίνεται αυτό. Κλοπή με ανοχή δεν γίνεται. Είναι κλοπή τότε.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κυρίες και κύριοι Βουλευτές, είναι γεγονός ότι τα τελευταία δεκαπέντε – δεκαέξι χρόνια η χώρα μας διαθέτει ένα από τα πιο αντιλαϊκά, σκληρά, ταξικά, φορολογικά συστήματα από όλες τις χώρες της Ευρωπαϊκής Ένωσης. Με μόνιμα τα υποζύγια των εσόδων του προϋπολογισμού, παραμένουν με χειρότερες κατ’ έτος συνθήκες οι εργαζόμενοι, οι συνταξιούχοι και οι μικρομεσαίοι της πόλης και της υπαίθρου. Γι’ αυτό λέμε εμείς ότι τα μεγάλα λαϊκά, κοινωνικά προβλήματα  αυτών των λαϊκών τάξεων, των φτωχών λαϊκών στρωμάτων, των εργαζομένων, των συνταξιούχων, αλλά και των μικρομεσαίων και αυτοαπασχολούμενων Ε.Β.Ε., θα λυθούν στην πορεία από το ταξικό λαϊκό κίνημα, ανατρέποντας τις νεοφιλελεύθερες πολιτικές και εγκαθιστώντας πολιτικές, που θα είναι υπέρ των λαϊκών στρωμάτων. 
      Ας κάνουμε, όμως, μία αναδρομή. Από τη Μεταπολίτευση και εδώ, κύριοι Βουλευτές, είναι γεγονός ότι οι μικρομεσαίοι γνωρίζουν μία οικονομική άνθηση. Τότε παίρνονται και ορισμένα μέτρα, ιδρύεται ο Ε.Ο.Μ.Μ.Ε.Χ., η Νομισματική Επιτροπή καθορίζει ευνοϊκούς όρους χρηματοδότησης και το φορολογικό σύστημα έχει κάποιες ελαστικότητες για τους μικρομεσαίους, που βρίσκονται σε μία καλύτερη κατάσταση. Από το 1992 και μετά, που εφαρμόζεται η Συνθήκη του Μάαστριχτ, από τότε, δηλαδή, που βεβιασμένα γίνεται η επιτάχυνση της ολοκλήρωσης των καπιταλιστικών αναδιαρθρώσεων, η μπάρα της αντιλαϊκής νεοφιλελεύθερης επίθεσης στα λαϊκά στρώματα δεν αφήνει απέξω και τις μικρομεσαίες επιχειρήσεις. Στην πορεία τις τσακίζει κυριολεκτικά. 
      Ακούσατε τον εισηγητή μας, ακούσατε και τους προηγούμενους συντρόφους ομιλητές σχετικά με το πώς ακριβώς έχει καταντήσει σήμερα ο μικρομεσαίος από την επίθεση αυτή, τόσο στα γενικότερα προβλήματα, όσο ιδιαίτερα και στο ασφαλιστικό και στη σχέση του με τις χρηματοδοτήσεις και με άλλα θέματα που τους απασχολούν.
      Θα ήθελα να πω, κύριοι Βουλευτές, ότι η κύρια αιτία αυτής της κατάστασης των μικρομεσαίων δεν είναι άλλη από τη συγκεντροποίηση του κεφαλαίου –αναφέρθηκε ο εισηγητής μας- από την απελευθέρωση της αγοράς και την όξυνση του ανταγωνισμού που έρχεται και σαρώνει τελικά τη μεγάλη επιχείρηση, καταστρέφοντας όλες τις υποδομές και τον τζίρο των μικρών επιχειρήσεων. 
      Οι κυβερνήσεις -και η προηγούμενη κυβέρνηση και η σημερινή- δεν διστάζουν να δίνουν απλόχερα υποσχέσεις, να καλοπιάνουν τους μικρομεσαίους, να τους λένε ότι είναι η ραχοκοκαλιά της οικονομίας –και έτσι είναι, είναι η ραχοκοκαλιά της οικονομίας-  και από την άλλη, όταν έρχονται στην Κυβέρνηση, δεν διστάζουν να παίρνουν τέτοια σκληρά, αντιλαϊκά μέτρα απέναντί τους, ιδιαίτερα φορολογικά, φορομπηχτικά που να ωθούν τους μικρομεσαίους σε πολύ οικτρή οικονομική κατάσταση, να κατεβάζουν ρολά, να είναι χρεοκοπημένοι, άλλος να πουλάει σπίτια και οικόπεδα και ό,τι περιουσιακό στοιχείο είχε αποκτήσει ή έτυχε να έχει κληρονομήσει από τους γονείς του, για να κρατήσει την επιχείρησή του. Η κατάσταση είναι πάρα πολύ άσχημη.
      Κάθε χρόνο, κύριοι Βουλευτές, οι ΕΒΕ έρχονται να καλύψουν τις μεγάλες «τρύπες» του προϋπολογισμού, τις οποίες δημιούργησαν οι ίδιες οι πολιτικές που εφάρμοσαν όλα αυτά τα χρόνια τόσο η Νέα Δημοκρατία όσο και το ΠΑ.ΣΟ.Κ., χώρια από τις άλλες δαπάνες με τις οποίες επιβαρύνονται. Βρίσκονται έξω από τον προϋπολογισμό τους και τα έσοδά τους λόγω και της ανεργίας, που έχει ως αποτέλεσμα να έχει πέσει και ο τζίρος. Βρίσκονται, λοιπόν, σε δυσχερή θέση να αντιμετωπίσουν και κοινωνικές ανάγκες, όπως είναι η υγεία, η παιδεία, ο πολιτισμός και άλλα. 
      Κύριοι Βουλευτές, για μια δεκαετία η κυβέρνηση του ΠΑ.ΣΟ.Κ. ακολούθησε πιστά αυτό που είχε εφαρμόσει για πρώτη φορά η Νέα Δημοκρατία, δηλαδή τα αντικειμενικά κριτήρια. Είτε είχε είτε δεν είχε ο άλλος τζίρο, με βάση τα τετραγωνικά, με βάση άλλες προϋποθέσεις –την αγορά, σε ποιο σημείο βρίσκεται η επιχείρηση κ.λπ.- καθόριζαν και το φόρο που θα πλήρωνε κάθε καταστηματάρχης, κάθε μικρός και αυτοαπασχολούμενος επαγγελματίας. Τι γινόταν σ’ αυτήν την περίπτωση; Όλοι τα ίδια. Είτε έβγαζε είτε δεν έβγαζε, θα πλήρωνε. 
      Αυτό το σύστημα το ακολούθησε το ΠΑ.ΣΟ.Κ. για δέκα χρόνια. Δεν φθάνει, όμως, μόνο αυτό. Ήταν αυτό το κόμμα που κάθε χρόνο με τις νέες επιβαρύνσεις, με τις «ανέλεγκτες υποθέσεις» και με τη «συνάφεια» φορολογούσε τους μικρομεσαίους και έπαιρνε έκτακτα, φορομπηχτικά εισοδήματα από τους μικρομεσαίους, που πολλές φορές ξεπερνούσαν και το 1.000.000.000 ευρώ. Είπε ο εισηγητής μας πόσα πήραν μόνο από τις ανέλεγκτες υποθέσεις το 2005. Να προσθέσουμε και τη συνάφεια; Να προσθέσουμε ότι ο προϋπολογισμός το 2006 αναφέρει ότι προβλέπεται να εισπραχθούν, αν χρειαστεί, ακόμη 800.000.000 ευρώ από τους μικρομεσαίους; Είναι μια πολιτική, την οποία ήρθε η Νέα Δημοκρατία και την ακολούθησε.
      Και να θυμίσω, κύριοι της Νέας Δημοκρατίας και κύριε Υφυπουργέ, ότι ο προϊστάμενός σας Υπουργός απ’ αυτό το Βήμα και από κάτω, από τα έδρανα, όταν συζητούσαμε για το φορολογικό σύστημα κατηγορούσε και γινόταν καταπέλτης ενάντια στους εισηγητές και στην πολιτική του ΠΑ.ΣΟ.Κ., ότι είναι φορομπήχτες, φοροκλέφτες, φοροεισπράκτορες απέναντι στους μικρομεσαίους. Δυστυχώς, ακολουθείται η ίδια πολιτική. Και όχι μόνο ακολουθείται η ίδια πολιτική, αλλά ενώ την συνάφεια και τις ανέλεγκτες υποθέσεις το ΠΑ.ΣΟ.Κ. τις έβαζε κάθε τρία, τέσσερα, πέντε ή έξι χρόνια, ανάλογα, η Νέα Δημοκρατία το εφαρμόζει κατ’ έτος. Δεν αφήνει κανένα περιθώριο. Είναι πολιτική αυτή που μπορεί τελικά να στηρίξει τη μικρομεσαία επιχείρηση;
      Κύριοι Βουλευτές, θα ήθελα εδώ να πω ότι ο μοναδικός συντελεστής κέρδους που εφάρμοσε και το ΠΑ.ΣΟ.Κ. –και το ακολουθεί σήμερα η Νέα Δημοκρατία είναι όχι απλώς άδικος, όχι απλώς καταστροφικός, αλλά ξεπερνά κάθε όριο, αν θέλετε, αντικειμενικής εκτίμησης και φορολόγησης των επαγγελματιών. Είναι καταστρεπτικός, όταν φθάνει να φορολογεί τους μικρομεσαίους -είτε έχουν είτε δεν έχουν κέρδη- και μέχρι 40% των εισπράξεών τους, του τζίρου τους κ.λπ.. Θα μου πείτε: Γίνεται αλλιώς; Δεν γίνεται, κύριοι Βουλευτές. Όταν η νεοφιλελεύθερη πολιτική που ακολούθησε και η προηγούμενη και η σημερινή Κυβέρνηση έχει σαν στόχο να εισπράξουν από τους πολλούς για να δώσουν στους λίγους, να εισπράξουν από τους μη έχοντες για να δώσουν στους κατέχοντες, φυσικό είναι να έχουμε αυτήν την αντιλαϊκή πολιτική. Αυτά φυσικά θα πρέπει να τα δουν και οι μικρομεσαίοι.
      Ποια είναι η δική μας πρόταση; Κύριοι Βουλευτές, θα ήθελα κατ’ αρχήν να πω ότι την έχουμε καταθέσει κατ’ επανάληψη, θα την πούμε και σήμερα. Είπε ορισμένα πράγματα και ο εισηγητής μας. Κάθε αυτοαπασχολούμενος Ε.Β.Ε. θα πρέπει να φορολογείται με βάση τα καθαρά του κέρδη, τα οποία προκύπτουν από την αφαίρεση των εξόδων από τα έσοδά του, όπως αυτά αποδεικνύονται από τα παραστατικά στοιχεία, δηλαδή αποδείξεις, τιμολόγια κ.λπ.. 
      Επίσης, εδώ θα πρέπει να δούμε τι γίνεται και με τις ομόρρυθμες, τις ετερόρρυθμες εταιρίες και με τους συνεταιρισμούς. Σήμερα φορολογούνται στην πηγή και όχι στο μέρισμα. Τι γίνεται, όμως; Φορολογείται 25% στην πηγή και δεν βάζει το μέρισμα. Αυτό είναι άδικο.
      Εμείς τι λέμε; Να φορολογείται στην πηγή με βάση τα έσοδα, τα στοιχεία και τα βιβλία τα οποία κρατάει και εκεί να προστεθεί και να φορολογηθεί και το μέρισμα, να αφαιρεθεί, όμως, το 25% της φορολογίας που γίνεται στην πηγή. Έτσι θα έχουμε αυτό που είπε ο εισηγητής μας και όλα τα έσοδα θα φορολογηθούν με βάση τον Κώδικα Βιβλίων και Στοιχείων και όχι με το 25% και μετά να προσθέτουμε και το μέρισμα. 
      Το ένα είναι αυτό, ο έλεγχος να γίνεται με βάση τη φορολογική δήλωση, όταν κατατίθεται στην εφορία. Δεν θα πρέπει να υπάρχουν ούτε ανέλεγκτες υποθέσεις ούτε συνάφεια κ.λπ. Φορολογήθηκε το αφορολόγητο ποσό, το οικογενειακό εισόδημα να είναι τριάντα χιλιάδες ευρώ αυξανόμενο κατά πέντε χιλιάδες για κάθε παιδί, η τιμαριθμοποίηση να γίνεται κάθε χρόνο, να υπάρχει αναγνώριση επιπλέον αφορολόγητου για εκσυγχρονισμό της επιχείρησής του, τεχνογνωσία κ.λπ. στις μικροεπιχειρήσεις, ο συντελεστής του 25% να μειωθεί για τις ομόρρυθμες, ετερόρρυθμες και τους συνεταιρισμούς και, όπως είπαμε, τα κέρδη τους να φορολογούνται σαν προσωπικό εισόδημα. 
      Μείωση των συντελεστών στα κέρδη των διάφορων συνεταιρισμών και των μετόχων τους και κατάργηση του δημοτικού φόρου 2%. Εδώ θα ήθελα να προσθέσω το εξής: Δεν φτάνει που φορολογούνται, αλλά η Κυβέρνηση έχει δώσει το δικαίωμα με το να ασκεί μία αντιλαϊκή και αντιδημοτική πολιτική στην Τοπική Αυτοδιοίκηση, με τη δυνατότητα να βάζει έμμεσους φόρους, κατευθείαν δηλαδή να φορολογεί τους πολίτες, να εισπράττει από τους μικρομεσαίους φόρους τέτοιους σε τέλη, που ξεπερνούν, κύριε Υπουργέ, πολλές φορές και το μικρό ενοίκιο που πληρώνει ένας αυτοαπασχολούμενος. Αυτό είναι απαράδεκτο και πρέπει να καταργηθεί. 
      Επίσης, φορολογικές ελαφρύνσεις για τους επαγγελματίες που ξεκινούν τη σταδιοδρομία τους τα πρώτα πέντε χρόνια, ώστε να μην έχουν επιβαρύνσεις. Η αύξηση της φορολογίας, όμως, των μεγάλων κεφαλαίων θα είναι αυτό που θα αντικαταστήσει τελικά τις τυχόν απώλειες που θα έχουν από την ενίσχυση των φορολογιών.
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Κλείνω, κύριε Πρόεδρε, κάνοντας μία καταγγελία.
      Κύριε Υπουργέ, εδώ και περίπου δύο χρόνια εννιακόσιοι επαγγελματοβιοτέχνες στη Μαγνησία βρίσκονται ξεκρέμαστοι από το γεγονός ότι έγινε μία σοβαρή κατάχρηση που ξεκινάει εδώ, από τη διοίκηση και φθάνει μέχρι κάτω. Τελικά αυτοί οι άνθρωποι βρίσκονται ξεκρέμαστοι γιατί η κατάχρηση των εισφορών προς τα ασφαλιστικά ταμεία φθάνει και τα δεκαπέντε χρόνια. Δεν μπορούν ούτε σύνταξη να πάρουν. Ασφαλιστικές ενημερότητες, φορολογικές ενημερότητες, ασθένεια κ.λπ., όλα βρίσκονται υπό αίρεση. Δεν μπορεί να βαστάει αυτό. Πρέπει να πάρετε την πολιτική ευθύνη, όπως είχατε πει και να λυθεί το πρόβλημα, γιατί οι άνθρωποι αυτοί τα έχουν καταβάλει.
      Τελειώνοντας, κύριε Πρόεδρε, θα πω ότι είναι καιρός οι μικρομεσαίοι να δουν ότι τα προβλήματά τους θα λυθούν μέσα από μία άλλη πολιτική και είναι καιρός ο μικρομεσαίος να «κατεβάσει ρολά» στις κυβερνήσεις αυτές, που τον έχουν ωθήσει εκεί και στις εκλογές του Οκτώβρη να δώσει το μήνυμα και στη Νέα Δημοκρατία και στο ΠΑ.ΣΟ.Κ..
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Γκατζή.
      Ο κ. Σκοπελίτης έχει το λόγο.
      Κύριε Σκοπελίτη, βάζω και σε σας όλο το χρόνο, αρκεί να μην πάρετε προοδευτικά κι εσείς αύξηση, διότι ο κάθε ομιλητής αυξάνει το χρόνο ομιλίας του.
      ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι Βουλευτές, είναι γεγονός ότι στο χώρο των αυτοαπασχολούμενων και των μικρών επαγγελματοβιοτεχνών το «δούλεμα» -να το πω έτσι, γιατί έτσι ακριβώς είναι- όλων των κυβερνήσεων -είτε αυτές ανήκαν στο ΠΑ.ΣΟ.Κ. είτε ανήκουν στη Νέα Δημοκρατία- «παίρνει και δίνει», κυριολεκτικά «πάει σύννεφο», όπως χαρακτηριστικά λέει και ο λαός μας. Και τι δεν έχουν ακούσει όλα αυτά τα τελευταία χρόνια αυτοί οι άνθρωποι! Και τι υποσχέσεις δεν έχουν εισπράξει για την αντιμετώπιση των προβλημάτων τους, τη λύση τους κ.λπ., προβλήματα που όμοια με βρόγχο τούς πνίγουν και τους οδηγούν στην οικονομική καταστροφή και βέβαια στο κλείσιμο των καταστημάτων τους. 
      Γνωρίζετε πολύ καλά κι εσείς, κύριε Υπουργέ και καλύτερα απ’ όλους μας το γνωρίζουν οι ίδιοι οι μικρομεσαίοι επαγγελματοβιοτέχνες, αφού το βιώνουν «στο πετσί τους», όπως λέει πάλι ο λαός μας, ότι παρήλθε ανεπιστρεπτί, στα πλαίσια αυτής της συγκεκριμένης πολιτικής που υπηρετούν και τα δύο μεγάλα κόμματα, η εποχή εκείνη, όπου όταν έκλεινε μία μικρή επιχείρηση, άνοιγαν δύο στη θέση της.
     Αυτό βέβαια δεν ήλθε από μόνο του. Ήλθε σαν αποτέλεσμα της πολιτικής που εφαρμόστηκε όλα αυτά τα χρόνια και από τα δύο κόμματα, μια πολιτική που από τη μια μεριά με χαρακτηριστική απλοχεριά και προκλητικότητα συνάμα εξυπηρετούσε τα συμφέροντα των μεγάλων επιχειρήσεων του συντηρητικού χώρου και από την άλλη, ο οικονομικός στραγγαλισμός μέσω και της φορολογίας των μικρών και των μεσαίων επιχειρήσεων έπαιρνε και έδινε, όπως χαρακτηριστικά αναφέρθηκαν και ο εισηγητής μας και άλλοι σύντροφοί μου, που προηγήθηκαν σ’ αυτό το Βήμα.
     Το δούλεμα αυτό που προανέφερα, αυτών των ανθρώπων, γίνεται χρόνια με διάφορους τρόπους από τις κυβερνήσεις και των δύο κομμάτων και κύρια γίνεται με τα όσα τους πλασάρουν γύρω από τις χρηματοδοτήσεις τους και τα προγράμματα της Ευρωπαϊκής Ένωσης.
     Αυτό γιατί; Οι μεν χρηματοδοτήσεις και με τον τρόπο που αυτές γίνονται και με τους όρους που επιβάλλουν οι τράπεζες, όχι μόνο δεν οδηγούν στην οικονομική ανακούφιση αυτών των ανθρώπων και τη σωτηρία των επιχειρήσεών τους, αλλά, αντίθετα, τους ανοίγουν το δρόμο για τη χρεοκοπία και την οικονομική καταστροφή. Είναι να μην μπλέξει κανείς με τις τράπεζες –λένε χαρακτηριστικά- και έτσι είναι. Και αυτό γίνεται με τα επιτόκια που τους καταληστεύουν και με τις δυσκολίες που δημιουργούν στην αποπληρωμή των δανείων.
     Και εσείς βέβαια, κύριε Υπουργέ –και παρόμοια έπραττε και η προηγούμενη κυβέρνηση- δεν κάνετε τίποτα προς αυτήν την κατεύθυνση. Ούτε καν τις αποφάσεις των δικαστηρίων δεν φροντίζετε να εφαρμόζουν οι τράπεζες, αποφάσεις που αφορούν τα πανωτόκια κ.λπ.. Να, γιατί λέμε ότι τα προβλήματα που αντιμετωπίζουν σήμερα οι μικρομεσαίοι, οι μικροί κύρια και οι αυτοαπασχολούμενοι επιχειρηματίες, είναι αποτέλεσμα της πολιτικής σας και δεν έπεσαν ούτε από τον ουρανό ούτε είναι γραμμένα στη μοίρα αυτών των ανθρώπων.
     Όσον αφορά το περιλάλητο Ταμείο Εγγυοδοσίας, αναφέρθηκε και ο εισηγητής μας σ’ αυτό το θέμα. Αυτό εξαγγέλθηκε με τυμπανοκρουσίες από την προηγούμενη κυβέρνηση του ΠΑ.ΣΟ.Κ. και πολυδιαφημίζεται και διαφημίζεται και σήμερα από την Κυβέρνηση της Νέας Δημοκρατίας. 
     Αυτό, όπως τονίζουμε και στην επερώτησή μας, αποδείχθηκε «κούφια λόγια», αφού οι επιβαρύνσεις που βάζουν οι τράπεζες, όταν συμμετέχει αυτό το Ταμείο, είναι ακόμα μεγαλύτερες. Και βέβαια –τονίστηκε πάλι από τον εισηγητή μας- αφορά ένα μικρό αριθμό επαγγελματοβιοτεχνών, συγκεκριμένα δεκαπέντε χιλιάδες απ’ αυτούς τους ανθρώπους.
     Όσον αφορά τα πολυδιαφημισμένα προγράμματα της Ευρωπαϊκής Ένωσης, για να δούμε τι γίνεται μ’ αυτά, κυρίες και κύριοι συνάδελφοι και να το δούμε σε πρακτικό και όχι σε θεωρητικό επίπεδο, να το δούμε, δηλαδή, με στοιχεία και όχι απλά με λόγια, που πρέπει να ομολογήσω ότι εδώ έχετε ιδιαίτερα υψηλές επιδόσεις στα λόγια και τα δύο κόμματα.
     Να, τι λένε τα στοιχεία αυτά. Λένε ότι το σύνολο των όσων επιδοτήθηκαν στην εξαετία, όπως είπε και ο εισηγητής μας, 1994-1999 ήταν οκτώ χιλιάδες τριακόσιες δέκα μικρομεσαίες επιχειρήσεις, δηλαδή ένα ελάχιστο ποσοστό που μόλις φθάνει –απ’ ό,τι ειπώθηκε- το 1% του συνόλου των επιχειρήσεων.
     Λένε, όμως, ακόμα αυτά τα στοιχεία ότι από το 1.300.000.000 ευρώ, που διατέθηκε αυτήν την εξαετία, τα 708.000.000 ευρώ, ποσοστό δηλαδή 54,5%, δόθηκε σε εξακόσιους πενήντα δύο μεγαλοεπιχειρηματίες και το άλλο υπόλοιπο, που αφορά τις χιλιάδες των επαγγελματιών, δηλαδή το 45,5%, δόθηκε σε όλους τους άλλους, από τους οποίους οι περισσότεροι δεν είναι πολύ μικροί ή μικροί επαγγελματίες, αλλά είναι μεσαίοι και μεγάλοι επιχειρηματίες. 
     Τώρα, πώς γίνεται το μεγάλο κομμάτι από ένα πρόγραμμα που απευθύνεται στους μικρομεσαίους επαγγελματίες να πηγαίνει στους μεγάλους επιχειρηματίες, εσείς το αποφασίζετε στα πλαίσια της Ευρωπαϊκής Ένωσης, χαρακτηρίζοντας σαν μικρούς επαγγελματίες αυτούς που απασχολούν από ένα έως διακόσια πενήντα άτομα. Με δική σας υπογραφή γίνεται αυτό το πράγμα.
      Το ίδιο, βέβαια, γίνεται και με το Γ΄ Κοινοτικό Πλαίσιο Στήριξης. Δεν έχουμε ακόμα στοιχεία, δεν έχει ολοκληρωθεί.  Όμως, τα στοιχεία λένε ότι μέχρι σήμερα, από το κύριο πρόγραμμα, το Ε.Π.ΑΝ., επιδοτήθηκαν μόνο επτακόσιοι έντεκα επιχειρηματίες. Και είναι σίγουρο ότι το ίδιο πράγμα θα γίνει και με το Δ΄ Κοινοτικό Πλαίσιο Στήριξης που αυτές τις μέρες προβάλλεται και διαφημίζεται ιδιαίτερα από την Κυβέρνηση. Και αυτό θα γίνει γιατί θα κινείται και αυτό μέσα στα πλαίσια της συγκεκριμένης πολιτικής που προωθείται.
      Αυτά, λοιπόν, μας λέει η πρακτική και η εμπειρία και για τις χρηματοδοτήσεις και τα προγράμματα. Και είναι μία εμπειρία που κανείς δεν μπορεί να αμφισβητήσει, γιατί στηρίζεται σε συγκεκριμένα στοιχεία.
      Φύκια για μεταξωτές κορδέλες προσπαθείτε να πουλήσετε με τα προγράμματα της Ευρωπαϊκής Ένωσης στους ανθρώπους αυτούς. Και καθαρός σας στόχος είναι να σπείρετε αυταπάτες για το δήθεν ενδιαφέρον της Ευρωπαϊκής Ένωσης και των ελληνικών κυβερνήσεων για τους αυτοαπασχολούμενους επαγγελματοβιοτέχνες και τους μικρούς και μεσαίους σ’ αυτόν το χώρο.
      Η μοναδική σας φροντίδα –και η δική σας και της προηγούμενης Κυβέρνησης και της Ευρωπαϊκής Ένωσης- είναι η εξυπηρέτηση των συμφερόντων των μεγάλων επιχειρήσεων της χώρας. Γι’ αυτούς οι χρηματοδοτήσεις, γι’ αυτούς τα προγράμματα, γι’ αυτούς οι δανειακές διευκολύνσεις, οι φορολογικές ελαφρύνσεις. Και δεν είναι μόνο αυτά, αλλά είναι και η παραχώρηση χώρων για να ασκήσουν ή να διευκολύνουν τις επιχειρηματικές τους δραστηριότητες.
      Αυτό το λέω έχοντας σαν παράδειγμα το τι γίνεται στη Μυτιλήνη. Η Κτηματική Υπηρεσία του Δημοσίου πήρε απόφαση, κύριε Υπουργέ –και αυτό, παρά τη θέληση των φορέων της πόλης- να νοικιάσει μέρος του πάρκινγκ στη μεγάλη πολυεθνική εταιρεία «CARREFOUR» για να εξυπηρετήσει τις δραστηριότητές της. Και το ίδιο θα κάνει και για τις άλλες μεγάλες επιχειρήσεις που δραστηριοποιούνται δίπλα στο συγκεκριμένο χώρο, μετατρέποντας έτσι ένα δημόσιο πάρκινγκ σε ιδιωτικό.
      Μάλιστα, όλα αυτά συμβαίνουν σε μία περίοδο που η κρίση που βιώνουν οι μικρομεσαίοι επαγγελματοβιοτέχνες του νησιού, έχει πάρει πρωτόγνωρες διαστάσεις. Συρρικνώνεται δραματικά ο τζίρος τους και βρίσκονται όλο και περισσότερο αντιμέτωποι μ’ αυτήν την οικονομική κατάσταση και το κλείσιμο των μαγαζιών τους.
      Αυτήν την κατάσταση που τη γνωρίζουν καλύτερα από εμάς οι ίδιοι οι μικρομεσαίοι αυτοαπασχολούμενοι βιοτέχνες της χώρας μας, γιατί τη βιώνουν, θα γίνει ακόμα πιο ζοφερή, αν οι ίδιοι δεν αντιδράσουν, αν την αφήσουν να περπατήσει παραπέρα. Και για να αντιδράσουν σωστά και προς τη σωστή κατεύθυνση, χρειάζεται, πέρα από το να πάψουν να τρέφουν τις όποιες αυταπάτες ότι μπορεί να δοθούν λύσεις στα πλαίσια της συγκεκριμένης πολιτικής, να πιστέψουν στις δικές τους δυνάμεις και στην ανάγκη της κοινής πάλης με τα άλλα λαϊκά στρώματα και, κύρια, με την εργατική τάξη.
      Πρέπει να παλέψουν, ώστε να αλλάξουν οι συσχετισμοί δύναμης σε πολιτικό επίπεδο και να γίνει δυνατό να έρθει στην εξουσία μία άλλη κυβέρνηση που θα εφαρμόσει μία φιλολαϊκή πολιτική. Και ένα πρώτο βήμα πρέπει να γίνει στις επόμενες δημοτικές και νομαρχιακές εκλογές.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε συνάδελφε.
      Κυρίες και κύριοι συνάδελφοι, εξαντλήθηκε ο κατάλογος των πρώτων ομιλητών και το λόγο θα δώσω τώρα στον Υφυπουργό κ. Μπέζα.
      Ορίστε, κύριε Υπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, οι τοποθετήσεις σας που έγιναν κατά τη συζήτηση της σημερινής επερώτησης, μου δίνουν τη δυνατότητα και την ευκαιρία –και το λέω αυτό, επειδή οι συνάδελφοι εισηγητές τοποθετήθηκαν γενικότερα σ’ όλα τα ζητήματα της οικονομίας και της οικονομικής δραστηριότητας- να απαντήσω όχι μόνο στα επί μέρους θέματα τα οποία έχουν τεθεί με την επερώτηση, αλλά παράλληλα να αναφερθώ στο σημαντικό έργο και τις μεταρρυθμίσεις που έχουμε προωθήσει τα τελευταία χρόνια για την οικονομία.
      Για παράδειγμα, υπάρχουν μεταρρυθμίσεις στο φορολογικό σύστημα, το οποίο μέρα με τη μέρα, βήμα με το βήμα, γίνεται πιο απλό, πιο δίκαιο, πιο φιλικό προς το φορολογούμενο. Γίνεται ένα φορολογικό σύστημα που εκτός του ότι είναι φιλικό προς το φορολογούμενο, διασφαλίζει ταυτόχρονα τα συμφέροντα του δημοσίου, καταπολεμά αποφασιστικά τη φοροδιαφυγή και μειώνει τα φορολογικά βάρη για το σύνολο των πολιτών και της οικονομίας.
      Προχωρήσαμε επίσης σε πλήθος μεταρρυθμίσεων που στηρίζουν ιδιαίτερα τις μικρομεσαίες επιχειρήσεις -γίνεται μια κοσμογονία, θα έλεγα, στον κλάδο των μικρομεσαίων επιχειρήσεων- για τις οποίες επιχειρήσεις έχει διαμορφωθεί ένα ευνοϊκό περιβάλλον. Την τελευταία διετία οικοδομούμε ένα νέο αναπτυξιακό πρότυπο, εφαρμόζοντας με συνέχεια και με συνέπεια ένα συντεταγμένο πρόγραμμα αλλαγών και μεταρρυθμίσεων στην οικονομία. Οικοδομούμε ένα νέο περιβάλλον το οποίο ενισχύει την επιχειρηματικότητα, στηρίζει και ενισχύει την εξωστρέφεια της ελληνικής οικονομίας, μειώνει, όμως όπως είπα και πριν, τα φορολογικά βάρη και έτσι απελευθερώνει όλες τις παραγωγικές δυνάμεις της κοινωνίας.
      Η πολιτική αυτή των αλλαγών και των μεταρρυθμίσεων δεν είναι μια πολιτική επί χάρτου, δεν είναι σχεδιασμοί επί χάρτου. Είναι μια πολιτική, η οποία ήδη έχει αρχίσει και αποδίδει πολύ συγκεκριμένους καρπούς, οι οποίοι γίνονται ορατοί από τους πολίτες. 
      Το έλλειμμα περιορίστηκε από το 6,9% του Α.Ε.Π. που παραλάβαμε το 2004 σε 4,5% του Α.Ε.Π. το 2005 και αναμένεται να πέσει φέτος, όπως έχουμε δεσμευτεί στο Πρόγραμμα Σταθερότητας και Ανάπτυξης που έχουμε υποβάλλει στην Ευρωπαϊκή Επιτροπή, κάτω από το 3%. Το σημαντικό είναι πως αυτή η μείωση του ελλείμματος για πρώτη φορά από την είσοδό μας στην Ο.Ν.Ε. κάτω από το 3% θα γίνει με μέτρα μόνιμα, διαρθρωτικού χαρακτήρα.
      Ο ρυθμός ανάπτυξης, παρά τις δυσοίωνες προβλέψεις που υπήρχαν για τη δύσκολη μεταολυμπιακή εποχή, από το 3,7% το 2005 επιταχύνθηκε στο 4,1%. Αυτός ο ρυθμός διατηρήθηκε και στο δεύτερο τρίμηνο του 2006, συνολικά δηλαδή στο πρώτο εξάμηνο του 2006, παρά τις ιστορικά, θα έλεγα, υψηλές τιμές του πετρελαίου και τους χαμηλούς ρυθμούς ανάπτυξης που υπάρχουν στην Ευρωζώνη. 
      Η ανεργία μειώθηκε από το 11,3%, το πρώτο τρίμηνο του 2004, σε 9,7% το πρώτο τρίμηνο του 2006, με ταυτόχρονη αύξηση της απασχόλησης. Εξακολουθούμε βέβαια στη χώρα μας να έχουμε υψηλή ανεργία. Το ζήτημα είναι να υπάρχει πρόοδος και να συνεχίσουμε με τους ίδιους ρυθμούς στην κατεύθυνση της μείωσης της ανεργίας και τα επόμενα χρόνια. Ήδη οι εκτιμήσεις για την ανεργία είναι ότι η κατάσταση, στον αγώνα που κάνουμε για τη μείωση της ανεργίας και την αύξηση της απασχόλησης, θα βελτιωθεί το επόμενο διάστημα ακόμα περισσότερο. 
      Αυτή η ανάπτυξη της οικονομίας ευνόησε ιδιαίτερα τους μισθωτούς. Το 2005 οι πραγματικοί μισθοί, δηλαδή, οι μισθοί μετά την αφαίρεση του πληθωρισμού, αυξήθηκαν κατά 2,9%. Υπενθυμίζω ότι την περίοδο 1998 έως το 2003 ο μέσος ετήσιος ρυθμός αύξησης των μισθών δεν ξεπερνούσε το 1,8%, και το 2,9% το 2005. Η ανάπτυξη επομένως που υπάρχει στην οικονομία, συνδυάζεται και με μια αναδιανομή του εισοδήματος, καθώς οι μισθοί σαν ποσοστό του Α.Ε.Π. αυξήθηκαν από το 32,8% το 2003, στο 34,1% το 2005.
      Στα εισοδήματα γενικότερα παρατηρείται μια σύγκλιση με την Ευρωζώνη. Το κατά κεφαλήν Ακαθάριστο Εθνικό Προϊόν, με βάση την αγοραστική δύναμη κάθε χώρας, το 2004 βρισκόταν στο 75,5% του μέσου όρου της Ευρωπαϊκής Ένωσης των δεκαπέντε, ενώ το 2005 αυξήθηκε στο 77,3% και αναμένεται ότι αυτό το κατά κεφαλήν ακαθάριστο προϊόν θα φθάσει το 2007 στο 80%.
      Τέλος, η ανταγωνιστικότητα της οικονομίας μας -η αχίλλειος πτέρνα, θα λέγαμε, για πολλά χρόνια στην οικονομία μας- αρχίζει σιγά-σιγά να βελτιώνεται και παράλληλα αρχίζουν να βελτιώνονται και οι επενδύσεις. Οι επενδύσεις αυξήθηκαν με ένα ρυθμό περίπου 7% στο πρώτο τρίμηνο του 2006, σε σχέση με το αντίστοιχο διάστημα πέρυσι.
      Έχουμε βέβαια ακόμα πολλά βήματα να κάνουμε για να βελτιώσουμε την ανταγωνιστικότητα της οικονομίας, η άνοδος όμως, της χώρας μας στην παγκόσμια κατάταξη από την πεντηκοστή θέση στην οποία βρισκόταν το 2004 στην τεσσαρακοστή  δεύτερη θέση το 2005 –δεν αρκεί αυτό, επαναλαμβάνω ότι έχουμε πολλά βήματα ακόμα να κάνουμε- είναι σίγουρα μια πολύ καλή αρχή.
      Μέσα, λοιπόν, σ’ αυτό το νέο θετικό, οικονομικό και αναπτυξιακό περιβάλλον που διαμορφώνεται από την πολιτική των αλλαγών και των μεταρρυθμίσεων στον τομέα της οικονομίας που ακολουθεί η Κυβέρνηση, σημαντική είναι και η συνεισφορά των μικρομεσαίων επιχειρήσεων.
      Ως Υπουργείο Οικονομίας και Οικονομικών αναγνωρίζουμε τη μεγάλη σημασία των μικρομεσαίων επιχειρήσεων στην ελληνική οικονομία, αναγνωρίζουμε τις δυσκολίες που έχουν λόγω του μικρού τους μεγέθους, όπως επίσης αναγνωρίζουμε –και αυτό είναι πολύ σημαντικό- τη σπουδαία, τη μεγάλη τους συνεισφορά στη στήριξη των τοπικών κοινωνιών, των τοπικών οικονομιών.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
    Οι μικρές και μεσαίες επιχειρήσεις είναι πλέον αποδεκτό από όλο το πολιτικό σύστημα της χώρας ότι αποτελούν τα θεμέλια της οικονομικής και κοινωνικής ζωής της χώρας. Παράλληλα, παρά τα μειονεκτήματα που αντιμετωπίζουν λόγω του μεγέθους τους, έχουν το σημαντικό πλεονέκτημα ότι ακριβώς λόγω του μεγέθους τους μπορούν να έχουν ευελιξία και να προσαρμόζονται ευκολότερα από τις μεγάλες επιχειρήσεις σ’ αυτό το διεθνώς μεταβαλλόμενο περιβάλλον. Προσφέρουν σημαντικό ποσοστό στο Ακαθάριστο Εθνικό Προϊόν, απασχολούν το μεγαλύτερο ποσοστό των εργαζομένων στον ιδιωτικό τομέα και αυτές είναι που δημιουργούν τη μεγάλη πλειοψηφία των νέων θέσεων εργασίας.
    Αναγνωρίζοντας, λοιπόν, τη μεγάλη συνεισφορά των μικρομεσαίων επιχειρήσεων στην ανάπτυξη και στην απασχόληση, η Κυβέρνηση έχει προχωρήσει σε σειρά μέτρων ενίσχυσής τους, αλλά και μέτρων που ενισχύουν γενικότερα την επιχειρηματικότητα. Μία από τις σημαντικότερες μεταρρυθμίσεις για την ενίσχυση των μικρομεσαίων επιχειρήσεων και της επιχειρηματικότητας γενικότερα είναι η ελάφρυνση των φορολογικών βαρών. Η πολιτική μας σ’ αυτόν τον τομέα, στον τομέα, δηλαδή, της φορολογίας, βρίσκεται θα έλεγα σε πλήρη αντίθεση με τη σκληρή φορολογική πολιτική των προηγούμενων κυβερνήσεων του ΠΑ.ΣΟ.Κ..
    Και επειδή πολλά ελέχθησαν τελευταία και εδώ στην Αίθουσα σήμερα για φοροκυνηγητό, για φοροτρομοκρατία της Κυβέρνησης και άλλα παρόμοια, νομίζω ότι καλό θα ήταν να κάνω μια μικρή αναφορά στο παρελθόν, κύριοι συνάδελφοι, ακριβώς για να υπάρξει σύγκριση και να εξαχθούν ασφαλή και αληθινά συμπεράσματα. Το 1988 το σύνολο των φορολογικών εσόδων έφθασε στο 19,5% του Α.Ε.Π.. Το 1996, πρώτο ουσιαστικά έτος της διακυβέρνησης Σημίτη, το σύνολο των φορολογικών εσόδων έφτανε τα 6,6 τρισεκατομμύρια δραχμές και αντιστοιχούσε το 1996 από το 19,5% του Α.Ε.Π., που ήταν το 1988, στο 22,1% του Α.Ε.Π.. Το 2000, έτος κατά το οποίο ολοκληρώθηκε η φορολογική σκληρότητα του ΠΑ.ΣΟ.Κ., τα φορολογικά έσοδα έφτασαν στα 10,9 τρισεκατομμύρια δραχμές και αντιστοιχούσαν στο 26,5% του Α.Ε.Π.. Δηλαδή από το 22,1% του Α.Ε.Π. το 1996 φτάσαμε στο 26,5% του Α.Ε.Π. το 2000. Τέλος, κατά το προεκλογικό έτος 2003 τα φορολογικά έσοδα σε απόλυτο αριθμό και εκτινάχθηκαν στα 12,8 τρισεκατομμύρια δραχμές ή στο 24,1% του Α.Ε.Π.. Δηλαδή μέσα σε οκτώ χρόνια, από το 1996 έως το 2003, τα φορολογικά έσοδα σχεδόν διπλασιάστηκαν. 
    Αυτή, λοιπόν, ήταν η σκληρή φορολογική πολιτική, η οποία είχε ακολουθηθεί στο παρελθόν και αυτή η πολιτική είχε θύματά της κυρίως τους μισθωτούς, με έμφαση στους χαμηλόμισθους και τους συνταξιούχους και βεβαίως τις μικρομεσαίες επιχειρήσεις. Αύξησε τα βάρη για τους πολίτες, διόγκωσε ένα κράτος αναποτελεσματικό, χωρίς παράλληλα, παρά την αύξηση των εσόδων, να αναβαθμιστούν οι υπηρεσίες του κράτους προς το κοινωνικό σύνολο. 
    Η δική μας πολιτική είναι εντελώς διαφορετική και κινείται σε μια εντελώς διαφορετική κατεύθυνση. Σε αντίθεση με τις αυξήσεις που υπήρχαν στη φορολογική επιβάρυνση στο παρελθόν, περιορίζουμε σταδιακά τη σπατάλη του δημόσιου τομέα και τη φορολογία. Μειώσαμε ελαφρά το σύνολο των φορολογικών εσόδων από 24,1% του Α.Ε.Π. το 2003, όπως είπα προηγουμένως, στο 23% του Α.Ε.Π. το 2005 και αναμένεται να διατηρήσουμε περίπου -λίγο μικρότερο από το 23%- το ίδιο ποσοστό και το 2006. Για το 2006 το σύνολο των φορολογικών εσόδων αναμένεται να αυξηθεί με ρυθμό παρόμοιο με την ονομαστική αύξηση του Α.Ε.Π., που είναι 7,4%, και επομένως τα φορολογικά έσοδα ως ποσοστό του Α.Ε.Π. θα παραμείνουν στο 23%, όπως ήταν δηλαδή και το 2005. 
    Σε αντίθεση, επίσης, με το παρελθόν, εμείς μειώσαμε και συνεχίζουμε να μειώνουμε την άμεση φορολογία. Με την πρώτη φάση της φορολογικής μεταρρύθμισης για τις ανώνυμες εταιρείες και για τις Ε.Π.Ε. μειώσαμε σταδιακά σε τρία χρόνια και μέχρι το 2007 τους φορολογικούς συντελεστές από το 35% στο 25% και από το 25% στο 20% όχι για τις ανώνυμες και τις μεγάλες εταιρείες, αλλά για επτακόσιες χιλιάδες μικρές ετερόρρυθμες και ομόρρυθμες εταιρείες, που κυρίως δραστηριοποιούνται στην ελληνική περιφέρεια. Για τους μισθωτούς και τους συνταξιούχους αυξήσαμε το αφορολόγητο όριο από τα 10.000 ευρώ στα 11.000 ευρώ και για τους ελεύθερους επαγγελματίες από τα 8.400 ευρώ στα 9.500 ευρώ. Επίσης, αυξήσαμε το ποσοστό μείωσης φόρου για διάφορες κοινωνικές δαπάνες. 
    Στη δεύτερη φάση της φορολογικής μεταρρύθμισης η οποία προετοιμάζεται -θα κατατεθεί το σχετικό νομοσχέδιο και θα ψηφισθεί μέσα στο 2006- θα επικεντρώσουμε το ενδιαφέρον και την προσοχή μας στους μισθωτούς, στους συνταξιούχους και στους ελεύθερους επαγγελματίες, μειώνοντας σταδιακά για τα επόμενα τρία χρόνια τους φορολογικούς συντελεστές για τα φυσικά πρόσωπα.
      Ταυτόχρονα θα αυξηθεί το αφορολόγητο όριο και παράλληλα μ’ αυτές τις σημαντικές φοροελαφρύνσεις για τους μισθωτούς, τους συνταξιούχους και τα φυσικά πρόσωπα, προχωρούμε και σε μια δεύτερη ενίσχυση και τόνωση θα έλεγα της επιχειρηματικότητας με την αναμόρφωση του Κώδικα Βιβλίων και Στοιχείων που προετοιμάζουμε. Με αυτήν την αναμόρφωση πρόκειται να μειώσουμε σημαντικά τη γραφειοκρατία και να απλοποιήσουμε το φορολογικό σύστημα και οπωσδήποτε αυτή η σημαντική αναμόρφωση του Κώδικα Βιβλίων και Στοιχείων, θα ανακουφίσει και θα διευκολύνει ιδιαίτερα τις μικρομεσαίες επιχειρήσεις.
      Ειδικά για τις μικρομεσαίες επιχειρήσεις, κυρίες και κύριοι συνάδελφοι, νομίζω ότι δεν μπορεί κανείς να ισχυρίζεται ότι υπάρχει φορομπηχτική πολιτική της Κυβέρνησης. Αυτό θα έλεγα ότι αποτελεί πλήρη παραποίηση της πραγματικότητας. Εν πάση περιπτώσει, αυτού του είδους οι πολιτικές για τις μικρομεσαίες επιχειρήσεις αποτελούν πρακτικές του παρελθόντος και όχι πρακτικές της Κυβέρνησής μας, της Κυβέρνησης της Νέας Δημοκρατίας και θα αποδείξω αμέσως γιατί αυτοί οι ισχυρισμοί, περί φορομπηχτικής πολιτικής για τις μικρομεσαίες επιχειρήσεις, στερούνται βάσης. 
      Πρώτα απ’ όλα για τις μικρές επιχειρήσεις, οι οποίες τηρούν βιβλία και στοιχεία της δεύτερης κατηγορίας του Κώδικα Βιβλίων και Στοιχείων και που δεν έχουν ανακρίβειες τα βιβλία τους ή δεν θέλουν να υπαχθούν στην αυτοπεραίωση, εμείς καθιερώσαμε από το 2004 το λογιστικό προσδιορισμό του καθαρού εισοδήματος, δηλαδή, έσοδα μείον έξοδα, τι πιο απλό και δίκαιο.
       Ο τρόπος αυτός προσδιορισμού των κερδών είναι απλός, είναι δίκαιος, οι επιχειρήσεις φορολογούνται για τα πραγματικά τους κέρδη που προκύπτουν από τα τηρούμενα βιβλία και ο στόχος είναι η καθιέρωση του συστήματος σε όλες τις επιχειρήσεις. Παράλληλα, προκειμένου να μειώσουμε σταδιακά τα φορολογικά βάρη και να βελτιώσουμε τη λειτουργικότητα και την αποτελεσματικότητα των μικρομεσαίων επιχειρήσεων, πήραμε και άλλα μέτρα με το ν. 3296/2004:
       Πρώτον, αυξήσαμε όπως ανέφερα και προηγουμένως το αφορολόγητο όριο της φορολογικής κλίμακας των επαγγελματιών από τα 8.400 στα 9.500 ευρώ και με δεύτερη φάση της φορολογικής μεταρρύθμισης θα υπάρχει και περαιτέρω αύξηση αυτού του αφορολογήτου ορίου για τους επαγγελματίες.
       Δεύτερον, εξομοιώσαμε τη φορολογική μεταχείριση της ζημίας που προκύπτει από τα βιβλία δεύτερης κατηγορίας του κώδικα με εκείνη που προκύπτει από επιχειρήσεις με βιβλία τρίτης κατηγορίας και η ζημιά μεταφέρεται στα πέντε οικονομικά έτη, αντί των τριών οικονομικών ετών που ίσχυε στο παρελθόν.
       Τρίτον, μειώσαμε σταδιακά, όπως ανέφερα και προηγουμένως, το συντελεστή φορολογίας καθαρών κερδών, των ομόρρυθμων και ετερόρρυθμων εταιρειών και κοινωνιών Αστικού Δικαίου που ασκούν επιχείρηση ή επάγγελμα από 25% στα 24% για τη χρήση του 2005, σε 22% για τη χρήση του 2006, και του τρέχοντος έτους σε 20% για τη χρήση του 2007 και τις επόμενες χρήσεις. 
      Για τις κοινοπραξίες,  τις αστικές εταιρείες και τις συμμετοχικές ή αφανείς εταιρείες, μειώσαμε σταδιακά το συντελεστή φορολογίας καθαρών κερδών από 35% σε 32% για τη χρήση του 2005, σε 29% για τη χρήση του 2006 και σε 25% για τη χρήση του 2007 και όλες τις επόμενες χρήσεις. 
      Για τους συνεταιρισμούς μειώσαμε το συντελεστή φορολογίας από 35% σε 32% για τη χρήση του 2005, σε 29% για τη χρήση του 2006 και σε 25% για τη χρήση του 2007 και όλες τις επόμενες χρήσεις.
      Πρόκειται -και σας το λέω με κάθε επίγνωση και τη γνώση ενός ανθρώπου, ο οποίος παρακολουθεί από κοντά την πορεία των εσόδων- για μια πάρα πολύ σημαντική μεγάλη φορολογική ελάφρυνση που έγινε στις επιχειρήσεις και επαναλαμβάνω, ότι δεν είναι αυτή η ελάφρυνση για τις μεγάλες επιχειρήσεις, είναι για χιλιάδες μικρές και μεσαίες επιχειρήσεις.
      Τέταρτον, για την τόνωση της επιχειρηματικότητας και την πραγματοποίηση επενδύσεων θεσπίσαμε απαλλαγή από το τεκμήριο της δαπάνης που καταβάλλεται για την αγορά πάγιου εξοπλισμού επαγγελματικής χρήσης, από πρόσωπα που ασκούν εμπορική ή γεωργική επιχείρηση ή ελεύθερο επάγγελμα και εξομοιώσαμε έτσι τις ατομικές επιχειρήσεις με τις εταιρείες σ’ αυτό ακριβώς το θέμα. 
      Πέμπτον, αυξήσαμε από 600 σε 1200 ευρώ το ανώτατο όριο κτήσης για τα πάγια στοιχεία που μπορούν να αποσβεστούν εξ ολοκλήρου μέσα από τη χρήση κατά την οποία χρησιμοποιήθηκαν ή τέθηκαν σε λειτουργία.
      Έκτον, -αυτό είναι πολύ σημαντικό, γιατί στηρίζει κυρίως τις νέες επιχειρήσεις- μειώσαμε κατά 50%, δηλαδή, από το 55% το πήγαμε στο 27,5%, το συντελεστή προκαταβολής του φόρου εισοδήματος που βεβαιώνεται για εισοδήματα που αποκτώνται από την 1η Ιανουαρίου του 2005 και μετά, για προσωπικές εταιρείες και για κοινοπραξίες στα τρία πρώτα έτη από την έναρξη της οικονομικής τους δραστηριότητας.
       Αυτό λοιπόν, αποδεικνύει ότι υπάρχουν μέτρα και για τους νέους επαγγελματίες και για τις νέες επιχειρήσεις. Εκτός από τη μείωση των φορολογικών συντελεστών που ισχύει για όλες τις επιχειρήσεις, υπάρχει ειδική μέριμνα και προσπαθούμε να στηρίξουμε τις μικρές νέες επιχειρήσεις στα πρώτα τρία δύσκολα χρόνια της λειτουργίας τους, μειώνοντας κατά 50% το συντελεστή προκαταβολής του φόρου εισοδήματος.
      Έβδομον, δώσαμε επιπλέον κίνητρα για τη συγχώνευση όχι μόνο μεγάλων, αλλά και μικρομεσαίων επιχειρήσεων οποιασδήποτε νομικής μορφής και ανεξάρτητα από το αντικείμενο των εργασιών τους, με εξαίρεση τις ανώνυμες εταιρείες, με σκοπό την ίδρυση προσωπικής εταιρείας ή εταιρείας περιορισμένης ευθύνης. Έτσι τα καθαρά κέρδη της εταιρείας, η οποία συνιστάται από τη συγχώνευση, φορολογούνται για το πρώτο οικονομικό έτος με συντελεστή φορολογίας μειωμένο κατά δέκα μονάδες και για το επόμενο οικονομικό έτος με συντελεστή φορολογίας μειωμένο κατά πέντε μονάδες. 
      Επομένως όχι μόνο δεν επιμένουμε σε αντικίνητρα για τις συνενώσεις και τις συγχωνεύσεις των οικογενειακών επιχειρήσεων, όπως ισχυρίζεστε, κύριοι συνάδελφοι, στην επερώτησή σας, αλλά εντελώς αντίθετα έχουμε προβλέψει ισχυρά κίνητρα για να οδηγήσουμε σε αποτελεσματικές συγχωνεύσεις προς όφελος των μικρών εμποροβιοτεχνών. 
      Τέλος, κάτι το οποίο είναι επίσης πολύ σημαντικό και αποτελεί σημαντική φοροελάφρυνση, καταργήσαμε από την 1η Ιανουαρίου 2005 τα τέλη χαρτοσήμου για τα καθαρά κέρδη των ομόρρυθμων, ετερόρρυθμων και περιορισμένης ευθύνης εταιρειών, κερδοσκοπικών συνεταιρισμών, κοινοπραξιών, καθώς και των αστικών εταιρειών και κοινωνιών Αστικού Δικαίου που ασκούν επιχείρηση.
      Όλα αυτά δείχνουν ότι κινούμαστε εντελώς αντίθετα με το παρελθόν, σε μία κατεύθυνση ελάφρυνσης, μείωσης των φορολογικών βαρών για τους ελεύθερους επαγγελματίες και για τις μικρές επιχειρήσεις.
      Θα ήθελα, επίσης, να απαντήσω σ’ αυτά τα οποία αναφέρετε στην επερώτησή σας, περί φορομπηχτικού συστήματος μέσω των μοναδικών συντελεστών καθαρού κέρδους. Νομίζω ότι υπάρχει, αγαπητοί συνάδελφοι του Κομμουνιστικού Κόμματος, μία παρανόηση σ’ αυτό το ζήτημα. Οι μοναδικοί συντελεστές καθαρού κέρδους, δεν είναι συντελεστές φορολογίας των επιχειρήσεων. Είναι συντελεστές, οι οποίοι εφαρμόζονται επί των ακαθάριστων εσόδων ή επί των αγορών των επιχειρήσεων, για να προσδιοριστούν τα καθαρά κέρδη τους και οι συντελεστές αυτοί εφαρμόζονται μόνο στην περίπτωση που υπάρχει απόρριψη βιβλίων, έχουμε εξωλογιστικό προσδιορισμό των κερδών ή στην περίπτωση της αυτοπεραίωσης. Βέβαια και στην περίπτωση της απόρριψης των βιβλίων, ο φορολογούμενος διατηρεί πάντα το δικαίωμά του να προσφύγει στα φορολογικά δικαστήρια.
      Αυτό, λοιπόν, που έκανε η Κυβέρνησή μας ήταν να συμπληρώσει και να αναμορφώσει τους πίνακες με τους μοναδικούς συντελεστές καθαρού κέρδους. Έπρεπε να προχωρήσουμε σ’ αυτήν την αναμόρφωση, διότι οι συντελεστές δεν είχαν αλλάξει εδώ και είκοσι χρόνια, από το 1987, ουσιαστικά που είχαν θεσμοθετηθεί. Για πολλά νέα επαγγέλματα, τα οποία μπήκαν στην αγορά, λόγω της αλλαγής των δεδομένων στην επιχειρηματική δραστηριότητα, δεν υπήρχαν συντελεστές. Αυτό είχε σαν αποτέλεσμα οι έφοροι να πηγαίνουν με τους συντελεστές συναφών επαγγελμάτων και επομένως αυτό μπορούσε να δημιουργήσει δοσοληψίες κάτω από το τραπέζι και να οδηγήσει σε αδικίες. Επομένως μία σημαντική εκκρεμότητα του παρελθόντος αντιμετωπίστηκε αποτελεσματικά, θέτοντας τέλος σ’ ένα καθεστώς προστριβών μεταξύ φορολογικών αρχών και φορολογουμένων. 
      Με την αναμόρφωση και συμπλήρωση των πινάκων, διαμορφώσαμε ένα σταθερό φορολογικό καθεστώς για όλα τα επαγγέλματα, περιορίσαμε τις αδικίες, ενώ παράλληλα προστατεύσαμε και κάποια επαγγέλματα μειώνοντας σημαντικά τους μοναδικούς συντελεστές καθαρού κέρδους σε επαγγέλματα, τα οποία λόγω του αυξανόμενου ανταγωνισμού, έχουν χαμηλή κερδοφορία και επομένως χρειάζονται στήριξη. 
      Η αναμόρφωση αυτή ασχολήθηκε συνολικά με τριακόσια ενενήντα τέσσερα επαγγέλματα, συμπληρώσαμε τους συντελεστές εμπορικών και βιομηχανικών επιχειρήσεων με νέα επαγγέλματα, διαγράψαμε από τους ισχύοντες πίνακες επαγγέλματα τα οποία δεν ασκούνται ή ήταν ασαφώς διατυπωμένα, αναδιατυπώσαμε την περιγραφή ορισμένων επαγγελμάτων σύμφωνα –όπως είπα και πριν- με τα νέα δεδομένα. Σε διακόσια εξήντα δύο επαγγέλματα από τα τριακόσια ενενήντα τέσσερα, καθορίστηκε νέος συντελεστής, έγινε διαγραφή είκοσι εννέα επαγγελμάτων, άλλαξε η περιγραφή σε σαράντα οκτώ επαγγέλματα, αυξήθηκαν άμεσα οι συντελεστές μόνο σε δώδεκα επαγγέλματα και μειώθηκαν άμεσα σε σαράντα τρία επαγγέλματα. Ο μέσος όρος μείωσης συντελεστή σε σαράντα τρία επαγγέλματα ήταν 15,7%, ενώ ο μέσος όρος αύξησης στα δώδεκα επαγγέλματα ήταν μόλις 9,8%.
      Με την αναμόρφωση των πινάκων των μοναδικών συντελεστών καθαρού κέρδους –επαναλαμβάνω ότι όλα τα επαγγέλματα έχουν πλέον συγκεκριμένο κωδικό και έχουν και το δικό τους συντελεστή- σταμάτησε πλέον ο εξωλογιστικός προσδιορισμός των κερδών μέσου συντελεστή συναφούς επαγγέλματος κατά την κρίση του εφόρου, όπως γινόταν παλαιότερα. Από αυτή τη συγκεκριμενοποίηση προέκυψαν έμμεσες ή άμεσες αυξήσεις ή μειώσεις συντελεστών σε κάποια επαγγέλματα και τα πραγματικά νούμερα δείχνουν ότι πέρα από τις άμεσες μειώσεις και αυξήσεις, οι έμμεσες μειώσεις και αυξήσεις είναι οι εξής: Συνολικά είχαμε έμμεσες αυξήσεις σε εκατόν ένα επαγγέλματα και μειώσεις σε εκατόν σαράντα επτά επαγγέλματα, των μοναδικών συντελεστών.
    Συνεπώς, κύριοι συνάδελφοι, η αναμόρφωση των μοναδικών συντελεστών καθαρού κέρδους κάθε άλλο παρά φορομπηχτική πολιτική είναι. Πρόκειται για μια σημαντική πρωτοβουλία. Υπερασπίζομαι ιδιαίτερα αυτήν την πρωτοβουλία του Υπουργείου Οικονομίας και Οικονομικών. Πρόκειται για μια σημαντική πρωτοβουλία η οποία κάνει το σύστημα προσδιορισμού των καθαρών κερδών των επιχειρήσεων πιο αντικειμενικό, για  μια πρωτοβουλία η οποία εξυπηρετεί τη σταθερότητα και κυρίως εξυπηρετεί τη διαφάνεια του φορολογικού συστήματος για μια εκκρεμότητα του παρελθόντος στην οποία δώσαμε λύση. 
    Έρχομαι τώρα και στους ισχυρισμούς σας σχετικά με τις ανέλεγκτες υποθέσεις και τη συνάφεια. Δεν υπάρχει πλέον συνάφεια. Οι συνάφειες οι οποίες γονάτισαν τους μικρομεσαίους ήταν πρακτικές, πολιτικές, αποφάσεις και ρυθμίσεις νομοθετικές, οι οποίες ακολουθήθηκαν επί των ημερών των κυβερνήσεων του ΠΑ.ΣΟ.Κ.. Επιπλέον δεν υπάρχει συνάφεια σήμερα. Εμείς θεσπίσαμε με το ν. 3259/2004 την περαίωση των εκκρεμών φορολογικών υποθέσεων. Η διαδικασία αυτή αφορούσε τις διαχειριστικές περιόδους ως 31/12/2002 και είχε ισχύ μέχρι 31/12/2005. 
    Τώρα υπάρχει μόνο η διαδικασία της αυτοπεραίωσης, η διαδικασία του αυτοελέγχου. Είναι μια διαδικασία η οποία θεσπίστηκε με το ν. 3296/2004. Δεν έχει σχέση με τη συνάφεια. Είναι προαιρετικού χαρακτήρα. Είναι μια προαιρετική διαδικασία περαίωσης των εκκρεμών φορολογικών υποθέσεων, χωρίς έλεγχο και υπό προϋποθέσεις. Η διαδικασία αυτή προβλέπει ευνοϊκούς όρους για την περαίωση των ειλικρινών φορολογικών δηλώσεων που αφορούν χρήσεις από το 2003 και μετά για επιχειρήσεις με ακαθάριστα έσοδα μέχρι 300.000 ευρώ.  Αποτέλεσμα της τήρησης αυτής της διαδικασίας είναι η αποφυγή τυχόν μελλοντικής επιβάρυνσης των επιχειρήσεων, με πρόσθετους φόρους από ενδεχόμενο φορολογικό έλεγχο. 
    Θα ήθελα επίσης, κυρίες και κύριοι συνάδελφοι, να αναφερθώ και στο θέμα που θέσατε για την τοκογλυφία, όπως την ονομάζετε, των τραπεζών. Κατ’ αρχάς νομίζω ότι είναι σαφές, είναι γνωστό εδώ και αρκετά χρόνια, από την είσοδο της χώρας μας στην Ο.Ν.Ε. και τη μεταφορά αρμοδιοτήτων χάραξης της νομισματικής πολιτικής στην Ευρωπαϊκή Κεντρική Τράπεζα, το ύψος των τραπεζικών επιτοκίων διαμορφώνεται ελεύθερα από τα πιστωτικά ιδρύματα στο πλαίσιο της λειτουργίας τους και σε καθεστώς ελεύθερης αγοράς με βάση τον ανταγωνισμό. Η Κυβέρνηση δεν παρεμβαίνει και δεν μπορεί να καθορίσει τις τιμές των υπηρεσιών στην τραπεζική αγορά, όπως δεν παρεμβαίνει βέβαια και σε καμία άλλη αγορά. 
    Αυτό που κάνει η Κυβέρνηση, και νομίζω ότι το κάνει με πολύ μεγάλη επιτυχία, είναι να περιορίζει τα φαινόμενα των εναρμονισμένων πρακτικών τιμολόγησης -και σας θυμίζω τις παρεμβάσεις και τα πρόστιμα στις εναρμονισμένες πρακτικές των super markets- και να διασφαλίζει βέβαια συνθήκες ελεύθερου και αυξημένου ανταγωνισμού σε όλες τις αγορές μεταξύ των οποίων και στην τραπεζική αγορά. Στο πλαίσιο αυτό της δημιουργίας συνθηκών αυξημένου ανταγωνισμού κινείται και η πρόσφατη ιδιωτικοποίηση της Εμπορικής Τράπεζας, μια ιδιωτικοποίηση η οποία, επαναλαμβάνω, ενισχύει τον ανταγωνισμό στο τραπεζικό σύστημα. Από την άλλη πλευρά αρμόδια για την διαφάνεια των τραπεζικών συναλλαγών είναι η Τράπεζα της Ελλάδος. Και η Τράπεζα της Ελλάδος έχει θεσπίσει κανόνες σύμφωνα με τους οποίους τα πιστωτικά ιδρύματα οφείλουν να ενημερώνουν με συγκεκριμένη μεθοδολογία τους συναλλασσόμενους για τους όρους που διέπουν τις συμβάσεις των δανείων προκειμένου να μπορούν να συγκρίνουν οι συναλλασσόμενοι το κόστος μεταξύ ομοειδών προϊόντων. 
    Τα μέτρα αυτά έχουν ενισχύσει τον ανταγωνισμό μεταξύ των τραπεζών με αποτέλεσμα να μειώνεται το επιτόκιο δανεισμών και να συγκλίνει σταδιακά προς τον ευρωπαϊκό μέσο όρο. Ενδεικτικά να αναφέρω ότι σύμφωνα με τα στοιχεία της Τράπεζας της Ελλάδος το μέσο επιτόκιο στεγαστικών δανείων στην Ελλάδα -τον Μάιο του 2006 είναι τα τελευταία συγκρίσιμα στοιχεία τα οποία έχουμε- ήταν 4%, όταν το υψηλότερο επιτόκιο στην ευρωζώνη είναι 4,8% στην Γερμανία και το χαμηλότερο στη Φινλανδία 3,56%. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κύριε Πρόεδρε, σε ένα λεπτό.
    Εκείνο το οποίο εγώ θέλω να τονίσω είναι ότι θα συνεχίσουμε την πολιτική  μας με σκοπό την αύξηση του ανταγωνισμού στον τραπεζικό τομέα, ώστε να συνεχιστεί η σύγκλιση των ελληνικών επιτοκίων με το μέσο ευρωπαϊκό επιτόκιο και σε όλες τις υπόλοιπες κατηγορίες των δανείων. 
    Ολοκληρώνοντας αυτή την πρωτολογία μου στην επερώτηση θα ήθελα να επισημάνω κύριοι συνάδελφοι, ότι η Κυβέρνηση σύντομα θα φέρει όπως είπα και προηγουμένως στη Βουλή το νομοσχέδιο που θα αφορά στη δεύτερη φάση της φορολογικής μεταρρύθμισης, δηλαδή στη ελάφρυνση της φορολογίας των φυσικών προσώπων και στην αναμόρφωση του Κώδικα Βιβλίων και Στοιχείων, στην κατεύθυνση της απλοποίησης και της διευκόλυνσης της επιχειρηματικής δραστηριότητας ιδιαίτερα των μικρομεσαίων επιχειρήσεων. Με το νομοσχέδιο αυτό θα διασφαλίζεται η φορολογική δικαιοσύνη για τους μισθωτούς και τους συνταξιούχους. Με την αύξηση του αφορολογήτου ορίου μεγάλος αριθμός χαμηλόμισθων και συνταξιούχων θα πάψει να πληρώνει φόρο.
      Θα ενισχυθεί επομένως η θέση των χαμηλόμισθων και των χαμηλοσυνταξιούχων. Η Κυβέρνησή μας εξακολουθεί με συνέπεια και συνέχεια μία πολιτική που έχει χαράξει από την αρχή της διακυβέρνησής της, μία πολιτική αλλαγών και μεταρρυθμίσεων, μία πολιτική που αποδίδει συγκεκριμένους καρπούς στην ελληνική οικονομία. Αυτήν την πολιτική την έχουμε αναλύσει πολλές φορές, το περίγραμμά της το έχει θέσει πολλές φορές ο Πρωθυπουργός, την αναμένει με προσμονή κάθε Έλληνας πολίτης, που θέλει να δει τις θυσίες της ήπιας προσαρμογής να αποδίδουν καρπούς για τον ίδιο και την οικογένειά του. Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό. 
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Τρίτης 5 Σεπτεμβρίου 2006 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρου 130 παράγραφοι 2 και 3 του Κανονισμού της Βουλής)
      1. Η με αριθμό 945/31-8-2006 Επίκαιρη Ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς την Υπουργό Εξωτερικών, σχετικά με την ελληνική θέση στις διεργασίες του Κοσόβου κ.λπ..
      2. Η με αριθμό 938/31-8-2006 Επίκαιρη Ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για την άμεση πληρωμή των καπνοπαραγωγών των Νομών Σερρών, Ροδόπης, Ξάνθης κ.λπ..
      3. Η με αριθμό 932/31-8-2006 Επίκαιρη Ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικά με το βαθμολογικό όριο για την εισαγωγή στα Ανώτατα και Τεχνολογικά Εκπαιδευτικά Ιδρύματα της χώρας κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρου 130 παράγραφοι 2 και 3 του Κανονισμού της Βουλής)
      1. Η με αριθμό 942/31-8-2006 Επίκαιρη Ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς την Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για τις αλλαγές στο χώρο των Τεχνολογικών Εκπαιδευτικών Ιδρυμάτων της χώρας κ.λπ..
      2. Η με αριθμό 937/31-8-2006 Επίκαιρη Ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με την έκδοση οικοδομικών αδειών των πολυκατοικιών στην 5η συνοικία του Δήμου Ελευθερίου Κορδελιού του Ν. Θεσσαλονίκης κ.λπ..
      3. Η με αριθμό 947/31-8-2006 Επίκαιρη Ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς του Υπουργούς Εσωτερικών, Δημόσιας Διοίκησης και Αποκέντρωσης και Αγροτικής Ανάπτυξης και Τροφίμων, σχετικά με τον Πολιτικό Σχεδιασμό για την αποκατάσταση των περιοχών που επλήγησαν από τις καταστροφικές πυρκαγιές κ.λπ..
      4. Η με αριθμό 940/31-8-2006 Επίκαιρη Ερώτηση του Ανεξάρτητου Βουλευτή κ. Στυλιανού Παπαθεμελή προς την Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για την εισαγωγή εκμάθησης της τουρκικής γλώσσας στα Γυμνάσια κ.λπ..
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος.
      ΑΝΤΩΝΗΣ ΣΚΥΛΑΚΟΣ: Κατ’ αρχήν, σε εμάς τυχαίνουν τρεις με τέσσερις επερωτήσεις κάθε χρόνο και απαιτούμε πλήρη συζήτηση επί όλων των θεμάτων που βάζουμε. Οι απαντήσεις από τον κύριο Υπουργό λόγω και της εξειδίκευσής του αφορούν το Υπουργείο Οικονομικών και μας απάντησε από την πλευρά της Κυβέρνησης για το φορολογικό των μικρομεσαίων και για το χρηματοδοτικό όσον αφορά τις τράπεζες. Υπάρχουν και άλλα ζητήματα που ανήκουν στο Υπουργείο Ανάπτυξης και ορισμένα στο Υπουργείο Απασχόλησης. Ή θα έπρεπε ο εκπρόσωπος της Κυβέρνησης να ασχοληθεί και με αυτά τα ζητήματα ή θα έπρεπε, τουλάχιστον, να έλθει από το Υπουργείο Ανάπτυξης, για να μπορέσουμε…
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα ασχοληθώ στη δευτερολογία μου.
      ΑΝΤΩΝΗΣ ΣΚΥΛΛΑΚΟΣ: Εντάξει. Εν πάση περιπτώσει, θα δυσκολευτούμε εμείς. Οι περισσότεροι ομιλητές μας εξήντλησαν τη δευτερολογία τους. Καλό είναι από την αρχή να μπαίνουν όλα τα ζητήματα.
      Επί της ουσίας, εμείς έχουμε ορισμένα στοιχεία ότι υπάρχουν εξακόσιες χιλιάδες αυτοαπασχολούμενοι με τζίρο μέχρι 200.000 ευρώ, που είτε είναι μόνοι τους στην εργασία είτε φτάνουν να έχουν μέχρι και τρεις εργαζόμενους. Αυτούς τους θεωρούμε μικρούς αυτοαπασχολούμενους. Είναι απαραίτητο να εργαστούν και αυτοί, για να τα βγάλουν πέρα. Σ’ αυτούς ρίχνουμε το κύριο βάρος από άποψη πολιτικής υποστήριξης και, βεβαίως, κατά δεύτερο λόγο και σε ορισμένους πιο μεγάλους που ανήκουν στους μεσαίους Ε.Β.Ε.. 
      Κοιτώντας, λοιπόν, από τη σκοπιά αυτή, να δούμε ποια πορεία έχουμε στη χώρα μας και επί ΠΑ.ΣΟ.Κ. και επί Νέας Δημοκρατίας, αλλά και σε άλλες χώρες που συμβαίνει το ίδιο. Και αυτό που συμβαίνει οφείλεται στις πολιτικές που εφαρμόζονται. Δεν είναι αναπότρεπτο καιρικό φαινόμενο. Είναι οι πολιτικές που εφαρμόζονται. 
      Στα τρόφιμα εξαλείφθηκαν σχεδόν οι μπακάληδες. Το 82% καλύπτεται από τα μεγάλα σούπερ μάρκετ, ορισμένα από τα οποία είναι ακόμα μεγαλύτερα και δημιουργούν κινδύνους και φόβους στον ανταγωνισμό σε επίσης μεγάλα ελληνικής προέλευσης, τα οποία διαμαρτύρονται. Το 82%, λοιπόν, του εμπορίου τροφίμων συγκεντρώθηκε σε λίγα χέρια. 
      Στα ηλεκτρικά ήδη πέντε επιχειρήσεις έχουν το τζίρο του 50% όλων των ηλεκτρικών ειδών στη χώρα μας.
      Στα ηλεκτρονικά έξι εταιρείες έχουν το 78%. 
      Η μονοπώληση προχωρά στο  έπιπλο, στο ρούχο, στα υποδήματα. Και αν πάμε και στον τουρισμό, πάτε στα νησιά και ρωτήστε για τα ενοικιαζόμενα δωμάτια τι κάνουν οι tour operators και πώς μετατρέπουν σε  υπαλλήλους όσους τόλμησαν και εκμεταλλεύονται κάποια σπίτια. Αυτό γίνεται λόγω συγκεκριμένων πολιτικών. Ποιος είναι οι πολιτικές;
      Κατ’ αρχήν, εμείς θα θέλαμε να πούμε το εξής: Ξέρουμε ότι είναι αντικειμενική τάση η μεγάλη επιχείρηση να φάει τις μικρές. Έτσι κυριαρχεί στην αγορά ο νόμος της ζούγκλας. Το μεγάλο ψάρι τρώει το μικρό. Οι μεγάλες, λοιπόν, επιχειρήσεις, ξεκινώντας από τις πολυεθνικές και πηγαίνοντας προς τα κάτω, ενδιαφέρονται για όλο και μεγαλύτερες αγορές και για απελευθέρωση αγορών, διότι στα πλαίσια της απελευθέρωσης μπορούν να επικρατήσουν πιο εύκολα, έχουν μεγαλύτερες οικονομικές δυνατότητες, μπορούν να επιβάλλουν χαμηλότερο κόστος, να πουλήσουν και κάτω από το κόστος μερικές φορές, έχουν το μάρκετινγκ και τη διαφήμιση, τις φοροαπαλλαγές και ένα σωρό άλλα. 
Θέλουν απελευθέρωση των αγορών. Και αυτό το πετυχαίνουν και στα πλαίσια της Ευρωπαϊκής Ένωσης -ενιαία αγορά, οι τέσσερις ελευθερίες του Μάαστριχτ, ελεύθερα τα πάντα- αλλά και σε διεθνές επίπεδο με τη συμφωνία του Παγκόσμιου Οργανισμού Εμπορίου, που όλο και προχωράει η απελευθέρωση. 
      Εκείνες, λοιπόν, οι πολιτικές δυνάμεις οι οποίες έχουν πει «ναι» στο Μάαστριχτ –τα άλλα τρία κόμματα της Βουλής, ΠΑ.ΣΟ.Κ., Νέα Δημοκρατία και Συνασπισμός- οι οποίες θεωρούν αναπότρεπτο αυτό που γίνεται –και είναι σε μεγάλο βαθμό αναπότρεπτο- στον Παγκόσμιο Οργανισμό Εμπορίου, δεν φέρνουν καμία αντίσταση σ’ αυτήν την πορεία. Και μόνο από αυτό το γεγονός, ανεξάρτητα του τι μέτρα παίρνουν ή τι αιτήματα υποστηρίζουν ή τι μεγάλα λόγια λένε, υπηρετούν την καταστροφή των μικρών και μεσαίων, των αυτοαπασχολούμενων. 
      Υπάρχει μεγάλη καταστροφή αυτοαπασχολούμενων, μόνο που αναπληρώνονται σε άλλους κλάδους. Φεύγουν από την παραγωγή και εν μέρει από το εμπόριο και πηγαίνουν, κυρίως, στον τουρισμό και στις υπηρεσίες. Εκεί, όμως, πρέπει να πάνε καινούργιοι μικρομεσαίοι, οι οποίοι είναι κατεστραμμένοι εργάτες, απολυμένοι –έκλεισαν τα εργοστάσια- αγρότες κ.λπ.. 
      Όποιος, λοιπόν, κινείται σ’ αυτήν τη λογική, ότι δεν μπορούμε να κάνουμε τίποτα και ότι αυτός είναι ο δρόμος και μόνο από αυτό υπάρχει ευθύνη. Και έχει ευθύνη και η Νέα Δημοκρατία -όπως είπα- αλλά και το ΠΑ.ΣΟ.Κ. κυρίως.
      Δεύτερο θέμα: Γνωρίζουμε την τάση. Στη λογική της απελευθέρωσης δεν είναι μόνο οι ντόπιες επιχειρήσεις που ανταγωνίζονται και παίρνουν τη μερίδα του λέοντος στην αγορά σε βάρος των μικρομεσαίων, σε βάρος των αυτοαπασχολούμενων, αλλά είναι και οι εισαγωγές και από την Ευρωπαϊκή Ένωση και από τρίτες χώρες. 
      Όταν τα κόμματα, που υποστηρίζετε την Ευρωπαϊκή Ένωση και τους κανόνες της, λέτε «δεν μπορούμε να απαγορεύσουμε κάποιες εισαγωγές, διότι έτσι λένε οι κανόνες της Ευρωπαϊκής Ένωσης, αλλιώς θα μας πάνε στο Ευρωπαϊκό Δικαστήριο», δεν μπορούμε σε καμία περίπτωση να προστατέψουμε την ντόπια παραγωγή και βεβαίως θα γεμίσουμε φθηνά παπούτσια και ρούχα από τρίτες χώρες με αποτέλεσμα να «τερματίσει» η κλωστοϋφαντουργία, να «τερματίσει» ο κλάδος της υπόδησης. 
      Αυτές είναι κεντρικές πολιτικές, που οδηγούν στην ενίσχυση των ισχυρών και στην καταστροφή ή τη συρρίκνωση των πιο αδύνατων, των αυτοαπασχολούμενων. 
      Δεν είναι, όμως, μόνο αυτά. Δεν είναι η γενική κατεύθυνση. Είναι και οι επί μέρους πολιτικές, που εφαρμόζονται και από τη δική σας Κυβέρνηση, της Νέας Δημοκρατίας. Ακολουθείτε ό,τι έκανε το ΠΑ.ΣΟ.Κ., με κάποιες μικρές παραλλαγές. Είτε παίρνετε μέτρα που ενισχύουν ακόμα περισσότερο τις μεγάλες επιχειρήσεις, τους ανταγωνιστές των αυτοαπασχολούμενων είτε παίρνετε μέτρα τα οποία υπονομεύουν τον μικρό και τον αδύναμο, τον παρεμποδίζουν. 
      Ακόμα, εκεί που λέτε ότι θα τους ενισχύσετε, η ενίσχυση είναι τόσο μικρή, τόσο περιορισμένη και σε τόσο λίγους, που είναι μόνο για τα μάτια του κόσμου, για προπαγάνδα. Λέτε, δηλαδή, ότι δήθεν υποστηρίζετε τον κορμό της οικονομίας -βασικό στήριγμα- και χρησιμοποιείτε μεγάλα λόγια για να κολακέψετε τους μικρομεσαίους και τους αυτοαπασχολούμενους.
      Αυτά που λέμε μπορούμε να τα στηρίξουμε ένα-ένα. Οτιδήποτε να εξετάσουμε, θα το δούμε.
      Υπάρχει και μία άλλη μόνιμη πολιτική, η οποία επιβαρύνει ακόμα περισσότερο το εισόδημα του αυτοαπασχολούμενου. Είναι η εισοδηματική πολιτική. Γενικά όταν ο κόσμος δεν έχει χρήματα, όταν υπάρχει στασιμότητα –και για πρώτη φορά παραδέχεστε ότι οι αυξήσεις στο εισόδημα είναι χαμηλότερες από τον πληθωρισμό, παλαιότερα, λέτε, ήταν ακόμα χαμηλότερες, διότι πάντα στους προϋπολογισμούς και όταν συζητάμε στη Βουλή και εσείς υποστηρίζατε ότι είναι πάνω από τον πληθωρισμό- η μείωση του εισοδήματος φέρνει «ανομβρία» και στην αγορά με μεγαλύτερα θύματα τους απασχολούμενους και όχι τις μεγάλες επιχειρήσεις, που συγκεντρώνουν στα χέρια τους όλο και περισσότερο το εμπόριο και την παραγωγή.
      Για τις συγκεκριμένες πολιτικές τώρα, τις οποίες εφαρμόζετε και οι οποίες ευνοούν τους ισχυρούς και χτυπούν τους μικρομεσαίους, χτυπούν  τους αυτοαπασχολούμενους: Το φορολογικό θέμα το αναλύσαμε. Έχω όμως κάποιες παρατηρήσεις. Εμείς αναγνωρίζουμε ότι μειώσατε το συντελεστή από το 25% στο 20% για τις ομόρρυθμες και ετερόρρυθμες και από το 35% στο 25%,  αν δεν κάνω λάθος, στους συνεταιρισμούς. Αυτό σώζει την κατάσταση, όταν στις ανώνυμες εταιρείες κατεβαίνετε δέκα μονάδες, όταν σταδιακά κατέβηκαν τα πάντα; Θυμίζω μόνο ότι επί Ε.Ρ.Ε. ο ανώτατος συντελεστής ήταν 65%. Μιλάω για πριν τη δικτατορία. Τώρα φτάσαμε στο 20%, στο 25% και στο 30%. Ψάξτε τα παλιά Πρακτικά της Βουλής. Εμείς τα ψάξαμε. Έτσι είναι η κατάσταση. 
      Δεν αλλάζει η κατάσταση μεταξύ μικρομεσαίου και μεγάλου, όταν θα έχει πέντε μονάδες λιγότερο. Δεν σώζεται από αυτό το πράγμα. Λέτε ότι τους φορολογείτε με λιγότερα. Από 24% στο 23% επί του Α.Ε.Π. ήταν τα φορολογικά έσοδα από τις επιχειρήσεις συνολικά. Το πρώτο ζήτημα είναι ότι πρέπει να ξεχωρίσουμε τις ανώνυμες εταιρείες από τις μικρές επιχειρήσεις. Ο εισηγητής μας είπε ότι απαλλάχθηκαν, κυρίως, οι μεγάλες επιχειρήσεις και όχι οι μικρομεσαίες. Από αυτήν τη μία μονάδα που κερδίσατε ευνοήθηκαν οι μεγάλοι και όχι οι μικροί. Αλλά ακόμη κι αν δεν ήταν έτσι, σε απόλυτους αριθμούς σε σχέση με το ΠΑ.ΣΟ.Κ αυξήθηκαν ή δεν αυξήθηκαν -μην το μετράμε μόνο επί του Α.Ε.Π.- τα ποσά σε σχέση με την περασμένη χρονιά; Και θα έχει σταθερότητα αυτή η μείωση; Διότι, εντάξει, μια χρονιά μπορεί να μειώθηκαν. 
      Κατανοώ τη δυσκολία που έχετε. Έχετε τον αποκλειστικό συντελεστή. Δεν κάνατε μεγάλες αλλαγές. Από τριακόσιες περιπτώσεις μειώσατε σε σαράντα, αυξήσατε σε δώδεκα. Είπατε και για μία μικρή μείωση 15%. Ούτε αυτό αλλάζει την κατάσταση. Από τη στιγμή που έχετε τη δυνατότητα να επιβάλλετε με αυτό το συντελεστή-χαράτσι κεφαλικό φόρο, όπως έκανε και το ΠΑ.ΣΟ.Κ., το ότι πήγατε σε σαράντα περιπτώσεις και τον μειώσατε 10% και 15% δεν αλλάζει την κατάσταση. Δεν σώζεται ο μικρομεσαίος, ακόμα κι αν καταργήθηκε η συνάφεια και ονομάστηκε αλλιώς, όπως «αυτοπεραίωση» ή δεν ξέρω πώς αλλιώς. Ο άλλος για να γλυτώσει κάνει συμβιβασμό και δέχεται. Επιπλέον χρήματα. Είναι φοροεπιδρομή όλα αυτά τα πράγματα. Τώρα το ποιος κάνει περισσότερη και ποιος λιγότερη φοροεπιδρομή ας καθίσετε κάτω τα δύο μεγαλύτερα κόμματα για να βρείτε τους αριθμούς. Πάντως η ουσία είναι πως χτυπιούνται οι αυτοαπασχολούμενοι, οι μικρομεσαίοι. 
      Στο δεύτερο θέμα σε σχέση με τη χρηματοδότηση: Επικαλείστε ότι οι τράπεζες είναι όλες εμπορικές και είναι ελεύθερες. Και γιατί να είναι ελεύθερες; «Επειδή το λέει η Ευρωπαϊκή Ένωση», θα μας πείτε. Δηλαδή, οι τράπεζες μπορούν να κάνουν ό,τι θέλουν; Να δίνουν στο μεγάλο με χαμηλότερο επιτόκιο και στο μικρομεσαίο με μεγαλύτερο, να ζητάνε πολλές εγγυήσεις από το μικρό, ώστε να μην μπορεί να πάρει το δάνειο και να μην ζητάνε εγγυήσεις από τους μεγάλους; Και γιατί δεν μπορεί να επιδοτηθεί το επιτόκιο; Και γιατί να μην παίρνουν επιτόκιο ίσο με το πληθωρισμό και να πληρώνουν από τα κέρδη τους οι τράπεζες, αν χάνουν; Γιατί παλαιότερα υπήρχε με εκείνη την περίφημη διάταξη αποθεματικό για να χρηματοδοτούνται, να παίρνουν χαμηλότοκα δάνεια; Γιατί καταργήθηκε; Τότε δεν ήταν καπιταλισμός στην Ελλάδα και είναι τώρα; Γιατί να μην ισχύσει και τώρα, ώστε οι τράπεζες να δίνουν χαμηλότερα επιτόκια; Δεν θέλετε κι εσείς και το ΠΑ.ΣΟ.Κ., διότι αυτά έρχονται σε αντίθεση με τη λογική της Ευρωπαϊκής Ένωσης που λέει ίδια μεταχείριση και για το μεγάλο και για το μικρό. Εάν όμως έχουμε ίδια μεταχείριση, ευνοείται ο μεγάλος. Που σε τελευταία ανάλυση δεν έχουμε ίση μεταχείριση, αλλά έχουμε ευνοϊκή για τους μεγάλους. Παραδείγματος χάρη, στο θέμα της χρηματοδότησης ο αναπτυξιακός νόμος αποκλείει ή δεν αποκλείει μικρούς; Δεν μπαίνουν κάποιες προϋποθέσεις –όριο τζίρου, για παράδειγμα- και τη μερίδα του λέοντος των χρημάτων τα παίρνουν οι μεγάλοι με τους αναπτυξιακούς νόμους;
Το ίδιο συμβαίνει και στα προγράμματα. Εκτός αν μου πείτε ότι έχουν τις ίδιες προϋποθέσεις αλλά εμείς διαλέγουμε και τα δίνουμε στους μεγάλους και όχι στους μικρούς.
      Γιατί δεν κάνετε τίποτα για τα πανωτόκια; Ούτε το ΠΑ.ΣΟ.Κ., ούτε η Νέα Δημοκρατία. Συνέχεια τροπολογίες φέρνετε. Οι τράπεζες αρνούνται να τα εφαρμόσουν. Δεν μας απαντάτε σε όλα αυτά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρησιμοποιήσω και τρία λεπτά από τη δευτερολογία μου.
      Όσον αφορά το ωράριο, ποιον ευνοεί το ωράριο; Το χρειάζονται οι καταναλωτές το ωράριο; Είδατε τους Αθηναίους να βγαίνουν το μεσημέρι για να πάνε να ψωνίσουν ρούχα στην Αθήνα; Κλείνουν τα καταστήματα. Για ποιο λόγο προχωράτε στο ωράριο, όπως έκανε και το ΠΑ.ΣΟ.Κ.; Διότι σιγά-σιγά προσπαθείτε να εθίσετε τον κόσμο να πηγαίνει και άλλες ώρες στα μαγαζιά, να πηγαίνει και Σάββατο απόγευμα, να πηγαίνει και τις Κυριακές. Ποιον βοηθάει αυτό; Τον μεγάλο ή τον μικρό; Αντιστέκεται το καταναλωτικό κοινό ακόμη ως που να τους φέρει βόλτα ο μεγάλος με τον τρόπο του. Να μέτρα που είναι για τους μεγάλους σε βάρος των μικρών.
      Όσον αφορά τους συνεταιρισμούς, ειπώθηκαν πολλά. Κανένας συνεταιρισμός δεν μπορεί να σταθεί και να ανταγωνιστεί το «PRACTIKER» ή ανάλογες επιχειρήσεις, εάν τηρεί σαν συνεταιρισμός τους νόμους του κράτους. Οι άλλοι έχουν και νόμιμες φοροαπαλλαγές και άλλα τερτίπια. Έχουν και μεγαλύτερες δυνατότητες.
      Χρειάζεται προνομιακή μεταχείριση και στήριξη στους συνεταιρισμούς. Αλλά αυτό απαγορεύεται σύμφωνα με τα δεδομένα της Ευρωπαϊκής Ένωσης και γι’ αυτό πάτε στην ίδια κατηγορία: με τον ίδιο τρόπο και ο μεγάλος και ο συνεταιρισμός. Αυτή είναι η λογική.
      Για τις υποδομές, τα είπαμε. Η ουσία είναι ότι ξεριζώνονται κι αν πάει να εφαρμοστεί ο κανόνας ότι επιχειρήσεις οι οποίες είναι οχληρές –υπάρχει νόμος- πρέπει να μεταφερθούν, ουσιαστικά, θα έχουμε μαζική καταστροφή μικρομεσαίων επιχειρήσεων. Στην πράξη δεν μπορεί να γίνει εύκολα, πολύ περισσότερο που δεν προχωρά ούτε ένα πάρκο βιοτεχνικό και δεν λειτουργεί στη χώρα μας και επί ΠΑ.ΣΟ.Κ. και επί Νέας Δημοκρατίας. Ευθύνες συλλογικές υπάρχουν σ’ αυτό το θέμα.
      Εκεί που υπάρχουν κανόνες, εφαρμόζονται ελαστικά για τους ισχυρούς και αυστηρά για τους αδύνατους, στο χώρο του εμπορίου, στο χώρο της παραγωγής.
      Τι γίνεται με τις προσφορές και με τις διαρκείς εκπτώσεις; Ποιοι τις αξιοποιούν περισσότερο; Οι μεγάλοι σε βάρος των μικρών. Οι ελεγκτικοί μηχανισμοί κάνουν τα στραβά μάτια. 
      Μαύρη εργασία. Πολλοί χρησιμοποιούν μαύρη εργασία από τους μεγάλους, χωρίς κανέναν έλεγχο.
      Φοροδιαφυγή. Που πήγαινε το ΣΔΟΕ παλιότερα και το καινούργιο τώρα; Πάει στους μεγάλους ή πάει στους μικρούς, στα μικρομάγαζα;
      ΑΓΓΕΛΟΣ ΤΖΕΚΗΣ: Πήγε στη Μάνη που καιγόταν.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Παντού πηγαίνει. Δεν πήγε στη Μάνη.
      ΑΝΤΩΝΗΣ ΣΚΥΛΛΑΚΟΣ: Εν πάση περιπτώσει, τελειώνω με το εξής: Υπάρχει ο δρόμος της υποταγής στην πολιτική της Ευρωπαϊκής Ένωσης, του Παγκόσμιου Οργανισμού Εμπορίου, των απελευθερώσεων και της λογικής της ανταγωνιστικότητας που ενισχύονται οι μεγάλες επιχειρήσεις. Όσα μέτρα και να παρθούν υπέρ των μικρομεσαίων δεν πρόκειται να ανακάμψουν. Το μερίδιο στην αγορά θα είναι μικρότερο, όλο και μικρότερο γι’ αυτούς. Μπορεί ο αριθμός να μη μειώνεται, αλλά μειώνεται το εισόδημα, ο τζίρος τους. Επίσης, επιβαρύνεται αυτή η κατάσταση διότι δεν θέλετε να πάρετε ούτε συγκεκριμένα μέτρα ανακούφισης στο σύστημα που ζούμε. Υπάρχουν οι προτάσεις του Κομμουνιστικού Κόμματος μέσα στο σύστημα αν θέλατε να τους βοηθήσετε. Να δεχθείτε πολλές από τις προτάσεις που ειπώθηκαν. 
      Και υπάρχει και ο άλλος δρόμος, που μιλάμε για άλλη οικονομία, για άλλη κοινωνία, για άλλου είδους κυβέρνηση, για άλλου είδους εξουσία. Εκεί δεν χρειάζονται τόσοι μικρομεσαίοι. Θα έχουν περισσότερα οφέλη και καλύτερο εισόδημα αν γίνουν μισθωτοί, αν μπουν σε άλλες δουλειές. Θα είναι οργανωμένα. Θα υπάρχει σχεδιασμός. Θα είναι η οικονομία κρατική, κοινωνική ιδιοκτησία στα βασικά μέσα παραγωγής. Θα παραμείνουν αρκετοί κλάδοι και θα βοηθιούνται μέσα σε πλαίσια –τα νόμιμα πλαίσια- για να συμπληρώνουν την παραγωγική διαδικασία και τη διαδικασία όσον αφορά τις υπηρεσίες.
      Αυτή είναι η δική μας λογική και αυτές οι δυο λογικές πρέπει να συγκρούονται και όχι ποιος δέχτηκε εν όψει Έκθεσης, πρώτος τη Γ.Σ.Ε.Β.Ε.Ε. ή πρώτος το Σύνδεσμο Βιομηχάνων και αν οι βιομήχανοι της Μακεδονίας τα έβαλαν με την Κυβέρνηση ή είναι περισσότερο με το ΠΑ.ΣΟ.Κ. ή περισσότερο με τη Νέα Δημοκρατία. Άκουγα στα κανάλια εχθές διαψεύσεις επί διαψεύσεων και παιγνιδάκια ποιος έχει με το μέρος του τους βιομήχανους και τους μικρομεσαίους.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκυλλάκο. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ακούγοντας την ανάπτυξη της επερωτήσεως από τους συναδέλφους του Κομμουνιστικού Κόμματος Ελλάδας, ομολογουμένως ζήλεψα για μια ακόμη φορά το Κομμουνιστικό Κόμμα για το γεγονός ότι,  λόγω της κοσμοθεωρίας του, έχει και την πολυτέλεια και την ευχέρεια και την ευθύτητα να αναπτύσσει τις προτάσεις του όχι υπό το πρίσμα της αιωνιότητος, όπως έλεγαν άλλοτε και σε άφηναν έκθαμβο με τον τρόπο που ερμήνευαν τα γεγονότα, αλλά υπό το πρίσμα της αλλαγής του οικονομικοπολιτικού συστήματος. 
      Η ευχέρεια αυτή, η οποία προσδίδει ευθύτητα στο Κομμουνιστικό Κόμμα, δεν έχει σχέση με τη δική μας ευχέρεια, με την ευχέρεια δηλαδή της Κυβερνήσεως, η οποία χειρίζεται το ισχύον οικονομικό σύστημα, το οποίο προβλέπεται από το Σύνταγμα, το οποίο προβλέπεται από διεθνείς συνθήκες. Η Κυβέρνηση χειρίζεται τα της οικονομίας όχι με την ακαμψία της απόψεως ότι, εάν μειωθούν οι μικρομεσαίες επιχειρήσεις, εάν κρατικοποιηθεί το εμπόριο, εάν κοινωνικοποιηθούν οι μονάδες παραγωγής, τότε θα έχουμε βελτίωση στην οικονομία, αλλά τα χειρίζεται με την ευκαμψία που πρέπει να έχει μία κυβέρνηση, η οποία πρέπει να είναι προσαρμοστική στις εξελίξεις στο παγκόσμιο περιβάλλον, το οποίο δεν έχει σχέση με την εικόνα μιας κρατικά κατευθυνόμενης οικονομίας.
      Δεν είναι, βέβαια, διάλογος κωφών, είναι όμως διάλογος δύο διαφορετικών κόσμων. Έχει ενδιαφέρον αυτός ο διάλογος, έχει τρόπους να πραγματοποιείται ώστε να μην γίνεται παράλληλος και να υπάρχουν επαφές, αλλά είναι εξαιρετικά δυσκολότερο σε κάποιον που κινείται εντός των ορίων του ισχύοντος συστήματος να είναι τόσο αισιόδοξος και να είναι τόσο απόλυτος. Η Κυβέρνηση εντός των ορίων του ισχύοντος συστήματος παρέλαβε μία οικονομία, η οποία ήταν κρατικοδίαιτη και δημοσιονομικά εκτροχιασμένη. Εάν αυτά τα δύο μειονεκτήματα της οικονομίας δεν αρθούν, δεν έχουμε δυνατότητα να ασκήσουμε πολιτική ούτε για μικρομεσαίους, ούτε για μεγάλους, ούτε για χθαμαλούς, ούτε για υψιπετείς. 
      Όπως πολύ σωστά ελέχθη από τον προλαλήσαντα Υπουργό, η στροφή της οικονομίας έγινε ώστε να απομακρυνθούμε από το κρατικοδίαιτο μοντέλο και να βελτιώσουμε την απόδοση των επιχειρήσεων μειώνοντας τη φορολογία. Είναι πρώτη φορά μετά από χρόνια στην Ελλάδα που έχουμε ανάπτυξη πάνω από 4% που δεν στηρίζεται στις δημόσιες επενδύσεις, αλλά στηρίζεται στον ιδιωτικό τομέα ολοένα και περισσότερο και είναι η πρώτη φορά που αυτό γίνεται με παράλληλη μείωση της φορολογίας και των μικρομεσαίων επιχειρήσεων, γιατί οι ανώνυμες εταιρείες και οι Ε.Π.Ε. στην Ελλάδα δεν είναι οι κολοσσοί που φαντάζονται, είναι ένας συνήθης τρόπος να ασκείς επιχειρηματική δραστηριότητα. 
      Περιγράφηκαν από τον κ. Μπέζα οι τρόποι, οι μέθοδοι και οι προσανατολισμοί με τους οποίους το κράτος διευκολύνει τους μικρομεσαίους. Θα ήθελα να πω ότι αυτή η στροφή της οικονομίας που γίνεται από την Κυβέρνηση μέσω της ήπιας προσαρμογής ωφελεί τους μικρομεσαίους, γιατί αλλάζει το επιχειρηματικό κλίμα. Διευκολύνεται η άσκηση επιχειρηματικής δραστηριότητας, γιατί για πρώτη φορά, όπως απεδείχθη, και το ύψος της φορολόγησης είναι μικρότερο ως ποσοστό του Α.Ε.Π. εν σχέσει με το παρελθόν, αλλά και η επί μέρους φορολόγηση των επιχειρήσεων μειώνεται σταδιακά όσο επιτρέπουν οι δημοσιονομικές συνθήκες και η διεθνής συγκυρία. 
      Επωφελούμαι της ευκαιρίας να πω ότι προγράμματα του Υπουργείου Ανάπτυξης και του Υπουργείου Οικονομικών επιδοτούν γενναιόδωρα δεκάδες χιλιάδες μικρομεσαίες επιχειρήσεις, επιχειρήσεις στις οποίες εργάζονται ένας και δύο και τρεις εργαζόμενοι, που συνήθως είναι ο ιδιοκτήτης και οι συγγενείς του ίσως.
      Επιχορηγούνται από προγράμματα βελτιώσεως της ανταγωνιστικότητας από το Ε.Π.Α.Ν. του Υπουργείου Ανάπτυξης σε όλες τις πόλεις της Ελλάδος, πολύ μικρές επιχειρήσεις ενός και δύο ατόμων. Επωφελούμαι επίσης να πω ότι ο αναπτυξιακός νόμος επιχορηγεί μικρομεσαίες επιχειρήσεις έως και 55% σε ορισμένες περιπτώσεις παραμεθορίων περιοχών όπως είναι η περιφέρεια των Ιωαννίνων. Επίκειται από το 2007 και μετά το ποσοστό αυτό να φθάσει στο 60% και αυτό γιατί η διαπραγμάτευση που έκανε η Κυβέρνηση πέτυχε στην Ευρωπαϊκή Ένωση και κρίθηκε ότι μπορούν αυτές οι μικρομεσαίες επιχειρήσεις με το νέο αναπτυξιακό νόμο να πάρουν μέχρι 60% επιδότηση. Και όταν η μείωση του ποσοστού της ίδιας συμμετοχής φθάνει στο 25% καταλαβαίνει κανείς ότι βάζοντας αυτό το ποσοστό το 25% και παίρνοντας 60% από το κράτος και το υπόλοιπο από τον τραπεζικό τομέα μπορεί εύκολα να κάνει μία επένδυση. Βέβαια, ποτέ δεν είναι εύκολο να γίνει μία επένδυση στην Ελλάδα ακόμη. Πάντως, ευκολότερα από το παρελθόν. 
      Είναι συνεπώς τα πράγματα πολύ καλύτερα από χθες και για τις μικρομεσαίες επιχειρήσεις. Ασφαλώς δεν είναι όπως θα τα θέλαμε και ασφαλώς υπάρχει ακόμα δρόμος βελτίωσης της επιχειρηματικότητας και της ανταγωνιστικότητας. 
      Βέβαια, τα πράγματα δεν θα διορθωθούν μέσα από το να αλλάξει το Σύνταγμα και να επιβληθεί στην Ελλάδα ένα καθεστώς κρατικά διευθυνόμενης οικονομίας και ιδιοκτησίας των παραγωγικών μέσων από το κράτος. Αυτό ως πρόταση έχει μεν την ευθύτητα της ειλικρίνειας εκείνων που την κάνουν αλλά είναι εντελώς εξωπραγματικό. Η Κυβέρνηση κινείται εντός των ορίων του πολιτεύματος, του οικονομικού συστήματος και των διεθνών μας υποχρεώσεων.
      Συνεπώς με τις μεθόδους που η Κυβέρνηση έχει επιλέξει βελτιώνεται η οικονομία. Αυτό φαίνεται. Το Δ΄ Κοινοτικό Πλαίσιο Στήριξης θα έχει δύο προτεραιότητες βασικές, όπως στροφή προς την ελληνική περιφέρεια. Το 80% των πόρων θα πάνε στην ελληνική περιφέρεια, στην ξεχασμένη περιφέρεια και θα υπάρξει γενναία χρηματοδότηση των μικρομεσαίων επιχειρήσεων όχι για να πάρουν πέντε, δέκα, είκοσι ή εκατό χιλιάδες ευρώ, αλλά για να βελτιώσουν την ανταγωνιστικότητά τους και να προσαρμοστούν στο διεθνές περιβάλλον. Πρέπει να προσαρμοστούν επίσης στον ανταγωνισμό γιατί δεν πρόκειται στο ορατό μέλλον να έχουμε κρατικά κατευθυνόμενη οικονομία, δεν πρόκειται να τους κάνουμε δημοσίους υπαλλήλους, δεν πρόκειται στο μέλλον να γίνει η οικονομία όπως το Κ.Κ.Ε. προτείνει. Και καλό θα είναι ασχέτως ιδεολογικών διαφορών να ακολουθηθεί αυτή η γραμμή που ακολουθείται.
       Θέλω να πω επίσης σχετικά με τα πολυκαταστήματα ότι η Ελλάδα παραμένει ακόμα και σήμερα παρά το ότι λειτουργούν μεγάλα καταστήματα και οργανωμένα εμπορικά κέντρα που προκαλούν μία τριβή με τις μικρές επιχειρήσεις της ευρύτερης περιοχής που δραστηριοποιούνται, εντούτις η Ελλάδα εξακολουθεί να είναι η χώρα που έχει με μεγάλη απόσταση από όλες τις άλλες της Ευρωπαϊκής Ένωσης τα λιγότερα τετραγωνικά μέτρα οργανωμένων εμπορικών κέντρων από οπουδήποτε αλλού. Χθες μόλις διαβάσαμε ότι και στην Ιταλία και στην Ισπανία και σε άλλες χώρες κατασκευάζονται εκατομμύρια τετραγωνικά μέτρα οργανωμένων εμπορικών κέντρων, ενώ στην Ελλάδα αυτά δεν ξεπερνούν τις δεκάδες χιλιάδες τετραγωνικών μέτρων. Η εξέλιξη στην Ελλάδα γίνεται και εδώ σταδιακά και δεν γίνεται σωρηδόν και με τρόπο που θα καταπνίξει τον μέχρι σήμερα αποκλειστικό τρόπο ασκήσεως εμπορίας από τις μικρομεσαίες επιχειρήσεις. 
      Έχουμε, λοιπόν, βελτίωση οικονομικής πραγματικότητας, βελτίωση της δημοσιονομικής καταστάσεως, έχουμε μείωση της φορολογίας, έχουμε προγράμματα για τις μικρομεσαίες επιχειρήσεις και αυτά είναι ο μόνος τρόπος με το ισχύον κοινωνικό και οικονομικό καθεστώς να βελτιωθεί η οικονομία που πράγματι βελτιώνεται.
      Η τελευταία άποψη που ακούστηκε ότι δήθεν η Ελλάδα θα έχει την τύχη της Πορτογαλίας, η οποία είχε κάποιες βελτιώσεις στην οικονομία της με ανάπτυξη και πρόοδο και εν συνεχεία είχε καθίζηση της ανάπτυξης, δεν έχουν καμία σχέση γιατί η Ελλάδα δεν εξαρτά την οικονομική της πρόοδο από αυτό που αποκλειστικά σχεδόν το εξαρτούσε η Πορτογαλία και που ήταν οι εξαγωγές προς την Ισπανία και προς τις ισπανόφωνες χώρες της Λατινικής Αμερικής, που όταν έπαψαν για άλλους λόγους να υπάρχουν, άρχισε η καθίζηση της ανάπτυξης της Πορτογαλίας. 
      Τα τελευταία δύο χρόνια, η ανάπτυξη της Ελλάδας στηρίζεται στη στροφή προς την ιδιωτική οικονομία. Αυτό αποδίδει και αυτό είναι ευεργετικό και για τις μικρομεσαίες επιχειρήσεις.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον Κοινοβουλευτικό Εκπρόσωπο της Νέας Δημοκρατίας.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Κύριοι συνάδελφοι, η οικονομική πολιτική της Νέας Δημοκρατίας δυόμισι χρόνια τώρα, έχει δημιουργήσει σοβαρά προβλήματα, γενικότερα μπορώ να πω στο κοινωνικοοικονομικό μας σύστημα και κύρια, έχει δημιουργήσει σοβαρότατες ρωγμές στους τρεις βασικούς πυλώνες της κοινωνίας που είναι οι μισθωτοί και οι συνταξιούχοι, οι αγρότες και οι μικρομεσαίοι. 
      Η δημοσιονομική απογραφή λειτούργησε, κατά τη γνώμη μας, ως άλλοθι για τις πολιτικές της Κυβέρνησης της Νέας Δημοκρατίας, προκειμένου αφ’ ενός μεν ν’ απαξιώσει το μεγάλο έργο των κυβερνήσεων του ΠΑ.ΣΟ.Κ., ζημιώνοντας έτσι και την οικονομία και τη χώρα, και αφετέρου προκειμένου να αθετήσει τις προεκλογικές υποσχέσεις, τις μετεκλογικές δεσμεύσεις και να ακολουθήσει μια σκληρή αντιλαϊκή πολιτική, μια ταξική οικονομική πολιτική. 
      Η Κυβέρνηση της Νέας Δημοκρατίας και η πολιτική της σήμερα επιδοκιμάζεται και επικροτείται από τους τραπεζίτες, από τους εφοπλιστές, από τους βιομηχάνους από τους μεγαλοεισοδηματίες. 
      Η πολιτική της Νέας Δημοκρατίας ενώ επιδοκιμάζεται και επικροτείται από τους εφοπλιστές, τους βιομηχάνους, τους μεγαλοεισοδηματίες και τους τραπεζίτες, επικρίνεται και κατακρίνεται ως Κυβέρνηση της ακρίβειας, της αισχροκέρδειας, της φορολογίας, της ανεργίας, της εκποίησης της δημόσιας περιουσίας από τους εργαζόμενους, μισθωτούς και συνταξιούχους, από τους αγρότες και από τους μικρομεσαίους.
      Η Κυβέρνηση της Νέας Δημοκρατίας με την πολιτική της αφ’ ενός μεν μείωσε το εισόδημα των πολιτών με την περιοριστική εισοδηματική πολιτική, αλλά και συγχρόνως με την ανεξέλεγκτη λειτουργία της αγοράς, είχαμε έξαρση της ακρίβειας και υπέρμετρη αύξηση στις τιμές των αγαθών των προϊόντων και των υπηρεσιών. Ήδη ο πληθωρισμός κινείται γύρω στο 4% και είναι υπερδιπλάσιος του μέσου όρου της Ευρωπαϊκής Ένωσης. 
      Με την πολιτική σας, κύριοι της Νέας Δημοκρατίας, προχωρήσατε σε αναδιανομή του εισοδήματος υπέρ των ολίγων και ισχυρών και σε βάρος των πολλών και αδυνάμων. 
      Οι μικρομεσαίες επιχειρήσεις είναι από τα πρώτα και κύρια θύματα αυτής της οικονομικής πολιτικής της Κυβέρνησης της Νέας Δημοκρατίας και αυτό, γιατί δεν έχετε σχέδιο και στρατηγική και πρόγραμμα για την αντιμετώπισή τους, γιατί την ίδια ώρα που οι μικρομεσαίοι αντιμετωπίζουν δυσμενείς επιπτώσεις των μαζικών εισαγωγών από την Ασία και την Ανατολική Ευρώπη, λείπουν παντελώς οι πολιτικές για ένα νέο αναπτυξιακό μοντέλο στηριγμένο στην ποιότητα και την εξωστρέφεια, στην καινοτομία και την υψηλή εκπαίδευση του ανθρώπινου δυναμικού. 
      Ο αναπτυξιακός νόμος, πέντε μήνες πριν από τη λήξη της ισχύος του, δεν έχει συμβάλει στο ελάχιστο στο χώρο των μικρομεσαίων, αφού δεν έχουν εκταμιευτεί τα απαιτούμενα χρήματα ούτε για επενδύσεις και υποδομές, ούτε για τη δημιουργία νέων θέσεων εργασίας, ούτε για τον εκσυγχρονισμό του μηχανολογικού εξοπλισμού και την αύξηση της ανταγωνιστικότητάς τους. 
      Όσον αφορά τη διεύρυνση του ωραρίου σχετικά με τη λειτουργία των καταστημάτων, γνωρίζουμε πολύ καλά ότι ζητήθηκε και νομοθετήθηκε προκειμένου να ευνοηθούν οι πολύ μεγάλες επιχειρήσεις και κύρια οι πολυεθνικές. Είναι αποκαλυπτικά τα στοιχεία του πρώτου εξαμήνου του 2006: τραγική μείωση του τζίρου των μικρομεσαίων, ραγδαία αύξηση του τζίρου των πολυκαταστημάτων! Αναζητείστε να τα πάρετε από τις αρμόδιες υπηρεσίες, κύριε Υπουργέ!
      Το Ταμείο Εγγυοδοσίας μικρών και πολύ μικρών επιχειρήσεων έμεινε πάνω από δύο χρόνια σε αδράνεια.
      Τα επιτόκια χορηγήσεων είναι υψηλότερα έως και 2% από τα αντίστοιχα της Ευρωπαϊκής Ένωσης. Η τοκογλυφία ανθεί με μηνιαίο τόκο στο σύνολο γύρω στα 10% περίπου. Το τραπεζικό σύστημα στη χώρα μας με την πολιτική σας έγινε το πιο κερδοφόρο σε ευρωπαϊκό και παγκόσμιο επίπεδο. 
      Η συρρίκνωση των εισοδημάτων είχε σαν αποτέλεσμα να ασφυκτιά η αγορά. Τα προβλήματα ρευστότητας στην αγορά οξύνονται με τις ακάλυπτες επιταγές και τις διαμαρτυρόμενες συναλλαγματικές που έχουν ήδη εκτοξευθεί στα ύψη. Στο τέλος του 2005 –είναι στοιχεία από τον «ΤΕΙΡΕΣΙΑ», κύριε Υπουργέ- οι ακάλυπτες επιταγές έφθασαν τα εκατόν είκοσι έξι χιλιάδες τριακόσια ογδόντα επτά τεμάχια, δηλαδή αυξήθηκαν κατά 43% σε σχέση με το 2004 και ξεπέρασαν για πρώτη φορά το 1,4 δισεκατομμύρια ευρώ κι επίσης το 2005 αυξήθηκε το ποσοστό πτώχευσης των μικρομεσαίων επιχειρήσεων κατά 54% σε σχέση με το 2004. 
      Σύμφωνα πάλι με στοιχεία του «ΤΕΙΡΕΣΙΑ» μόνο τον Ιούνιο του 2006 προστέθηκαν στην αγορά ακάλυπτες επιταγές αξίας 106,7 εκατομμυρίων ευρώ, αύξηση δηλαδή 128,3% και απλήρωτες συναλλαγματικές ύψους 13,2 εκατομμυρίων ευρώ, αύξηση δηλαδή 62%. Έτσι έχουμε για πρώτη φορά φέτος από την αρχή του χρόνου μέχρι το τέλος του πρώτου εξαμήνου σε καθημερινή βάση φέσια στην αγορά ύψους 4,8 εκατομμύρια ευρώ. Δυστυχώς αυτή είναι η πραγματικότητα στην αγορά και σε αυτήν την πραγματικότητα ζουν οι μικρομεσαίοι. Αυτήν την πραγματικότητα βιώνουν καθημερινά εκατοντάδες χιλιάδες μικροεπαγγελματοβιοτέχνες. Αυτά είναι τα επιτεύγματα και τα κατορθώματα της οικονομικής πολιτικής της Νέας Δημοκρατίας. 
      Σαν να μην έφθαναν όμως όλα αυτά, έχουμε και τις «φοροελαφρύνσεις» του κ. Αλογοσκούφη για τους μικρομεσαίους. Με το φορολογικό ν. 3296 του Νοεμβρίου 2004 παγιδεύσατε και εξαπατήσατε με τη ρύθμιση της συνάφειας εκατοντάδες χιλιάδες μικρομεσαίους. Αντιπαρέρχομαι τι έλεγε για δέκα χρόνια η Νέα Δημοκρατία  όντας αντιπολίτευση σχετικά με αντίστοιχες ρυθμίσεις που είχαν κάνει οι κυβερνήσεις του ΠΑ.ΣΟ.Κ.. 
      Το σύστημα της συνάφειας λειτουργεί για πρώτη φορά σε ετήσια βάση και όχι σε τριετή. Αυτό τι έχει σαν αποτέλεσμα, κύριε Υπουργέ; Έχει σαν αποτέλεσμα αφ’ ενός μεν νέες επιχειρήσεις να επιβαρύνονται πολλαπλάσια και αφ’ ετέρου λειτουργούσες επιχειρήσεις, όταν έχουν ευκαιριακά, συγκυριακά κάποια κέρδη ή  έχουν αυξημένες δαπάνες από επενδύσεις ή κάποια έξοδα, να έχουν αυξημένη φορολογική επιβάρυνση. Αυτό το μέτρο λειτουργεί αντιαναπτυξιακά και αντιεπενδυτικά, δηλαδή τιμωρεί τις νέες επιχειρήσεις που προχωρούν σε επενδυτικές πρωτοβουλίες.
       Επίσης, το μέτρο αυτό λειτουργεί και με αδιαφάνεια, αφού εξαιρεί επιχειρήσεις που έχουν παραβάσεις του Κώδικα Βιβλίων και Στοιχείων, όταν δεν κάνετε τη διάκριση μεταξύ ουσιαστικών και τυπικών παραβάσεων. 
      Σας άκουσα προηγουμένως, κύριε Υπουργέ, να αναφέρεστε στην αναπροσαρμογή των μοναδικών συντελεστών καθαρού κέρδους για τις μικρομεσαίες επιχειρήσεις. Αυτή η αναπροσαρμογή έχει σαν αποτέλεσμα για το 2006 να επιβαρυνθούν τα εισοδήματα όσων δραστηριοποιούνται στον τομέα του εμπορίου έως 138%, στις υπηρεσίες έως 203%, έως 350% στη βιοτεχνία και έως 690% στις ασφάλειες. Εάν αυτά είναι γενικά, θα μου επιτρέψετε να φέρω δύο παραδείγματα:
      Ένα ψητοπωλείο με ακαθάριστα έσοδα γύρω στις 72.000 ευρώ με τον παλιό συντελεστή καθαρού κέρδους είχε επιβάρυνση μόνο 123 ευρώ το χρόνο από Φ.Π.Α. Με την αναπροσαρμογή που κάνετε έχει επιβάρυνση 850 ευρώ το χρόνο. 
      Ένας ασφαλιστικός πράκτορας με εισοδήματα, ακαθάριστα έσοδα δηλαδή 50.000 ευρώ το χρόνο, με τον παλιό μοναδικό συντελεστή είχε επιβάρυνση 690 ευρώ το χρόνο και με την αναπροσαρμογή που κάνατε έχει επιβάρυνση 2.600 ευρώ. Άρα, μιλάμε για υπερπενταπλασιασμό της φορολογικής επιβάρυνσης των μικρομεσαίων με την περιβόητη φορολογική σας ελάφρυνση μέσα από την αναπροσαρμογή των μοναδικών συντελεστών καθαρού κέρδους. 
      Σας άκουσα να λέτε σχετικά με τους ελέγχους. Ποιους ελέγχους, κύριε Υπουργέ; Αναγκαστήκατε κάτω από τη δυσκολία υλοποίησης του προϋπολογισμού να προβείτε σε μια σειρά ελέγχων στους μικρομεσαίους, στα απογευματινά συνεργεία και τις εξαιρέσιμες μέρες και τις αργίες. Σας ερωτώ: Εκεί έχετε κατά τη γνώμη σας εστιάσει το πρόβλημα της φοροδιαφυγής; Πού είναι οι έλεγχοι στις μεγάλες επιχειρήσεις; Γιατί όλοι ζούμε τη μεγάλη φοροδιαφυγή και το λαθρεμπόριο αυτήν την περίοδο με αφορμή την ανεξέλεγκτη τιμή στα καύσιμα. Ποιοι ήταν οι έλεγχοι και ποια είναι τα αποτελέσματα από τους ελέγχους στις μεγάλες εταιρείες πετρελαίου, διύλισης, εμπορίας και πώλησης των καυσίμων; Ύστερα από εκεί αποδεικνύετε και τον προσανατολισμό σας. Επικεντρώνεστε στους ελέγχους των μικρομεσαίων. Καμία μέριμνα και κανένα μέτρο για τους μεγάλους.
      Θα ήθελα να τελειώσω με κάποια ζητήματα της τρέχουσας επικαιρότητας. Δεν θα μιλήσω για το περιβόητο θέμα της επανίδρυσης του κράτους, γιατί η επανίδρυση του κράτους είχε ως αποτέλεσμα να αντιμετωπιστούν άμεσα και αποτελεσματικά οι πυρκαγιές που έκαψαν όλη την Ελλάδα, από τη Μάνη έως τη Χαλκιδική. Δεν θ’ αναφερθώ στο νομοσχέδιο που κατατέθηκε σήμερα στη Βουλή για την πρόσληψη των περίπου χιλίων αγροφυλάκων, για να επανιδρύσουμε το κράτος της Δεξιάς. Θα αναφερθώ σ’ αυτό που χθες συζήτησε ο Πρωθυπουργός μαζί με κάποιους φορείς, στον τρόπο που δυόμισι χρόνια τώρα πολεμήσατε και πατάξατε τη διαφθορά, όταν ο ίδιος ο Πρωθυπουργός είπε πως τελικά δεν μπορέσαμε δυόμισι χρόνια, στοιχειωδώς, να πάρουμε μέτρα για την περιστολή της διαφθοράς.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε κύριε Μακρυπίδη. Είστε άλλωστε εκτός θέματος.
      ΑΝΔΡΕΑΣ ΜΑΚΡΥΠΙΔΗΣ: Ούτε θα αναφερθώ, κύριε Πρόεδρε, στην περιβόητη μεταρρύθμιση της κ. Γιαννάκου που στέλνει χιλιάδες νέους στην ιδιωτική παιδεία ή στο εξωτερικό, επιβαρύνοντας τις οικογένειές τους.
      ΠΡΟΕΔΡΕΥΩΝ (Γεώργιος Σούρλας): Κύριε Μακρυπίδη, θερμή παράκληση να ολοκληρώσετε.
      ΑΝΔΡΕΑΣ ΜΑΚΡΥΠΙΔΗΣ: Σας ευχαριστώ, κύριε Πρόεδρε, πολύ για την ανοχή σας.
      Θα σταθώ μόνο στις δηλώσεις που έκαναν χθες τα κυβερνητικά στελέχη σχετικά με τα σκληρά λόγια που είπαν οι Βουλευτές του ΠΑ.ΣΟ.Κ. Δεν υπάρχουν σκληρά λόγια! Υπάρχει σκληρή αντιλαϊκή πολιτική που αντιμετωπίζει ο λαός και είμαστε υποχρεωμένοι απέναντι σ’ αυτήν τη σκληρή αντιλαϊκή πολιτική να αποκαλύψουμε την αλήθεια στο λαό. Αυτό κάνουμε.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η Κοινοβουλευτική Εκπρόσωπος του Συνασπισμού, κ. Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Η επερώτηση που κάνει το Κομμουνιστικό Κόμμα Ελλάδας είναι ιδιαίτερα σημαντική και αφορά τα προβλήματα των μικρομεσαίων επιχειρήσεων, των επαγγελματιών, των βιοτεχνών και των εμπόρων. Μας δίνει τη δυνατότητα για μια συζήτηση που θα έλεγε κανείς ότι αφορά το σύνολο της ελληνικής οικονομίας και το μεγαλύτερο μέρος του ενεργού πληθυσμού της χώρας, είτε αυτοί είναι μικροί επιχειρηματίες είτε μισθωτοί απασχολούμενοι στις επιχειρήσεις.
      Την τελευταία δεκαετία στο διεθνές και εγχώριο περιβάλλον δράσης των μικρομεσαίων επιχειρήσεων και των εμπόρων, βιοτεχνών, επαγγελματιών έχουν επέλθει σημαντικές αλλαγές. Η ανάπτυξη των νέων τεχνολογιών, η πολιτική της νεοφιλελεύθερης παγκοσμιοποίησης, οι διαδικασίες ευρωπαϊκής ενοποίησης και διεύρυνσης, η διεθνής οικονομική συγκυρία, η άνοδος των τιμών του πετρελαίου κ.α. είναι παράγοντες που επηρεάζουν το πεδίο δράσης των επιχειρήσεων αυτών. Επίσης, σοβαρή είναι η επίδραση που ασκούν η μακροοικονομική πολιτική της Κυβέρνησης και ειδικότερες πολιτικές στις μικρομεσαίες επιχειρήσεις και στους βιοτέχνες, καθώς επίσης και η ύπαρξη μονοπωλιακών, ολιγοπωλιακών δομών στην εγχώρια αγορά περιορίζει το χώρο δράσης τους, η μετεγκατάσταση παραγωγικών μονάδων στις βαλκανικές χώρες, η αυξανόμενη εισαγωγική διείσδυση και διεύρυνση του εμπορικού ελλείμματος, η συμπίεση της αγοραστικής δύναμης των μισθωτών και συνταξιούχων.
      Όλα αυτά, κύριε Υπουργέ, δημιουργούν ένα ασφυκτικό περιβάλλον στη λειτουργία των μικρομεσαίων επιχειρήσεων. Περιορίζουν το μερίδιο αγοράς και το περιβάλλον αυτό παρεμποδίζει ακόμα περισσότερο την αξιοποίηση σημαντικών πλεονεκτημάτων που διαθέτουν οι επιχειρήσεις, οι βιοτέχνες στην ανάπτυξη, στην εγχώρια παραγωγή, στη δημιουργία νέων θέσεων εργασίας.
      Επιβεβαιώνεται και από τη σημερινή Κυβέρνηση και από τις προηγούμενες κυβερνήσεις ότι έχουμε σημαντικούς ρυθμούς ανάπτυξης. Πράγματι, την τελευταία δεκαετία έχουμε ρυθμούς της τάξεως του 3% - 4%. Παρ’ όλα αυτά, όμως, δεν έχουμε καταφέρει να βελτιώσουμε την οικονομική κατάσταση των ασθενέστερων στρωμάτων. Η ζώνη της φτώχειας διευρύνθηκε και αυτό είναι ένα σημαντικό πρόβλημα. Δεν έχει βελτιωθεί η θέση των μικρομεσαίων επιχειρήσεων, των βιοτεχνών, των επαγγελματιών, των εμπόρων και πολύ περισσότερο, ιδιαίτερα στις περιοχές της βόρειας Ελλάδας, οι επιχειρήσεις αυτές, οι μικρές αυτές επιχειρήσεις, συνεχώς συρρικνώνονται, ή κατεβάζουν τα ρολά. Έχουμε, λοιπόν, μία άνιση ανάπτυξη, παρ’ όλο που έγιναν κάποια βήματα για ορισμένα πράγματα, παρ’ όλο που υπάρχουν οι δυνατότητες που είπα πριν και παρ’ όλο που έχουμε και ένα Γ΄ Κ.Π.Σ. που θα μπορούσε και αυτό να συμβάλει σ’ αυτήν την επίλυση των μεγάλων προβλημάτων και των μικρομεσαίων επιχειρήσεων. 
      Τι φταίει, λοιπόν, και δεν μπορούμε να προχωρήσουμε; Γιατί δεν αξιοποιούνται αυτές οι δυνατότητες; Γιατί το χρήμα απλώς δανείζεται και ανακυκλώνεται και τίποτε άλλο δεν δημιουργεί; Γιατί, κύριε Υπουργέ, ούτε και εσείς καταλάβατε, η Κυβέρνησή σας δηλαδή, επί δυόμισι χρόνια τώρα ότι δεν υπάρχουν οι βασικές προϋποθέσεις σ’ αυτήν τη χώρα. Χρησιμοποιείτε πολύ συχνά το επιχείρημα ότι ο νέος αναπτυξιακός νόμος θα δημιουργήσει ένα πολύ καλύτερο περιβάλλον για τις μικρές και μεσαίες επιχειρήσεις και την ελληνική οικονομία. Ξέρετε, όμως, πολύ καλά ότι από το Β΄ Παγκόσμιο Πόλεμο έχουνε ψηφιστεί τριάντα αναπτυξιακοί νόμοι -δεν είναι κάτι καινούριο- και κανένας αναπτυξιακός νόμος δεν είναι πανάκεια για την αντιμετώπιση των αναπτυξιακών προβλημάτων.
       Η παγκόσμια εμπειρία και η ελληνική πραγματικότητα δείχνουν ότι τα όποια κίνητρα, μικρά ή μεγάλα είναι αυτά, σωστά κατανεμημένα ή όχι, χρειάζονται ορισμένες βασικές προϋποθέσεις. Ποιες είναι αυτές: 
      Η ύπαρξη ενός στρατηγικού σχεδίου συνολικά για τη χώρα και ειδικότερα για κάθε περιφέρεια και πολύ περισσότερο για τις περιφέρειες της βόρειας Ελλάδας που παρουσιάζεται το μεγαλύτερο πρόβλημα με τη μετεγκατάσταση των επιχειρήσεων, για την ανεργία, για τους εργαζόμενους και γενικότερα για την ανάπτυξη της χώρας και για την επιβίωση των μικρομεσαίων επιχειρήσεων. 
      Η ύπαρξη οδικών και λοιπών υλικών υποδομών, που στις περισσότερες περιφέρειες της χώρας ακόμη δεν έχουν προχωρήσει, δεν έχουν ολοκληρωθεί. 
      Η ύπαρξη δημόσιων φορέων, συλλογικών φορέων διάδοσης της γνώσης, της μεταφοράς των πληροφοριών, που είναι αναγκαίες για τις επιχειρήσεις. 
      Η ύπαρξη ενός χωροταξικού σχεδιασμού -όλα παραπέμπονται στο ειδικό χωροταξικό σχέδιο, στο…, ΘΑ…, ΘΑ…-  που θα αποσαφηνίζει τις χρήσεις γης, για να ξέρει κανείς πώς πρέπει να σχεδιάσει, να οργανώσει τη δουλειά του, την εγκατάσταση κ.ο.κ.. 
      Και η ύπαρξη –το πολύ σημαντικό- μιας αποτελεσματικής Δημόσιας Διοίκησης. Στην ενίσχυση των περιφερειακών δομών της Δημόσιας Διοίκησης  πρέπει να έχει μεγάλη αξία ο ανθρώπινος παράγοντας, το εργατικό δυναμικό, ούτως ώστε να μπορεί να διαχέεται και η γνώση στις νέες τεχνολογίες, να μπορούν, δηλαδή, όλοι αυτοί να συνεργάζονται σωστά, ώστε να υπάρξει μία ουσιαστική και βιώσιμη ανάπτυξη. 
      Βέβαια, πολλά άλλα, καθώς οι τραγικές πυρκαγιές στην Κασσάνδρα, στη Μάνη κ.λπ., απέδειξαν ότι αυτή η λειτουργία της Δημόσιας Διοίκησης, η σωστή της διάρθρωση, η λειτουργική της διασύνδεση με την Αυτοδιοίκηση, η σύνδεσή της με τους πολίτες, με τις ανάγκες κ.λπ., έχει τραγικά ελλείμματα, που δημιουργούν ανεπανόρθωτες καταστάσεις για το μέλλον της χώρας μας.
Πρέπει, λοιπόν, να δημιουργήσουμε αυτές τις προϋποθέσεις για να μπορέσουν πράγματι τα οποιαδήποτε κίνητρα να δώσουν κάποιες δυνατότητες.
      Εμείς βέβαια, μιλάμε για μια άλλη πολιτική στα θέματα των μικρομεσαίων επιχειρήσεων. Μιλάμε για μια προγραμματισμένη ανάπτυξη, κόντρα στο νεοφιλελευθερισμό και στις πολιτικές της ανεξέλεγκτης δράσης των πολυκλαδικών ομίλων, των πολυεθνικών εταιριών, κόντρα στον οικονομικό ιμπεριαλισμό του διεθνούς κεφαλαίου και σύμφωνα με τις ανάγκες ανάπτυξης της χώρας.
       Σ’ αυτό το δικό μας πλαίσιο δεν συμφωνείτε. Όμως σας λέμε: Γι’ αυτές τις δυνατότητες που έχει η χώρα, γι’ αυτά τα πλεονεκτήματα που έχει, κάντε το δικό σας στρατηγικό σχέδιο ανάπτυξης αυτών των επιχειρήσεων, της αναζωογόνησης των μικρών επαγγελματιών, βιοτεχνών, εμπόρων κ.λπ.. Υπάρχουν δυνατότητες οικονομικές  και θα πρέπει να υπάρξει αυτή η διεύρυνση κι αυτή η αναπτυξιακή διαδικασία. Είστε υποχρεωμένοι να εφαρμόσετε μια προγραμματισμένη ανάπτυξη, που θα πρέπει να δημιουργήσει ένα ευρύτερο μέτωπο κοινωνικών δυνάμεων, που θα περιλαμβάνει τους επαγγελματίες, τους βιοτέχνες, τους μικροεμπόρους, τους εργατοϋπαλλήλους, τους αγρότες, τους νέους, τους συνταξιούχους και όλες τις κοινωνικές ομάδες που παλεύουν κόντρα σ’ αυτόν τον αδηφάγο νεοφιλελευθερισμό. Αντισταθείτε κι εσείς σ’ αυτόν, για να δώσετε μια άλλη πνοή στη χώρα, για να δημιουργηθεί μια κοινωνία η οποία θα είναι κοινωνικά δίκαιη και θα μπορεί να κατανέμει καλύτερα το εθνικό εισόδημα. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ, κυρία Ξηροτύρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θέλω κι εγώ δύο λεπτά.
      Πρέπει να μπει ο στόχος απ’ όλες τις παρατάξεις, απ’ όλα τα κόμματα ότι θα πρέπει να καταργηθεί –δεν την αντέχει δηλαδή η χώρα μας – αυτή η πολιτική και οικονομική εξάρτηση από το μεγάλο κεφάλαιο και τις πολυεθνικές. Αλλιώς δεν πρόκειται να γίνει κάτι. Τα ειδικότερα θέματα, τα οποία θα πρέπει να υπάρξουν και είναι υποχρέωση της πολιτείας προκειμένου να ενισχυθούν και να επιβιώσουν οι μικρομεσαίες επιχειρήσεις, αφορούν την ανάπτυξη: Εφαρμογή κλαδικών πολιτικών κάθετης και οριζόντιας μορφής, με στόχο την ανάπτυξη νέων επιχειρήσεων, σχεδιασμό νέων προϊόντων, εισαγωγή νέας τεχνολογίας, ποιοτική βελτίωση και τυποποίηση κ.λπ..
      Επίσης, τα θέματα της χρηματοδότησης: Θέσπιση γενικού συστήματος χρηματοδοτικής στήριξης, με δημόσιο σύστημα εγγυήσεων και επιδότηση επιτοκίου.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία συνάδελφε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω, κύριε Πρόεδρε.
      Κίνητρα: Κατάργηση του αποκλεισμού των μικρών επενδύσεων από τα αναπτυξιακά κίνητρα, σχηματισμός ειδικού κεφαλαίου και απλοποιημένες διαδικασίες στήριξης των μικρών και πολύ μικρών επιχειρήσεων. 
      Γ’ Κοινοτικό Πλαίσιο Στήριξης: Αναθεώρηση της κατανομής των κοινοτικών προγραμμάτων, με ανακατανομή των αδιάθετων πόρων, ουσιαστική αύξηση των μεριδίων των μικρομεσαίων επιχειρήσεων, που είναι πάρα πολύ μικρή, και χωλαίνει κιόλας και αυτό το μικρό ποσοστό στην απορρόφηση. 
      Κρατικές προμήθειες: Άνοιγμα των κρατικών προμηθειών στις μικρές και μεσαίες επιχειρήσεις.
      Έρευνα και τεχνολογία: Εφαρμογή προγραμμάτων έρευνας και τεχνολογίας για τις μικρές και μεσαίες επιχειρήσεις, για τη σύνδεση των πανεπιστημίων με αυτές, για την εισαγωγή και ανάπτυξη νέων τεχνολογιών, για την προώθηση της πληροφορικής και της καινοτομίας.
      Φορολογικό: Άμεση καθιέρωση ελάχιστου αφορολόγητου ορίου στο επίπεδο της στοιχειώδους διαβίωσης. Καθιέρωση νέων, ενδιάμεσων χαμηλών συνεταιρισμών, επαγγελματική κατάρτιση κι επανακατάρτιση, είναι μια σειρά μέτρων που θα εντάσσονται σ’ ένα στρατηγικό σχεδιασμό για την ανάπτυξη των μικρομεσαίων επιχειρήσεων, των εμπόρων, των βιοτεχνών, των επαγγελματιών.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Ξηροτύρη.
      Το λόγο έχει ο κ. Τζέκης, για να δευτερολογήσει. Έχετε πέντε λεπτά, κύριε Τζέκη.
      ΑΓΓΕΛΟΣ ΤΖΕΚΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Μιλήσατε δεκαεννιά λεπτά στην πρωτολογία.
      ΑΓΓΕΛΟΣ ΤΖΕΚΗΣ: Δεκαεπτά ήταν. Τέλος πάντων.
      ΠΡΟΕΔΡΕΥΩΝ (Γεώργιος Σούρλας): Η αριθμητική αυτό λέει.
      ΑΓΓΕΛΟΣ ΤΖΕΚΗΣ: Θα προσπαθήσω να μιλήσω μέσα σ’ αυτό το χρόνο.
      Θέλω να επισημάνω κι εγώ με τη σειρά μου ότι εδώ βάλαμε μια σειρά από ζητήματα, τα οποία έμειναν αναπάντητα, όπως τα ευρωπαϊκά κοινοτικά προγράμματα –σημαντικό ζήτημα είναι το πού πήγαν και πώς πήγαν- οι σοβαρές ελλείψεις υποδομών που θα στηρίξουν τη μικρή και μεσαία επιχείρηση, το μεγάλο ζήτημα του ασφαλιστικού και τι θα γίνει με το Τ.Ε.Β.Ε. που του χρωστάει 300.000.000 η Κυβέρνηση. Δεν πήραμε καμία απάντηση σ’ αυτά. 
      Απεναντίας, ο κύριος Υφυπουργός στάθηκε στο φορολογικό σύστημα και προσπάθησε κι εδώ να ωραιοποιήσει την κατάσταση, αλλά δεν ωραιοποιείται μία κατάσταση που στην πραγματικότητα τη ζει «στο πετσί του» ο ίδιος ο εργαζόμενος, ο συνταξιούχος και ο μικρομεσαίος. 
      Είπατε ότι έχετε αυξήσει το αφορολόγητο, αλλά δεν τονίσατε ότι δεν έχετε τιμαριθμοποιήσει ούτε εσείς τη φορολογική κλίμακα για τρία χρόνια που είστε στη διακυβέρνηση και για τα υπόλοιπα που ήταν η κυβέρνηση του ΠΑ.ΣΟ.Κ. Μέσα απ’ αυτό πληρώνει πολύ μεγάλους φόρους ο εργαζόμενος, ο συνταξιούχος, ο μικροεπαγγελματίας. Δεν είπατε ότι καταργήσατε τις οικογενειακές δαπάνες που εμπίπτουν από το φόρο, όπως βέβαια δεν είπατε και για τη μεγάλη αύξηση στο Φόρο Προστιθέμενης Αξίας που κάνατε κατά 1%. 
      Θα σας θυμίσω βέβαια και την πρόσφατη αύξηση στον Ειδικό Φόρο Κατανάλωσης των πετρελαιοειδών με το επιχείρημα ότι μας το επιβάλλει η Ευρωπαϊκή Ένωση. Και γιατί δεν μας επιβάλλει η Ευρωπαϊκή Ένωση να κάνουμε αυξήσεις μισθών, συντάξεων, κ.λπ.; Εκεί ακριβώς είναι τα αντίθετα και μας φέρατε ως παράδειγμα τη διαφορά που υπήρχε επί ΠΑ.ΣΟ.Κ. στα φορολογικά έσοδα σε σχέση με τα δικά σας. Μα, δεν ξέρετε ότι συγχρόνως έχουν αυξηθεί και οι έμμεσοι φόροι και δεν ξέρετε ότι άλλο είναι να προϋπολογίζεις και άλλο ύστερα, στο τέλος, εμφανίζει ο απολογισμός; Αυτό το ζούμε σε όλους τους κρατικούς προϋπολογισμούς και είναι γνωστό ότι η σχέση άμεσων και έμμεσων φόρων πλέον έχει αλλάξει προς όφελος των δεύτερων. Αυτοί είναι αντιλαϊκοί φόροι που πληρώνουν αυτά τα λαϊκά νοικοκυριά που καταναλώνουν όλο το εισόδημα για να αγοράσουν βασικά είδη ανάγκης. 
      Δεν μας είπατε βέβαια και το τι έγινε με το 2004, με τα εισοδήματα. Έχω εδώ τα επίσημα στοιχεία της Γενικής Γραμματείας Πληροφορικών Συστημάτων του Υπουργείου σας αναλυτικά κ.λπ. Μα, το 44,5% των φόρων πληρώθηκε από τους μισθωτούς και τους συνταξιούχους, όταν την προηγούμενη χρονιά πληρώσαμε 39,7%. Το αντίθετο γίνεται με τα νομικά πρόσωπα. Εκεί έχουμε μείωση των φορολογικών εσόδων κατά 3,8%, τη στιγμή που εκατόν εβδομήντα τρεις ανώνυμες εταιρείες έχουν πάρει το 50% του συνόλου των επιχειρηματικών κερδών. Αυτά είναι τα στοιχεία μέσα από το Υπουργείο σας. 
      Άρα λοιπόν, κύριε Πρόεδρε, αυτό που λέει η Κυβέρνηση ότι βοηθάει τους μικρούς και τους μεσαίους δεν ευσταθεί γιατί ο μοναδικός συντελεστής κερδών και αυξήθηκε και συνδέθηκε με την περαίωση, όπως είπε ο Υπουργός. Αυτό είναι ακριβώς. Έχει-δεν έχει κέρδη ο άλλος, τον καλεί να πληρώσει. Βέβαια, αυτή η διαμόρφωση των συντελεστών ανάλογα με την κατάσταση που επικρατεί κατά κατηγορία επαγγέλματος είναι ένα γεγονός. Εκεί που φθίνει ένας τομέας, τι θα του πάρεις; Εκεί όμως που μπορεί κάποια μικρή επιχείρηση να έχει κάποια ζωή, εκεί «τον κοπανάς στο κεφάλι». 
      Δεν μπορούμε να δεχθούμε βέβαια τον ισχυρισμό της Κυβέρνησης ότι με τα πανωτόκια και με τα επιτόκια που επιβάλλουν οι τράπεζες δεν μπορεί να επέμβει η Κυβέρνηση λόγω Ο.Ν.Ε.. Και ποιος συμφώνησε με την Ο.Ν.Ε.; Συμφώνησε ο λαός με την Ο.Ν.Ε.; Όχι. Συμφωνήσατε εσείς, η Νέα Δημοκρατία, οι βιομήχανοι, οι τραπεζίτες, οι μεγαλέμποροι, οι εφοπλιστές και αποδεικνύεται έτσι ότι αυτή η Ευρωπαϊκή Ένωση αυτά τα χαρακτηριστικά έχει, καπιταλιστικά, ιμπεριαλιστικά, και θα ευνοήσει βέβαια το μεγάλο κεφάλαιο. Καθαρά πράγματα. 
      Μα, εδώ ακριβώς, κύριε Πρόεδρε, οι τραπεζίτες τους νόμους που ψηφίζει η Βουλή, δηλαδή οι κυβερνήσεις και της Νέας Δημοκρατίας και του ΠΑ.ΣΟ.Κ. τους γράφουν στα παλιά τους τα παπούτσια και δεν τους εφαρμόζουν. Τι θα κάνει η Τράπεζα της Ελλάδος; Θα κάνει αυτό που θα πουν οι τραπεζίτες και φαίνεται εδώ καθαρά ποιος έχει την εξουσία στα χέρια και πάνω σ’ αυτό απαντώ στον Κοινοβουλευτικό Εκπρόσωπο που λέει ότι το Κομμουνιστικό Κόμμα Ελλάδας επιδιώκει την αλλαγή του οικονομικού και του πολιτικού συστήματος. Βεβαίως.
      Εδώ υπάρχει και συγκεκριμένος σχεδιασμός. Δεν είναι μόνο ο ιδιωτικός τομέας. Υπάρχει κεντρικός σχεδιασμός σε επίπεδο εθνικό, περιφερειακό, Ευρωπαϊκής Ένωσης, που συντελεί πραγματικά στο ν’ αυξήσει την κερδοφορία των μεγάλων επιχειρήσεων του κεφαλαίου, δηλαδή το αστικό κράτος θα υπηρετήσει την αστική τάξη. Είναι καθαρά πράγματα αυτά. Συγκρούονται δηλαδή τα συμφέροντα εργαζομένων, συνταξιούχων, μικροεπαγγελματιών με τα συμφέροντα του μονοπωλιακού κεφαλαίου και με τις πολιτικές που εφαρμόζουν οι κυβερνήσεις και του ΠΑ.ΣΟ.Κ. και της Νέας Δημοκρατίας. 
      Για τη συνάφεια αυτό είπαμε κι εμείς, ότι δηλαδή ίσχυε μέχρι τις 31/12/2005. Αυτό δεν είπαμε;
      Επειδή μιλήσαμε για τα κοινοτικά προγράμματα, κύριε Πρόεδρε –και να κλείσω έτσι εν συντομία- ζητήσαμε κατ’ επανάληψη μέσα σ’ αυτήν την Αίθουσα και στις επιτροπές να μας φέρουν συγκεκριμένα αποτελέσματα του Α΄, Β΄, Γ΄ Κοινοτικού Πλαισίου Στήριξης όλες οι κυβερνήσεις, για να δούμε ποιος καρπώθηκε αυτά τα κοινοτικά προγράμματα, πόσες ήταν οι εθνικές επιδοτήσεις μέσα σ’ αυτά τα προγράμματα κατά κατηγορία, κατά κλάδο, κατά αριθμό εργαζομένων, κατά τζίρο που πραγματοποιούν οι επιχειρήσεις.
      Εμείς αναφέραμε ορισμένα στοιχεία και αποδεικνύεται ότι αυτά τα καρπώνονται οι μεγάλες επιχειρήσεις. Μιλήσαμε δηλαδή, κύριε Πρόεδρε, με συγκεκριμένα στοιχεία και δεν ευσταθεί αυτό που είπε ο Κοινοβουλευτικός Εκπρόσωπος. Κάναμε προτάσεις που μπορούν να υλοποιηθούν και μέσα στο υπάρχον κοινωνικοπολιτικό σύστημα. 
      Εμείς είμαστε ρεαλιστές. Βάζουμε μπροστά μας το συμφέρον των μικροεπαγγελματιών, των μικροβιοτεχνών, των μικροεμπόρων, αλλά αυτή η πολιτική και τα αιτήματα που βάζουμε εμείς συγκρούονται με τα άλλα συμφέροντα. Μπορούν να πραγματοποιηθούν, αν υπάρχει πολιτική βούληση και αποδείχθηκε ότι δεν υπάρχει η πολιτική βούληση.
      Επειδή ο κύριος Υπουργός ανέφερε ότι ενισχύουν τους μικρούς, εγώ θα σας δώσω το πρώτο τρίμηνο του 2006 –και θα κλείσω μ’ αυτό, κύριε Πρόεδρε- της Εθνικής Στατιστικής Υπηρεσίας. Ο όγκος των πωλήσεων στα μεγάλα καταστήματα τροφίμων αυξήθηκε κατά 11,1%. Στα μικρότερα καταστήματα τροφίμων-ποτών μειώθηκε κατά 3,6%. Στα πολυκαταστήματα ο όγκος των πωλήσεων αυξήθηκε κατά 12,1%. Στα μικρά καταστήματα ένδυσης-υπόδησης μειώθηκε κατά 5,6%. Δηλαδή, θέλετε και άλλα στοιχεία για να επιβεβαιώσετε ότι η πολιτική σας είναι  προς όφελος των μεγαλοεπιχειρηματιών;
      Επειδή αναφέρθηκε ο Κοινοβουλευτικός Εκπρόσωπος στο ζήτημα της Πορτογαλίας και ότι τα στοιχεία ήταν έτσι γιατί είχε εξάρτηση από την Ισπανία, εγώ να αναφέρω το εξής. Η Ελλάδα σ’ αυτήν την Ευρωπαϊκή Ένωση έχει μόνο χάσει. Δηλαδή, ισοζύγιο εξωτερικών συναλλαγών, πρώτο εξάμηνο 2006: Αυξήθηκε κατά 81% το έλλειμμα τρεχουσών συναλλαγών. 
      Ο δε δείκτης που δείχνει πραγματικά τις εμπορικές σχέσεις μας, το εμπορικό ισοζύγιο, έχει μια αύξηση –δηλαδή αρνητική- κατά 35%. Με τις περισσότερες χώρες της Ευρωπαϊκής Ένωσης έχουμε μείωση στο εμπορικό ισοζύγιο. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Τζέκη, ολοκληρώστε.
      ΑΓΓΕΛΟΣ ΤΖΕΚΗΣ: Τι άλλα στοιχεία, κύριε Πρόεδρε, να επικαλεστούμε…
      ΠΡΟΕΔΡΕΥΩΝ (Γεώργιος Σούρλας): Να μην επικαλεστείτε άλλα!
      ΑΓΓΕΛΟΣ ΤΖΕΚΗΣ: …για να αποδείξουμε ότι η πολιτική της Κυβέρνησης και της Νέας Δημοκρατίας είναι καταστροφική για εργαζόμενους, συνταξιούχους και μικροεπαγγελματίες;
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ, κύριε Τζέκη.
      Κύριε Υπουργέ, έχετε το λόγο. Σας αρκούν οκτώ λεπτά; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα χρειαστώ περίπου δέκα λεπτά, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρία και κύριοι συνάδελφοι, πρώτα απ’ όλα θα αναφερθώ σε θέματα άλλων Υπουργείων, τα οποία ετέθησαν στην επερώτησή σας. Βέβαια, η επερώτησή σας είναι τόσο γενική που θα χρειαζόταν το μισό Υπουργικό Συμβούλιο για να υπάρξουν απαντήσεις…
      ΑΓΓΕΛΟΣ ΤΖΕΚΗΣ: Ήταν και ειδική.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αλλά, εν πάση περιπτώσει, συνοπτικά και στο πλαίσιο του χρόνου που έχει δώσει ο Πρόεδρος θα ήθελα να αναφερθώ και σε ορισμένα θέματα άλλων Υπουργείων. 
      Τα δυο κύρια εργαλεία επιχορήγησης και χρηματοδότησης των μικρομεσαίων επιχειρήσεων είναι, όπως γνωρίζετε, το Επιχειρησιακό Πρόγραμμα Ανταγωνιστικότητας, το Ε.Π.ΑΝ., του Υπουργείου Ανάπτυξης και ο νέος Αναπτυξιακός επενδυτικός νόμος.
      Το Ε.Π.ΑΝ. έχει έναν προϋπολογισμό 6.500.000.000 ευρώ με πάνω από το 2/3 του προγράμματος να αφορούν χρηματοδοτήσεις προς επιχειρήσεις, η συντριπτική πλειοψηφία των οποίων είναι μικρομεσαίες επιχειρήσεις και πολύ μικρές επιχειρήσεις. Δεν ισχύει λοιπόν αυτό το οποίο λέτε, ότι οι δράσεις του Ε.Π.ΑΝ. δεν ακουμπούν τις μικρές και μεσαίες επιχειρήσεις, αφού τα 2/3 του προγράμματος στη συντριπτική τους πλειοψηφία αναφέρονται σ’ αυτού του είδους επιχειρήσεις.
      Από το Μάρτιο του 2004 μέχρι σήμερα καταφέραμε να αυξήσουμε την απορροφητικότητα του προγράμματος από το 14,5%, που ήταν το Μάρτιο του 2004, στο 44,5%. Δηλαδή, μέσα σε είκοσι έξι μήνες τριπλασιάσαμε την απορροφητικότητα. Από το Μάρτιο του 2004 μέχρι σήμερα έχουν διατεθεί 950.000.000 ευρώ σε ογδόντα χιλιάδες επιχειρήσεις, κυρίως σε μικρομεσαίες επιχειρήσεις.
      Το Ε.Π.ΑΝ., επαναλαμβάνω, δεν έχει δράσεις που είναι μόνο για τις μεγάλες επιχειρήσεις. Δεν είναι εμπαιγμός και δημαγωγία οι ισχυρισμοί της Κυβέρνησης ότι στηρίζουμε τις μικρομεσαίες επιχειρήσεις. Είναι η πραγματικότητα ότι στηρίζονται αυτές οι επιχειρήσεις. 
      Η ενίσχυση των πολύ μικρών επιχειρήσεων του εμπορίου με δικαιούχο τον Ε.Ο.Μ.Μ.Ε.Χ. έχουν ένα προϋπολογισμό 80.000.000 ευρώ και αυτή είναι μια δράση, από την οποία έχουν ήδη εγκριθεί επενδυτικά σχέδια σχεδόν δυόμισι χιλιάδων επιχειρήσεων λιανικού εμπορίου.
Σημειώνεται –και αυτό είναι πολύ σημαντικό- ότι αυτές οι επιχειρήσεις του λιανικού εμπορίου για πρώτη φορά θα χρηματοδοτηθούν από κοινοτικά προγράμματα. 
      Άλλη δράση είναι η ενίσχυση της ανταγωνιστικότητας των πολύ μικρών και μεσαίων επιχειρήσεων παροχής υπηρεσιών. Εκεί έχουμε ένα συνολικό προϋπολογισμό 80.000.000 ευρώ και ήδη έχουν εγκριθεί επενδυτικά σχέδια σε δύο χιλιάδες εξακόσιες επιχειρήσεις. Επαναλαμβάνω ότι αυτά τα επενδυτικά σχέδια αναφέρονται στις πολύ μικρές επιχειρήσεις. 
      Έρχομαι τώρα στο νέο επενδυτικό νόμο, ο οποίος αποτελεί ένα πολύ σημαντικό εργαλείο για τις επιχειρήσεις χρηματοδότησης. Ήδη, έχουμε επιχορηγήσει σχεδόν δυόμισι χιλιάδες επιχειρήσεις σε ολόκληρη τη χώρα, πολλές από τις οποίες είναι μικρομεσαίες. Δεν μπορεί να υπάρχουν μόνο μεγάλες επιχειρήσεις μέσα στις δυόμισι χιλιάδες επιχειρήσεις που έχει ενισχύσει μέχρι σήμερα ο Aναπτυξιακός Nόμος και ειδικά σε περιφέρειες όπως είναι οι ακραίες περιφέρειες της χώρας, δηλαδή η Ήπειρος, η Δυτική Μακεδονία ή η Θράκη. Προφανώς και η πλειοψηφία των επενδυτικών σχεδίων που εγκρίνονται αναφέρονται σε μικρομεσαίες επιχειρήσεις. 
      Το συνολικό ύψος της επιχορήγησης από τον επενδυτικό νόμο πλησιάζει –τα στοιχεία είναι των αρχών Αυγούστου του 2006- το 1.000.000.000 ευρώ και από τις επιχορηγούμενες επενδύσεις υπάρχει επιπλέον και το όφελος των επτάμισι χιλιάδων νέων θέσεων εργασίας που δημιουργούνται. 
      Για πρώτη φορά, μ’ αυτό το νέο επενδυτικό νόμο, ενισχύονται πέρα από τις νέες και οι παλιές επιχειρήσεις. Από 1.1.2007, δεν λήγει ο Aναπτυξιακός Nόμος. Ο Aναπτυξιακός Nόμος θα εξακολουθεί να ισχύει, θα γίνουν βελτιώσεις στην κατεύθυνση της απλοποίησης των διαδικασιών και της μείωσης της γραφειοκρατίας, αλλά βασικά θα υπάρχει ένας νέος χάρτης περιφερειακών ενισχύσεων της χώρας. 
      Επομένως, θα υπάρχει ένα νέο πλαίσιο χρηματοδότησης των επιχειρήσεων, σύμφωνα με τις κατευθυντήριες γραμμές τις οποίες έχουμε διαπραγματευθεί με την Ευρωπαϊκή Ένωση και οι οποίες βρίσκονται στη διαδικασία της έγκρισης. 
      Ευνοημένες απ’ αυτές τις νέες κατευθύνσεις, τις νέες κατευθυντήριες γραμμές της Ευρωπαϊκής Ένωσης, θα είναι οι μικρομεσαίες επιχειρήσεις και αυτό θα συμβεί γιατί, σύμφωνα με τις νέες κατευθυντήριες γραμμές, το ανώτατο ποσοστό ενίσχυσης –ανεξαρτήτως περιοχών και ζωνών- θα μπορέσει να φθάσει μέχρι το 40% της επένδυσης, προσαυξημένο κατά 10% για τις μεσαίες επιχειρήσεις και κατά επιπλέον 10% για τις μικρές επιχειρήσεις. Δηλαδή, με βάση τις νέες κατευθυντήριες γραμμές και το νέο χάρτη περιφερειακών ενισχύσεων, η επιχορήγηση στις μικρές επιχειρήσεις μπορεί να φθάσει μέχρι το 60% της συνολικής επένδυσης. 
      Αυτή θα είναι μια πολύ σημαντική καινοτομία του νέου επενδυτικού νόμου και οφείλεται στη σκληρή διαπραγμάτευση την οποία έχει κάνει η Κυβέρνηση με τις υπηρεσίες της Ευρωπαϊκής Ένωσης και στην πολιτική βούληση της Κυβέρνησης να ενισχύσει μέσα από τις νέες κατευθυντήριες γραμμές και το νέο χάρτη, ιδιαίτερα τις μικρομεσαίες επιχειρήσεις της περιφέρειας. 
      Πέρα από τα μέτρα της οικονομικής ενίσχυσης, η Κυβέρνησή μας έχει προχωρήσει και σε μια σειρά άλλων μέτρων για την ενίσχυση της δομής και της λειτουργίας των μικρομεσαίων. Θα πρέπει εδώ να υπενθυμίσω επιγραμματικά τη θεσμοθέτηση του Εθνικού Συμβουλίου Μικρομεσαίων Επιχειρήσεων, την ίδρυση του Σώματος Συμβούλων Εμπειρογνωμόνων για την παροχή συμβουλών σε μικρομεσαίες επιχειρήσεις, την προώθηση της δικτύωσης των μικρομεσαίων επιχειρήσεων, τη λειτουργία του Παρατηρητηρίου για τις μικρομεσαίες επιχειρήσεις, την απλοποίηση της αδειοδότησης των επιχειρήσεων. Αναφέρομαι στο ν. 3325/05.
      Όλα αυτά, καθώς και η οικονομική ενίσχυση και η θεσμική θωράκιση των μικρομεσαίων επιχειρήσεων, συνιστούν –θα έλεγα- μια κοσμογονία θεσμικών μέτρων και δράσεων για τη στήριξη των μικρών και των μικρομεσαίων επιχειρήσεων στη χώρα. Αυτή είναι η πραγματικότητα την οποία βιώνει η αγορά και οι επιχειρήσεις. 
      Θα ήθελα, επίσης, να κάνω και μια σύντομη αναφορά στα θέματα του Υπουργείου Απασχόλησης τα οποία θέσατε. Είναι γεγονός ότι με τη νέα οικονομική πολιτική η οποία ασκείται της ήπιας δημοσιονομικής προσαρμογής και της ήπιας δημοσιονομικής εξυγίανσης, βγαίνουμε από το λαβύρινθο των κρυφών χρεών και από το φαύλο κύκλο των υψηλών ελλειμμάτων τα οποία κληρονομήσαμε. Και καθώς βγαίνουμε απ’ αυτό το λαβύρινθο, είναι προφανές ότι αυξάνει το κοινωνικό μέρισμα, είναι προφανές ότι ενισχύουμε την κοινωνική μας πολιτική με περισσότερους πόρους για κοινωνική προστασία. 
      Οι επιχορηγήσεις, λοιπόν, στα ασφαλιστικά ταμεία για το 2006 είναι αυξημένες στα 5,25 δισεκατομμύρια ευρώ από 5.000.000.000 ευρώ για το 2005, δηλαδή πρόκειται για μια αύξηση της τάξεως του 4,8% στη συνολική κρατική επιχορήγηση για το ασφαλιστικό σύστημα και η αύξηση αυτή θα συνεχιστεί και στο νέο προϋπολογισμό του 2007. 
      Η Κυβέρνηση εγγυάται τη χρηματοδότηση και την απρόσκοπτη λειτουργία του ασφαλιστικού συστήματος, τηρεί τις υποχρεώσεις της και θωρακίζει με τους απαιτούμενους πόρους το ασφαλιστικό μας σύστημα. Γενικά, η αύξηση η οποία δόθηκε και το 2006, όπως και το 2005, στις συντάξεις των ασφαλιστικών ταμείων κύριας και επικουρικής ασφάλισης, είχε σαν βάση το 4% και μάλιστα στο σύνολο του ποσού της σύνταξης, ύστερα από μια μακρά περίοδο που οι αυξήσεις δίνονταν μόνο στα ποσά σύνταξης κάτω από τα 1000 ευρώ. 
    Αρκεί εδώ επίσης να υπενθυμίσω πως η κατάργηση της παρακράτησης από 1% έως 5% υπέρ του Λ.Α.Φ.Κ.Α. έμμεσα δίνει ένα ποσοστό αύξησης των συντάξεων από 5% έως 9%, ποσοστό το οποίο είναι από τα μεγαλύτερα των τελευταίων ετών.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
    Πολύ επιγραμματικά –κύριε Πρόεδρε, παρακαλώ να μου δώσετε λίγο ακόμα  χρόνο, πέρα από τα οκτώ λεπτά- θα αναφερθώ και σε ένα άλλο ζήτημα το οποίο έχει άμεση σχέση με τα θέματα τα οποία εθίγησαν στην επερώτηση και αφορά το Υπουργείο μας, το Υπουργείο Οικονομίας και Οικονομικών.
    Είναι δεδομένο ότι το κράτος το οποίο παραλάβαμε απέχει αρκετά από το επιθυμητό. Τόσο οι επιχειρήσεις, όσο και ο κάθε πολίτης αντιμετώπιζαν παράλογες και γραφειοκρατικές διαδικασίες μέσα σε ένα λαβύρινθο νόμων και ασαφών και αντικρουόμενων διατάξεων. Η Κυβέρνηση, όλοι οι Υπουργοί, όλα τα Υπουργεία εργάζονται συστηματικά για να βελτιωθεί αυτή η κατάσταση και έχουμε παρουσιάσει ήδη ένα σημαντικό έργο. Πολλές διαδικασίες έχουν απλουστευθεί, πολλά εμπόδια έχουν αρθεί, πολλά προβλήματα έχουν επιλυθεί, όμως, δεν εφησυχάζουμε. Είναι αδύνατον να αντιμετωπίσουμε μέσα σε δυο χρόνια προβλήματα, αγκυλώσεις και γραφειοκρατικές διαδικασίες μιας ολόκληρης εικοσαετίας. 
    Δεν θα επεκταθώ στο έργο άλλων Υπουργείων. Θα αναφέρω τρία πολύ συγκεκριμένα επιγραμματικά παραδείγματα που έχουν σχέση με τη λειτουργία του Υπουργείου Οικονομίας και Οικονομικών σ’ αυτήν την κατεύθυνση, στην κατεύθυνση δηλαδή της απλοποίησης των διαδικασιών. 
    Και αναφέρομαι στο Υπουργείο μας, γιατί δεν είναι μόνο επιφορτισμένο με τη χάραξη της οικονομικής πολιτικής, αλλά βρίσκεται σε μια καθημερινή επαφή με τους πολίτες μέσα από τις υπηρεσίες, τα τελωνεία, τις εφορίες, το Γενικό Χημείο του Κράτους και άλλες υπηρεσίες. 
    Το πρώτο παράδειγμα είναι η διαφάνεια την οποία έχουμε φέρει στους φορολογικούς ελέγχους. Μιλήσατε πριν για φορολογικούς ελέγχους. Σημαντικό ανασταλτικό παράγοντα για την επιχειρηματική δραστηριότητα και για τους ελεύθερους επαγγελματίες αποτελούσε στο παρελθόν το γεγονός ότι υπήρχε υποκειμενικότητα στη διαδικασία των φορολογικών ελέγχων. Ο επιχειρηματίας για παράδειγμα δεν μπορούσε να γνωρίζει από την αρχή με σαφήνεια και σιγουριά, ποιες είναι οι εκπιπτόμενες δαπάνες, γιατί η νομοθεσία ήταν πολύ γενική και επιδεχόταν πολλών παρερμηνειών. Αυτό είχε ως αποτέλεσμα να υπάρχουν τριβές με τους ελεγκτές και τους φορολογικούς μηχανισμούς. 
    Αυτό σήμερα έχει αλλάξει σε πάρα πολύ μεγάλο βαθμό. Με νομοθετική ρύθμιση του 2004 συγκροτήθηκε μια ειδική διαρκής επιτροπή στο Υπουργείο, ομαδοποίησε όλες τις κατηγορίες και τις υποκατηγορίες εκπιπτόμενων δαπανών, οι οποίες πλέον θεσμοθετήθηκαν και αναγνωρίζονται υποχρεωτικά από τους ελεγκτές στον έλεγχο. Έχουμε πλέον από το Δεκέμβριο του 2005 και κατάλογο μη εκπιπτόμενων δαπανών και αυτός ο κατάλογος συνεχώς επικαιροποιείται, ώστε να υπάρχει διαφάνεια και αντικειμενικότητα στους φορολογικούς ελέγχους.
    Δεύτερο παράδειγμα είναι η εισαγωγή ηλεκτρονικών υπηρεσιών μέσω της Γενικής Γραμματείας Πληροφοριακών Συστημάτων και της αναβάθμισης του TAXIS. Παράλληλα με τη δημιουργία του νέου TAXIS αναβαθμίστηκε σημαντικά η εξυπηρέτηση του πολίτη και επομένως και των επιχειρήσεων. Προσφέρονται σήμερα δεκαέξι διαφορετικές υπηρεσίες προς τους πολίτες από δέκα που προσφέρονταν το 2003 –αναφέρομαι σε ηλεκτρονικές υπηρεσίες- δεκαέξι υπηρεσίες προς τις επιχειρήσεις από οκτώ το 2003, δέκα υπηρεσίες προς τη δημόσια διοίκηση από τρεις το 2003. 
    Αυτό τι σημαίνει; Αυτό σημαίνει αύξηση των χρηστών του TAXIS NET, σημαίνει ότι η πλειονότητα των βασικών συναλλαγών με την εφορία πραγματοποιείται πλέον με ηλεκτρονικό τρόπο, σημαίνει εξοικονόμηση χρόνου και χρήματος για τις επιχειρήσεις. 
    Τρίτο παράδειγμα είναι η προώθηση των εξαγωγών μέσα από την αναβάθμιση των φορέων εξωστρέφειας της ελληνικής οικονομίας και τη λειτουργία του Εθνικού Συμβουλίου Εξαγωγών. Οι ελληνικές επιχειρήσεις, παρ’ ότι παράγουν  υψηλής ποιότητας προϊόντα, έχουν ένα μεγάλο μειονέκτημα. Αυτό είναι ότι δεν διαθέτουν μεγάλο μέγεθος –και αυτό αφορά κυρίως τις μικρές και τις μεσαίες επιχειρήσεις- για να στηρίξουν την επέκτασή τους στις αγορές του εξωτερικού. Αυτή η νέα πολιτική στήριξη των εξαγωγών και κυρίως των μικρών και των μεσαίων επιχειρήσεων στις διαδικασίες των εξαγωγών έχει φέρει πολύ σημαντικά αποτελέσματα. Στο Α΄ τετράμηνο του έτους οι εξαγωγές αυξήθηκαν κατά 17,4%, σε σχέση με το αντίστοιχο διάστημα του 2005. 
    Τελειώνοντας, θα κάνω μια πολύ σύντομη αναφορά σ’ αυτή την καταστροφολογία η οποία ακούστηκε, σε σχέση με τα φορολογικά θέματα και από το συνάδελφο εισηγητή του ΠΑ.ΣΟ.Κ., αλλά και από σας, αγαπητοί συνάδελφοι του Κομμουνιστικού Κόμματος. 
      Πρώτα απ’ όλα στο ΠΑ.ΣΟ.Κ. υπάρχει μία κραυγαλέα αντίφαση –και αυτό φάνηκε και στην τοποθέτηση του εισηγητή του- σε σχέση με τη φορολογική πολιτική της Κυβέρνησης. Απ’ τη μια μεριά το ΠΑ.ΣΟ.Κ. λέει ότι η άσκηση της οικονομικής πολιτικής της Κυβέρνησής μας επηρέασε αρνητικά την επιχειρηματική δραστηριότητα και από την άλλη μεριά το ΠΑ.ΣΟ.Κ. μας κατηγορεί ότι εμείς προχωρούμε σε μια αναδιανομή του εισοδήματος από τους πολλούς στους λίγους. Μα και τα δυο δεν μπορεί να συμβαίνουν. Δεν μπορεί να συμβαίνει και ταξική πολιτική και να έχουμε πλήξει τους επιχειρηματίες. Ή το ένα συμβαίνει ή το άλλο συμβαίνει. Η πραγματικότητα βέβαια είναι ότι εμείς προχωρούμε μπροστά την οικονομία, διαμορφώνουμε ένα νέο τοπίο στην οικονομία και το ΠΑ.ΣΟ.Κ., με την κριτική την οποία ασκεί, νομίζω ότι δεν παράγει καλό έργο για την οικονομία και για τη χώρα. 
      Με τους μοναδικούς συντελεστές καθαρού κέρδους, επαναλαμβάνω ότι, εάν δούμε τις άμεσες και τις έμμεσες αυξήσεις, στο σύνολο των επαγγελμάτων έχουμε αυξήσεις σε εκατόν ένα επαγγέλματα και μειώσεις σε εκατόν σαράντα επτά επαγγέλματα. Δεν μπορεί να παίρνετε μία μεμονωμένη περίπτωση αύξησης ενός επαγγέλματος και να λέτε ότι η αύξηση έφτασε στο 300% ή στο 200%. Αυτό δεν απεικονίζει την πραγματικότητα. Η πραγματικότητα είναι ότι κάναμε μία σοβαρή μεταρρυθμιστική προσπάθεια, αναμορφώσαμε τους συντελεστές και πλέον υπάρχει διαφάνεια και αντικειμενικότητα στους φορολογικούς ελέγχους. 
      Σε σχέση με την αναπροσαρμογή των Ειδικών Φόρων Κατανάλωσης, θα επαναλάβω –είναι γνωστό, είναι δέσμευση της χώρας προς την Ευρωπαϊκή Ένωση, την οποία δεν μπορούμε να απεμπολήσουμε- ότι η Ελλάδα έχει σήμερα κατά μέσο όρο 20% χαμηλότερους τους συντελεστές Ειδικών Φόρων Κατανάλωσης στα καύσιμα σε σχέση με τους κατώτατους συντελεστές φορολογίας καυσίμων που θα ισχύσουν στην Ευρωπαϊκή Ένωση από το 2010. Έπρεπε, επομένως, υποχρεωτικά με βάση κοινοτική oδηγία, την οποία έχουμε αποδεχθεί, να πάμε σε αναπροσαρμογή των συντελεστών Ειδικού Φόρου Κατανάλωσης. Αντί, λοιπόν, αυτή η αναπροσαρμογή να γίνει μεμιάς και να έχουμε μία ισχυρή επιβάρυνση των πολιτών και της οικονομίας, επιλέξαμε να είναι σταδιακή, ακριβώς, για να μην υπάρχει πλήγμα στην οικονομία και επιπτώσεις στον πληθωρισμό και στους πολίτες. 
      Επαναλαμβάνω ότι η διαδικασία της αυτοπεραίωσης του ν.3296 δεν πρέπει να συγχέεται σε καμία περίπτωση με τις διατάξεις περί συνάφειας, οι οποίες ίσχυαν επί ΠΑ.ΣΟ.Κ., δεδομένου ότι το σύστημα της συνάφειας ήταν ένα υποχρεωτικό σύστημα, ενώ η αυτοπεραίωση είναι προαιρετικής μορφής αυτοέλεγχος των φορολογουμένων.
      Τελειώνω με το θέμα της φορολογικής πολιτικής και της κριτικής που γίνεται για τη δεύτερη φάση της φορολογικής μεταρρύθμισης. Πριν κάνει κάποιος κριτική στη δική μας πολιτική, θα πρέπει να δει και αυτό το οποίο συνέβαινε τα προηγούμενα χρόνια. Τα στοιχεία, τα οποία πολύ σύντομα θα αναφέρω εδώ, δεν είναι δικά μας, είναι στοιχεία της Eurostat τα οποία δημοσιεύτηκαν πρόσφατα, το Μάιο του 2006. Σύμφωνα, λοιπόν, με αυτά τα στοιχεία, η συνολική φορολογική επιβάρυνση για τη μισθωτή εργασία στην Ελλάδα αυξήθηκε από το 34,1% του Α.Ε.Π. το 1995 –δεν αναφέρομαι στη συνολική φορολογική επιβάρυνση, αλλά στη μισθωτή εργασία- στο 41,2% του Α.Ε.Π. το 2003, ενώ την ίδια χρονική περίοδο στην Ευρώπη των είκοσι πέντε η συνολική επιβάρυνση της μισθωτής εργασίας έμεινε σταθερή στο 35,7%. Δηλαδή η συνολική επιβάρυνση των μισθωτών εκείνη την περίοδο αυξήθηκε κατά επτά ποσοστιαίες μονάδες ως προς το Α.Ε.Π. στη διάρκεια αυτής της περιόδου. Αυτή η επιβάρυνση της μισθωτής εργασίας στην Ελλάδα, σύμφωνα όχι με τα οριστικά στοιχεία, αλλά τα προσωρινά που έχουμε από την Εθνική Στατιστική Υπηρεσία, για το 2005 παραμένει στα ίδια επίπεδα του 2003, στο 41,2%, ενώ στο παρελθόν από το 34,1% του Α.Ε.Π. πήγε στο 41,2 % του Α.Ε.Π. το 2003. 
      Εμείς, λοιπόν, προχωρούμε στη δεύτερη φάση της φορολογικής μεταρρύθμισης. Όλες οι κατηγορίες των μισθωτών θα ωφεληθούν αναλογικά με τη μείωση των φορολογικών συντελεστών και αυτή η παρέμβασή μας θα είναι μία μόνιμη διαρθρωτική αλλαγή προς όφελος των χαμηλών και μεσαίων στρωμάτων και όχι μία παρέμβαση που κινείται στη λογική –στη λανθασμένη για εμάς λογική- των επιδοματικών πολιτικών που ακολουθήθηκαν στο παρελθόν. Θα συνεχίσουμε, κυρία και κύριοι συνάδελφοι, την πολιτική των μεταρρυθμίσεων και της ήπιας δημοσιονομικής προσαρμογής, γιατί αυτή η πολιτική διασφαλίζει καλύτερες επιδόσεις και για την ανάπτυξη και για την απασχόληση και για την κοινωνική συνοχή.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κύριε Σκυλλάκο, δόθηκε παραπάνω χρόνος στον Υπουργό, γιατί διαμαρτυρηθήκατε ότι δεν έκανε αναφορά συνολικά στην επερώτησή σας.
      ΑΝΤΩΝΗΣ ΣΚΥΛΛΑΚΟΣ: Δεν διαμαρτυρηθήκαμε.
      ΑΓΓΕΛΟΣ ΤΖΕΚΗΣ: Καλώς. Δεν διαφωνούμε, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Δικαιολογημένα, όταν ο Υπουργός δεν αναφέρεται στο σύνολο των στοιχείων της επερώτησης, διαμαρτύρεται ο επερωτών. Δεν σας κατηγορώ. Πρέπει να γίνεται με πληρότητα η συζήτηση. 
      Το λόγο έχει ο κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Όσον αφορά τα φορολογικά, θα ήθελα να πω ότι τα φορολογικά κρίνονται εκ του αποτελέσματος. Εδώ θα είμαστε και θα δούμε τι θα γίνει. Ήδη η εικόνα που έχουμε εμείς, με βάση και το 2005, δείχνει ότι απαλλάχθηκαν από φόρους, εισπράχθηκαν λιγότερα χρήματα -πάνω από 500.000.000 ευρώ- από τους ισχυρούς, από τις μεγάλες επιχειρήσεις. 
      Για τους μικρομεσαίους έχουμε ενστάσεις. Πρέπει, λοιπόν, να τα δούμε συγκεκριμένα. Επαναλαμβάνω ότι το 23%, που εμφανίσατε επί του Α.Ε.Π., είναι ένας δείκτης που δεν εξασφαλίζει ότι είναι δίκαια τα συμπεράσματα στα οποία καταλήγετε, διότι θέλουμε να τα δούμε και σε απόλυτους αριθμούς. Σας ρώτησα πριν: Κοιτάξτε τον πίνακα, αυξήθηκε σε σχέση με το 2004 ή μειώθηκε η επιβάρυνση; Δεν μας απαντήσατε σ' αυτό. Φαίνεται ότι αυξήθηκε σε απόλυτους αριθμούς.
      Τρίτο ζήτημα. Μιλήσατε για κάποιες επιμέρους διαδικασίες. Διαφάνεια  στις εκπίπτουσες δαπάνες. Τι σημαίνει διαφάνεια στις εκπίπτουσες δαπάνες; Εμείς είμαστε υπέρ της διαφάνειας. Καλό είναι να μη γίνεται παζάρι με τον έφορο και ανάλογα με τον έφορο να είναι προς τα πάνω, ή προς τα κάτω. Αλλά τελικά πληρώνουν περισσότερο ή λιγότερο οι μικρομεσαίοι με την αντικειμενικοποίηση που καθιερώσατε, ως ένα βαθμό; Εκεί είναι η ουσία του ζητήματος. Αύξηση των υπηρεσιών, μέσω του TAXIS. Αυτό είναι ανάγκη για όλη την κοινωνία, δεν είναι μόνο για τους μικρομεσαίους. Δεν το κάνετε μόνο για τους μικρομεσαίους. Είναι ανάγκη για όλη την οικονομία αυτές οι υπηρεσίες. Έχουμε μπει στον 21ο αιώνα, έχει εξηλεκτριστεί η χώρα. Θα λέτε, φέραμε τον ηλεκτρισμό; Αυτά είναι αυτονόητα πράγματα. Δεν το κάνετε για τους μικρομεσαίους. Αυξήθηκαν οι εξαγωγές 16%. Από τους μικρομεσαίους αυξήθηκαν οι εξαγωγές 16% ή από μεγάλες επιχειρήσεις; Για δώστε μας στοιχεία. Όσον αφορά το  πόσο αυξήθηκαν οι εισαγωγές είπε ο εισηγητής μας, ότι χάνουμε συνεχώς έδαφος. Δεν αδυνατίζουν μόνο σε τζίρο, σε δύναμη και εισόδημα οι μικρομεσαίες επιχειρήσεις στην Ελλάδα. Συνολικά ως χώρα μένουμε πίσω στο διεθνή καταμερισμό εργασίας και μέσα στην Ευρώπη. Και με δικά σας κριτήρια, παρά το 4% αύξηση του Α.Ε.Π. και επί ΠΑ.ΣΟ.Κ. και επί Νέας Δημοκρατίας, απομακρυνόμαστε και χάνουμε έδαφος στο διεθνές εμπόριο. 
      Δεύτερη παρατήρηση, για τις επιχορηγήσεις. Τα 2/3 του ΕΠΑΝ θα πάνε στις μικρομεσαίες επιχειρήσεις. Περιλαμβάνεται ή δεν περιλαμβάνεται στις μικρομεσαίες, μέχρι διακόσια πενήντα άτομα; Αυτό λέει η Ευρωπαϊκή Ένωση. Έχετε αλλάξει το σύστημα του Β΄ Κ.Π.Σ. και το μισό του Γ΄ Κ.Π.Σ. που ήταν επί ΠΑ.ΣΟ.Κ., όπου έπαιρναν πάνω από το μισό μεγάλες επιχειρήσεις στην Ελλάδα, οι οποίες χαρακτηρίζονται μικρομεσαίες; Για δώστε μας τα στοιχεία. Λέτε ότι τα 2/3 θα πάνε σε επιχειρήσεις που έχουν μέχρι τρεις εργαζόμενους. Όχι έτσι γενικώς και αορίστως. Στον Ε.Ο.Μ.Μ.Ε.Χ. δύο χιλιάδες πεντακόσια,  δύο χιλιάδες πεντακόσια από τον αναπτυξιακό νόμο, με το ζόρι φτάνουν στις δεκαπέντε χιλιάδες, σε σύνολο εξακοσίων χιλιάδων μικρών επιχειρήσεων που έχουν μέχρι τρεις εργαζόμενους αυτοαπασχολουμένων. Μία σταγόνα στον ωκεανό. Δεν είναι στήριξη των μικρομεσαίων. Χρειάζονται άλλες πολιτικές.
      Τα θεσμικά μέτρα. Από συμβούλια και παρατηρητήρια έχουμε γεμίσει σε κάθε χώρο και στην Ελλάδα και στην Ευρώπη. Είναι το προπέτασμα καπνού για να νομίζουν ότι ενδιαφέρεται το κράτος, η πολιτεία και παίρνει κάποια μέτρα. Δεν είναι σοβαρά πράγματα αυτά για να μας τα επικαλείστε στη Βουλή.
      Εμείς βλέπουμε ότι υπάρχει μονοπώληση του κλάδου. Εξήγησα και πριν στα τρόφιμα, στα ηλεκτρικά, στα ηλεκτρονικά, στο ένδυμα, στον τουρισμό, παντού. Υπάρχουν και κάποια προστατευόμενα εν μέρει μέχρι σήμερα επαγγέλματα που θα τα ανοίξετε. Διότι αυτή είναι η προοπτική της Ευρωπαϊκής Ένωσης. Και μιλάω για τα ταξί, για τα φορτηγά και για μια σειρά άλλους κλάδους, οι οποίοι μέχρι στιγμής λειτουργούν και παίρνουν άδεια, κάτω από ορισμένες προϋποθέσεις. Τι θα κάνετε μ’ αυτές τις επιχειρήσεις; Η λογική της Ευρωπαϊκής Ένωσης είναι πλήρης απελευθέρωση. Είναι ζήτημα χρόνου.
      Μας λέτε, εκ του ασφαλούς, ότι θα χρηματοδοτηθεί το ασφαλιστικό σύστημα. Μα, βρίσκεστε σε διάλογο. Ζητάτε συναίνεση για ανατροπές ασφαλιστικών δικαιωμάτων. Μετά τις εκλογές. Έστω, μετά τις εκλογές. Θα πάτε σε ανατροπές. Οι ανατροπές σε όλη την Ευρώπη συμπεριλαμβάνουν μείωση των εισφορών για τους εργοδότες, μείωση της κρατικής ενίσχυσης. Εσείς θα πάτε σε άλλη κατεύθυνση απ’ ό,τι τα άλλα κόμματα και οι άλλες κυβερνήσεις στην Ευρώπη; Άρα, θα έχουμε μειωμένη χρηματοδότηση από το κράτος στην κοινωνική ασφάλιση.
      Εμείς ζητάμε απλά πράγματα. Σε σχέση με την κατάρτιση όλοι γνωρίζουμε τι γίνεται και όχι μόνο στο χώρο των μικρομεσαίων, αλλά γενικότερα. Πολλά είναι «μαϊμούδες», πολλοί πηγαίνουν απλώς για να πάρουν παρουσία. Δεν μπορείτε να  τα αντιμετωπίσετε; Ούτε αυτά τα πράγματα; Κομμουνιστικές προτάσεις είναι; Ανατρέπουμε το κοινωνικό σύστημα; Ζητήματα διαχείρισης είναι.
      Τελειώνω με το εξής: Εμείς με βάση τα όσα ειπώθηκαν έχουμε συγκεκριμένες προτάσεις, πολλές από τις οποίες είναι μέτρα ανακούφισης των μικρομεσαίων, κάποιας στήριξης και υπάρχουν και άλλα μέτρα πιο βαθιά, τα οποία προτείνουμε, που έχουν αντιμονοπωλιακό χαρακτήρα. Ξέρουμε ότι τα περισσότερα από αυτά δεν πρόκειται να τα κάνετε δεκτά. Είναι αιτήματα πάλης. Κάτω από την πίεση είτε του να υποστείτε το πολιτικό κόστος και εσείς και οποιαδήποτε κυβέρνηση, είτε γιατί φωνάζει και δεν θέλετε να έχετε αντιμέτωπη την  κοινωνία, κάποια μέτρα, πολύ λίγα, μπορεί να υλοποιηθούν, αλλά είναι ένα πλαίσιο πάλης, για το οποίο μπορούν να παλέψουν από κοινού όλοι οι αυτοαπασχολούμενοι μαζί με τους εργάτες, μαζί με του φτωχομεσαίους αγρότες. Εμείς εκεί οργανώνουμε την πάλη και εντός και εκτός Κοινοβουλίου. Δεν θα λυθεί όμως το ζήτημα, διότι μόνο με προγράμματα πάλης και με κάποιες μικροκατακτήσεις δεν λύνεται. Χρειάζεται άλλη πορεία του τόπου, όπως αυτή που ανέφερα στην πρωτολογία μου, άλλη κοινωνία, άλλη οικονομία, άλλη εξουσία. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Σκυλλάκο. 
      Κύριε Υπουργέ, θα απαντήσετε;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Όχι κύριε Πρόεδρε, ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της υπ’ αριθμ. 90/25-7-2006 επερώτησης Βουλευτών του Κ.Κ.Ε.,  προς τους Υπουργούς Ανάπτυξης και Οικονομίας και Οικονομικών σχετικά με τις μικρομεσαίες επιχειρήσεις.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.22’ λύεται η συνεδρίαση για την Τρίτη 5 Σεπτεμβρίου 2006 και ώρα 18.00΄, με αντικείμενο εργασιών του Σώματος α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα  διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 



40
ΣΥΝΕΔΡΙΑΣΗ 31-08-06   ΣΕΛ.   

Τελευταία Αποθήκευση:	5/9/2006 11:19:00 μμ	Από:	L.venetikidou
Εκτυπώθηκε:	5/9/2006 1:25:00 μμ

