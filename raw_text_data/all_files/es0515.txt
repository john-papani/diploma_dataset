      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΡΙΑ΄
      Πέμπτη 15 Μαΐου  2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή Νικολάου Κορτσάρη, σελ.
      3. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο της Ισραηλινής Κοινότητας Ψυχικού Αθηνών, φοιτητές της Παντείου Σχολής, το 1ο, 4ο, 5ο και 19ο Δημοτικό Σχολείο Χαλκίδας, το Δημοτικό Σχολείο Λιβαδιών Χίου, το Δημοτικό Σχολείο Πύργου και Ζαχάρως Ν. Ηλείας, το 15ο και 26ο Δημοτικό Σχολείο Τρικάλων, το 2ο Δημοτικό Σχολείο Καλαμπάκας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 16 Μαΐου 2003, σελ.
      4. Συζήτηση επικαίρων ερωτήσεων:
      α) Προς την Υπουργό Περιβάλλοντος, Χωροταξίας και Δημοσίων Έργων σχετικά: i) με την πρόσφατη κατολίσθηση στη χωματερή των Άνω Λιοσίων κλπ., σελ.
      ii) με το πρόσφατο τραγικό ατύχημα με τον πνιγμό μικρού κοριτσιού σε αφύλακτο αγωγό που φέρνει νερό από το Μόρνο στο Δήμο Αχαρνών κλπ., σελ.
      iii) με τα έργα που εκπονούνται στο Νομό Χαλκιδικής, ενόψει της Συνόδου Κορυφής της Ευρωπαϊκής Ένωσης, τον Ιούνιο κλπ., σελ.
      iv) με τη στεγαστική αποκατάσταση των σεισμοπαθών του 1999 στην Αττική κλπ., σελ.
      β) Προς τον Υπουργό Εθνικής Άμυνας, σχετικά με την παραχώρηση του Άλσους Στρατού στο Γουδί, στους Δήμους Αθηναίων και Ζωγράφου για τη δημιουργία πάρκου κλπ., σελ.
      γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αδυναμία των Δήμων να καλύψουν δαπάνες απαλλοτριώσεων για έργα υπερτοπικής σημασίας κλπ., σελ.
      5. Συζήτηση επί της «Ετήσιας Εκθέσεως 2001» του Ανωτάτου Συμβουλίου Επιλογής Προσωπικού (Α.Σ.Ε.Π.), σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση εκθέσεων Διαρκών Επιτροπών:
      α) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Ίδρυση και εποπτεία χρηματιστηρίων και οργανωμένων αγορών, νέες αρμοδιότητες της Επιτροπής Κεφαλαιαγοράς και τροποποιήσεις χρηματιστηριακής νομοθεσίας», σελ.
      β) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση της Συμφωνίας σταθεροποίησης και σύνδεσης μεταξύ των Ευρωπαϊκών Κοινοτήτων και των Κρατών-Μελών τους αφ’ ενός και της πρώην Γιουγκοσλαβικής Δημοκρατίας της Μακεδονίας αφ’ ετέρου, μετά των συνημμένων δηλώσεων και της Τελικής Πράξης αυτής», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΒΡΕΤΤΟΣ Κ., σελ.
      ΖΗΣΗ Ρ., σελ.
      ΚΟΛΟΖΩΦ Ο., σελ.
      ΛΩΤΙΔΗΣ Λ., σελ.
      ΞΗΡΟΤΥΡΗ Α., σελ.
      ΠΑΠΑΔΗΜΑΣ Λ., σελ.
      ΠΟΛΥΔΩΡΑΣ Β., σελ.
      ΣΚΥΛΛΑΚΟΣ Α., σελ.
      ΤΡΥΦΩΝΙΔΗΣ Γ., σελ.
      ΤΣΑΚΛΙΔΗΣ Ι., σελ.
      ΦΛΩΡΙΝΗΣ Α., σελ.
      β) Επί της «Ετήσιας Εκθέσεως 2001» του Α.Σ.Ε.Π.:
      ΓΕΙΤΟΝΑΣ Κ., σελ.
      ΖΩΗΣ Χ., σελ.
      ΚΑΣΤΑΝΙΔΗΣ Χ., σελ.
      ΚΟΥΒΕΛΗΣ Φ., σελ.
      ΜΑΚΡΗ – ΘΕΟΦΙΛΟΥ Ζ., σελ.
      ΜΠΕΝΟΣ Σ., σελ.
      ΝΕΡΑΝΤΖΗΣ Α., σελ.
      ΠΑΠΑΓΕΩΡΓΙΟΥ Γ., σελ.
      ΠΑΥΛΟΠΟΥΛΟΣ Π., σελ.
      ΠΟΛΥΔΩΡΑΣ Β., σελ.
      ΣΓΟΥΡΙΔΗΣ Π., σελ.
      ΣΚΥΛΛΑΚΟΣ Α., σελ.
      ΤΖΑΜΤΖΗΣ Ι., σελ.
      ΤΖΑΝΗΣ Λ., σελ.
      ΤΣΙΟΚΑΣ Θ., σελ.
      ΤΣΙΠΛΑΚΗΣ Κ., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΡΙΑ΄
      Πέμπτη 15 Μαΐου 2003
      
      Αθήνα, σήμερα στις 15 Μαΐου 2003, ημέρα Πέμπτη και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 14.5.2003 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΙ΄ συνεδριάσεώς του, της Τετάρτης 14 Μαΐου 2003  σε ό,τι αφορά την ψήφιση στο σύνολο των σχεδίων νόμων: 
      1. «Εθνική Βιβλιοθήκη της Ελλάδας, Δημόσιες Βιβλιοθήκες και άλλες διατάξεις»,
      2. «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Δημοκρατίας της Λιθουανίας για συνεργασία στον αμυντικό τομέα» και
      3. «Κύρωση του Πρωτοκόλλου στρατιωτικής συνεργασίας μεταξύ του Υπουργείου Εθνικής Άμυνας της Γεωργίας και του Υπουργείου Εθνικής Άμυνας της Ελληνικής Δημοκρατίας σχετικά με την αναδιοργάνωση του Γεωργιανού Ναυτικού».
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το κ. Γεώργιο Τρυφωνίδη, Βουλευτή Πρεβέζης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Σοφάδων Καρδίτσας ζητεί οικονομική ενίσχυση για την αποπεράτωση αντιπλημμυρικών έργων.
      2. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την ικανοποίηση αιτημάτων που απασχολούν τον κλάδο τους όπως η ενσωμάτωση της ΑΤΑ στη βασική σύνταξη, εφαρμογή του άρθρου 26 Ν. 2843/2000 κ.λπ.
      3. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία οι καθηγητές Μουσικής του Μουσικού Σχολείου Δράμας διαμαρτύρονται για πρόταση της ΟΛΜΕ, που αφορά στον αποκλεισμό των κατόχων μη πανεπιστημιακών τίτλων σπουδών δασκάλων μουσικής από τις θέσεις των Σχολικών Συμβούλων Μουσικής.
      4. Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία το Οικονομικό Επιμελητήριο της Ελλάδας ζητεί επί συγκεκριμένων άρθρων, την τροποποίηση του Νομοσχεδίου «Επιτροπή Λογιστικής Τυποποίησης και Ελέγχων, αντικατάσταση και συμπλήρωση των διατάξεων για τα Ιδρύματα Ηλεκτρονικού Χρήματος και άλλες διατάξεις».
      5. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ ζητεί τη συνεργασία της διοίκησης του ΟΠΑΠ ΑΕ για την εξεύρεση λύσεων στα εκκρεμή ζητήματα του νέου μονομερούς κανονισμού, του σχεδίου ατομικής σύμβασης κ.λπ.
      6. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Πανελλήνια Ομοσπονδία Πρακτόρων ΠΡΟ-ΠΟ ζητεί την επίλυση θεμάτων που απασχολούν τον κλάδο όπως το σχέδιο μονομερούς κανονισμού λειτουργίας πρακτορείων και το σχέδιο ατομικής συμβάσεως.
      7. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Εκπολιτιστικός Εξωραϊστικός Σύλλογος Μανούτσου Κερατέας «Η ΓΑΛΗΝΗ» ζητεί την αποπεράτωση του δρόμου που συνδέει τον οικισμό Μανούτσου με την κεντρική αρτηρία Αναβύσσου – Κερατέας.
      8. Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Συντονιστική Επιτροπή των Εργαζομένων στις Αγροτικές Συνεταιριστικές Οργανώσεις των Νομών Πέλλας και Ημαθίας ζητεί την αποδοχή προτάσεων και τη λήψη μέτρων για την αντιμετώπιση των προβλημάτων που προέκυψαν από τις καταστροφές των καλλιεργειών.
      9. Ο Γ΄ Αντιπρόεδρος της Βουλής και Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την τροποποίηση της περ. β΄ του άρθρου 12 Ν. 1959/91 και την ορθή οριοθέτηση του όρου «κατ’ εξαίρεσιν» για να σταματήσουν οι περιπτώσεις καταστρατήγησης της πρόθεσης του Νομοθέτη.
      10. Ο Γ΄ Αντιπρόεδρος της Βουλής και Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Μαραθώνος Αττικής ζητεί την επισκευή του οδικού δικτύου του Δήμου.
      11. Ο Γ΄ Αντιπρόεδρος της Βουλής και Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Μαραθώνος Αττικής ζητεί τη συνεχή απασχόληση γιατρού για την εξυπηρέτηση των κατοίκων του Δήμου Μαραθώνος.
      12. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία το Σωματείο Εργατοϋπαλλήλων Καπνοβιομηχανίας ΠΑΠΑΣΤΡΑΤΟΥ ζητεί να διευκρινισθεί το εργασιακό μέλλον των μελών του Σωματείου μετά την αγορά της «ΠΑΠΑΣΤΡΑΤΟΣ ΑΒΕΣ» από την «PHΙLIP MORRIS».
      13. Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Διευθυντής του 11ου Δημοτικού Σχολείου Χαλκίδας ζητεί την επιχορήγηση της Νομαρχίας Εύβοιας για την άμεση προσθήκη δύο αιθουσών στο πιο πάνω σχολείο.
      14. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Ομοσπονδία Μηχανικών και Θερμαστών Ελλάδος διαμαρτύρεται για την κατάργηση βασικών δικαιωμάτων των εργαζομένων κ.λπ.
      15. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Συνταξιούχων Επαγγελματιών – Βιοτεχνών ΤΕΒΕ Νίκαιας – Κορυδαλλού ζητεί την επίλυση ασφαλιστικών, συνταξιοδοτικών και λοιπών προβλημάτων των μελών του.
      16. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Κέντρο Πολιτιστικών Υποθέσεων Πηλίου «Πηλαίον» ζητεί να ενισχυθεί οικονομικά το κέντρο, για τη συνέχιση των πολιτιστικών δραστηριοτήτων του.
      17. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία οι Ενώσεις Ξενοδόχων Μαγνησίας και Σκιάθου ζητούν τη λήψη μέτρων για την ενίσχυση του τουρισμού στο Νομό Μαγνησίας.
      18. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία πρώην υπάλληλοι ΥΠΕΣΔΔΑ που υπηρετούν στη Νομαρχιακή Αυτοδιοίκηση Μαγνησίας διαμαρτύρονται για την εξαίρεση των υπαλλήλων του ΥΠΕΣ που υπηρετούν στις Νομαρχιακές Αυτοδιοικήσεις από τη χορήγηση της ειδικής πρόσθετης αμοιβής.
      19. Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία το Σωματείο Συνταξιούχων ΤΕΒΕ Νομού Ιωαννίνων ζητεί τη χορήγηση οικονομικής ενίσχυσης σε όλους τους συνταξιούχους με εισόδημα κάτω των 700 ευρώ κ.λπ.
      20. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Δημοτικό Συμβούλιο του Δήμου Κάρλας Μαγνησίας ζητεί την καταβολή αποζημιώσεων από τον ΕΛΓΑ στους δικαιούχους αγρότες του Δήμου του.
      21. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Τομέας Υγείας – Πρόνοιας της Νομαρχιακής Αυτοδιοίκησης Μαγνησίας ζητεί να χορηγηθούν από το ΙΚΑ, νοσήλεια Γ΄ θέσης στο Ίδρυμα  «Άσπρες Πεταλούδες».
      22. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία η Πανελλήνια Ένωση Μηχανικών Εμπορικού Ναυτικού καταγγέλλει τις μεθοδεύσεις συγκάλυψης των αιτίων του ναυαγίου του Ε/Γ – Ο/Γ πλοίου «ΕΞΠΡΕΣ ΣΑΜΙΝΑ».
      23. Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Έπαρχος Λήμνου Νομού Λέσβου ζητεί την έκδοση Π.Δ. που αφορά στην Ειδική Χωροταξική Μελέτη Λήμνου να προβλεφθούν μεταβατικές διατάξεις για τη χορήγηση οικοδομικών αδειών.
      24. Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμαρχος Παλικής Κεφαλληνίας – Ιθάκης ζητεί τη λήψη μέτρων για τη συνέχιση της λειτουργίας του Τμήματος Μουσικών Οργάνων ΤΕΙ Ληξουρίου.
      25. Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Σωματείο Εργατοϋπαλλήλων και Τεχνιτών Ιματισμού Αγρινίου ζητεί την επίλυση εργασιακών αιτημάτων των μελών του.
      26. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Πανηπειρωτική Ομοσπονδία Αμερικής, Καναδά και Αυστραλίας ζητεί τη λήψη μέτρων για την ανάπτυξη της Ηπείρου.
      27. Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ ζητεί να μην εφαρμοσθεί ο νέος κανονισμός λειτουργίας των πρακτορείων.
      28. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ ζητεί να μην εφαρμοσθεί ο νέος κανονισμός λειτουργίας των πρακτορείων.
      29. Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την ενσωμάτωση της ΑΤΑ στις συντάξεις των συνταξιούχων του Οργανισμού.
      30. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Εργατοϋπαλληλικό Κέντρο Διδυμοτείχου ζητεί να κατασκευασθούν εργατικές κατοικίες στο Διδυμότειχο.
      31. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Ενώσεων Υπαλλήλων Πυροσβεστικού Σώματος ζητεί την κατάργηση άρθρων και διατάξεων του Ν. 3013/02 καθώς και καμία συμμετοχή του Πυροσβεστικού Σώματος στον υπό δημιουργία ενιαίο φορέα.
      32. Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία το Εργατοϋπαλληλικό Κέντρο Ορεστιάδας ζητεί Δημόσια και δωρεάν υγεία και παιδεία για όλους τους πολίτες.
      33. Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία ο Δήμος Αρτεμισίου Εύβοιας ζητεί τη βελτίωση των υπηρεσιών υγείας στην περιοχή της Β. Εύβοιας.
      34. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Αλληλεγγύης  Πολιτών Β. Έβρου ΑΚΡΙΤΕΣ ζητεί την ικανοποίηση αιτημάτων που απασχολούν τους Εθνοφύλακες.
      35. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύνδεσμος Πολυτέκνων Νάξου ζητεί τη λήψη μέτρων στήριξης των πολύτεκνων οικογενειών.
      36. Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία ο Δήμος Κερκυραίων ζητεί την άμεση ανέγερση του νέου Νοσοκομείου Κέρκυρας.
      37. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Νομαρχιακή Αυτοδιοίκηση Λάρισας ζητεί την υπογείωση των σιδηροδρομικών γραμμών στην πόλη της Λάρισας.
      38. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Νομαρχιακή Αυτοδιοίκηση Πέλλας ζητεί τη λήψη μέτρων προστασίας των ροδακινοπαραγωγών της περιοχής της που οι καλλιέργειές τους καταστράφηκαν από τον πρόσφατο παγετό.
      39. Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Τοπική Ένωση Ιδιωτικής Ραδιοφωνίας Καστοριάς διαμαρτύρεται για το περιεχόμενο του Νομοσχεδιου «περί Γραφείων Τύπου του Εξωτερικού».
      40. Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Αθλητικός Όμιλος Αντισφαίρισης Καστοριάς ζητεί τη χορήγηση οικονομικής ενίσχυσης για την κάλυψη λειτουργικών αναγκών.
      41. Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Πανηπειρωτική Ομοσπονδία Αμερικής, Καναδά και Αυστραλίας ζητεί η Αλβανική Κυβέρνηση να αποκαταστήσει τα εκπαιδευτικά, θρησκευτικά, πολιτικά και πολιτιστικά δικαιώματα των Ελλήνων της μειονότητας κ.λπ.
      42. Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Σύνδεσμος Ιδρυτών Ελληνικών Ιδιωτικών Εκπαιδευτηρίων ζητεί την εξεύρεση πτυχιούχων Πανεπιστημίου Παιδαγωγικού Τμήματος Α΄ βάθμιας Εκπαίδευσης (δάσκαλοι) για την πρόσληψή τους από τα ανωτέρω εκπαιδευτήρια.
      43. Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία Ομάδα Εκπαιδευτικών Ειδικοτήτων της Πρωτοβάθμιας Εκπαίδευσης ζητεί την επίλυση θεσμικών αιτημάτων της.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2659/8-11-02 ερώτηση δόθηκε με το υπ’ αριθμ. ΓΠ/110983/20-11-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 2659/8-11-2002 ερώτηση που κατατέθηκε στη Βουλή από το Βουλευτή κ. Λ. Παπανικολάου σχετικά με την προστασία των πολιτών από επιδημίες και νοσήματα λόγω λαθρoμετανάστευσης, σας γνωρίζουμε τα εξής:
      Το Υπουργείο Υγείας και Πρόνοιας και το ΚΕΕΛ έχουν δημιουργήσει ένα μηχανισμό άμεσης υγειονομικής επιτήρησης και παρέμβασης για τους μετακινούμενους πληθυσμούς, σε συνεργασία με τα αρμόδια ΠεΣΥ και όλους τους εποπτευόμενους φορείς. Στις επιτόπου παρεμβάσεις διενεργείται:
      - Κλινική εξέταση με λήψη ατομικού ιστορικού
      - Εργαστηριακός έλεγχος
      - Παραπομπή σε ειδικούς
      - Συνταγογράφηση
      - Eμβoλιασμoί
      - Ιατρική παρακολούθηση (follow υρ), επιδημιολογική επιτήρηση και χορήγηση μιας μορφής «κάρτας υγείας».
      Όλα τα παραπάνω υλοποιούνται και συντονίζονται από το Υπουργείο Υγείας και Πρόνοιας και από το ΚΕΕΛ, με την κινητή εργαστηριακή μονάδα του πλήρως εξοπλισμένη για τους σκοπούς αυτούς.
      Εξάλλου στο Ν. 2955 (ΦΕΚ 256/2-11-2002 τΑ) υπάρχει πρόβλεψη για τους αλλοδαπούς οικονομικούς μετανάστες που έχουν μολυνθεί από τη λοίμωξη HIV ή άλλα λοιμώδη νοσήματα, εφόσον χρήζουν θεραπευτικής αγωγής και δεν μπορεί στη χώρα προέλευσής τους ή και επιστροφής τους να χορηγηθεί αποτελεσματική θεραπευτική αγωγή, να χορηγείται δωρεάν νοσοκομειακή και φαρμακευτική περίθαλψη.
      Ο Υφυπουργός
      Ε. ΝΑΣΙΩΚΑΣ»
      2. Στην με αριθμό 2101/9-10-02 ερώτηση δόθηκε με το υπ’ αριθμ. Φ1410/Α.Σ. 3537/20-11-02 έγγραφο από τον Υφυπουργό Εξωτερικών η ακόλουθη απάντηση:
      «Απαντώντας στην με αριθμό 2101/9-10-2002 ερώτηση, σας διαβιβάζουμε, συνημμένα, απάντηση στην υπ’ αριθμ. 2101/9-10-2002 ερώτηση του Βουλευτή κ. Ανέστη Αγγελή με θέμα «Διακρατικές συμφωνίες και Γουνοποιία».
      Ο Υφυπουργός
      ΑΝΔΡΕΑΣ ΛΟΒΕΡΔΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 2437/4-11-02 ερώτηση δόθηκε με το υπ’ αριθμ. 117099/ΙΗ/18-11-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2437/4-11-02, την οποία κατέθεσαν οι Βουλευτές κύριοι Π. Κουρουμπλής, Χρ. Μαγκούφης, Β. Τσιλίκας, Β. Γερανίδης, Μ. Καχριμάκης, Εμμ. Σκουλάκης και Ι. Θωμόπουλος, σας πληροφορούμε ότι μετά τη χορήγηση της ειδικής παροχής του άρθρου 14 του ν. 3016/2002 στους εκκλησιαστικούς λαϊκούς υπαλλήλους με Κ.Υ.Α των Υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Εθνικής Παιδείας και Θρησκευμάτων, η οποία έχει δημοσιευθεί στο υπ' αριθμ. 1320/10-10-2002 ΦΕΚ τ.Β, το ΥΠEΠΘ -μελετά σε συνεργασία με το Υπουργείο Οικονομικών τη δυνατότητα χορήγησης της και στον εφημεριακό κλήρο.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      4. Στην με αριθμό 2488/5-11-02 ερώτηση δόθηκε με το υπ’ αριθμ. 4232/19-11-02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 2488/5-11-2002 ερώτηση, που κατατέθηκε στη Βουλή από το Βουλευτή κ. Λ. Παπανικολάου για τα θιγόμενα σ' αυτή θέματα, σας πληροφορούμε τα εξής: 
      1. Η κατηγορία των πολυτέκνων (πολύτεκνοι γονείς με τέσσερα τέκνα και άνω, ένα από τα τέκνα πολύτεκνης οικογένειας και ο επιζών ή άγαμος γονέας τριών ανηλίκων τέκνων) υπάγεται στις προστατευτικές διατάξεις του ν. 2643/98 «Μέριμνα για την απασχόληση προσώπων ειδικών κατηγοριών και άλλες διατάξεις».
      Σύμφωνα με τις διατάξεις του νόμου αυτού, ιδιωτικές επιχειρήσεις ή φορείς του ευρύτερου δημόσιου τομέα υποχρεούνται να προσλαμβάνουν προστατευόμενα πρόσωπα των κατηγοριών του νόμου σε ποσοστό 8% επί του συνόλου του προσωπικού τους.
      Από το ποσοστό αυτό κατανέμεται στους πολύτεκνους ποσοστό 3% για τις επιχειρήσεις του ιδιωτικού τομέα και 2% για τους φορείς του ευρύτερου δημοσίου τομέα, κατά τα ειδικότερα οριζόμενα στο άρθρο 2.
      Επίσης με το άρθρο 3 του ν. 2643/98, όπως τροποποιήθηκε πρόσφατα με το νόμο 2956/2001, άρθρο 31 παρ.3, καθορίσθηκε και διασφαλίσθηκε η δυνατότητα πρόσληψης με σειρά προτεραιότητας και σε θέσεις που αντιστοιχούν στο 5% των θέσεων που προκηρύσσονται κάθε φορά των προστατευόμενων κατηγοριών του νόμου. Από αυτό το συνολικό ποσοστό, η κατηγορία των πολυτέκνων λαμβάνει αναλογία 2/8. Η πλήρωση των θέσεων γίνεται με βάση ξεχωριστούς πίνακες ανά κατηγορία προστασίας, σύμφωνα με τον αριθμό των μορίων που συγκεντρώνουν τα προστατευόμενα πρόσωπα, τις ειδικότερες προϋποθέσεις που ορίζονται στην κάθε προκήρυξη σε συνδυασμό και με τη σειρά προτίμησης που έχουν αναγράψει οι υποψήφιοι στη δήλωσή τους.
      Ο νόμος 2643/98, όπως ισχύει, καθιέρωσε αντικειμενικό σύστημα διαφάνειας και αξιοπιστίας, όσον αφορά τις προσλήψεις ατόμων ειδικών κατηγοριών στις οποίες συμπεριλαμβάνονται ΟΙ πολύτεκνοι.
      2. Ο Οργανισμός Απασχόλησης Εργατικού Δυναμικού (ΟΑΕΔ) καταβάλλει σε ασφαλισμένες με σχέση εργασίας ιδιωτικού δικαίου απασχολούμενες γυναίκες συμπληρωματικές παροχές μητρότητας, σύμφωνα με το Ν. 549/77 και το Π.Δ. 776/77.
      Οι παροχές μητρότητας είναι ίσες με την διαφορά που προκύπτει μεταξύ των υπό του ΙΚΑ καταβληθέντων επιδομάτων κυοφορίας και λοχείας και των τακτικών αποδοχών.
      Επίσης σύμφωνα με την παρ. 2 του άρθρου 11 του Ν. 2874/29-12-2000 χορηγήθηκε μία επιπλέον εβδομάδα στις εργαζόμενες μετά τον τοκετό και η συνολική διάρκεια της άδειας κυοφορίας και λοχείας αναπροσαρμόστηκε κατ' αυτό τον τρόπο σε δεκαεπτά (17) εβδομάδες.
      3. Ο Οργανισμός Εργατικής Κατοικίας (ΟΕΚ), είναι φορέας που αντλεί τους πόρους του από τους εργαζόμενους από τις απολαβές των οποίων παρακρατείται υποχρεωτική εισφορά 1 % υπέρ ΟΕΚ και οι εργοδότες οι οποίοι επίσης εισφέρουν το 0,75% των αμοιβών του προσωπικού τους υπέρ του ΟΕΚ. Επομένως, είναι υποχρεωμένος από το Νόμο και τον Κανονισμό του να απευθύνει τη στεγαστική του συνδρομή αποκλειστικά και ανταποδοτικά στους δικαιούχους του, δηλαδή τους εισφέροντες εργαζόμενους που δε διαθέτουν ιδιόκτητη κατοικία. Επομένως, η στεγαστική αποκατάσταση που προσφέρει ο ΟΕΚ δεν μπορεί να καλύψει το σύνολο των πολύτεκνων, αλλά όσους από αυτούς είναι δικαιούχοι του.
      Για την κατηγορία αυτή, των πολυτέκνων δικαιούχων του, ο ΟΕΚ έχει λάβει μέριμνα ώστε, αφενός μεν να μπορούν να συμμετέχουν σε όλα τα προγράμματα του ΟΕΚ με μειωμένες προϋποθέσεις και αυξημένες παροχές, και αφετέρου να μπορούν να επωφεληθούν ειδικού διαρκούς προγράμματος (πολυτέκνων και ατόμων με ειδικές ανάγκες). Συγκεκριμένα, όταν διενεργείται κλήρωση για παραχώρηση έτοιμης κατοικίας σε κάποιον από τους οικισμούς που ανεγείρει ο ΟΕΚ ανά την επικράτεια, η κατοικία παραχωρείται κατ' εξαίρεση χωρίς κλήρωση σε όσους δικαιούχους έχουν υποβάλει αίτηση για το συγκεκριμένο οικισμό και προστατεύουν από πέντε παιδιά και πάνω. Στα δανειοδοτικά προγράμματα, για τους προστατεύοντες τέσσερα παιδιά και πάνω τα επιτόκια είναι μηδενικά, ενώ τα ποσά προσαυξημένα, όπως συμβαίνει και με τα επιδόματα ενοικίου. Όσο για το ειδικό πρόγραμμα πολυτέκνων και ατόμων με ειδικές ανάγκες, σε αυτό μπορούν να συμμετάσχουν όσοι προστατεύουν από τέσσερα παιδιά και πάνω και τους χορηγείται, είτε έτοιμη κατοικία, όταν υπάρχει διαθέσιμη, είτε στεγαστικό δικαίωμα για την εξεύρεση, στην ελεύθερη αγορά κατοικίας την οποία αγοράζει ο ΟΕΚ και τους την παραχωρεί, είτε δάνειο για αγορά ή ανέγερση κατοικίας. Σε κάθε περίπτωση (έτοιμης ή αγορασμένης κατοικίας, ή δανείου αγορά ή ανέγερσης), η αποπληρωμή της συνδρομής από τον δικαιούχο προς τον ΟΕΚ γίνεται άτοκα, σε διάστημα 25 ετών, ενώ στους προστατεύοντες από πέντε παιδιά και πάνω απαιτείται η αποπληρωμή μόνον του 50% του κόστους της κατοικίας ή του ποσού του δανείου.
      Ο ΟΕΚ αντιμετωπίζει με ιδιαίτερη ευαισθησία τους πολυτέκνους του και εφαρμόζει τα πλέον επωφελή προγράμματα, που να τους δίνουν την ευκαιρία να ικανοποιήσουν πλήρως τις στεγαστικές ανάγκες των οικογενειών τους.
      Διαρκής δε είναι ο προβληματισμός, κατά το σχεδιασμό νέων προγραμμάτων, για την κάλυψη όσο το δυνατόν ευρύτερων κατηγοριών πολυτέκνων και με τους καλύτερους δυνατούς όρους σε αυτά.
      4. Με την αρ. Φ21 2930/10-11-92 Υπουργική Απόφαση, η οποία εκδόθηκε κατ' εξουσιοδότηση του ν.1902/90, το ύψος του συντελεστή για τον υπολογισμό των κατ' ελάχιστο υποχρεωτικά καταβλητέων εισφορών καθορίστηκε σε 1,50 ανά τ.μ. προκειμένου για κατοικίες. Στη συνέχεια με την Φ 21 4Γ8/18-3-97 και την παρ. 4 του άρθρου 88 του ν.2676/99 ο ανωτέρω συντελεστής μειώθηκε σε 1.35 ανά τ.μ.
      Με το νέο σύστημα υπολογίζονται εκ των προτέρων οι υποχρεώσεις εργοδοτών και ιδιοκτητών και οι ημέρες ασφάλισης που αντιστοιχούν σε κάθε ιδιωτικό οικοδομικό έργο κατά φάση κατασκευής και ανάλογα με την έκταση του κτίσματος και τις πιθανές ιδιαιτερότητές του. Η εφαρμογή αυτού του τεκμαρτού τρόπου υπολογισμού των ήμερών ασφάλισης, έχει αποδειχτεί ότι διασφαλίζει τα συμφέροντα όλων των εμπλεκόμενων μερών (ΙΚΑ, οικοδόμων, κατασκευαστών και ιδιοκτητών).
      Οι υπολογιζόμενες υποχρεωτικά καταβλητέες προς το ΙΚΑ εισφορές μειώνονται μέχρι 30% συνεπεία αποδεδειγμένης προσωπικής απασχόλησης του κυρίου του έργου και των πρώτου βαθμού συγγενών του, εφόσον είναι κατά περίπτωση ή κατ΄ επάγγελμα οικοδόμοι και απασχολούνται σε εργασίες πρώτης κατοικίας, της οποίας η επιφάνεια είναι έως 150 τ.μ. και εφόσον γνωστοποιηθεί στο ΙΚΑ πριν από την έναρξη της απασχόλησης.
      Με τις διατάξεις του άρθρου 26 του ν. 2520/97 και την αριθ. 328983/25-6-98 Υπουργική Απόφαση μειώθηκαν κατά 50% οι ελάχιστες υποχρεωτικά καταβλητέες εισφορές για τα οικοδομικά τεχνικά έργα (κατοικία, αποθήκες, στάβλοι κ.λπ.), που κατασκευάζονται από αγρότες, νέους αγρότες νεοεισερχόμενους στον αγροτικό τομέα, ομογενείς και εργάτες γης σε αγροτικές, παραμεθόριες και γενικά μειονεκτικές περιοχές λόγω συμμετοχής του κυρίου του έργου και των μελών της οικογένειάς του στην εκτέλεση των εργασιών.
      Όπως προκύπτει από τα παραπάνω, το Υπουργείο Εργασίας και Κοινωνικών Ασφαλίσεων, έχει αποδείξει έμπρακτα την ευαισθησία του στα προβλήματα τόσο των οικονομικά ασθενέστερων πολιτών όσο και των μειονεκτικών περιοχών της χώρας. Τα ως άνω ισχύουν και για τους πολύτεκνους, εφόσον πληρούν τις προβλεπόμενες προϋποθέσεις.
      5. Ο Οργανισμός Εργατικής Εστίας (Ο.Ε.Ε.) στηρίζει και ενισχύει κάθε προσπάθεια που σκοπό έχει την αναβάθμιση των παρεχομένων υπηρεσιών στις πολύτεκνες και εργαζόμενες μητέρες μέσω των Βρεφονηπιακών Σταθμών. Οι Βρεφονηπιακοί Σταθμοί του ΟΕΕ κατέχουν σημαντική θέση στο χώρο της προσχολικής αγωγής από απόψεως υλικοτεχνικής υποδομής, αλλά και για τις προσφερόμενες υπηρεσίες (φροντίδα, υγιεινή διατροφή, προγράμματα εκπαιδευτικής δράσης, αγωγής) στα φιλοξενούμενα βρέφη και νήπια.
      Εξ άλλου στα πλαίσια του Εθνικού Σχεδίου Δράσης για την Κοινωνική Ενσωμάτωση 2001-2003 και για τις Ευπαθείς Ομάδες, προβλέπεται προσχολικό-σχολικό επίδομα φτωχών νοικοκυριών με ανήλικα παιδιά, με βάση εισοδηματικά κριτήρια και το μέγεθος της οικογένειας.
      6. ΠΕΡΙ ΠΡΟΣΤΑΣΙΑΣ ΤΩΝ ΕΓΚΥΩΝ, ΛΕΧΩΝΩΝ ΚΑΙ ΓΑΛΟΥΧΟΥΣΩΝ ΕΡΓΑΖΟΜΕΝΩΝ.
      Σύμφωνα με τις διατάξεις του π.δ. 176/97 "Μέτρα για τη βελτίωση της ασφάλειας και της υγείας κατά την εργασία των εγκύων, λεχώνων και γαλουχουσών εργαζομένων", έχει προβλεφθεί ένα πλαίσιο συγκεκριμένων απαιτήσεων για την προστασία των γυναικών που βρίσκονται σε κατάσταση εγκυμοσύνης, λοχείας ή που γαλουχούν.
      Μεταξύ των άλλων, προσδιορίζονται οι παράγοντες (φυσικοί, χημικοί, βιολογικοί) ή οι συνθήκες εργασίας όπου σε καμία περίπτωση οι εργαζόμενες των παραπάνω κατηγοριών δεν μπορούν να υποχρεωθούν να εκτελέσουν δραστηριότητα που συνεπάγεται ενδεχόμενη έκθεση επικίνδυνη για την ασφάλεια και την υγεία τους.
      Επίσης, προβλέπεται η υποχρέωση του εργοδότη για εκτίμηση της φύσης, του βαθμού και της διάρκειας της έκθεσης των εργαζομένων γυναικών σε συγκεκριμένους παράγοντες και συνθήκες εργασίας (περιλαμβάνεται σχετικός μη εξαντλητικός κατάλογος) που είναι δυνατόν να θέσουν σε κίνδυνο τις ίδιες ή να έχουν επίπτωση άμεσα ή έμμεσα στο κύημα ή στο βρέφος.
      	Στα μέτρα που πρέπει ο εργοδότης να λάβει για την αποτροπή του ενδεχόμενου κινδύνου περιλαμβάνεται η προσαρμογή των συνθηκών ή/και του χρόνου εργασίας, η αλλαγή της θέσης εργασίας ή ακόμα και η πλήρης απαλλαγή από την εργασία για όσο χρονικό διάστημα απαιτείται για μια αποτελεσματική προστασία.- Τονίζεται ότι η εφαρμογή των παραπάνω μέτρων δε συνεπάγεται .απώλεια των πάσης φύσεως αποδοχών ή άλλων δικαιωμάτων των εργαζομένων που απορρέουν από τη σύμβαση ή από τη σχέση εργασίας. Ειδικά στην περίπτωση απαλλαγής από την εργασία, επεκτείνονται τα δικαιώματα που προβλέπονται για την άδεια μητρότητας.
      7. ΚΕΝΤΡΑ ΔΗΜΙΟΥΡΓΙΚΗΣ ΑΠΑΣΧΟΛΗΣΗΣ ΠΑΙΔΙΩΝ (ΚΔΑΠ)
      Το Υπουργείο Εργασίας και Κοινωνικών Ασφαλίσεων προκήρυξε με το ποσό των 66,5 εκατ. EURO ή 22,6 δις για την περίοδο 2001-2003 που αφορά στην υποστήριξη των δομών φύλαξης, ΚΔΑΠ, και Κοινωνικής Μέριμνας που δημιουργήθηκαν στο Β΄ ΚΠΣ και στην ενίσχυση της λειτουργίας νέων Βρεφονηπιακών ΚΔΑΠ και ΚΔΑΠ ΜΕΑ στην Περιφέρεια Αττικής. Πρόκειται να συγχρηματοδοτηθεί η συνέχεια της λειτουργίας 400 περίπου δομών. 2.000 θέσεις εργασίας ειδικευμένου προσωπικού θα προκύψουν από τη στελέχωση των δομών η πλειοψηφία των οποίων θα καλυφθούν από γυναίκες.
      Επίσης από τα ΠΕΠ πρόκειται να χρηματοδοτηθεί η δημιουργία 1260 νέων Μονάδων «Βοήθειας στο σπίτι» και ΚΗΦΗ και 340 Νέων Παιδικών σταθμών και Κέντρων Δημιουργικής Απασχόλησης Παιδιών. Ο συνολικός προϋπολογισμό της προκήρυξης ανέρχεται στα 85 δις και έγινε από τον άξονα της Ισότητας Ανδρών-Γυναικών.
      Από την υλοποίηση των σχεδίων αναμένουμε την διευκόλυνση 5.500 περίπου γυναικών οι οποίες θα ελαφρυνθούν από τις απαιτήσεις της φροντίδας της οικογένειας και των παιδιών ώστε να αναζητήσουν με επιτυχία μια θέση εργασίας
      Οι τελικές εγκρίσεις των σχεδίων αναμένονται άμεσα.
      8. ΠΡΟΣΤΑΣΙΑ ΤΗΣ ΜΗΤΡΟΤΗΤΑΣ
      Άδεια μητρότητας
      Κάθε εργαζόμενη έχει δικαίωμα να πάρει άδεια μητρότητας, δηλαδή, να απουσιάσει από την εργασία της πριν και μετά το τοκετό.
      Διάρκεια
      	Η άδεια μητρότητας είναι 17 εβδομάδες για όσες εργάζονται σε οποιοδήποτε εργοδότη με σχέση εργασίας ιδιωτικού δικαίου.
      	Τις οκτώ εβδομάδες πρέπει να πάρει η εργαζόμενη πριν από τον τοκετό και τις υπόλοιπες 9 μετά. Η τήρηση των χρονικών διαστημάτων είναι υποχρεωτική.
      Σε περίπτωση που η εργαζόμενη γεννήσει πρόωρα, το υπόλοιπο της άδειας χορηγείται μετά τον τοκετό, έτσι ώστε ο χρόνος της άδειας να φθάνει συνολικά τις δεκαεπτά (17) εβδομάδες (Ε.Γ.Σ.Σ.Ε. 1993 άρθρο 7, Ε.Γ.Σ.Σ.ΣΕ. 2000 - 2001 άρθρο 7).
      Διαδικασία
      Για να πάρει την άδεια μητρότητας η εργαζόμενη προσκομίζει ιατρικό πιστοποιητικό που να βεβαιώνει την πιθανή ημερομηνία του τοκετού.
      Άδεια θηλασμού
      Η άδεια θηλασμού είναι άδεια με αποδοχές για τον θηλασμό και τις αυξημένες φροντίδες του νεογνού που δικαιούται η εργαζόμενη μητέρα μειώνοντας το ωράριο της κατά μία (1) ώρα την ημέρα και μέχρι το παιδί να συμπληρώσει τα δύο (2) έτη ή κατά δύο (2) ώρες και μέχρι το παιδί να συμπληρώσει το πρώτο του έτος.
      Η μητέρα μπορεί είτε να έρχεται στην εργασία αργότερα από το κανονικό, είτε να φεύγει νωρίτερα από το κανονικό, είτε να διακόπτει για μία (1) ώρα κατά τη διάρκεια της εργασίας της.
      	Ο εργοδότης δεν έχει το δικαίωμα να αρνηθεί την άδεια ή να περικόψει τις αποδοχές της γυναίκας.
      Σε περίπτωση που η γυναίκα δεν κάνει χρήση του μειωμένου ωραρίου, μπορεί εναλλακτικά να κάνει χρήση ο πατέρας του παιδιού, προσκομίζοντας στον εργοδότη του βεβαίωση από την εργοδότη της συζύγου του (Ε.Γ.Σ.Σ.Ε. 1993 άρθρο 9).
      	Το δικαίωμα αυτό έχουν εναλλακτικά οι θετοί γονείς παιδιών ηλικίας έως έξι (6) ετών.
      Απαλλαγή από την εργασία για προγεννητικές εξετάσεις.
      Οι έγκυες εργαζόμενες απαλλάσσονται από την εργασία χωρίς περικοπή αποδοχών, για να υποβάλλονται σε εξετάσεις προγεννητικού ελέγχου, εφόσον αυτές οι εξετάσεις πρέπει να γίνουν κατά τη διάρκεια του χρόνου εργασίας (π.δ. 176/77 άρθρο 9).
      Νυχτερινή εργασία
      Οι γυναίκες, καθ' όλη τη διάρκεια της εγκυμοσύνης και για ένα (1) χρόνο μετά τον τοκετό, με πλήρη ή μερική απασχόληση κατά τη νύχτα, μετακινούνται σε αντίστοιχη θέση ημέρας εφόσον υποβάλλουν ιατρικό πιστοποιητικό που βεβαιώνει την ανάγκη λήψης αυτού του μέτρου για λόγους που αφορούν την ασφάλεια και την υγεία τους. Σε περίπτωση που η μετακίνηση είναι τεχνικά ή/και αντικειμενικά αδύνατη απαλλάσσονται από την εργασία (π.δ. 176/77 άρθρο 7).
      Πρόσληψη εγκύου
      Σύμφωνα με το ν. 1414/84, άρθρο 3 παρ. 3 και το ν. 1483/84 παρέχεται κάθε δικαίωμα πρόσληψης στην έγκυο γυναίκα. Ο εργοδότης δεν μπορεί να αρνηθεί την πρόσληψη εγκύου με την δικαιολογία ότι είναι έγκυος. Μπορεί να απαιτήσει να υποβληθεί η έγκυος σε ιατρικές εξετάσεις για την έκδοση πιστοποιητικών για την πρόσληψή της, εφόσον όμως οι εξετάσεις δε θέτουν σε κίνδυνο την υγεία της εγκύου ή του εμβρύου, οπότε τα πιστοποιητικά προσκομίζονται μετά την γέννηση του παιδιού.
      Απόλυση εγκύου
      Ο εργοδότης δεν μπορεί να απολύσει την εργαζόμενη κατά τη διάρκεια της εγκυμοσύνης και για ένα (1) χρόνο μετά τον τοκετό ή για μεγαλύτερο διάστημα εφόσον αρρωστήσει και η ασθένεια οφείλεται στον τοκετό ή στην εγκυμοσύνη. Μπορεί να απολύσει μία έγκυο γυναίκα όταν υπάρχει σπουδαίος λόγος όπως π.χ.
      - Το κλείσιμο μιας επιχείρησης
      - Ένα πειθαρχικό παράπτωμα
      - Πλημμελή και μειωμένη εκπλήρωση καθηκόντων.
      Δεν μπορεί όμως να απολύσει την έγκυο επειδή μειώθηκε η απόδοσή της στη δουλειά λόγω της εγκυμοσύνης (ν. 1483/84 άρθρο 15).
      9. ΓΟΝΙΚΕΣ ΑΔΕΙΕΣ
      Για την ανατρoφή του παιδιού.
      Και οι δύο γονείς, εφόσον έχουν συμπληρώσει ένα χρόνο εργασίας στον ίδιο εργοδότη, έχουν το δικαίωμα να λάβουν γονική άδεια ανατροφής του παιδιού στο χρονικό διάστημα από τη λήξη της άδειας μητρότητας μέχρι ότου το παιδί συμπληρώσει ηλικία τριών και μισό (3 1/2) μήνες εφάπαξ ή τμηματικά και δίνεται με βάση την σειρά προτεραιότητας των απασχολουμένων στην επιχείρηση για κάθε ημερολογιακό έτος. Οι ίδιες ρυθμίσεις ισχύουν για τους απασχολούμενους στο Δημόσιο, τα Ν.Π.Δ.Δ. και τους Ο.Τ.Α. Η καταγγελία της σύμβασης εργασίας που γίνεται εξαιτίας της άσκησης δικαιώματος για λήψη γονικής άδειας είναι άκυρη. (ν. 1483/84, άρθρα 5 και 6, ν. 2639/98, άρθρο 25).
      Για ασθένεια του παιδιού ή άλλου εξαρτώμενου μέλους
      Και οι δύο γονείς εφόσον έχουν πλήρη απασχόληση, δικαιούνται να λαμβάνουν άδεια χωρίς αποδοχές, σε περίπτωση ασθένειας του παιδιού ή άλλου εξαρτημένου μέλους της οικογένειάς τους. Η διάρκειά της φθάνει τις έξι (6) ημέρες κάθε ημερολογιακό έτος εφόσον προστατεύουν ένα παιδί, τις οκτώ (8) ημέρες για δύο παιδιά και τις δώδεκα (12) ημέρες για περισσότερα από δύο παιδιά (ν. 1483/84, άρθρο 7, Ε.Γ.Σ.Σ.Ε. 2000 - 2001, άρθρο 11).
      Για την σxoλική παρακολούθηση του παιδιού
      Οι εργαζόμενοι με πλήρη απασχόληση που έχουν παιδιά ηλικίας μέχρι δεκαέξι (16) ετών δικαιούνται να απουσιάζουν με άδεια του εργοδότη για να επισκεφθούν το σχολείο των παιδιών τους με σκοπό την παρακολούθηση της σχολικής τους επίδοσης.
      Η διάρκεια της άδειας μπορεί να είναι λίγες ώρες ή μία ημέρα κάθε φορά, όμως δεν μπορεί να υπερβεί τις τέσσερις (4) ημέρες συνολικά και για τους δύο γονείς για κάθε ημερολογιακό έτος (ν. 1483/84, άρθρο 9).
      Παιδιά με αναπηρία
      	Οι εργαζόμενοι στον ιδιωτικό τομέα που έχουν παιδιά με σωματική, ψυχική ή σωματική αναπηρία μπορούν να ζητήσουν να μειωθεί το ωράριο εργασίας τους κατά μία ώρα με ανάλογη περικοπή των αποδοχών τους.
      Για τους τακτικούς υπαλλήλους και τους υπαλλήλους με σχέση εργασίας ιδιωτικού δικαίου αορίστου χρόνου του Δημοσίου, των Ν.Π.Δ.Δ. και των Ο.Τ.Α. που έχουν παιδιά με σωματική, ψυχική ή σωματική αναπηρία ή σύζυγο με αναπηρία 100% τον οποίο συντηρεί, αυτή η μείωση του χρόνου εργασίας γίνεται χωρίς περικοπή των αποδοχών. (ν. 1483/84, άρθρο 9).
      Άδεια γάμου και γέννησης τέκνου
      Η άδεια γάμου είναι έξι (6) εργάσιμες ημέρες για όσους εργάζονται εξαήμερο και πέντε (5) εργάσιμες ημέρες για όσους εργάζονται πενθήμερο, (άρθρο 6 Ε.Γ.Σ.Σ.Ε. 1993 και άρθρο 10 Ε.Γ.Σ.Σ.Ε. 2000 - 2001).
      Για την γέννηση τέκνου ο πατέρας δικαιούται δύο (2) ημέρες άδεια με αποδοχές (άρθρο 10 Ε.Γ.Σ.Σ.Ε. 2000 - 2001).
      10. Ο Οργανισμός Απασχόλησης Εργατικού Δυναμικού (ΟΑΕΔ) καταβάλλει, σε ασφαλισμένες με σχέση εργασίας ιδιωτικού δικαίου απασχολούμενες γυναίκες, συμπληρωματικές παροχές μητρότητας, σύμφωνα με το ν. 549/77 και το π.δ. 776/77.
      Οι παροχές μητρότητας είναι ίσες με την διαφορά που προκύπτει μεταξύ των υπό του ΙΚΑ καταβληθέντων επιδομάτων κυοφορίας και λοχείας και των τακτικών αποδοχών.
      Επίσης σύμφωνα με τις διατάξεις του άρθρου 11 του ν. 2874/29-12-2000 χορηγήθηκε μία επιπλέον εβδομάδα στις εργαζόμενες μετά τον τοκετό και η συνολική διάρκεια της άδειας κυοφορίας και λοχείας αναπροσαρμόστηκε κατ' αυτόν τον τρόπο σε δεκαεπτά (17) εβδομάδες.
      10. Το δημογραφικό πρόβλημα που αντιμετωπίζει η χώρα και οι επιπτώσεις του στο ασφαλιστικό σύστημα όχι μόνο δεν αγνοήθηκε κατά την υιοθέτηση και των πρόσφατων ασφαλιστικών ρυθμίσεων, αλλά αντίθετα στον πρόσφατα ψηφισθέντα νόμο 3029/11-07-02 «Μεταρρύθμιση συστήματος κοινωνικής ασφάλισης» λήφθηκαν σειρά μέτρων για την στήριξη της εργαζόμενης μητέρας και κατ' επέκταση της ελληνικής οικογένειας.
      Συγκεκριμένα με την παρ. 7 του άρθρου 2 του νέου νόμου δόθηκε για πρώτη φορά η δυνατότητα στις μητέρες ασφαλισμένες του ΙΚΑ για κάθε παιδί που αποκτούν από 1-1-2003 και εφεξής να αναγνωρίσουν πλασματικό χρόνο 1 έτους για το πρώτο παιδί,1 1/2 για το δεύτερο και 2 ετών για το τρίτο προκειμένου να συμπληρώσουν τον απαιτούμενο χρόνο ασφάλισης και να συνταξιοδοτηθούν.
      Για λόγους ισότιμης μεταχείρισης η εν λόγω δυνατότητα, εφόσον δεν ασκηθεί από τη μητέρα ασφαλισμένη, δίνεται και στον ασφαλισμένο στο ΙΚΑ πατέρα.
      Σύμφωνα με την ανωτέρω Υπουργική Απόφαση θα καθορισθεί κάθε αναγκαία λεπτομέρεια για την υλοποίηση της παραπάνω διάταξης καθώς και η ακριβής επιβάρυνση από την αναγνώριση η οποία θα καλύπτεται από τον Κρατικό Προϋπολογισμό.
      Ταυτόχρονα διατηρούνται όλες οι ισχύουσες ευνοϊκές προϋποθέσεις για τη συνταξιοδότηση των μητέρων ασφαλισμένων στα Ταμεία κύριας ασφάλισης ανεξαρτήτως χρόνου υπαγωγής τους στην ασφάλιση.
      Έτσι οι μέχρι 31-12-92 ασφαλισμένες στο IΚΑ-μητέρες ανηλίκων ή ανίκανων για κάθε βιοποριστική εργασία παιδιών που συμπληρώσουν 5500 ημέρες ασφάλισης εξακολουθούν να συνταξιοδοτούνται με πλήρης ποσό σύνταξης στο 55ο έτος και με μειωμένο ποσό σύνταξης στο 50ο. Οι νεοασφαλιζόμενες από 1-1-1993 με τη συμπλήρωση 6000 ημερών ασφάλισης και του 55ου έτους της ηλικίας (πλήρης σύνταξη) ή του 50ου προκειμένου για μειωμένη σύνταξη. Σημειώνεται στο σημείο αυτό ότι για τις μητέρες τριών και άνω παιδιών το όριο ηλικίας συνταξιοδότησης με πλήρες ποσό σύνταξης μειώνεται κατά 3 έτη για κάθε παιδί με κατώτατο όριο ηλικίας το 50ο έτος.
      Επισημαίνουμε ότι με τις διατάξεις του νέου νόμου τόσο για τις παλαιές όσο και τις νέες ασφαλισμένες-μητέρες που συνταξιοδοτούνται πριν από τη συμπλήρωση του πλήρους ορίου ηλικίας λήφθηκε μέριμνα για αύξηση του ποσού της σύνταξής τους, που επιτυγχάνεται μέσω του επανακαθορισμού του ποσοστού μείωσης σε 1/267 για κάθε μήνα που υπολείπεται του 55ου έτους ( αντί του 1/200 που μέχρι σήμερα ίσχυε).
      Επιπλέον για τις νεοασφαλιζόμενες, αφενός μεν επανακαθορίζεται ο τρόπος υπολογισμού της μηνιαίας σύνταξης, η οποία πλέον συνιστάται για κάθε έτος ασφάλισης σε 2% (αντί του ισχύοντος 1,714%) επί των μηνιαίων συντάξιμων αποδοχών, αφετέρου δε αυξάνονται τα κατώτατα όρια συντάξεων στο ύφος των χορηγούμενων στους μέχρι 31-12-92 ασφαλισμένους. Συγκεκριμένα τα κατώτατα όρια τα οποία υπολείπονταν σημαντικά εκείνων που χορηγούνται στους παλιούς ασφαλισμένους ορίζονται πλέον ως το 70% του κατώτατου μισθού έγγαμου με πλήρη απασχόληση, όπως ο μισθός αυτός καθορίζεται από την Ε.Γ.Σ.Σ.Ε. έτους 2002. Οι δικαιούχοι κατώτατων ορίων λαμβάνoυν και τις προσαυξήσεις για τα παιδιά, τα ποσοστά των οποίων βαίνουν αυξανόμενα για κάθε παιδί πέραν του ενός.
      	Τα προαναφερόμενα μέτρα, η υιοθέτηση των οποίων έχει προέλθει μέσα από τη διαδικασία του διαλόγου με τους κοινωνικούς φορείς και εταίρους κρίνονται επαρκή και ικανοποιητικά για την προστασία της εργαζόμενης μητέρας και αποδεικνύουν το έμπρακτο ενδιαφέρον της Πολιτείας για την αντιμετώπιση της υπογεννητικότητας.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      5. Στην με αριθμό 2296/29-10-02 ερώτηση δόθηκε με το υπ’ αριθμ. 13845Β/165/13-11-02 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της με αριθμό 2296/29-10-02 ερώτησης πoυ κατατέθηκε στις 29.10.02 από τη Βουλευτή κ. Φ. Πάλλη - Πετραλιά, διευκρινίζονται τα εξής:
      1. Το κτίριο «ΦΛΟΙΣΒΟΣ» έχει χαρακτηρισθεί ως διατηρητέο κτίριο, μετά του περιβάλλοντος χώρου αυτού με την από 1.7.98 Απόφαση Υπ. ΠΕΧΩΔΕ (ΦΕΚ 533/τεύχος Δ/28.7.98). Σύμφωνα με την Απόφαση αυτή, η οποία εξακολουθεί να ισχύει και ανεξάρτητα από το ιδιοκτησιακό καθεστώς του ακινήτου, απαγορεύεται κάθε επέμβαση στο εσωτερικό και το εξωτερικό του διατηρητέου κτιρίου, όπως και στον περιβάλλοντα χώρο αυτού, χωρίς την έγκριση της αρμόδιας Επιτροπής Πολ/κού και Αρχ/κού Ελέγχου (ΕΠΑΕ) και επιπλέον έχει καθοριστεί η δεσμευτική χρήση του κτιρίου ως πολιτιστικού κέντρου (ομιλίες, εκδηλώσεις τέχνης και λόγου, εκθέσεις, προβολές θεατρικές και κινηματογραφικές παραστάσεις) και αναψυκτηρίου εστιατορίου χωρίς χρήση μουσικών οργάνων.
      2. Σύμφωνα με την κείμενη πολεοδομική περί προστασίας Νομοθεσία, το χαρακτηριζόμενο ως διατηρητέο ακίνητο (στην προκειμένη περίπτωση, κτίριο και περιβάλλον χώρος αυτού) διέπεται από τις διατάξεις της διοικητικής πράξης χαρακτηρισμού (Υπ. Απόφασης) και δεν επηρεάζεται από τις οποίες γενικές ή ειδικές ρυθμίσεις της ευρύτερης περιοχής.
      3. Ειδικότερα σε ό,τι αφορά το ιδιοκτησιακό καθεστώς του ακινήτου:
      α. Το οικοδομικό τετράγωνο (Ο.Τ 10) του Δήμου Π. Φαλήρου και το κτίριο του Φλοίσβου δεν αποτελούν δημόσιο κτήμα αλλά ανήκουν στην Εθνική Τράπεζα (ΦΕΚ 72 Α/58), 121Δ/73, 188Δ/77).
      β. Είναι προφανές ότι ο Φλοίσβος ούτε «Ολυμπιακό Ακίνητο» είναι, ούτε έχει καμία σχέση με την δημοσίου συμφέροντος Εταιρεία «Ολυμπιακά Ακίνητα».
      Η Υφυπουργός
      ΡΟΔΟΥΛΑ ΖΗΣΗ»
      6. Στην με αριθμό 2184/386/22-10-2002 ερώτηση δόθηκε με το υπ’ αριθμ. Φ20ερ./1905/15-11-2002 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση και αίτηση κατάθεσης εγγράφων με αριθμό 2184/386/22-10-2002 που κατατέθηκε στη Βουλή από το Βουλευτή κ. Νικήτα Κακλαμάνη, σχετικά με τα «Ακτινολογικά μηχανήματα μονάδων ΙΚΑ», σας γνωρίζουμε τα ακόλουθα τα οποία μας έκανε γνωστά η Διοίκηση του ΙΚΑ.
      1. Το ΙΚΑ ιδρύει και λειτουργεί ακτινολογικά εργαστήρια σε όλη τη χώρα με σκοπό την επαρκή διαγνωστική κάλυψη των ασφαλισμένων του. Η διαδικασία έγκρισης λειτουργίας αυτών καθορίζεται από τις διατάξεις της 1014/(ΦΟΡ)94, κοινής υπουργικής απόφασης των Υπουργών Εθνικής Οικονομίας Ανάπτυξης, Εργασίας και Κοινωνικών Ασφαλίσεων, Υγείας και Πρόνοιας (ΦΕΚ 216Β).
      Οι υπηρεσίες του Ιδρύματος ακολουθούν πιστά τις διατάξεις αυτές στα 75 ήδη λειτουργούντα ακτινολογικά εργαστήρια επί συνόλου 113 εργαστηριών που εμφανίζονται στο σχετικό πίνακα.
      Καθυστερήσεις παρατηρούνται στην έκδοση άδειας λειτουργίας ορισμένων εργαστηρίων από την αρμόδια Νομαρχία, ενώ υπάρχει ο απαραίτητος έλεγχος ασφαλούς λειτουργίας από την Ε.Ε.Α.Ε, λόγω καθυστέρησης έκδοσης πιστοποιητικού πυρασφάλειας, διότι η σχετική άδεια εκδίδεται για όλο το κτίριο και όχι μόνο για το ακτινολογικό εργαστήριο. Όπου υπάρχουν μικρά κτίρια η έκδοση του εν λόγω πιστοποιητικού είναι ταχύτατη.
      2. Ειδικότερα το ακτινολογικό εργαστήριο της Κορίνθου κατασκευάστηκε και θωρακίστηκε σύμφωνα με τη «Μελέτη Ακτινοπροστασίας» ακτινοφυσικού του Ιδρύματος το Νοέμβριο του 1983 και πήρε άδεια λειτουργίας από το Υπουργείο Υγείας το έτος 1986 .Έκτοτε έχει ανανεωθεί κατ’ επανάληψη η άδεια λειτουργίας του και η τελευταία αίτηση προς την Ε.Α.Ε.Ε για ανανέωση της άδειας του εργαστηρίου είναι στις 17-9-2001. (Επισυνάπτεται σχετικό έγγραφο).
      3. Σχετικά με τα δύο περιστατικά λευχαιμίας που παρουσιάστηκαν σε υπαλλήλους του ακτινολογικού εργαστηρίου Κορίνθου από το σχετικό έγγραφο της Ε.Α.Ε.Ε αρ. Α.α/4121607/6-9-2002 προκύπτει ότι τα περιστατικά εμφάνισης λευχαιμίας και αιματολογικών προβλημάτων σε εργαζόμενες των εργαστηρίων δε δικαιολογείται να αποδίδεται στις ακτινοβολίες. (Επισυνάπτονται σχετικά έγγραφα)
      4. Όσον αφορά τους κανόνες τήρησης αυτοπροστασίας τόσο για το προσωπικό όσο και για τους ασθενείς ότι:
      Όλα τα ακτινολογικά εργαστήρια που λειτουργούν μέχρι σήμερα έχουν:
      α) Μελέτη Ακτινοπροστασίας
      β) Μολυβδοεπένδυση
      γ) Τοποθέτηση μηχανημάτων για τον έλεγχο της ασφαλούς λειτουργίας της εγκατάστασης, των θωρακίσεων και της διαρροή ακτινοβολίας.
      Μετρήσεις πραγματοποιούνται από κατάλληλα όργανα που διαθέτει το ίδρυμα, τα οποία έχουν τα σχετικά πιστοποιητικά βαθμονόμησης από το εργοστάσιο κατασκευής
      δ) Πιστοποιητικό πυρασφάλειας
      ε) Έκδοση πιστοποιητικού καταλληλότητας από (Ε.Ε.Α.Ε) και
      στ) άδεια λειτουργίας
      Επισημαίνεται ότι όλα τα μηχανήματα είναι σύγχρονης τεχνολογίας και φέρουν σήμανση CE ή σήμανση IEC .
      Επιπροσθέτως σας κάνουμε γνωστό ότι:
      - Όλοι οι εργαζόμενοι με ακτινοβολίες έχουν μηνιαία δοσομέτρηση, η οποία πραγματοποιείται από το κέντρο Δοσιμετρίας της Ε.Α.Ε.Ε.
      - Όσον αφορά τα ακτινολογικά μηχανήματα το Γραφείο Ιατρικής Φυσικής πραγματοποιεί:
      α) Ελέγχους Ασφαλούς Λειτουργίας και Ακτινοπροστασίας της εγκατάστασης
      β) Μετρήσεις Δοσιμετρίας (για τη προστασία των ασθενών)
      γ) Προτείνει μεθόδους ώστε να υπάρχει μείωση της δόσης στους εξεταζόμενους και βελτιστοποίηση της απεικονιστικής
      δ) Σε τακτά χρονικά διαστήματα πραγματοποιούνται προληπτικοί ποιοτικοί έλεγχοι όπως επίσης και έλεγχοι πριν την πρώτη κλινική χρήση ή μετά από σοβαρή συντήρηση του μηχανήματος.
      5. Όσον αφορά τους αξονικούς τομογράφους που έχουν παραχωρηθεί σε κρατικά νοσοκομεία η ευθύνη των σχετικών ελέγχων ανήκει στα νοσοκομεία.
      6. Τέλος σχετικά με τον αιτούμενο κατάλογο δοσομετρίας ότι αυτός εκδίδεται και τηρείται στην Ε.Ε.Α.Ε.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 3228/25-11-2002 ερώτηση δόθηκε με το υπ’ αριθμ. 133197/5189/14046Β/11-12-2002 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 3228/25-11-2002 που κατατέθηκε στη Βουλή από τη Βουλευτή κ. Μαρία Δαμανάκη, σας γνωρίζουμε ότι:
      Οι ελληνικές θέσεις στα θέματα ΓΤΟ έχουν σαν κύριο γνώμονα τη διασφάλιση της ανθρώπινης υγείας και της καλής κατάστασης του περιβάλλοντος. Πάγια άποψή μας είναι ότι το mοratοrium εφαρμόζεται έως ότου εγκριθεί νέο θεσμικό κοινοτικό πλαίσιο για την ανιχνευσιμότητα και ετικετοθεσία των ΓΤΟ.
      Η νέα πρόταση κανονισμού για την ανιχνευσιμότητα και την επισήμανση των ΓΤΟ και την ανιχνευσιμότητα τροφίμων και ζωοτροφών που παράγονται από ΓΤΟ και την τροποποίηση της Οδηγίας 2001/18 συζητείται ήδη στο πλαίσιο των οργάνων του Συμβουλίου της Ε.Ε. (Συμβούλιο Περιβάλλοντος). Η θέση της χώρας μας, στο θέμα αυτό, ήταν και είναι υπέρ ενός αποτελεσματικού ευρωπαϊκού συστήματος, που να εξασφαλίζει στο μέγιστο δυνατό βαθμό την προστασία του περιβάλλοντος, την ανθρώπινη υγεία και τη σωστή ενημέρωση των πολιτών.
      Το σύστημα ανιχνευσιμότητας και ετικετοθεσίας θα διευκολύνει:
      - Τη στοχοθετημένη παρακολούθηση των δυνητικών επιπτώσεων
      - Τον έλεγχο και την επαλήθευση της επισήμανσης
      - Την απόσυρση προϊόντων σε περίπτωση που διαπιστώνονται απρόβλεπτοι κίνδυνοι για την υγεία του ανθρώπου και το περιβάλλον.
      Ανάλογη πρόταση για τα γενετικά τροποποιημένα τρόφιμα και ζωοτροφές, συζητείται στο πλαίσιο του Συμβουλίου Γεωργίας της Ε.Ε.
      Συνεπώς τα θέματα που σχετίζονται με τις ζωοτροφές είναι αρμοδιότητα του Υπουργείου Γεωργίας ενώ τα θέματα τροφίμων είναι των Υπ. Γεωργίας, ΓΧΚ και ΕΦΕΤ. Το θεσμικό πλαίσιο βάση του οποίου θα αντιμετωπισθούν οι περιπτώσεις πρόσμιξης είναι οι προτεινόμενοι Κανονισμοί από την Επιτροπή της Ε.Ε. και οι σχετικές Οδηγίες.
      Επισημαίνεται ότι σε ότι αφορά τη θέσπιση ή μη κατωφλίου για την τυχαία παρουσία μη εγκεκριμένου ΓΤΟ, η θέση του Υ.ΠΕ.ΧΩ.Δ.Ε. είναι η μη αποδοχή κανενός ορίου (μηδενικό όριο).
      Η Υφυπουργός
      ΡΟΔΟΥΛΑ ΖΗΣΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 2950/18-11-2002 ερώτηση δόθηκε με το υπ’ αριθμ. Φ900α/3176/5469/2-12-2002 έγγραφο από τον Υπουργό Εθνικής Άμυνας η ακόλουθη απάντηση:
      «Απαντώντας στην ερώτηση με αριθμό 2950/18-11-2002, που κατέθεσε στη Βουλή ο Βουλευτής κ. Νικόλαος Λέγκας, με θέμα τη μετεγκατάσταση των Στρατοπέδων «Σίσκου» και «Πούλιου» του Δήμου Τρικκαίων, σας γνωρίζουμε τα εξής:
      Το ΥΠΕΘΑ έχει θέσει σε υψηλή προτεραιότητα την επίλυση προβλημάτων που έχουν δημιουργηθεί σε πολλές περιοχές της χώρας και αφορούν τη λειτουργία και την αξιοποίηση στρατιωτικών ακινήτων που έχουν εγκλωβιστεί στον αστικό ιστό των πόλεων. Στις αρκετές από τις περιπτώσεις αυτές η απομάκρυνση ή η μετεγκατάσταση των στρατωνιζόμενων Μονάδων κρίνεται αναγκαία για λόγους κοινωνικούς, περιβαλλοντολογικούς, οικιστικής ανάπτυξης και ποιότητας ζωής, αλλά επιπλέον και επιχειρησιακούς, λόγω της γειτνίασης αυτών με αστικές περιοχές, καθώς και της νέας δομής δυνάμεων που εφαρμόζεται στις ΕΔ.
      Προς το σκοπό αυτό και στα πλαίσια της ανωτέρω πολιτικής του ΥΠΕΘΑ συστάθηκε η Υπηρεσία Αξιοποίησης -Μετεγκατάστασης Στρατοπέδων (ΥΑΜΣ), η οποία οργανώθηκε με ταχείς ρυθμούς, ώστε να καταστεί ικανή σε σύντομο χρονικό διάστημα να αντεπεξέλθει στα ανωτέρω ζητήματα και να εκπληρώσει την αποστολή της, ενώ παράλληλα καθορίστηκε με το ν. 2745/99 το νομοθετικό πλαίσιο των ενεργειών.
      Συγκεκριμένα για τα στρατόπεδα του Δήμου Τρικάλων, κατά την επίσκεψη κλιμακίου της ΥΑΜΣ που έγινε την 1η Αυγούστου 2002 και μετά από συνεργασία τόσο με το Δήμο, όσο και με την τοπική Στρατιωτική Υπηρεσία και επίσκεψη όλων των Στρ/δων, προτάθηκαν στο Δήμο τα εξής:
      α. Να αποδεσμευτεί στο σύνολό του το Στρατόπεδο «Πούλιου» (22,2 στρέμματα) αντί των 8 αποδεσμευμένων στρεμμάτων.
      β. Να γίνει ανταλλαγή της αναλογούσας στην Υπηρεσία έκτασης του Στρατοπέδου «Πούλιου» με ίσης αξίας Δημοτική έκταση στην ευρύτερη περιοχή Τρικάλων, από την αξιοποίηση της οποίας να εισπραχθούν οι απαραίτητες για τις μετεγκαταστάσεις πιστώσεις.
      γ. Να διατηρηθεί το Στρ/δο «Σίσκου» από την Στρατιωτική Υπηρεσία και να μετεγκατασταθεί σ’ αυτό η 62ΜΕ που σήμερα είναι σε δύο Στρ/δα («Πούλιου» και «Παπαστάθη»).
      Επί των παραπάνω προτάσεων, ο Δήμαρχος αποδέχθηκε την πλήρη αποδέσμευση του Στρατοπέδου «Πούλιου» και την ανταλλαγή του τμήματος της Υπηρεσίας με ίσης αξίας Δημοτική έκταση, διατύπωσε ωστόσο ορισμένες κατ’ αρχήν αντιρρήσεις για τη μη αποδέσμευση του Στρατοπέδου «Σίσκου», τόσο προσωπικές, όσο και του Δημοτικού Συμβουλίου της πόλης.
      Η Δημοτική Αρχή πρότεινε εναλλακτικά την ανταλλαγή και του Στρδου «Σίσκου» με δημοτική έκταση περίπου δέκα οκτώ (18) στρεμμάτων επί της περιφερειακής οδού και κοντά στην Εθνική Οδό Τρικάλων-Λάρισας, την οποία και επέδειξε στο κλιμάκιο της ΥΑΜΣ.
      Από τον Διευθυντή της ΥΑΜΣ τονίσθηκε προς τον κ. Δήμαρχο, ότι αν και σε γενικές γραμμές η Υπηρεσία δεν έχει αντιρρήσεις για τέτοιες αλλαγές, στη συγκεκριμένη περίπτωση η προτεινόμενη ανταλλαγή θα περιέπλεκε το όλο θέμα της αποδέσμευσης των Στρατοπέδων, αφού η θέση που υποδείχτηκε δεν διαφέρει ουσιαστικά από την θέση του Στρ/δου «Σίσκου» και επιπλέον το οικονομικό κόστος της ανάπτυξης ενός νέου Στρατοπέδου θα είναι πολύ μεγαλύτερο από το αντίστοιχο κόστος της διατήρησης και αναμόρφωσης του Στρ/δου «Σίσκου», στο οποίο ήδη υπάρχει η σχετική υποδομή.
      Μετά την παραπάνω επίσκεψη της ΥΑΜΣ την 1η Αυγούστου 2002 και τις συζητήσεις που έγιναν προωθήθηκε σχετικό Ενημερωτικό Σημείωμα προς την πολιτική Ηγεσία του ΥΠΕΘΑ και απεστάλη το από 23.09.02 έγγραφο της ΥΑΜΣ προς το Δήμο Τρικκαίων.
      Την 28η Αυγούστου 2002 κατά την επίσκεψη του κ. ΥΕΘΑ στην πόλη των Τρικάλων μεταξύ άλλων θεμάτων έγινε και γενική εξαγγελία του προγράμματος αποδέσμευσης των Στρ/δων της πόλης, στα πλαίσια του ν. 2745/99, χωρίς να θιγούν οι τεχνικές λεπτομέρειες της αποδέσμευσης αυτής. Οι θέσεις εξάλλου του ΥΠΕΘΑ είχαν διατυπωθεί προς τον κ. Δήμαρχο κατά την επίσκεψη του κλιμακίου της ΥΑΜΣ στα Τρίκαλα τον Αύγουστο.
      Από την όλη διαδικασία ο Δήμος και κατ’ επέκταση η Πόλη των Τρικάλων αποκτά τους απαραίτητους «ζωτικούς χώρους», αφού αποδεσμεύεται και περιέρχεται στο Δήμο το Στρ/δο «Πούλιου» στο σύνολό του αντί των οκτώ (8) στρεμμάτων που ήταν η αρχική πρόταση και το Στρ/δο «Παπαστάθη» με την σε εξέλιξη ανταλλαγή.
      Η θέση που βρίσκεται το Στρ/δο «Σίσκου», στον οικισμό «Φλαμούλι», σε απόσταση πέντε (5) χιλιομέτρων περίπου από την πόλη, εντός βέβαια των ορίων του Δήμου, δεν είναι δυνατόν να χαρακτηρισθεί ως «ζωτικός χώρος» της πόλης τουλάχιστον σε μεγαλύτερο επίπεδο από την υποδειχθείσα από τη Δημοτική Αρχή επί της περιφερειακής οδού δημοτική έκταση.
      Κατόπιν των ανωτέρω το ΥΠΕΘΑ θεωρεί ότι η άποψη που εκφράστηκε με την από 23.09.02 επιστολή προς το Δήμο, η οποία καθόριζε τη διατήρηση του Στρ/δου «Σίσκου» και τη μετεγκατάσταση σ’ αυτό της 62ΜΕ, είναι η πλέον ευνοϊκή λύση και για το Δήμο και για την Πόλη, για τους ακόλουθους επιπλέον λόγους:
      α. Αποδεσμεύεται στο σύνολό του το Στρ/δο «Πούλιου» μαζί με το υπάρχον διατηρητέο κτίριο και περιέρχεται εξ ολοκλήρου στο Δήμο, με τις προϋποθέσεις ανταλλαγής που έχουν προαναφερθεί.
      β. Επιταχύνεται η αποδέσμευση του Στρ/δου «Παπαστάθη» και η απόδοσή του στο Δήμο με την σε εξέλιξη ανταλλαγή λαμβάνοντας υπόψη ότι τα Στρ/δα «Πούλιου» και «Παπαστάθη» βρίσκονται εντός της πόλης σε εξαιρετικά σημεία.
      γ. Αναπτύσσεται το Στρ/δο «Καβράκου» που εδρεύει η Σχολή Μονίμων Υπαξιωματικών με την Δημοτική έκταση που θα προκύψει με την ανταλλαγή του Στρ/δου «Παπαστάθη», επωφελεία της πόλης μακροπρόθεσμα, αφού θα αυξηθούν οι δυνατότητες εκπαίδευσης μεγαλυτέρου αριθμού μαθητών.
      δ. Αναπτύσσεται το Στρ/δο «Σίσκου» που τώρα είναι κενό και εντός αυτού κατασκευάζονται οι νέες εγκαταστάσεις της 62ΜΕ, με άμεση ωφέλεια στην περιοχή και χωρίς τη δημιουργία προβλημάτων στη λειτουργικότητα της κυρίως πόλης, αφού βρίσκεται εκτός αυτής.
      Το ΥΠΕΘΑ ουδέποτε καλλιέργησε αναφορικά με το θέμα «προσδοκίες χωρίς αντίκρισμα», αντίθετα δε, έχει χειριστεί το ζήτημα με υπευθυνότητα και διάθεση εξεύρεσης εφικτής λύσης και θεωρεί ότι η προτεινόμενη λύση είναι απολύτως εφαρμόσιμη τεχνικά και οικονομικά και εξυπηρετεί τις ανάγκες και των δύο πλευρών. Η Ηγεσία του Υπουργείου συνεχίζει και συνεργάζεται με τη Δημοτική Αρχή της πόλης των Τρικάλων και την Τοπική Αυτοδιοίκηση για την υλοποίηση των δεσμεύσεων και των εξαγγελιών της και ήδη πραγματοποιήθηκε συνάντηση με το νυν και τον νεοεκλεγέντα Δήμαρχο στο ΥΠΕΘΑ. Τα ανωτέρω έγιναν στα πλαίσια του ν. 2745/99 και της εφαρμοζόμενης πολιτικής αποδέσμευσης στρατοπέδων και απόδοσής τους στην ΤΑ, γεγονός που είναι προς όφελος των κατοίκων της πόλης και της γενικότερης κοινωνικής ανάγκης για μια καλύτερη ανάπτυξη και χωροταξική λειτουργία των αστικών κέντρων.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      9. Στην με αριθμό 2909/18-11-2002 ερώτηση δόθηκε με το υπ’ αριθμ. 336/13-12-2002 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 2909/18-11-2002 που κατέθεσε στη Βουλή ο Βουλευτής κ. Λευτέρης Παπανικολάου, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΔΕΣΕ Περιφέρειας Πελοποννήσου και του ΚΕΔΕ του ΥΠΕΧΩΔΕ, τα εξής:
      Με την εργολαβία «Κατασκευή τεχνικών έργων στο Εθνικό Οδικό Δίκτυο Ν. Μεσσηνίας» προϋπολογισμού μελέτης 40.000.000 δρχ. κατασκευάστηκε στην περιοχή της Αρτεμισίας τοίχος αντιστήριξης πρανούς από άοπλο σκυρόδεμα μέσου ύψους τεσσάρων (4) μέτρων και μήκους δεκατεσσάρων (14) μέτρων. Στον ίδιο οικισμό και με την εργολαβία αυτή κατασκευάζεται και άλλος τοίχος αντιστήριξης μήκους περίπου δεκατριών (13) μέτρων για να αντιμετωπισθεί κατολίσθηση μικρής έκτασης, η οποία οφείλεται σε διάβρωση του πρανούς λόγω παροχέτευσης ομβρίων υδάτων ανάντη από στέγες και αυλές παρακειμένων κατοικιών.
      Το τμήμα Γεωτεχνικής Μηχανικής που είναι αρμόδιο τμήμα του Κεντρικού Εργαστηρίου Δημοσίων Έργων (ΚΕΔΕ) μετέβη στις 02.12.2002 στην υπόψη περιοχή αστοχίας προκειμένου να εξετάσει τα κατολισθητικά φαινόμενα.
      Στις 16.12.2002 με έγγραφό της προς την Περιφέρεια Πελοποννήσου προτείνει: 
      - την επέκταση του τοίχου αντιστήριξης στη βάση του ανάντη πρανούς, εκατέρωθεν του ήδη κατασκευαζόμενου, μέχρι το όριο όπου καθορίζεται από προϋπάρχοντα παλαιότερα τοιχία (για ένα μήκος περίπου 100 μ.). Θα πρέπει ο καθαρισμός και η διαμόρφωση του ανάντη πρανούς, να γίνει με μηχανικά και μόνο μέσα, χωρίς τη διαφοροποίηση της γεωμετρίας αυτού και να διατηρηθούν σε κάθε περίπτωση τα υφιστάμενα τεχνικά απορροής των νερών.
      - την κατασκευή ρείθρου στο κατάντη άκρο του οδοστρώματος, σε όλο το μήκος της επισφαλούς διατομής της οδού, προκειμένου να αποφεύγεται η ροή (και κατά συνέπεια η διαβρωτική δράση) των επιφανειακών νερών, από το κατάστρωμα του δρόμου στο κατάντη πρανές, όπου εδράζεται το επίχωμα της μικτής διατομής.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      10. Στην με αριθμό 2988/19-11-2002 ερώτηση δόθηκε με το υπ’ αριθμ. Φ900α/3178/5471/16-12-2002 έγγραφο από τον Υφυπουργό Εθνικής Άμυνας η ακόλουθη απάντηση:
      «Απαντώντας στην ερώτηση με αριθμό 2988/19-11-2002 που κατέθεσε στη Βουλή ο Βουλευτής κ. Πέτρος Μαντούβαλος, με θέμα τα αιτήματα των περιπτεριούχων Αθηνών και Πειραιώς, σας γνωρίζουμε τα εξής:
      Με το νέο νόμο 3036/2002 δόθηκε το δικαίωμα εκμετάλλευσης περιπτέρων και στις κατηγορίες των αναπήρων του Δημοκρατικού Στρατού του ν. 1863/89 και των αναπήρων πολέμου αμάχου πληθυσμού του ν. 812/43, καθώς επίσης και στους αναπήρους ειρηνικής περιόδου του ν. 1370/44, ανεξαρτήτως ποσοστού αναπηρίας.
      Η επέκταση του ευεργετήματος αυτού και στις παραπάνω κατηγορίες έγινε προκειμένου να ικανοποιηθούν πάγια αιτήματα των αναπήρων αυτών, τα οποία θεωρήθηκαν δίκαια από το Υπουργείο Εθνικής Άμυνας, καθόσον:
      1) Οι ανάπηροι ειρηνικής περιόδου ν. 1370/44 εκλήθησαν να υπηρετήσουν και να εκπληρώσουν τις υποχρεώσεις προς την πατρίδα, η δε απονομή της συντάξεώς τους έγινε για τον τραυματισμό που προήλθε κατά την εκτέλεση της υπηρεσίας και ένεκα αυτής.
      2) Με το ν. 1863/89 για την άρση των συνεπειών του Εμφυλίου πολέμου 1944-49 χορηγήθηκαν πολεμικές αναπηρικές συντάξεις και στους ανάπηρους του εμφυλίου πολέμου μαχητές του Δημοκρατικού Στρατού. Στην κατηγορία αυτή των αναπήρων δεν είχε χορηγηθεί κανένα ευεργέτημα.
      3) Οι ανάπηροι πολέμου άμαχου πληθυσμού ν. 812/43 περιόδου 1940-49 οφείλουν και αυτοί την αναπηρία τους σε πολεμικό γεγονός και γενικότερα στις συνέπειες του Β΄ Παγκοσμίου Πολέμου (βομβαρδισμοί, εκρήξεις εγκαταλελειμμένου πολεμικού υλικού κλπ.).
      Επειδή, ο αριθμός των αναπήρων πολέμου, λόγω του προχωρημένου της ηλικίας τους, συνεχώς μειώνεται θεωρήθηκε σκόπιμο να αποκατασταθούν και οι παραπάνω κατηγορίες αναπήρων.
      Όσον αφορά τα αιτήματα των περιπτεριούχων, τα οποία είχαν περιέλθει και στην αρμόδια Υπηρεσία (ΔΕΠΑΘΑ) με παλαιότερα έγγραφά τους, αλλά και με την παρούσα Ερώτηση στη Βουλή των Ελλήνων, σας εκθέτουμε τα παρακάτω:
      (1) Η ένταξή τους στις επαγγελματικές μισθώσεις θα είχε αρνητικό αντίκτυπο για τους δικαιούχους εκμετάλλευσης, αφού η διάρκεια της μίσθωσης θα ήταν αρκετά μεγάλη (10-12 χρόνια), θα ήταν δεσμευμένοι για πολύ μεγάλο χρονικό διάστημα και δε θα μπορούσαν να προβούν σε ιδιόχρηση, καθόσον οι παραπάνω δικαιούχοι εναλλάσσονται, αφού μετά τον θάνατο του αναπήρου περιέρχεται σε κάποιο άλλο ανάπηρο ή θύμα πολέμου.
      (2) Επίσης η συνέχιση της μίσθωσης μέχρι της λήξης του συμβολαίου, ακόμη και στην περίπτωση που αποβιώσει ο δικαιούχος θεωρήθηκε δίκαιο αίτημα, αλλά η μίσθωση να συνεχίζεται με τον νέο δικαιούχο και όχι να τελεί σε χηρεία το περίπτερο μέχρι τη λήξη της μίσθωσης.
      (3) Όσον αφορά την αύξηση των διαστάσεων των περιπτέρων το θέμα βρίσκεται υπό μελέτη.
      (4) Μετά τα παραπάνω, το Υπουργείο Εθνικής Άμυνας θεώρησε δίκαια αιτήματα και τα συμπεριέλαβε στο ν. 3036/2002 (άρθρο 22) τα παρακάτω:
      α) Την αύξηση της διάρκειας της μίσθωσης από τα 3 που ίσχυε επί (13) χρόνια στα πέντε (5) έτη.
      β) Την μη διακοπή της μίσθωσης, πριν την λήξη της σύμβασης, σε περίπτωση θανάτου του εκμισθωτού, αλλά η μίσθωση να συνεχίζεται και με τον νέο δικαιούχο του περιπτέρου, εκτός εάν ο νέος δικαιούχος επιθυμεί ιδιόχρηση.
      γ) Οι υφιστάμενες μισθώσεις αδειών περιπτέρων παρατάθηκαν μέχρι τη συμπλήρωση των πέντε (5) ετών.
      δ) Την αύξηση του ορίου του εισοδήματος των 800.000 δρχ. το οποίο αποτελούσε προϋπόθεση για τη παραχώρηση άδειας εκμετάλλευσης περιπτέρου στο εκάστοτε ισχύον αφορολόγητο ποσό των συνταξιούχων εκ μισθωτών υπηρεσιών, που σήμερα ανέρχεται στο ποσό των 7.043,29 Ευρώ (2.400.000 δρχ.).
      Ο Υφυπουργός
      ΛΑΖΑΡΟΣ ΛΩΤΙΔΗΣ»
      11. Στις με αριθμούς 3183/23-11-02 και 3260/26-11-02 ερωτήσεις δόθηκε με το υπ΄ αριθμ. Y/IA/74&79/13/12/02 έγγραφο από τον Υφυπουργό Τύπου και Μέσων Μαζικής Ενημέρωσης η ακόλουθη απάντηση:
      «Απαντώντας στις ερωτήσεις με αριθμούς 3183/23-11-02 και 3260/26-11-02 που κατέθεσαν στη Βουλή οι Βουλευτές κύριοι Λευτέρης Παπανικολάου και Γιώργος Τσούρνος αντιστοίχως, σας γνωρίζουμε τα εξής:
      Το θέμα της κρατικής διαφήμισης ρυθμίζεται από τις διατάξεις του άρθρου 9 του Ν.2328/95 και του Π.Δ. 261/97, που εκδόθηκε σε εφαρμογή του ανωτέρου νόμου με σκοπό την εγκαθίδρυση ενός συστήματος διαδικασιών ανάπτυξης της διαφημιστικής προβολής του Δημοσίου, αλλά κυρίως στην εξισορρόπηση της συμμετοχής των διαφόρων κατηγοριών Μέσων Ενημέρωσης στη συνολική διαφημιστική δαπάνη, λαμβάνοντας υπόψη την ανάγκη ενίσχυσης των Μέσων Ενημέρωσης της Ελληνικής επαρχίας και κυρίως των εντύπων που εκδίδονται σε αυτήν.
     Σύμφωνα με την παράγραφο 8 του άρθρου 2 του ίδιου Π.Δ. ως περιφερειακά Έντυπα Μέσα Ενημέρωσης, τα οποία δικαιούνται να συμμετάσχουν στην προβλεπόμενη από το άρθρο 9 του Ν.2328/95 κατανομή της διαφημιστικής δαπάνης του ευρύτερου Δημόσιου Τομέα, νοούνται οι επιχειρήσεις έκδοσης εφημερίδων και περιοδικών εφόσον ο τόπος όπου:
     * λειτουργεί η διεύθυνση του εντύπου με την απαραίτητη εγκατάσταση του οργανωμένου γραφείου και
     * δίνονται οι κατευθύνσεις εμφάνισής τους για τη συγκέντρωση, την επεξεργασία και τον έλεγχο της δημοσιογραφικής ύλης, καθώς επίσης και οι οδηγίες της εκτύπωσής τους,
     * βρίσκεται εκτός των νομών Αττικής και Θεσσαλονίκης.
     Οι υπηρεσίες και τα δημόσια νομικά πρόσωπα του ευρύτερου Δημόσιου Τομέα επιλέγουν για την καταχώρηση των συγκεκριμένων κάθε φορά διαφημιστικών και λοιπών συναφών μηνυμάτων τους, δύο τουλάχιστον επιχειρήσεις έκδοσης περιφερειακών εντύπων που πληρούν στο μεγαλύτερο βαθμό τα εξής κριτήρια:
     * Κόστος της καταχώρησης όπως αυτό υπολογίζεται βάσει των υποβληθέντων καταλόγων.
     *. Απήχηση του περιφερειακού εντύπου στο ευρύ κοινό, όπως αυτή συνάγεται από το ύψος της μέσης μηνιαίας κυκλοφορίας του.
     * Απήχηση του περιφερειακού εντύπου σε συγκεκριμένες κατηγορίες του κοινού, εφόσον πρόκειται για προβολή εξειδικευμένου χαρακτήρα δραστηριοτήτων του δημοσίου.
     Στο σημείο αυτό θέλουμε να σημειώσουμε ότι οι περισσότεροι οργανισμοί, οι οποίοι διαχειρίζονται μεγάλα ποσά διαφημιστικής δαπάνης, όπως ο ΟΤΕ, τα Κρατικά Λαχεία, ο ΟΕΕΚ κλπ., τηρούν κατά κύριο λόγο τα ποσοστά κατανομής στα Μέσα Μαζικής Ενημέρωσης, δηλαδή στα έντυπα 40%, στο ραδιόφωνο 10% και εξ αυτών το 30% στα αντίστοιχα περιφερειακά μέσα.
     Ωστόσο, προβλήματα παρατηρούνται σε περιπτώσεις όπου οι οργανισμοί διαθέτουν μικρά ποσά διαφημιστικών δαπανών. Επειδή ακριβώς τα ποσά αυτά είναι μικρά, η τήρηση των ποσοστώσεων είναι ανέφικτη, αφού τα χρήματα δεν επαρκούν για περισσότερα από ένα μέσο. Συνεπώς δεν τίθεται θέμα επιλογής, αλλά αναγκαιότητας.
     Ανάλογα προβλήματα παρουσιάζουν οργανισμοί, όπως ΕΒΟ, ΠΥΡΚΑΛ, κλπ. που διαθέτουν προϊόντα ειδικού ενδιαφέροντος( Π.χ. αμυντικό υλικό κ.α.). Τέτοιοι οργανισμοί διαφημίζονται σε εξειδικευμένα κλαδικά έντυπα για τον απλούστατο λόγο ότι η εμπορία και η διάθεση των προϊόντων τους απαγορεύεται. ( άρθρο 6 του Ν. 2168/93).
     Επίσης με την αριθμ. 2374/Ζ/3283/1Ο.1Ο.2002 απόφαση της Γενικής Γραμματέως του Υπουργείου Τύπου και ΜΜΕ, έχει συγκροτηθεί «Επιτροπή για την ολοκλήρωση της διαδικασίας κωδικοποίησης της νομοθεσίας που αφορά τις ημερήσιες και εβδομαδιαίες επαρχιακές εφημερίδες». Στην ανωτέρω Επιτροπή συμμετέχουν ως μέλη, εκτός από τους υπηρεσιακούς παράγοντες, οι Πρόεδροι των Ενώσεων των ημερήσιων και εβδομαδιαίων επαρχιακών εφημερίδων και ανάμεσα σε αυτούς ο Πρόεδρος της Ένωσης Ιδιοκτητών Ημερησίων Επαρχιακών Εφημερίδων (Ε.Ι.Η.Ε.Ε.), κ. Γ ραμματικάκης Κωνσταντίνος.
     Το έργο της ανωτέρω Επιτροπής θα ολοκληρωθεί έως το τέλος Μαΐου 2003.
     Ο Υφυπουργός
     ΤΗΛΕΜΑΧΟΣ ΧΥΤΗΡΗΣ»
      12. Στην με αριθμό 3080/21-11-02 ερώτηση δόθηκε με το υπ’ αριθμ. 360/16-11-02 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ερώτηση με αριθμό 3080/21-11-02 που κατέθεσε στη Βουλή ο Βουλευτής κ. Μ. Σαλμάς, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Οδικών Έργων (Δ 1) του ΥΠΕΧΩΔΕ ότι με την υπ' αρ. πρωτ. Δ 1 β/ 202/9/27.9.2002 Απόφαση ΥΠΕΧΩΔΕ εγκρίθηκε πίστωση 2.934.500 Ευρώ για δημοπράτηση έργου στο οποίο περιλαμβάνονται μεταξύ άλλων και εργασίες βελτίωσης της παραϊόνιας οδού από τον κόμβο Μπούζας Αιτωλικού μέχρι την Κατοχή. Ήδη συντάσσεται η μελέτη δημοπράτησης του εν λόγω έργου.
     Μετά την έγκριση της παραπάνω μελέτης θα γίνει η δημοπράτηση του έργου στο οποίο, περιλαμβάνονται και οι εργασίες βελτίωσης και διαπλάτυνσης του οδικού τμήματος Αιτωλικό-Νεοχώρι-Κατοχή.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
      13. Στην με αριθμό 3134/22-11-02 ερώτηση δόθηκε με το υπ’ αριθμ. 531/13-12-02 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην ερώτηση με αριθμό 3134/22-11-02 που κατέθεσαν οι Βουλευτές κ. Π. Φουντουκίδου και κ. Γ. Κωνσταντόπουλος, σας πληροφορούμε τα εξής:
     Για την περίοδο εμπορίας 2002/03, το δικαίωμα καλλιέργειας βάμβακος ενός αγρότη καθορίστηκε με την Κ.Υ.Α. 42195/02, στο άρθρο 5, παράγραφος 2, στην οποία αναφέρονται τα εξής:
     * Σημείο α: Ένας κατά κύριο επάγγελμα αγρότης, σύμφωνα με τα στοιχεία του μητρώου αγροτών-βαμβακοπαραγωγών, επιτρεπόταν να καλλιεργήσει την περίοδο 2002 το σύνολο των εκτάσεων που είχε καλλιεργήσει και δηλώσει στο Ο.Σ.Δ.Ε. την περίοδο 2001, εκτός και αν αυτός αντιμετώπισε διάφορα προβλήματα ή εφήρμοσε ειδικές τεχνικές καλλιέργειας, όπως αυξημένα ποσοστά αμειψισποράς, με αποτέλεσμα να καλλιεργήσει μικρότερη από τη δικαιούμενη έκταση, με βάση το δικαίωμα της πενταετίας 1995-1999 ή του 2000, οπότε ο εν λόγω αγρότης μπορούσε να καλλιεργήσει με βαμβάκι το μέγιστο της έκτασης που εδικαιούτο με βάση την πενταετία ή το 2000, μειωμένη κατά 5%.
     * Σημείο β: Ένας μη κατά κύριο επάγγελμα αγρότης, επιτρεπόταν να καλλιεργήσει την περίοδο 2002, την έκταση που είχε καλλιεργήσει και δηλώσει στο Ο.Σ.Δ.Ε. το 2001, με εφαρμογή υποχρεωτικής αμειψισποράς σε ποσοστό 10%, 15% ή 20%, ανάλογα με το μέγεθος της καλλιεργηθείσας έκτασης.
     Σύμφωνα με τα παραπάνω και μετά από σχετικό έλεγχο που έκανε ο Ο.Π.Ε.Κ.Ε.Π.Ε. στα στoιχεία του αρχείου βαμβακοπαραγωγών που διατηρεί, διαπιστώθηκε ότι ένας αριθμός βαμβακοπαραγωγών, εμφανιζόταν να έχει καλλιεργήσει μεγαλύτερο αριθμό στρεμμάτων από αυτόν που εδικαιούτο με βάση την έκταση που είχε καλλιεργήσει το 2001. Κατά συνέπεια και για να αποφευχθούν τυχόν άδικες περικοπές, ο Ο.Π.Ε.Κ.Ε.Π.Ε., σε συνεργασία με το Υπουργείο Γεωργίας, έστειλε καταστάσεις με τα ονόματα των ανωτέρω βαμβακοπαραγωγών, με σκοπό οι Διευθύνσεις Γεωργίας, σύμφωνα με τα αρχεία του Ο.Σ.Δ.Ε. που τηρούν, να αιτιολογήσουν, τη διαφορά μεταξύ δικαιούμενης και καλλιεργηθείσας έκτασης με βάση τα άρθρα της Κ.Υ.Α. 42195/02.
     Η διαδικασία αυτή έχει ολοκληρωθεί και οι παραγωγοί μπορούν να παραδώσουν το βαμβάκι τους βάσει της δικαιούμενης έκτασης που εγκρίθηκε από τις Διευθύνσεις Γεωργικής Ανάπτυξης.
     Ο Υφυπουργός
     Ε. ΑΡΓΥΡΗΣ»
      14. Στην με αριθμό 2950/18-11-02 ερώτηση δόθηκε με το υπ’ αριθμ. Φ. 900α/3176/5469 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της με αριθμό 2950/18-11-2002 ερώτησης, που κατέθεσε ο Βουλευτής κ. Νικόλαος Λέγκας, με θέμα τη μετεγκατάσταση των Στρατοπέδων «Σίσκου» και «Πούλιου» του Δήμου Τρικκαίων, σας γνωρίζουμε τα εξής:
     Το ΥΠΕΘΑ έχει θέσει σε υψηλή προτεραιότητα την επίλυση προβλημάτων που έχουν δημιουργηθεί σε πολλές περιοχές της χώρας και αφορούν τη λειτουργία και την αξιοποίηση στρατιωτικών ακινήτων που έχουν εγκλωβιστεί στον αστικό ιστό των πόλεων. Στις αρκετές από τις περιπτώσεις αυτές η απομάκρυνση ή η μετεγκατάσταση των στρατωνιζόμενων Μονάδων κρίνεται αναγκαία για λόγους κοινωνικούς, περιβαλλοντολογικούς, οικιστικής ανάπτυξης και ποιότητας ζωής, αλλά επιπλέον και επιχειρησιακούς, λόγω της γειτνίασης αυτών με αστικές περιοχές, καθώς και της νέας δομής δυνάμεων που εφαρμόζεται στις ΕΔ.
     Προς το σκοπό αυτό και στα πλαίσια της ανωτέρω πολιτικής του ΥΠΕΘΑ συστάθηκε η Υπηρεσία Αξιοποίησης - Μετεγκατάστασης Στρατοπέδων (ΥΑΜΣ), η οποία οργανώθηκε με ταχείς ρυθμούς, ώστε να καταστεί ικανή σε σύντομο χρονικό διάστημα να αντεπεξέλθει στα ανωτέρω ζητήματα και να εκπληρώσει την αποστολή της, ενώ παράλληλα καθορίστηκε με το Ν. 2745/99 το νομοθετικό πλαίσιο των ενεργειών.
     Συγκεκριμένα για τα στρατόπεδα του Δήμου Τρικάλων, κατά την επίσκεψη κλιμακίου της ΥΑΜΣ που έγινε την 1 η Αυγούστου 2002 και μετά από συνεργασία τόσο με το Δήμο, όσο και με την τοπική Στρατιωτική Υπηρεσία και επίσκεψη όλων των Στρ/δων, προτάθηκαν στο Δήμο τα εξής:
     α. Να αποδεσμευτεί στο σύνολό του το Στρατόπεδο «Πούλιου» (22,2 στρέμματα) αντί των 8 αποδεσμευμένων στρεμμάτων.
     β. Να γίνει ανταλλαγή της αναλογούσας στην Υπηρεσία έκτασης του Στρατοπέδου «Πούλιου» με ίσης αξίας Δημοτική έκταση στην ευρύτερη περιοχή Τρικάλων, από την αξιοποίηση της οποίας να εισπραχθούν οι απαραίτητες για τις μετεγκαταστάσεις πιστώσεις.
     γ. Να διατηρηθεί το Στρ/δο «Σίσκου» από την Στρατιωτική Υπηρεσία και να μετεγκατασταθεί σ' αυτό η 62ΜΕ που σήμερα είναι σε δύο Στρ/δα («Πούλιου» και «Παπαστάθη»).
     Επί των παραπάνω προτάσεων, ο Δήμαρχος αποδέχθηκε την πλήρη αποδέσμευση του Στρατοπέδου «Πούλιου» και την ανταλλαγή του τμήματος της Υπηρεσίας με ίσης αξίας Δημοτική έκταση, διατύπωσε ωστόσο ορισμένες κατ' αρχήν αντιρρήσεις για τη μη αποδέσμευση του Στρατοπέδου «Σίσκου», τόσο προσωπικές, όσο και του Δημοτικού Συμβουλίου της πόλης.
     Η Δημοτική Αρχή πρότεινε εναλλακτικά την ανταλλαγή και του Στρ/δου «Σίσκου» με δημοτική έκταση περίπου δέκα οκτώ (18) στρεμμάτων επί της περιφερειακής οδού και κοντά στην Εθνική Οδό Τρικάλων-Λάρισας, την οποία και επέδειξε στο κλιμάκιο της ΥΑΜΣ.
     	Από τον Διευθυντή της ΥΑΜΣ τονίσθηκε προς τον κ. Δήμαρχο, ότι αν και σε γενικές γραμμές η Υπηρεσία δεν έχει αντιρρήσεις για τέτοιες αλλαγές, στη συγκεκριμένη περίπτωση η προτεινόμενη ανταλλαγή θα περιέπλεκε το όλο θέμα της αποδέσμευσης των Στρατοπέδων, αφού η θέση που υποδείχτηκε δεν διαφέρει ουσιαστικά από την θέση του Στρ/δου «Σίσκου» και επιπλέον το οικονομικό κόστος της ανάπτυξης ενός νέου Στρατοπέδου θα είναι πολύ μεγαλύτερο από το αντίστοιχο κόστος της διατήρησης και αναμόρφωσης του Στρ/δου «Σίσκου», στο οποίο ήδη υπάρχει η σχετική υποδομή.
     Μετά την παραπάνω επίσκεψη της ΥΑΜΣ την 1 η Αυγούστου 2002 και τις συζητήσεις που έγιναν προωθήθηκε σχετικό Ενημερωτικό Σημείωμα προς την πολιτική Ηγεσία του ΥΠΕΘΑ και απεστάλη το από 23.09.02 έγγραφο της ΥΑΜΣ προς το Δήμο Τρικκαίων.
     Την 28η Αυγούστου 2002 κατά την επίσκεψη του κ. ΥΕΘΑ στην πόλη των Τρικάλων μεταξύ άλλων θεμάτων έγινε και γενική εξαγγελία του προγράμματος αποδέσμευσης των Στρ/δων της πόλης, στα πλαίσια του Ν.2745/99, χωρίς να θιγούν οι τεχνικές λεπτομέρειες της αποδέσμευσης αυτής. Οι θέσεις εξάλλου του ΥΠΕΘΑ είχαν διατυπωθεί προς τον κ. Δήμαρχο κατά την επίσκεψη του κλιμακίου της ΥΑΜΣ στα Τρίκαλα τον Αύγουστο.
     Από την όλη διαδικασία ο Δήμος και κατ' επέκταση η Πόλη των Τρικάλων αποκτά τους απαραίτητους «ζωτικούς χώρους», αφού αποδεσμεύεται και περιέρχεται στο Δήμο το Στρδο «Πούλιου» στο σύνολό του αντί των οκτώ (8) στρεμμάτων που ήταν η αρχική πρόταση και το Στρ/δο «Παπαστάθη» με την σε εξέλιξη ανταλλαγή.
     Η θέση που βρίσκεται το Στρ/δο «Σίσκου», στον οικισμό «Φλαμούλι», σε απόσταση πέντε (5) χιλιομέτρων περίπου από την πόλη, εντός βέβαια των ορίων του Δήμου, δεν είναι δυνατόν να χαρακτηρισθεί ως «ζωτικός χώρος» της πόλης τουλάχιστον σε μεγαλύτερο επίπεδο από την υποδειχθείσα από τη Δημοτική Αρχή επί της περιφερειακής οδού δημοτική έκταση.
     Κατόπιν των ανωτέρω το ΥΠΕΘΑ θεωρεί ότι η άποψη που εκφράστηκε με την από 23.09.02 επιστολή προς το Δήμο, η οποία καθόριζε τη διατήρηση του Στρ/δου «Σίσκου» και τη μετεγκατάσταση σ' αυτό της 62ΜΕ, είναι η πλέον ευνοϊκή λύση και για το Δήμο και για την Πόλη, για τους ακόλουθους επιπλέον λόγους:
     α. Αποδεσμεύεται στο σύνολό του το Στρ/δο «Πούλιου» μαζί με το υπάρχον διατηρητέο κτίριο και περιέρχεται εξ' ολοκλήρου στο Δήμο, με τις προϋποθέσεις ανταλλαγής που έχουν προαναφερθεί.
     β. Επιταχύνεται η αποδέσμευση του Στρ/δου «Παπαστάθη» και η απόδοσή του στο Δήμο με την σε εξέλιξη ανταλλαγή λαμβάνοντας υπόψη ότι τα Στρ/δα «Πούλιου» και «Παπαστάθη» βρίσκονται εντός της πόλης σε εξαιρετικά σημεία.
     γ. Αναπτύσσεται το Στρ/δο «Καβράκου» που εδρεύει η Σχολή Μονίμων Υπαξιωματικών με τη Δημοτική έκταση που θα προκύψει με την ανταλλαγή του Στρ/δου «Παπαστάθη», επωφελεία της πόλης μακροπρόθεσμα, αφού θα αυξηθούν οι δυνατότητες εκπαίδευσης μεγαλυτέρου αριθμού μαθητών.
     δ. Αναπτύσσεται το Στρ/δο «Σίσκου» που τώρα είναι κενό και εντός αυτού κατασκευάζονται οι νέες εγκαταστάσεις της 62ΜΕ, με άμεση ωφέλεια στην περιοχή και χωρίς τη δημιουργία προβλημάτων στη λειτουργικότητα της κυρίως πόλης, αφού βρίσκεται εκτός αυτής.
     Το ΥΠΕΘΑ ουδέποτε καλλιέργησε αναφορικά με το θέμα «προσδοκίες χωρίς αντίκρισμα», αντίθετα δε, έχει χειριστεί το ζήτημα με υπευθυνότητα και διάθεση εξεύρεσης εφικτής λύσης και θεωρεί ότι η προτεινόμενη λύση είναι απολύτως εφαρμόσιμη τεχνικά και οικονομικά και εξυπηρετεί τις ανάγκες και των δύο πλευρών. Η Ηγεσία του Υπουργείου συνεχίζει και συνεργάζεται με τη Δημοτική Αρχή της πόλης των Τρικάλων και την Τοπική Αυτοδιοίκηση για την υλοποίηση των δεσμεύσεων και των εξαγγελιών της και ήδη πραγματοποιήθηκε συνάντηση με το νυν και τον νεοεκλεγέντα Δήμαρχο στο ΥΠΕΘΑ. Τα ανωτέρω έγιναν στα πλαίσια του Ν. 2745/99 και της εφαρμοζόμενης πολιτικής αποδέσμευσης στρατοπέδων και απόδοσής τους στην ΤΑ, γεγονός που είναι προς όφελος των κατοίκων της πόλης και της γενικότερης κοινωνικής ανάγκης για μια καλύτερη ανάπτυξη και χωροταξική λειτουργία των αστικών κέντρων.
     Ο Υπουργός
     ΓΙΑΝΝΟΣ ΠΑΠΑΝΤΩΝΙΟΥ»
      15. Στην με αριθμό 3256/26-11-02 ερώτηση δόθηκε με το υπ’αριθμ. Δ9/Φ6/ΟΙΚ. 18370/491 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ερώτησης με αριθμό 3256/26-11-2002 που κατέθεσαν στη Βουλή οι Βουλευτές κύριοι Άγγελος Τζέκης και Γεώργιος Χουρμουζιάδης, αναφορικά με την δραστηριότητα του λιγνιτωρυχείου Βεύης Νομού Φλώρινας που εκμεταλλεύεται η εταιρεία ΒΙΟΛΙΓΝΙΤ ΑΕ, όσον αφορά στα θέματα αρμοδιότητός μας που θίγονται στην ερώτηση, σας πληροφορούμε ότι α) το λιγνιτωρυχείο Βεύης έχει μισθωθεί απ' το Ελληνικό Δημόσιο στην εταιρεία ΒΙΟΛΙΓΝΙΤ ΑΕ μέχρι 15-9-2010 β) η σύμβαση μίσθωσης έγινε υπό όρους και προϋποθέσεις.
     Για παράβαση των όρων της συμβάσεως υπάρχει η δυνατότητα το Υπουργείο μας ακόμα και να κηρύξει έκπτωτη την συμβαλλόμενη εταιρεία, η οποία βεβαίως έχει το δικαίωμα να προσφύγει στα πολιτικά δικαστήρια η τελεσίδικη απόφαση των οποίων είναι ως γνωστόν χρονοβόρα, με αποτέλεσμα στο μεσοδιάστημα να μην είναι δυνατή η εκμετάλλευση του λιγνιτωρυχείου.
     Σημειώνεται ότι η ΒΙΟΛΙΓΝΙΤ ΑΕ έχει υπογράψει σύμβαση με τη ΔΕΗ για προμήθεια 1.200.000 τόνους λιγνίτη ετησίως για τις ανάγκες του ΑΗΣ Φλώρινας που προβλέπεται να λειτουργήσει σύντομα.
     Ο Υφυπουργός
     Α. ΚΑΛΑΦΑΤΗΣ»
      16. Στην με αριθμό 2997/19-11-02 ερώτηση δόθηκε με το υπ’ αριθμ. 9358/13-12-02 έγγραφο από τον Υπουργό Μακεδονίας-Θράκης η ακόλουθη απάντηση:
     «Απαντώντας στην με αριθμό 2997/19-11-2002 ερώτηση, που κατέθεσε στη Βουλή ο Βουλευτής κ. Γιώργος Σαλαγκούδης, με θέμα «Agrotica και ΔΕΘ-ΗΕLΕΧΡΟ», στο σκέλος της ερώτησης που ο κ. Βουλευτής απευθύνει προς το Υπουργείο Μακεδονίας -Θράκης, σας γνωρίζουμε ότι:
     Μετά από ένα ευρύτατο κύκλο ενημέρωσης κομμάτων, φορέων αυτοδιοίκησης, οργανισμών και εκπροσώπων φορέων της πόλης, έχει εδραιωθεί η συναίνεση και έχει πλέον κατανοηθεί και αναγνωρισθεί από όλους ότι η διοργάνωση της Παγκόσμιος Έκθεσης ΕΧΡΟ του 2008 στη Θεσσαλονίκη μπορεί να λειτουργήσει οραματικά για την πόλη και για την ανάπτυξη της ευρύτερης περιοχής.
     Ήδη, η προετοιμασία σύνταξης του φακέλου υποψηφιότητας γίνεται με εντατικούς ρυθμούς, συμμετέχουν δε ενεργά και ομόθυμα σ' αυτήν, μέσα από τις 5 ομάδες εργασίας που συγκροτήθηκαν ανά θεματική ενότητα, εκπρόσωποι που καλύπτουν απολύτως αντιπροσωπευτικά το σύνολο των οργανισμών και φορέων της πόλης.
     Είναι ασφαλής η πρόβλεψη ότι στον κατάλληλο χρόνο υποβολής της υποψηφιότητας, κατά τα προβλεπόμενα στον κανονισμό του γραφείου Παγκοσμίων Εκθέσεων (ΒΙΕ), η υποψηφιότητα της Θεσσαλονίκης θα συνοδεύεται από έναν επαρκώς συγκροτημένο φάκελο.
     Επιπλέον, με αποφάσεις του κ. Πρωθυπουργού και Διϋπουργικής Επιτροπής έχει ανατεθεί στη ΗΕLΕΧΡΟ Α. Ε. η υποστήριξη όλων των ενεργειών διεκδίκησης της ΕΧΡΟ 2008. γεγονός που προσδίδει στην Εταιρεία σημαντικό ρόλο στο εγχείρημα, είναι πρoφανές δε ότι τόσο στην περίοδο της προετοιμασίας της υποψηφιότητας όσο και στην πορεία προς την ίδια τη διοργάνωση, εφόσον τελικά επιλεγεί από το ΒΙΕ η Θεσσαλονίκη, η πόλη «εισπράττει» πολύ μεγάλη διεθνή προβολή και ως «Εκθεσιούπολη». 
     Eίναι, επομένως, φανερό ότι μέσα από τη διεκδίκηση της υποψηφιότητας, στην οποία οι ΔΕΘ και ΗΕΙΕΧΡΟ παίζουν πρωταγωνιστικό ρόλο, όχι μόνο δεν απαξιώνονται οι δύο εταιρείες, όπως ισχυρίζεται στην ερώτησή του ο κ. Βουλευτής, αλλά προβάλλονται και ενισχύεται σημαντικά η παρουσία τους.
     Ο  Υπουργός
     ΓΕΩΡΓΙΟΣ ΠΑΣΧΑΛΙΔΗΣ»
      17. Στην με αριθμό 3094/21-11-02 ερώτηση δόθηκε με το υπ’αριθμ. 88493/Σχετ.14015Β/6-12-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ερώτησης με αριθμό 3094 που κατατέθηκε στις 21/11/2002 στη Βουλή των Ελλήνων από τον Βουλευτή κ. Γιώργο Κωνστανόπουλο και σε ό,τι αφορά τις αρμοδιότητες του Υπουργείου ΠΕ.ΧΩ.Δ.Ε., σας γνωρίζουμε μετά από εκπόνηση Μελέτης Περιβαλλοντικών Επιπτώσεων, έχει εκδοθεί σχετική Κοινή Υπουργική Απόφαση έγκρισης περιβαλλοντικών όρων (β σχετικό έγγραφο) η οποία αφορά στην έγκριση περιβαλλοντικών όρων για την κατασκευή και λειτουργία του έργου «Σιδηροδρομική γραμμή υψηλών ταχυτήτων Αθηνών - Θεσσαλονίκης από χλμ. 399-410» στην περιοχή του Πλαταμώνα Νομού Πιερίας.
     Μέχρι σήμερα δεν έχουν διαβιβαστεί στην αρμόδια Ειδική Υπηρεσία Περιβάλλοντος (ΕΥΠΕ) σχετικές διαμαρτυρίες ή καταγγελίες για τη μη τήρηση των ισχύοντων εγκεκριμένων περιβαλλοντικών όρων για το εν λόγω έργο.
     Επισημαίνεται πάντως ότι κατόπιν του α) σχετικού, οι Υπηρεσίες του Υ.ΠΕ.ΧΩ.Δ.Ε. θα ενεργήσουν για την περαιτέρω διερεύνηση του θέματος.
     Η Υπουργός
     Β. ΠΑΠΑΝΔΡΕΟΥ»
      18. Στην με αριθμό 3105/21-11-02 ερώτηση δόθηκε με το υπ’αριθμ. Τ12016/13-12-02 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης με αριθμό 3105/21-11-02του Βουλευτή κ. Αριστοτέλη Παυλίδη, σχετικά με την εφαρμογή από ορισμένα ξενοδοχειακά συγκροτήματα του συστήματος «all inclusive», σας γνωρίζουμε τα ακόλουθα:
     Το φαινόμενο του «all inclusive», που είναι η οικονομική συνεργασία μεταξύ ξενοδόχου και τουριστικού πράκτορα όπου κάθε κατανάλωση του πελάτη συμπεριλαμβάνεται στην τιμή του πακέτου έχει υιοθετηθεί από πολλές ανταγωνίστριες χώρες, αναπτύσσεται δε και στη χώρα μας αφενός μεν διότι το πακέτο πωλείται ευκολότερα καθόσον όπως πληροφορούμεθα, οι τιμές των προϊόντων και των υπηρεσιών που προσφέρουν οι επιχειρήσεις (εστιατόρια, καφετέριες, super markets κ.α.) που λειτουργούν γύρω από τα ξενοδοχεία είναι υψηλές σε σχέση με την ποιότητάς τους.
     Ο όρος «all inclusive» είναι όρος της τουριστικής αγοράς και όχι της τουριστικής νομοθεσίας. Λειτουργεί με τους κανόνες και τη ζήτηση της ελεύθερης αγοράς. Πρόκειται δηλαδή για φαινόμενο συνδυασμού προσφοράς και ζήτησης. Προωθείται και επιβάλλεται από τους tour operators από τους οποίους και εξαρτάται αν θα επιμένουν να πιέζουν για την εφαρμογή του. Αφορά δε ξενοδοχεία μεγάλου μεγέθους, με πολλά διαθέσιμα κρεβάτια και ίσως με δυσκολία πρόσβασης σε μεμονωμένους πελάτες.
     Επειδή η λειτουργία ενός ξενοδοχείου ως «all inclusive» δεν απαγορεύεται από τη Νομοθεσία κι επειδή από πληροφορίες μας είναι υπαρκτή η εφαρμογή του φαινομένου σε όλη την Ελλάδα, η Υπηρεσία παρακολουθεί το θέμα προκειμένου, εφόσον είναι σύννομη και με τις οδηγίες της Ευρωπαϊκής Ένωσης, να προβεί μετά από συνεργασία με τις Περιφερειακές Δ/νσεις, τα συλλογικά όργανα και τις συναρμόδιες Υπηρεσίες, στη λήψη των κατάλληλων μέτρων και ρυθμίσεων, προκειμένου να βρεθεί ο τρόπος ελέγχου της καλής λειτουργίας ή μη του συστήματος.
     Ο Υφυπουργός
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      19. Στην με αριθμό 340/28/11/02 ερώτηση δόθηκε με το υπ’ αριθμ. 2/70620/0020/11/12/02 έγγραφο από τον Υφυπουργό Οικονομικών η ακόλουθη απάντηση:
      «Αναφερόμενοι στην ανωτέρω ερώτηση με αριθμό 340/28-11-02 που κατετέθη στη Βουλή των Ελλήνων από το Βουλευτή κ. Ηλία Kαλλιώρα, σας πληροφορούμε ότι το ύψος της επιχορήγησης των ΔΕΥΑ από τον κρατικό προϋπολογισμό κατά το τρέχον έτος καθορίσθηκε, με βάση τις δυνατότητες του εκτελούμενου προϋπολογισμού.
      Η οριστική λύση του θέματος -που εξετάζεται από το Υπουργείο Οικονομίας και Οικονομικών- συνδέεται με την αξιολόγηση του συνόλου των δραστηριοτήτων και των αναγκών για παρεμβάσεις στους πραγματικά ευαίσθητους τομείς της ύδρευσης, της αποχέτευσης και της προστασίας του περιβάλλοντος για τις οποίες διατίθενται στις ΔΕΥΑ σημαντικά κονδύλια και από το Π.Δ.Ε.
      Αναγνωρίζοντας όμως την ανάγκη ενίσχυσης των ΔΕΥΑ και μέχρι τη λήψη των οριστικών αποφάσεών μας, προβλέφθηκε στο σχέδιο προϋπολογισμού του οικ. έτους 2003 υπερδιπλασιασμός της σχετικής με την επιχορήγησή τους πίστωσης (34.864.000 ευρώ).
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»
      20. Στην με αριθμό 2655/8-11-02 ερώτηση δόθηκε με το υπ’ αριθμ. 132695/499/26-11-02 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 2655 που κατατέθηκε στη Βουλή στις 8/11/2002 από το Βουλευτή κ. Σταύρo Καλογιάννη, σας γνωρίζουμε τα εξής:
      Οι ελληνικές θέσεις στα θέματα ΓΤΟ έχουν σαν κύριο γνώμονα τη διασφάλιση της ανθρώπινης υγείας και της καλής κατάστασης του περιβάλλοντος. Πάγια άποψή μας είναι ότι το mοratοrium εφαρμόζεται έως ότου εγκριθεί νέο θεσμικό κοινοτικό πλαίσιο για την ανιχνευσιμότητα και ετικετοθεσία των ΓΤΟ.
      Η νέα πρόταση κανονισμού για την ανιχνευσιμότητα και την επισήμανση των ΓΤΟ και την ανιχνευσιμότητα τροφίμων και ζωοτροφών που παράγονται από ΓΤΟ και την τροποποίηση της Οδηγίας 2001/18 συζητείται ήδη στο πλαίσιο των οργάνων του Συμβουλίου της Ε.Ε. (Συμβούλιο Περιβάλλοντος).
      Το σύστημα ανιχνευσιμότητας και ετικετοθεσίας θα διευκολύνει:
      Τη στοχοθετημένη παρακολούθηση των δυνητικών επιπτώσεων
      Τον έλεγχο και την επαλήθευση της επισήμανσης
      Την απόσυρση προϊόντων σε περίπτωση που διαπιστώνoνται απρόβλεπτοι κίνδυνοι για την υγεία του ανθρώπου και το περιβάλλον.
      	Ανάλογη πρόταση για τα γενετικά τροποποιημένα τρόφιμα και ζωοτροφές στο πλαίσιο του Συμβουλίου Γεωργίας της Ε.Ε.
      Συνεπώς τα θέματα που σχετίζονται με τις ζωοτροφές είναι αρμοδιότητα του Υπουργείου Γεωργίας ενώ τα θέματα τροφίμων είναι των Υπ. Γεωργίας, ΓΧΚ και ΕΦΕΤ. Το θεσμικό πλαίσιο βάση του οποίου θα αντιμετωπισθούν οι περιπτώσεις πρόσμιξης είναι οι προτεινόμενοι Κανονισμοί από την Επιτροπή της Ε.Ε. και οι σχετικές Οδηγίες.
      Επισημαίνεται ότι σε ό,τι αφορά τη θέσπιση ή μη κατωφλίου για την τυχαία παρουσία μη εγκεκριμένου ΓΤΟ, η θέση του Υ.ΠΕ.ΧΩ.Δ.Ε. είναι η μη αποδοχή κανενός ορίου (μηδενικό όριο).
      Η Υφυπουργός
      ΡΟΔΟΥΛΑ ΖΗΣΗ»
      21. Στην με αριθμό 2499/5-11-02 ερώτηση δόθηκε με το υπ’ αριθμ. ΓΙΠ 110371/27-11-02 έγγραφο από την Υφυπουργό Υγείας και Πρόνοιας η ακόλουθη απάντηση:
      «Απαντώντας στις με αριθμό 2499/5.11.02 και 2690/11.11.02 ερωτήσεις που κατατέθηκαν στη Βουλή από τους Βουλευτές κυρίους Σ. Σπηλιωτόπουλο και Ν. Νικολόπουλο, αναφορικά με την ομαλή λειτουργία του Παιδoψυxιατρικού Κέντρου του Καραμανδάνειου Νοσοκομείου Πατρών, σας πληροφορούμε τα εξής:
      Αρμόδιες μονάδες για τα παιδιά με μαθησιακές δυσκολίες, είναι εκτός από το Παιδοψυχιατρικό Κέντρο του Καραμανδάνειου Νοσοκομείου, το Ιατροπαιδαγωγικό Κέντρο του Πανεπιστημιακού Νοσοκομείου στο Ρίο Πατρών, το Ιατρείο του ΙΚΑ και το Κέντρο Ψυχικής Υγιεινής Πατρών για παιδιά έως 14 ετών. Το έτος 2003, επίσης στο πλαίσιο του Επιχειρησιακού προγράμματος Υγεία - Πρόνοια, προβλέπεται η ανάπτυξη Παιδοψυχιατρικού Τμήματος στο Πανεπιστημιακό Νοσοκομείο Ρίου Πατρών.
      Η ενίσχυση και η επάρκεια των παδοψυχιατρικών υπηρεσιών κατά περιφέρεια, για την αντιμετώπιση των διαταραχών ανάπτυξης και των μαθησιακών δυσκολιών, αποτελεί ένα από τους κύριους στόχους της ψυχιατρικής μεταρρύθμισης. Σε αυτό το πλαίσιο, θα εξεταστεί η κατανομή του προσωπικού για το Γενικό Νοσοκομείο Καραμανδάνειο και τις λοιπές Μονάδες Ψυχικής Υγείας του ΠΕΣΥ Δυτικής Ελλάδας.
      Η Υφυπουργός
      Ε. ΤΣΟΥΡΗ»
      22. Στην με αριθμό 2586/7-11-02 ερώτηση δόθηκε με το υπ’ αριθμ. 211019 ΕΥΣ 5383/27-11-02 έγγραφο από τον Υφυπουργό Οικονομίας η ακόλουθη απάντηση:
      «Σε απάντηση της υπ’ αριθμόν 2586 ερώτησης την οποία κατέθεσε στις 7.11.02 ο Βουλευτής, κ. Αθ. Βαρίνος, σας γνωρίζουμε ότι:
      Στα πλαίσια εφαρμογής του Περιφερειακού Επιχειρησιακού Προγράμματος προβλέπονται δράσεις για την αντιμετώπιση της ανεργίας με στόχο την αναβάθμιση των δεξιοτήτων του ανθρώπινου δυναμικού και την αύξηση της ευελιξίας της αγοράς εργασίας.
      Το συγκεκριμένο μέτρο περιλαμβάνει δράσεις εξειδικευμένης επαγγελματικής κατάρτισης και προώθησης της απασχόλησης. Ο συνολικός προϋπολογισμός γι' αυτές τις δράσεις είναι 18,5 εκ. ευρώ. Εξ αυτών έχουν προκηρυχθεί τα 11,3 εκ. ευρώ και βρίσκονται στη φάση της υλοποίησης.
      Στην κατεύθυνση αυτής της πολιτικής για την στήριξη της ανεργίας, ειδικότερα δε για την απασχόληση των γυναικών και τη διευκόλυνση της πρόσβασής τους στην τοπική αγορά εργασίας, εφαρμόζονται ήδη στην Περιφέρεια Βορείου Αιγαίου 35 προγράμματα «Βοήθεια στο Σπίτι».
      Με τη δημιουργία των 35 αυτών κέντρων δημιουργήθηκαν 120 νέες θέσεις εργασίας, οι οποίες ήδη στελεχώθηκαν όπως προβλεπόταν από το θεσμικό πλαίσιο με ειδικότητες κυρίως Κοινωνικών Λειτουργών - Νοσηλευτών και Βοηθητικού προσωπικού.
      Επιπλέον αυτών προβλέπονται δράσεις, ολοκληρωμένου χαρακτήρα και με τη συμμετοχή των τοπικών φορέων, οι οποίες θα απευθύνονται σε  εργαζόμενους, υποαπασχολούμενους και ανέργους υποβαθμισμένων περιοχών, με σκοπό τη διάγνωση αναγκών, συμβουλευτική, προσανατολισμό, την κατάρτιση, την επανακατάρτιση, επιδότηση της απασχόλησης και της αυτοαπασχόλησης.
      ΓΙ’ αυτές τις τοπικές πρωτοβουλίες Απασχόλησης πρoβλέπεται να διατεθούν μέσω του προγράμματος 2 εκ. ευρώ.
      Νέες θέσεις εργασίας και στήριξη της Απασχόλησης, προβλέπεται ότι θα δημιουργηθούν από την εφαρμογή του Αναπτυξιακού Νόμου με την ανάπτυξη κινήτρων για τόνωση της επιχειρηματικής δράσης και παράλληλα μέσω των Μέτρων για την στήριξη των Μικρομεσαίων Επιχειρήσεων (ΜΜΕ) τόσο στην Μεταποίηση όσο και στον Τουρισμό.
      Ο Υφυπουργός
      ΧΡΗΣΤΟΣ ΠΑΧΤΑΣ»
      23. Στην με αριθμό 2489/5-11-02 ερώτηση δόθηκε με το υπ’ αριθμ. 118687/ΙΗ/27-11-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2489/5-11-02, την οποία κατέθεσε ο Βουλευτής κ. Λευτ. Ι. Παπανικολάου και αφορά στα Σχολεία της Μεσσηνίας, σας γνωρίζουμε τα ακόλουθα:
      1. Μετά την αποκέντρωση του Π.Δ.Ε. και την πλήρη εφαρμογή των διατάξεων του Ν. 2218/94 όπως συμπληρώθηκε με τις διατάξεις του Ν. 2240/94 και κωδικοποιήθηκαν με το Π.Δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης.
      Οι ΟΤΑ έχουν την ευθύνη για την επισκευή και συντήρηση των διδακτηρίων της περιφερείας τους.
      Η Νομαρχιακή Αυτοδιοίκηση Μεσσηνίας θα χρηματοδοτηθεί για τις κατασκευές σχολικών κτιρίων και από κονδύλια που έχει αποκεντρώσει το ΥΠΕΠΘ στο ΠΕΠ Πελλοπονήσου. Το ΥΠΕΠΘ επιχορηγεί επικουρικά ετησίως τις Νομαρχιακές Αυτοδιοικήσεις από το Εθνικό Π.Δ.Ε συνολικά για οικόπεδα - κατασκευές και τους ΟΤΑ, για επισκευές χωρίς περαιτέρω παρέμβαση στην κατανομή των πιστώσεων μέσα στο Νομό.
      Η Νομαρχιακή Αυτοδιοίκηση Μεσσηνίας χρηματοδοτήθηκε το 2002 για οικόπεδα και κατασκευές σχολ. κτιρίων από το ΠΔΕ του ΥΠΕΠΘ με 880.410,86 ΕΥΡΩ.
      Η Νομαρχιακή Αυτοδιοίκηση Μεσσηνίας στην τριετία 1999-2001 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. και ΥΠΕΠΘ και του ΟΣΚ Α.Ε.
      1999
      Για οικόπεδα – κατασκευές                                              50.000.000 δρχ.
      Για επισκευές                                                                    125.695.000 δρχ.
      2000
      Για οικόπεδα – κατασκευές                                                 50.000.000 δρχ.
      Για επισκευές                                                                       60.000.000 δρχ.
      2001
      Για οικόπεδα – κατασκευές                                                    50.000.000 δρχ.
      Η χρηματοδότηση για επισκευές γίνεται μέσω του ΥΠΕΣΔΔΑ απευθείας στους ΟΤΑ.
      Λαμβάνοντας υπόψη τα ανωτέρω, οι ΟΤΑ και η Νομαρχιακή Αυτοδιοίκηση Μεσσηνίας θα πρέπει να συμπεριλάβουν στο πρόγραμμά τους, την επισκευή και συντήρηση των υπαρχόντων σχολικών κτιρίων, τις απαιτούμενες προσκτήσεις οικοπέδων, την αποπεράτωση εκτελουμένων έργων και την κατασκευή νέων εκπαιδευτηρίων.
      2. Σε ό,τι αφορά στην άμεση αντικατάσταση του αμιάντου από τα σχολικά κτίρια του Ν. Μεσσηνίας που περιέχουν στην κατασκευή τους αμίαντο, σας γνωρίζουμε ότι αντιμετωπίζεται σε ενιαία βάση, δηλαδή σε όλες τις Νομαρχιακές Αυτοδιοικήσεις όπου έχουν αναφερθεί τέτοιες περιπτώσεις.
      Ειδικότερα το ΥΠΕΠΘ με την ΣΤ1/30547/7-11-2000 εγκύκλιό του ζήτησε από όλες τις Νομ. Αυτοδιοικήσεις την ένταξη στον Προγραμματισμό για την αντικατάσταση αυτών των κτιρίων χαρακτηρίζοντας τα σχετικά έργα αμέσου προτεραιότητας λόγω του αμιάντου.
      Στη συνέχεια ο ΟΣΚ ΑΕ ανέθεσε (Απόφαση 367/27-8-02) στο Τεχνικό Συμβούλιο την εκπόνηση της πιλοτικής μελέτης και καταγραφής Αμιαντούχων υλικών σε σχολικά κτίρια.
      Επισημαίνεται η δυνατότητα ένταξης των έργων ανέγερσης νέων διδακτηρίων από τις Νομ. Αυτοδιοικήσεις και τις οικείες Περιφέρειες στο 3ο  Κ-Π.Σ.
      Ο Υφυπουργός
      ΝΙΚ. ΓΚΕΣΟΥΛΗΣ»
      24. Στην με αριθμό 2628/8-11-02 ερώτηση δόθηκε με το υπ’ αριθμ. 211485/29-11-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης με αριθμό 2628/8-11-02 που κατέθεσε στη Βουλή ο βουλευτής κ. Νίκος Νικολόπουλος σχετικά με την « έκθεση της EUROSTAT για την Ελλάδα», σας πληροφορούμε τα εξής:
      1. Η αποτελεσματικότητα της κοινωνικής πολιτικής της Κυβέρνησης δεν απεικονίζεται στις λεγόμενες στατιστικές για την φτώχεια, οι οποίες παράγονται με κοινή μεθοδολογία από όλα τα κράτη-μέλη της Ε.Ε. και που στην ουσία αποτελούν μέτρο διανομής του εισοδήματος, δεδομένου ότι:
      α) Δεν περιέχουν τα εισοδήματα από συντάξεις μετά τον υπολογισμό των εισοδημάτων από κοινωνικές παροχές και
      β) Δεν περιλαμβάνουν τα τεκμαρτά εισοδήματα από ιδιοκατοίκηση, τα οποία στη χώρα μας είναι πολύ υψηλά ( πρώτη θέση σε ιδιοκτησία κατοικίας με ποσοστό 80% περίπου) και τις παροχές σε είδος.
      Οι παραπάνω στρεβλώσεις τέθηκαν υπ' όψη των αρμοδίων ευρωπαϊκών φορέων, σε συνεργασία με την Ιταλία και τις άλλες χώρες της Νότιας Ευρώπης και μετά την συνάντηση του Laaken το Δεκέμβριο του 2001, συμφωνήθηκε, στο μέλλον οι στατιστικές έρευνες, να περιλαμβάνουν τους παραπάνω παράγοντες, ώστε να απεικονίζεται καλύτερα η πραγματικότητα.
      2. Η Κοινωνική Πολιτική της Κυβέρνησης έχει σαν στόχο να επηρεάσει την κατανομή του εισοδήματος προ των μεταβιβάσεων, για το λόγο αυτό μεγάλο μέρος των κοινωνικών δαπανών στοχεύει στην πρόληψη της φτώχειας (π.χ. παροχές σε είδος, δαπάνες κατάρτισης κλπ).
      Ο Υπουργός
      ΝΙΚ. ΧΡΙΣΤΟΔΟΥΛΑΚΗΣ»
      25. Στην με αριθμό 2488/5-11-02 ερώτηση δόθηκε με το υπ’ αριθμ. ΤΚΕ/02/23235/28-11-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 2488/5.11.02 ερώτησης του Βουλευτή κ. Λευτέρη Παπανικολάου σχετικά με την αντιμετώπιση του δημογραφικού προβλήματος στην Ελλάδα, και όσον αφορά σε θέματα αρμοδιότητας του Υπουργείου μας, θέτουμε υπόψη σας τα εξής:
      Στα πλαίσια της πολιτικής υπέρ των πολυτέκνων, έχει θεσπιστεί σειρά ευεργετικών διατάξεων που ευνοούν την απασχόληση αυτών και των τέκνων τους σε φορείς του δημόσιου και ευρύτερου δημόσιου τομέα.
      Πιο συγκεκριμένα, οι πολύτεκνοι και τα τέκνα πολυτέκνων μπορούν να προσληφθούν σε θέσεις τακτικού προσωπικού φορέων του δημόσιου και ευρύτερου δημόσιου τομέα βάσει των παρακάτω ευνοϊκών ρυθμίσεων:
      Κατά τα οριζόμενα α) στην παρ. 6 του άρθρου 14 του ν. 2190194, όπως ισχύει, ποσοστό 20% των προκηρυσσομένων θέσεων τακτικού προσωπικού και με σύμβαση εργασίας ιδιωτικού δικαίου αορίστου χρόνου, των κατηγοριών ΠΕ, ΤΕ και ΔΕ, κατά νομαρχία, φορέα και κλάδο ή ειδικότητα, καλύπτονται από πολυτέκνους και τέκνα αυτών και β) στην παρ. 6 του άρθρου 18 του ν. 2190/94, όπως ισχύει, ποσοστό 25% των εκάστοτε προκηρυσσομένων θέσεων ΥΕ όλων των ειδικοτήτων καλύπτεται από υποψηφίους που έχουν τρία ανήλικα τέκνα και άνω, ενώ, παράλληλα, ποσοστό επίσης 25% των εκάστοτε προκηρυσσομένων θέσεων ΥΕ όλων των ειδικοτήτων καλύπτεται από τέκνα πολύτεκνων οικογενειών.
      Επιπροσθέτως, σύμφωνα με τα οριζόμενα στο άρθρο 3 παρ. 1 και 2 του ν. 2643/98, όπως ισχύει, οι δημόσιες υπηρεσίες, τα νομικά πρόσωπα δημοσίου δικαίου και οι οργανισμοί τοπικής αυτοδιοίκησης κάθε βαθμίδας, υποχρεούνται να διορίζουν ή να προσλαμβάνουν πρόσωπα προστατευόμενα από το άρθρο 1 του ίδιου νόμου, όπου περιλαμβάνονται και πολύτεκνοι γονείς με τέσσερα τέκνα και άνω, ένα από τα τέκνα πολύτεκνης οικογένειας και ο επιζών ή άγαμος γονέας τριών ανήλικων τέκνων, χωρίς να απαιτείται συμμετοχή σε διαδικασίες διαγωνισμού ή επιλογής, σε θέσεις που αντιστοιχούν στα 2/8 επί του ποσοστού πέντε τοις εκατό (5%) των θέσεων που προκηρύσσονται κάθε φορά.
      Όσον αφορά στο προσωπικό με σχέση εργασίας ιδιωτικού δικαίου ορισμένου χρόνου και σύμφωνα με τα οριζόμενα στο άρθρο 21 του ν. 2190/94, όπως ισχύει, στην πρώτη κατηγορία κατάταξης των υποψηφίων, στην οποία αντιστοιχεί ποσοστό 20% των εκάστοτε προκηρυσσομένων θέσεων, περιλαμβάνονται οι έχοντες ανήλικα τέκνα, προτασσομένου αυτού που έχει τα περισσότερα (συνεπώς, κατεξοχήν ευνοούνται οι πολύτεκνοι γονείς), ενώ στη δεύτερη κατηγορία στην οποία αντιστοιχεί επίσης ποσοστό 20% των εκάστοτε προκηρυσσομένων θέσεων, περιλαμβάνονται τα τέκνα πολύτεκνης οικογένειας, ηλικίας μέχρι 25 ετών, προηγουμένου μεταξύ αυτών του υποψηφίου που ανήκει στην πολυμελέστερη από άποψη τέκνων οικογένεια.
      Τέλος, σημειώνεται ότι με τις διατάξεις του ν 3051/02 με τον οποίο γίνονται βελτιωτικές παρεμβάσεις στο σύστημα προσλήψεων του ν. 2190194, όπως ισχύει, επίσης περιλαμβάνονται ευεργετικές ρυθμίσεις για τους πολύτεκνους, τα τέκνα τους και τους έχοντες ανήλικα τέκνα.
      Για τα άλλα θέματα αρμόδια να απαντήσουν είναι τα συνερωτώμενα υπουργεία Υγείας και Πρόνοιας και Εργασίας και Κοινωνικών Ασφαλίσεων.
      Ο Υφυπουργός
      ΣΤΑΥΡΟΣ ΜΠΕΝΟΣ»
      26. Στην με αριθμό 2804/14-11-02 ερώτηση δόθηκε με το υπ’ αριθμ. 900α/3172/5472/5461/25-11-02 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 2804/14-11-2002 ερώτησης, που κατέθεσε ο Βουλευτής κ. Σπήλιος Σπηλιωτόπουλος, με θέμα την προμήθεια ανταλλακτικών αεροσκαφών και ελικοπτέρων από την Πολεμική Αεροπορία και την Αεροπορία Στρατού, σας γνωρίζουμε τα εξής:
      Με σχετικές διαταγές του ΓΕΣ έχει καθοριστεί με απόλυτη σαφήνεια και λεπτομερειακό τρόπο η διαδικασία προμήθειας των κρίσιμων ανταλλακτικών Αεροσκαφών (Α/Φ) και Ελικοπτέρων (Ε/Π), καθώς και τα πιστοποιητικά γνησιότητας και καταλληλότητας τα οποία πρέπει να τα συνοδεύουν.
      Επίσης, το Κέντρο Ελέγχου Υλικού (ΚΕΥ) έχει την υποχρέωση να αποστέλλει, τουλάχιστον μια φορά το χρόνο, τα πιστοποιητικά που συνοδεύουν τα ανταλλακτικά, στις κατασκευάστριες εταιρείες ή στις αρμόδιες υπηρεσίες που τα εξέδωσαν, για έλεγχο γνησιότητας.
      Σε εφαρμογή των παραπάνω, το ΚΕΥ με σχετικό του έγγραφο, υπέβαλε στον Ακόλουθο Άμυνας Ουάσινγκτον (ΑΚΑΜΟ), πιστοποιητικά που συνόδευαν κρίσιμα ανταλλακτικά, η προμήθεια των οποίων έγινε μέσω αντιπροσώπων, εμπορικών ή κατασκευαστικών οίκων της Αμερικής και τα οποία έφεραν ως εκδότη την FEDERAL ΑVΙΑΤΙΟΝ ADMINISTRATION (FAA).
      Καταρχάς ο ΑΚΑΜΟ με σχετική διαταγή του ενημέρωσε τη Διεύθυνση Υλικού Πολέμου (ΔΥΠ), ότι υπέβαλε τα πιστοποιητικά στην υπηρεσία FΑΑ.
      Στη συνέχεια διαβίβασε επιστολή της υπηρεσίας FΑΑ στη ΔΥΠ/ΓΕΣ, από την οποία προκύπτει, ότι από τα 11 πιστοποιητικά που απεστάλησαν για έλεγχο γνησιότητας, τα 5 δεν είναι αυθεντικά.
      Αμέσως η ΔΥΠ/ΓΕΣ διέταξε το ΚΕΥ να εντοπίσει - δεσμεύσει τα ανταλλακτικά που συνοδεύονται από τα μη αυθεντικά πιστοποιητικά και να ενημερώσει σχετικά τους έλληνες αντιπροσώπους, των εμπορικών ή κατασκευαστικών οίκων του εξωτερικού. Επίσης αποφασίστηκε να συγκεντρώσει το σύνολο των πιστοποιητικών που προσκομίστηκαν το έτος 2001 και να τα αποστείλει στον ΑΚΑΜΟ, για έλεγχο γνησιότητας, σε ποσοστό 100%.
      	Με σχετικό του έγγραφο το ΚΕΥ, γνωστοποίησε στο 1ο Τάγμα Υλικού (ΤΥΛ) (αρχική μονάδα παραλαβής) και στο 1ο ΤΥΠ/ Λόχο Υλικού Πολέμου (ΤΥΠ/ ΛΥΠ) (τελικό ανεφοδιαστικό όργανο σε ανταλλακτικά Ε/Π)τα ανταλλακτικά τα οποία συνοδεύονται από τα μη αυθεντικά πιστοποιητικά και ζήτησε τον εντοπισμό τους, καθώς και τη δέσμευσή τους. Επίσης γνωστοποίησε στην 651 Ταξιαρχία Υλικού Πολέμου (ΤΑΞΥΛΠ) (φορέας προμήθειας) τις ελληνικές εταιρείες, καθώς και τους αμερικανικούς οίκους που αυτές αντιπροσωπεύουν στην Ελλάδα και ζήτησε να προβεί στις προβλεπόμενες από το Π.Δ. 284/89 «περί προμηθειών των ΕΔ» ενέργειες.
      	Με σχετικό του έγγραφο το 307 ΤΣΥΑΥ ανέφερε ότι εντοπίσθηκαν και δεσμεύθηκαν τα ανταλλακτικά που συνοδεύονταν από μη αυθεντικά πιστοποιητικά, τα οποία δεν είχαν τοποθετηθεί στα Ε/Π. Στο σημείο αυτό πρέπει να επισημανθεί ότι πριν την τοποθέτηση οποιουδήποτε ανταλλακτικού επί των αεροπορικών μέσων, γίνεται επανέλεγχος της ύπαρξης των πιστοποιητικών που πρέπει να τα συνοδεύουν.
      Το ζήτημα της γνησιότητας των ανταλλακτικών των Ε/Π είναι μείζονος σημασίας και το ΥΠΕΘΑ διενεργεί όλους τους απαραίτητους ελέγχους και προβαίνει σε κάθε ενέργεια, ώστε να διασφαλίζεται η καταλληλότητα του υλικού και η ασφάλεια του πτητικού μέσου για τους χειριστές και τους επιβαίνοντες.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
     28. Στην με αριθμό 3009/19.11.02 ερώτηση δόθηκε με το υπ’ αριθμ. 9000/3180/5473/27.11.02 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της ερώτησης με αριθμό 3009/19-11-02 που κατέθεσε ο Βουλευτής κ. Σπήλιος Σπηλιωτόπουλος, με θέμα τις πληροφορίες για έκτακτες κρίσεις Αξιωματικών των Ενόπλων Δυνάμεων σας γνωρίζουμε τα εξής:
     Ο Αρχηγός του ΓΕΕΘΑ, καθώς και οι Αρχηγοί των Γενικών Επιτελείων, επιλέγονται από το ΚΥΣΕΑ σύμφωνα με τις παραγράφους 1 ιγ και ιδ του άρθρου 3 του ν. 2292/95 και τις παραγράφους 1 και 4 του άρθρου 15 του ν. 2439/96. Οι Αρχηγοί διορίζονται με Προεδρικό Διάταγμα με διετή θητεία, η οποία μπορεί να παραταθεί κατά 1 έτος.
     Οι κρίσεις των αξιωματικών των Ενόπλων Δυνάμεων, πλην των Αρχηγών, σύμφωνα με το άρθρο 13 του ν. 2439/96, διακρίνονται σε τακτικές και έκτακτες και διενεργούνται οι μεν τακτικές μία φορά το χρόνο (Μαρ-Απρ), οι δε έκτακτες οποτεδήποτε, αρκεί να πληρούνται οι προϋποθέσεις της παραγράφου 3 του παραπάνω άρθρου. Οι κρίσεις των αξιωματικών διεξάγονται από τα αρμόδια κατά Κλάδο συμβούλια σύμφωνα με το άρθρο 14 του ν .2439/96.
     Κατόπιν των ανωτέρω προκύπτει ότι δεν πληρούνται οι προϋποθέσεις των παραγράφων 1 ιγ, ιδ του άρθρου 3 του ν. 2292/95 και της παραγράφου 3 του άρθρου 13 του ν. 2439/96, που αφορούν στις κρίσεις των αξιωματικών των Ενόπλων Δυνάμεων.
             Ο Υπουργός
             ΓΙΑΝΝΟΣ ΠΑΠΑΝΤΩΝΙΟΥ»
      28. Στην με αριθμό ΠΕ 2717/12.11.02 ερώτηση δόθηκε με το υπ’ αριθμ. Δ15/Γ/ΟΙΚ.17985/6.12.02 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης με αριθμό ΠΕ 2717/12.11.02 που κατέθεσε στη Βουλή η Βουλευτής κ. Ασ. Ξηροτύρη-Αικατερινάρη, όσον αφορά θέματα αρμοδιότητός μας, σας γνωρίζουμε τα ακόλουθα:
      Στα πλαίσια του Επιχειρησιακού Προγράμματος Ανταγωνιστικότητα (ΕΠΑΝ) περιλαμβάνονται μεταξύ άλλων και δράσεις οι οποίες στοχεύουν στη βελτίωση του επιχειρηματικού περιβάλλοντος, τη στήριξη και ενθάρρυνση της επιχειρηματικότητας αλλά και στην αύξηση του αριθμού των απασχολούμενων στις μεταποιητικές επιχειρήσεις, τη βελτίωση της ικανότητας των επιχειρήσεων στην ενσωμάτωση νέων τεχνολογιών και την εισαγωγή καινοτομικών εργαλείων και θεσμών στην πολιτική για τις επιχειρήσεις, με σκοπό την ενίσχυση της ανταγωνιστικότητάς των.
      1. Κύρια χαρακτηριστικά των προγραμμάτων της ΓΓΒ που απευθύνονται στην ενίσχυση των επιχειρήσεων και της επιχειρηματικότητας είναι:
       Υιοθετείται η δεσμευτική υποχρέωση για τη δημιουργία θέσεων απασχόλησης και την αναβάθμιση υφισταμένων θέσεων.
      . Απευθύνονται σχεδόν αποκλειστικά στις Μικρές και Μεσαίες Επιχειρήσεις, ενώ ιδιαίτερη φροντίδα υπάρχει για τις πολύ μικρές επιxειρήσεις και για τη δημιουργία νέων βιώσιμων επιχειρήσεων ιδίως από νέους και γυναίκες.
      Ακολουθείται μια εξειδικευμένη προσέγγιση των προγραμμάτων, μέσω της κατηγοριοποίησης των επιχειρήσεων, ώστε να ανταποκρίνονται καλύτερα στις ανάγκες τους. Πιο συγκεκριμένα προωθούνται δράσεις για τις Πολύ Μικρές Επιχειρήσεις (έως 10 απασχολούμενους, ΠΜΕ), Μικρές Επιχειρήσεις (έως 50 άτομα), Μεσαίες Επιχειρήσεις (πάνω από 50 άτομα και έως 250 άτομα), νέες επιχειρήσεις, τεχνολογικές επιχειρήσεις κ.α.
      Συγκροτούνται περιφερειακές δομές ενθάρρυνσης (π.χ. ΚΕΤΑ), ενιαίας εξυπηρέτησης και διευκόλυνσης της επιχειρηματικότητας (π.χ. ΚΥΕ) και εξοικείωσης των επιχειρήσεων με τη χρήση του διαδικτύου (π.χ. Εκπαιδευθείτε για να Δικτυωθείτε).
      Ενθαρρύνεται η αξιοποίηση των νέων τεχνολογιών και ειδικότερα των Τεχνολογιών Πληροφορικής και Επικοινωνιών σε όλες τις δράσεις.
      2. Δράσεις που έχουν προκηρυχθεί για ΜΜΕ και είναι σε εξέλιξη η υλοποίησή τους:
      ΕΠΙΧΕΙΡΗΜΑΤΙΚΟΤΗΤΑ ΤΩΝ ΝΕΩΝ
      Αποσκοπεί στην ανάπτυξη, υποστήριξη και προώθηση της επιχειρηματικότητας στους νέους (άνδρες ή γυναίκες) από 18 έως 35 ετών που επιθυμούν να δραστηριοποιηθούν επιχειρηματικά στους οικονομικούς τομείς της μεταποίησης, του εμπορίου, των υπηρεσιών και του τουρισμού αξιοποιώντας τις γνώσεις, την κατάρτιση και τα ταλέντα τους για τη δημιουργία νέων επιχειρήσεων. Η εφαρμογή του προγράμματος έχει περιφερειακή διάσταση, αφορά όλους τους νομούς της χώρας και στοχεύει στην ενίσχυση της περιφερειακής επιχειρηματικής δυναμικής και των τοπικών οικονομιών καθώς και στη διεύρυνση της επιχειρηματικής βάσης.
      ΕΠΙΧΕΙΡΗΜΑΤΙΚΟΤΗΤΑ ΤΩΝ ΓΥΝΑΙΚΩΝ
      Το πρόγραμμα αποσκοπεί στην ανάπτυξη, υποστήριξη και προώθηση της επιχειρηματικότητας των γυναικών, μέσω χρηματοδοτικών ενισχύσεων για τη δημιουργία νέων και βιώσιμων επιχειρήσεων. Οι χρηματοδοτικές ενισχύσεις χορηγούνται για την υλοποίηση συγκεκριμένων επιχειρηματικών σχεδίων στους τομείς της Μεταποίησης, του Εμπορίου, των Υπηρεσιών και του Τουρισμού.
      ΕΠΙΧΕΙΡΗΜΑΤΙΚΑ ΣΧΕΔΙΑ ΜΙΚΡΩΝ ΜΕΤΑΠΟΙΗΤΙΚΩΝ ΕΠΙΧΕΙΡΗΣΕΩΝ
      Η ενίσχυση αφορά την υλοποίηση ενός ολοκληρωμένου επιχειρηματικού σχεδίου δύο ετών, το οποίο περιλαμβάνει δράσεις τεχνολογικού και οργανωτικού εκσυγχρονισμού."
      ΠΡΟΓΡΑΜΜΑ «ΠΙΣΤΟΠΟΙΗΘΕΙΤΕ»
      Το πρόγραμμα έχει σκοπό να ενισχύσει μικρομεσαίες επιχειρήσεις (έως 250 άτομα) που δραστηριοποιούνται στους τομείς της μεταποίησης, του εμπορίου, της παροχής υπηρεσιών ή του τουρισμού για την παραγωγή προϊόντων και υπηρεσιών σταθερής ποιότητας με την ανάπτυξη και πιστοποίηση Συστημάτων Διασφάλισης 
      Ποιότητας κατά το πρότυπο ΕΛΟΤ ΕΝ ISO 9001/2000 με τελικό στόχο τη βελτίωση της ανταγωνιστικότητάς τους.
      Επίσης υλοποιούνται τα προγράμματα του Επιχειρησιακού Προγράμματος Κοινωνία της Πληροφορίας «Δικτυωθείτε» με το οποίο ενισχύεται η σύνδεση των πολύ μικρών ελληνικών επιχειρήσεων με το διαδίκτυο και «Επιχειρείτε Ηλεκτρονικά» με το οποίο ενισχύονται επιχειρήσεις όλων των κλάδων για την «Ηλεκτρονικοποίηση των επιχειρηματικών τους λειτουργιών» με την εισαγωγή των Τεχνολογιών Πληροφορικής και Επικοινωνιών με στόχο την καλύτερη διοίκησή τους και τη βελτίωση της διεθνούς τους ανταγωνιστικότητας.
      Από τις μέχρι τώρα ενεργοποιημένες δράσεις προκύπτουν τα εξής αποτελέσματα:
      Στα πλαίσια του Α' κύκλου του προγράμματος «Νεανικής Επιχειρηματικότητας» ενισχύονται 371 επιχειρήσεις με προϋπολογισμό 29,055 εκ. Ευρώ.
      Στα πλαίσια του Α' κύκλου του προγράμματος «Πιστοποιηθείτε» ενισχύονται 634 επιχειρήσεις με προϋπολογισμό 11 εκ. Ευρώ.
      Στα πλαίσια του Α' κύκλου του προγράμματος «Ενίσχυσης Ανταγωνιστικότητας ΜΜΕ» ενισχύονται 591 επιχειρήσεις με προϋπολογισμό 132,5 εκ. Ευρώ.
      Στα πλαίσια του Α' κύκλου του προγράμματος «Ενίσχυση Γυναικείας Επιχειρηματικότητας» ενισχύονται 275 επιχειρήσεις με προϋπολογισμό 17,8 εκ. Ευρώ.
      Στα πλαίσια των 4 πρώτων κύκλων του προγράμματος «Δικτυωθείτε» ενισχύονται περί τις 19.600 επιχειρήσεις με παράλληλη εκπαιδευτική στήριξη από Συνεργάτες Υποστήριξης & Καθοδήγησης μέσω του προγράμματος «Εκπαιδευτείτε για να Δικτυωθείτε».
      Υπό εξέλιξη βρίσκονται τα προγράμματα «Επιχειρείτε ηλεκτρονικά» για την εισαγωγή των επιχειρήσεων στην ψηφιακή οικονομία ενώ λειτουργούν ή πρόκειται να λειτουργήσουν σύντομα οι δομές 47 Κέντρων Υποδοχής Επενδυτών (ΚΥΕ) σε κάθε νομό της χώρας και 13 Κέντρων Επιχειρηματικής και Τεχνολογικής Ανάπτυξης (ΚΕΤ Α) σε κάθε περιφέρεια.
      3. Σημειώνεται ακόμη ότι: Ήδη προκηρύχθηκε και β' Κύκλος της δράσης 2.7.1 «Ενίσχυση Ολοκληρωμένων Επιχειρηματικών Σχεδίων πολύ μικρών και μικρών Επιχειρήσεων» με προβλεπόμενη δημόσια δαπάνη 43.900.000 EUR. Σύντομα θα προκηρυχθεί και β' κύκλος της δράσης 2.8.1 «Ενίσχυση της Νεανικής Επιχειρηματικότητας».
      Εντός των προσεχών ημερών θα προκηρυχθεί η δράση 2.5.1 του μέτρου 2.5. «Τεχνολογικός Εκσυγχρονισμός Επιχειρήσεων» του ΕΠΑΝ.
      Η δράση απευθύνεται σε ΜΜΕ που απασχολούν έως 250 εργαζόμενους, πληρούν το κριτήριο της ανεξαρτησίας τους ως προς τη μετοχική σύνθεση και θα υλοποιηθεί μέσω του ν. 2601/98 όπως τροποποιήθηκε με το άρθρο 17 του ν. 2941/2001.H εν λόγω δράση προβλέπει την ενίσχυση των εξής κατηγοριών επενδύσεων:
      Ποιότητα, Εφοδιαστική Αλυσίδα, Περιβάλλον, Καινοτομία, Αποσυναρμολόγηση και Εργαστήρια Παροχής Υπηρεσιών Ποιότητας.
      4. Επίσης πρέπει να σημειωθεί ότι στο πλαίσιο διευκόλυνσης των μικρών και πολύ μικρών επιχειρήσεων για την αγορά κεφαλαίου κλπ. εντάσσεται και ο νέος φορέας εγγυοδοσίας Μικρών και πολύ Μικρών επιχειρήσεων ο οποίος θεσπίστηκε με τον πρόσφατο Ν. 3066 /2002 (ΦΕΚ252/Α/18.10.02).
      5. Ο κανονισμός (ΕΚ) αριθ.69/2001 De minimis είναι καθεστώς ενίσχυσης ήσσονος σημασίας γενικά για όλες τις Μικρές & Μεσαίες Επιχειρήσεις υπό περιορισμό κλάδων επιλέξιμων δαπανών και ύψος επιχορήγησης.
      Το συνολικό ποσό των ενισχύσεων ήσσονος σημασίας που χορηγούνται στην ίδια επιχείρηση δεν μπορεί να υπερβαίνει το ποσό των 100.000 EYRO σε περίοδο τριών ετών. Το ανώτατο αυτό όριο εφαρμόζεται ανεξάρτητα από τη μορφή και το στόχο της ενίσχυσης. Για τον έλεγχο του κανονισμού στο
      Γ' Κοινοτικό Πλαίσιο Στήριξης δημιουργείται μητρώο ενισχύσεων ήσσονος σημασίας από την Κεντρική Διαχειριστική Αρχή του ΥΠΕΘΟ.
      Τα προγράμματα της αρμόδιας Διεύθυνσης του ΥΠΑΝ που εφαρμόζονται με κανονισμό De minimis είναι:
      2.8.1 Ενίσχυση Νεανικής Επιχειρηματικότητας 
      2.8.2 Ενίσχυση Γυναικείας Επιχειρηματικότητας
      2.8.3 Ενίσχυση Ατόμων με Αναπηρίες
      2.9.2 Περιβαλλοντικά Σχέδια
      6. Όλες οι ανωτέρω δράσεις στο πλαίσιο του ΕΠΑΝ απευθύνονται σε όλες τις ΜΜΕ. Οι διαδικασίες που προβλέπουν οι κανόνες για την υποβολή αιτήσεων, αξιολόγηση και υπαγωγή στα εν λόγω προγράμματα διασφαλίζουν την τήρηση των αρχών της διαφάνειας, της δημοσιότητας και της ισότητας πρόσβασης στις εν λόγω δυνατότητες (ευκαιρίες) και ασφαλώς ο αριθμός των προτάσεων κινείται στο πλαίσιο του διαθέσιμου προϋπολογισμού των έργων του ΕΠΑΝ.
      7. Το Υπουργείο Ανάπτυξης γνωρίζοντας την τεράστια σημασία της καθιέρωσης του Εμπορικού Μητρώου έχει προκηρύξει διαγωνισμό με σκοπό την επιλογή της καλύτερης πρότασης (μελέτης) σχετικά με την διαδικασία, τους όρους, τις προϋποθέσεις κ.λ.π. της τήρησης του Εμπορικού Μητρώου. Ο διαγωνισμός αυτός βρίσκεται στο στάδιο της αποσφράγισης των οικονομικών προσφορών.
             Ο Υπουργός
             Α. ΤΣΟΧΑΤΖΟΠΟΥΛΟΣ»
      29. Στην με αριθμό 2903/15.11.02 ερώτηση δόθηκε με το υπ’ αριθμ. 213488/ΔΕΚΟ1256/912.02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης με αριθμό 2903/15.11.02 που κατέθεσε στη Βουλή ο Βουλευτής κ. Λευτέρης Ι. Παπανικολάου σχετικά με το αντικείμενο των θιογμένων σ’ αυτήν θεμάτων, σας πληροφορούμε τα ακόλουθα:
      Η συμμετοχή του Ελληνικού Δημοσίου στο μετοχικό κεφάλαιο της Εταιρείας «ΟΤΕ ΑΕ», έχει μειωθεί στο ποσοστό 33,761%.
      Σύμφωνα με το ν. 2733/1999 η ΟΤΕ Α.Ε. δεν εμπίπτει πλέον στο πεδίο εφαρμογής του ν. 2414/1996, αλλά αποκλειστικά στο ν. 2190/1920 (περί ανωνύμων εταιρειών) με τον οποίο έχει πλήρως εναρμονισθεί το ισχύον καταστατικό της.
      Κατά συνέπεια δεν αποτελεί πλέον δημόσια επιχείρηση, αλλά λειτουργεί αποκλειστικά με κριτήρια ιδιωτικών ανωνύμων Εταιρειών, όπως άλλωστε επιτάσσει η πλήρως απελευθερωμένη αγορά των τηλεπικοινωνιών, μετά τον ν. 2867/2000 και το Υπουργείο Οικονομίας και Οικονομικών δεν έχει τη δυνατότητα ελέγχου των αποφάσεων της Διοίκησης της ΟΤΕ Α.Ε. παρά μόνον με την ιδιότητα του μετόχου στην Γ.Σ. 
             Ο Υπουργός
             Ν. ΧΡΙΣΤΟΔΟΥΛΑΚΗΣ»
      30. Στην με αριθμό 2191/22.10.02 ερώτηση δόθηκε με το υπ’ αριθμ. 108643/0092/11.11.02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην ερώτηση με αριθμό 2191/22-10-02, που κατέθεσε στη Βουλή ο Βουλευτής κ. Σπήλιος Σπηλιωτόπουλος, σας γνωρίζουμε τα εξής:
      Ο θεσμός των βαρέων και ανθυγιεινών επαγγελμάτων δεν έχει επεκταθεί στο Δημόσιο με εξαίρεση, υπό ορισμένες προϋποθέσεις, μιας κατηγορίας υπαλλήλων των δήμων που απασχολούνται στη καθαριότητα των δήμων και εφόσον φυσικά επιλέξουν την υπαγωγή τους. στο καθεστώς, των βαρέων και ανθυγιεινών επαγγελμάτων.
      Το ζήτημα αυτό εξετάζεται με σκοπό τη δημιουργία ενός σύγχρονου πλαισίου για τα βαρέα και ανθυγιεινά επαγγέλματα στα Δημόσιο.
      Με διάταξη που έχει περιληφθεί σε συνταξιοδοτικό νομοσχέδιο το οποίο ψηφίσθηκε ήδη από τη Βουλή προβλέπεται, για το ιπτάμενο προσωπικό του ΕΚΑΒ που κατά την εκτέλεση των καθηκόντων του απασχολείται στην αεροδιακομιδή ασθενών, η χορήγηση προσαύξησης της σύνταξης μέχρι 3/35 εφόσον συμπληρώσουν δέκα πέντε (15) έτη υπηρεσίας στο ΕΚΑΒ.
             Ο Υφυπουργός
             ΓΕΩΡΓΙΟΣ ΦΛΩΡΙΔΗΣ»
      31. Στην με αριθμό 2180/21.10.02 ερώτηση δόθηκε με το υπ’ αριθμ. 435/13.11.02 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 2180/21-10-2002 εγγράφου σας, με το οποίο μας διαβιβάστηκε ερώτηση του Βουλευτή κ. Β. Πάππα που κατατέθηκε στη Βουλή των Ελλήνων, σας γνωρίζουμε ότι από 01-11-2002 οι πλοιοκτήτες μπορούν να δρομολογούν ελεύθερα τα πλοία τους σε γραμμή της επιλογής τους σύμφωνα με το ν. 2932/2001. Με βάση το νόμο αυτό, για τη γραμμή Αμουλιανής - Τρυπητής υποβλήθηκαν δηλώσεις τακτικής δρομολόγησης από 1-11-2002 των επιβατηγών-οχηματαγωγών «ΘΕΟΣΚΕΠΑΣΤΗ» και «ΑΞΙΟΝ ΕΣΤΙ», οι οποίες έγιναν αποδεκτές από την αρμόδια Υπηρεσία του ΥΕΝ με τις 3314/33/02/19-6-2002 και 3314/45/02/27-6-2002 αποφάσεις της αντίστοιχα. Καθ' όλη τη διάρκεια της δρομολογιακής περιόδου και ανάλογα με τις συγκοινωνιακές ανάγκες της γραμμής, δύνανται να εκτελούνται έκτακτα δρομολόγια όπως ρητά ορίζεται στις ανωτέρω αποδοχές δηλώσεων τακτικής δρομολόγησης.
             Ο Υπουργός
             ΓΕΩΡΓΙΟΣ ΑΝΩΜΕΡΙΤΗΣ»
      32. Στην με αριθμό 3485/29.11.02 ερώτηση δόθηκε με το υπ’ αριθμ. Φ900α/3204/5509/13.12.02 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 3485/29.11.02 ερώτησης, που κατέθεσε ο Βουλευτής κ. Αθανάσιος Μπούρας σχετικά με τη χρήση του στρατοπέδου Στρατόπεδο «Γερακiνη» στη Μαλακάσα και την εγκατάσταση σ’ αυτό πολιτικών και οικονομικών προσφύγων, σας γνωρίζουμε τα εξής:
      Το ΓΕΣ γνωμάτευσε θετικά σε αίτημα του Υπουργείου Δημόσιας Τάξης για την προσωρινή παραχώρηση κατά χρήση για πέντε χρόνια εκτάσεως 5 στρεμμάτων του Στρατοπέδου «Γερακίνη» στην Μαλακάσα, προκειμένου να συμβάλλει στην άμεση επίλυση του οξύτατου προβλήματος της εισόδου των λαθρομεταναστών στη χώρα μας, με ανέγερση λυόμενου κτιρίου προσωρινής κράτησής τους στα Αστυνομικά Τμήματα, μέχρι της απέλασης.
      Η παραπάνω έκταση βρίσκεται εντός του ελεγχόμενου χώρου του Στρατοπέδου και θα υπάρχει απομόνωση του χώρου οπτικά με περιμετρική δενδροφύτευση και ουσιαστικά με ζώνη δεκάμετρη κενή, ασφαλείας, φρουρούμενη. Περαιτέρω έχουν συμφωνηθεί με το Υπουργείο Δημόσιας Τάξεως αυξημένα μέτρα ασφαλείας για την κράτηση των λαθρομεταναστών που θα είναι κρατούμενοι εκεί και όχι πρόσφυγες.
      Η εγκατάσταση του Υπουργείου Δημόσιας Τάξης δεν θα έχει δυνατότητα επαφής με τις Στρατιωτικές εγκαταστάσεις, όπου εξάλλου υπάρχει μόνο κλίβανος καταστροφής των περιστασιακά εκεί συγκεντρωμένων πυρομαχικών και όχι αποθήκη οπλισμού, διότι όλα τα υλικά απομακρύνθηκαν μετά το ατύχημα της πυρκαγιάς το 1985.
      Η προσωρινή παραχώρηση έγινε επειδή το θέμα θεωρείται επείγον. Επιλέγει ως λιγότερο επαχθής λύση, αυτή που αφορά την λιγότερο πυκνοκατοικημένη έκταση εκτός πολεοδομικού ιστού, με άμεση οδική σύνδεση (Εθνική Οδός).
             Ο Υπουργός
             ΓΙΑΝΝΟΣ ΠΑΠΑΝΤΩΝΙΟΥ»
      33. Στην με αριθμό 3471/29.11.02 ερώτηση δόθηκε με το υπ’ αριθμ. Φ900α/3203/5508/23.12.02 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της με αριθμό 3471/29.11.02 ερώτησης, που κατέθεσε ο Βουλευτής κ. Γεώργιος Καρασμάνης σχετικά με τα συνταξιοδοτικά δικαιώματα των αναπήρων Ειρηνικής Περιόδου, σας γνωρίζουμε τα εξής:
      Αρμόδιες Υπηρεσίες σχετικά με το θέμα των συντάξεων των στρατιωτικών αναπήρων ειρηνικής περιόδου του N.1370/44, είναι το Υπουργείο Εργασίας και Κοινωνικών Ασφαλίσεων για συντάξεις του Τ.Ε.Β.Ε. και το Γενικό Λογιστήριο του Κράτους για τις στρατιωτικές συντάξεις.
             Ο Υφυπουργός
             ΛΑΖΑΡΟΣ ΛΩΤΙΔΗΣ»
      34. Στις με αριθμό 3482/29.11.02, 3360/28.11.02, 3602/03.12.02, 3634/04.12.02, 3898/10.12.02, 3981/12.12.02, 4010/12.12.02, 4028/13.12.02 ερωτήσεις δόθηκε με το υπ’ αριθμ. 611/20.12.02 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στις ερωτήσεις με αριθμό 3482/29.11.02, 3360/28.11.02, 3602/03.12.02, 3634/04.12.02, 3898/10.12.02, 3981/12.12.02, 4010/12.12.02, 4028/13.12.02, που κατέθεσαν οι Βουλευτές κύριοι Ι. Τζαμτζής, Σ. Ταλιαδούρος, Π. Φουντουκίδου, Τ. Τσιόγκας, Ν. Γκατζής, Α. Σκυλλάκος, Μ. Χαλκίδης, Ε. Μπασιάκος, Ν. Τσιαρτσιώνης, Γ. Καρασμάνης, Α. Αγγελής, Ν. Λέγκας, για τα θέματα της αρμοδιότητάς μας, σας πληροφορούμε τα εξής:
      Η Πρόωρη Συνταξιοδότηση των Αγροτών δεν είναι σύνταξη με την έννοια των Ασφαλιστικών Ταμείων, αλλά έχει το χαρακτήρα ετήσιας αποζημίωσης η οποία καταβάλλεται στους δικαιούχους σε 12 ισόποσες μηνιαίες δόσεις.
      Για τις πληρωμές των δικαιούχων ακολουθείται μια συγκεκριμένη διαδικασία έγκρισης και εκταμίευσης της σχετικής πίστωσης στην οποία εμπλέκονται εκτός του Υπουργείου Γεωργίας το Υπουργείο Οικονομίας και Οικονομικών και η Τράπεζα της Ελλάδας.
      Οι αποζημιώσεις της Πρόωρης Συνταξιοδότησης Οκτωβρίου-Νοεμβρίου άρχισαν να καταβάλλονται από την ΑΤΕ στις 13 Δεκεμβρίου.
      Όσον αφορά τις πληρωμές του επόμενου έτους, το Υπουργείο Γεωργίας έχει εξασφαλίσει τις απαιτούμενες πιστώσεις για όλο το χρόνο και για το σύνολο των δικαιούχων και στο εξής οι αποζημιώσεις θα καταβάλλονται στο πρώτο 15ήμερο κάθε μήνα με πίστωση των προσωπικών λογαριασμών των δικαιούχων στην Αγροτική Τράπεζα.
             Ο Υφυπουργός
             Φ. ΧΑΤΖΗΜΙΧΑΛΗΣ»)
     ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Παρασκευής 16 Μαΐου 2003. 
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
     1.- Η με αριθμό 616/13-5-2003 επίκαιρη ερώτηση του Βουλευτή της Νέας Δημοκρατίας κ. Αθανασίου Νάκου προς τον Υπουργό Ανάπτυξης, σχετικώς με την επιβολή πρόσθετου ειδικού τέλους για τις Ανανεώσιμες Πηγές Εργασίας, από τη Δημόσια Επιχείρηση Ηλεκτρισμού κ.λπ. 
     2.- Η με αριθμό 615/13-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Μεταφορών και Επικοινωνιών, σχετικώς με τη λήψη των αναγκαίων μέτρων για την καλύτερη λειτουργία των αστικών μέσων μαζικής μεταφοράς και ιδιαίτερα των μπλε λεωφορείων. 
     3.- Η με αριθμό 617/13-5-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων Έργων, Οικονομίας και Οικονομικών, σχετικώς με το χρονοδιάγραμμα έναρξης κατασκευής των έργων συγχρηματοδότησης, την άμεση δημοπράτηση του τμήματος της Εθνικής Οδού «Μαλιακός-Κλειδί» κ.λπ. 
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
     1.- Η με αριθμό 620/13-5-2003 επίκαιρη ερώτηση του Βουλευτή της Νέας Δημοκρατίας κ. Βασιλείου Πάππα προς τον Υπουργό Υγείας και Πρόνοιας, σχετικώς με την ίδρυση Κέντρου Υγείας στην Ιερισσό Χαλκιδικής. 
     2.- Η με αριθμό 614/13-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τους Υπουργούς Εθνικής Άμυνας, Οικονομίας και Οικονομικών, σχετικώς με την καθυστέρηση χορήγησης του μερίσματος από το Μετοχικό Ταμείο Στρατού στους δικαιούχους αντιστασιακούς. 
     3.- Η με αριθμό 611/13-5-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη δημιουργία νέων χώρων υγειονομικής ταφής των απορριμμάτων στην Αττική, τις αντιδράσεις των κατοίκων κ.λπ.. 
     4.- Η με αριθμό 621/13-5-2003 επίκαιρη ερώτηση του Ανεξάρτητου Βουλευτή κ. Αλέξανδρου Χρυσανθακόπουλου προς τον Υπουργό Πολιτισμού, σχετικώς με την οργανωτική δομή του φορέα διαχείρισης της «Πάτρα-Πολιτιστική Πρωτεύουσα της Ευρώπης για το έτος 2006», το ύψος της εθνικής χρηματοδότησης κ.λπ.. 
     Κυρίες και κύριοι συνάδελφοι, έχω επίσης την τιμή να ανακοινώσω στο Σώμα τα εξής: Πρώτον, η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Ίδρυση και εποπτεία χρηματιστηρίων και οργανωμένων αγορών, νέες αρμοδιότητες της Επιτροπής Κεφαλαιαγοράς και τροποποιήσεις χρηματιστηριακής νομοθεσίας». 
     Δεύτερον, η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση της Συμφωνίας σταθεροποίησης και σύνδεσης μεταξύ των Ευρωπαϊκών Κοινοτήτων και των Κρατών-Μελών τους αφ΄ ενός και της πρώην Γιουγκοσλαβικής Δημοκρατίας της Μακεδονίας αφ΄ ετέρου, μετά των συνημμένων δηλώσεων και της Τελικής Πράξης αυτής». 
     ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου: 
     Η πρώτη με αριθμό 604/12-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Κτενά προς τον Υπουργό Εργασίας και Κοινωνικών Ασφαλίσεων, σχετικώς με την απαλλαγή καταβολής εισφορών προς το Ίδρυμα Κοινωνικών Ασφαλίσεων από τους σεισμοπαθείς της Λευκάδας κλπ. διαγράφεται λόγω κωλύματος του ερωτώμενου Υπουργού.  
     ΓΕΩΡΓΙΟΣ ΚΤΕΝΑΣ: Ελπίζω, κύριε Πρόεδρε, να μην κωλύεται και την επόμενη φορά ο κύριος Υπουργός.
     ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, να επανακαταθέσετε την ερώτησή σας, ώστε να συζητηθεί σε άλλη συνεδρίαση. 
     Προχωρούμε, λοιπόν, στη συζήτηση της δεύτερης επίκαιρης ερώτησης με αριθμό 606/12-5-2003 του Βουλευτή της Νέας Δημοκρατίας κ. Γεωργίου Τρυφωνίδη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την πρόσφατη κατολίσθηση στη χωματερή των Άνω Λιοσίων κλπ. 
     Η επίκαιρη ερώτηση του κ. Τρυφωνίδη έχει ως εξής: 
     «Με την κατολίσθηση που παρουσιάσθηκε στον ΧΥΤΑ Α. Λιοσίων την 10-3-2003, όπου καταπλακώθηκαν τμήμα του εργοστασίου ανακύκλωσης, το οποίο δεν δούλεψε ποτέ, ο υποσταθμός της ΔΕΗ κ.λ.π., έργα υποδομής, αποκαλύφθηκε συγχρόνως η κατάρρευση του όποιου συστήματος διαχείρισης των απορριμμάτων στην Αττική. 
     Σύμφωνα με το ν. 609 η επιτροπή εμπειρογνωμόνων έπρεπε να είχε δημοσιεύσει, εντός 10 ημερών, το πόρισμά της για τις αιτίες της κατολίσθησης και θα έπρεπε να αρχίσουν και οι εργασίες αποκατάστασης των έργων υποδομής που επλήγησαν. 
     Δύο μήνες αργότερα, τίποτα από τα ανωτέρω δεν φαίνεται να έχει προχωρήσει, επειδή: 
     Η μη λειτουργία του υποσταθμού της ΔΕΗ, του αντλιοστασίου και του βιολογικού καθαρισμού έχουν ως αποτέλεσμα τα τοξικά και καρκινογόνα «στραγγίσματα» της χωματερής να ρέουν στους δρόμους, με κίνδυνο να μολύνουν τους εργαζομένους, τους κατοίκους της περιοχής και φυσικά τον υπόγειο υδροφόρο ορίζοντα, θέτοντας σε άμεσο κίνδυνο τη δημόσια υγεία. 
     Τα μηχανήματα και κυρίως το εργοστάσιο ανακύκλωσης καταστρέφονται με το να παραμένουν θαμμένα κάτω από τα σκουπίδια και κάθε μέρα που περνάει μεγαλώνει το μέγεθος της ζημιάς, που ήδη ανέρχεται σε πολλά δισεκατομμύρια. 
     Καθυστερεί μέχρι σήμερα η έναρξη των εργασιών απομάκρυνσης των απορριμμάτων που καταπλάκωσαν τα έργα υποδομής. 
     Ερωτάται η Υπουργός:
     1. Ποιο είναι το πόρισμα στο οποίο κατάληξαν οι εμπειρογνώμονες για το ατύχημα-κατολίσθηση στο ΧΥΤΑ Ά. Λιοσίων;
     2. Αν και πότε προβλέπεται να τεθεί σε κανονική λειτουργία το όλο σύστημα του ΧΥΤΑ Ά. Λιοσίων;» 
     Θα απαντήσει η Υφυπουργός Περιβάλλοντος, Χωροταξίας και Δημοσίων Έργων κ. Ροδούλα Ζήση. 
     Ορίστε, κυρία Υφυπουργέ, έχετε το λόγο.
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, επειδή ο χρόνος δεν το επιτρέπει δεν θα αναφερθώ στο ιστορικό του σχεδιασμού και της υλοποίησης του συγκεκριμένου ΧΥΤΑ στα Άνω Λιόσια ούτε στο ιστορικό της κατολίσθησης. Θα προσπαθήσω, όσο μπορώ πιο συνοπτικά, να απαντήσω στα ερωτήματα που θέτει ο κύριος συνάδελφος, γιατί είναι πάρα πολλά. 
     Στο πρώτο ερώτημα πρέπει να πω ότι αμέσως μετά την κατολίσθηση η διοίκηση του ΕΣΔΚΝΑ ζήτησε από το Τεχνικό Επιμελητήριο της Ελλάδας συμβουλευτική συνδρομή για τη διενέργεια αναγκαίων αυτοψιών στο χώρο της κατολίσθησης και για την οριοθέτηση αναγκαίων χώρων ασφαλούς απόθεσης απορριμμάτων στο ΧΥΤΑ, καθώς επίσης και τη διενέργεια πραγματογνωμοσύνης για τα αίτια της κατολίσθησης. Ανταποκρίθηκε το Τεχνικό Επιμελητήριο της Ελλάδας σε όλα τα παραπάνω ερωτήματα και εξακολουθεί να συνδράμει. Όμως, επειδή η πραγματογνωμοσύνη των εμπειρογνωμόνων βρίσκεται σε εξέλιξη επί του παρόντος δεν έχει παραδοθεί το επίσημο πόρισμα στον ΕΣΔΚΝΑ. 
     Επιπλέον από την ισχύουσα νομοθεσία περί δημοσίων έργων, δεν προβλέπεται χρονικό όριο, εντός του οποίου οι προαναφερθέντες εμπειρογνώμονες οφείλουν να ολοκληρώσουν και να παραδώσουν το πόρισμά τους, ώστε να υπάρξουν οι αντίστοιχες πιέσεις. 
     Γνωρίζετε, κύριε συνάδελφε, το άρθρο που λέει: «για να αναγνωριστεί η αποζημίωση των βλαβών που προξενήθηκαν από ανωτέρα βία, ο ανάδοχος θα πρέπει να δηλώσει γραπτώς στη διευθύνουσα υπηρεσία το είδος και την έκταση των βλαβών καθώς και τη δαπάνη για την επανόρθωσή τους κλπ.»; Επίσης, προβλέπεται «η δήλωση να υποβάλλεται σε ανατρεπτική προθεσμία δέκα ημερών από την επέλευση της βλάβης». 
     Αυτή η διαδικασία που αφορά τον ανάδοχο έχει τηρηθεί μέχρι τώρα στον έλεγχο που έγινε από τις αρμόδιες διευθύνσεις του ΕΣΔΚΝΑ στις περιπτώσεις όλων των έργων που έχουν υποστεί βλάβες στην περιοχή. 
     Στο δεύτερο ερώτημα, κύριε Πρόεδρε, θέλω να πω ότι οι εργασίες απομάκρυνσης των απορριμμάτων αποτελούν, όπως το γνωρίζετε πολύ καλά, το τελευταίο στάδιο μιας μεγαλύτερης ομάδας εργασιών. Είναι ένα ολόκληρο σύστημα εργασιών που αφορά τη γενικότερη αντιμετώπιση της μετακατολισθητικής κατάστασης στο ΧΥΤΑ δυτικής Αττικής και απαραίτητη προϋπόθεση για την πραγματοποίησή τους αποτελεί σταθεροποίηση του φαινομένου της κατολίσθησης. 
     Αμέσως μετά την κατολίσθηση ο ΕΣΔΚΝΑ συνέστησε την Επιτροπή Παρακολούθησης Μετακατολισθητικής Κατάστασης  στο ΧΥΤΑ δυτικής Αττικής. 
     Ίσως, κύριε συνάδελφε, δεν θα την ξέρετε την επιτροπή, υπάρχουν σε αυτήν πάρα πολλοί ειδικοί και εμπειρογνώμονες, οι οποίοι υπέδειξαν τα επιμέρους βήματα για την αντιμετώπιση του φαινομένου.
     Ο ΕΣΔΚΝΑ έχει υλοποιήσει τα εξής: Μετά την κατολίσθηση ξεκίνησαν εργασίες ανάσχεσης-άντλησης στραγγισμάτων από την περιοχή της κατολίσθησης, οι οποίες ολοκληρώθηκαν μετά από μια εβδομάδα. Έκτοτε σταμάτησε πλήρως η διαρροή των στραγγισμάτων, προκειμένου να διασφαλιστεί η δημόσια υγεία και να προστατευθεί το περιβάλλον. 
     Αμέσως μετά την κατολίσθηση ενημερώθηκε το ΚΕΛ Ψυττάλειας ότι διακόπτεται προσωρινά η απόθεση ιλύος στο ΧΥΤΑ.
     Στις 14.3.2003 ξεκίνησε η επαναλειτουργία του ΧΥΤΑ με τη σύμφωνη γνώμη του Σωματείου Εργαζομένων του ΕΣΔΚΝΑ. Η δε απόθεση των απορριμμάτων γίνεται σε σημεία, τα οποία η επιτροπή εμπειρογνωμόνων έχει αποδεχθεί ως ασφαλή για τους εργαζομένους. 
     Πριν από το τέλος Μαρτίου ολοκληρώθηκε η αποφόρτιση στην ανώτερη απορριμματική στάθμη της βορειοανατολικής πλευράς του ΧΥΤΑ από τις απορριμματικές μάζες που εμφάνιζαν ρηγματώσεις. 
     Δέκα ημέρες περίπου μετά την κατολίσθηση πραγματοποιήθηκαν τρεις γεωτρήσεις στην απορριμματική μάζα του ΧΥΤΑ 1, εντός των οποίων εγκαταστάθηκαν κλισιόμετρα για την καταγραφή και την παρακολούθηση των παραμορφώσεων του απορριμματικού αναγλύφου.
     Ολοκληρώθηκαν ήδη οι απαιτούμενες στατικές πενετρομετρήσεις στην απορριμματική μάζα, τα αποτελέσματα των οποίων θα δίνουν την εικόνα σχετικά με την αντοχή αυτής της μάζας. Έχει ξεκινήσει και ολοκληρώνεται η τοπογραφική αποτύπωση της περιοχής της κατολίσθησης και γενικότερα ολόκληρου του ΧΥΤΑ της δυτικής Αττικής, η χωματοκάλυψη της πλευράς του απορριμματικού αναγλύφου επίσης ολοκληρώνεται…
     ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κυρία Υπουργέ.
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Είναι πολλά και πολύ συγκεκριμένα τα ερωτήματα, κύριε Πρόεδρε, και θέλω να είμαι σαφής.
     ΠΡΟΕΔΡΕΥΩΝ (Κωνσταντίνος Γείτονας): Το καταλαβαίνω. Είναι μεγάλο και επίκαιρο το θέμα. Έχετε και τη δευτερολογία σας να πείτε περισσότερα.
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Υλοποιείται από το Εθνικό και Καποδιστριακό Πανεπιστήμιο Αθηνών πρόγραμμα παρακολούθησης ατμοσφαιρικών εκπομπών στο χώρο αυτό σε όλο το πρόγραμμα διαχείρισης και προχωρούν βεβαίως όλες οι διαδικασίες που έχουν προβλεφθεί.
     Σε ό,τι αφορά το ΕΜΑΚ, που ρωτήσατε, εμφανώς δεν είναι θαμμένο κάτω απ’ τα σκουπίδια, αλλά υπάρχουν μικρής έκτασης βλάβες στις κτιριακές εγκαταστάσεις.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Τρυφωνίδης.
     ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, θα ήθελα να πω ότι ένας από τους λόγους της κατολίσθησης είναι ότι ο ΕΣΔΚΝΑ δεν τήρησε αυτά που έπρεπε να τηρεί κατά τη διάρκεια της λειτουργίας του ΧΥΤΑ, δηλαδή τον κανονισμό λειτουργίας του. Αυτά τα οποία μας ανέφερε τώρα η κυρία Υπουργός ήταν στις υποχρεώσεις του ΕΣΔΚΝΑ από τον κανονισμό λειτουργίας πριν από την κατολίσθηση. Τώρα, αυτά τα κάνει εκ των υστέρων, να προσπαθεί να μετράει τις κλίσεις, να προσπαθεί να μετράει τις εκπομπές των αερίων ρύπων κλπ.
     Το πρόβλημα που παραμένει είναι ότι δύο μήνες μετά την κατολίσθηση, η κατολίσθηση αυτή έχει καταπλακώσει βασικά έργα υποδομής του ΧΥΤΑ, που δεν μπορούν να δουλέψουν, όπως είναι ο υποσταθμός της ΔΕΗ, όπως είναι το αντλιοστάσιο. Και δεν ξέρω πώς μάζεψαν τα στραγγίσματα, αφού δεν λειτουργεί το αντλιοστάσιο. Αυτό είναι μεγάλος κίνδυνος, κυρία Υπουργέ, και πρέπει να κοιτάξετε το πώς μαζεύτηκαν τα στραγγίσματα, εφόσον δεν δουλεύει το αντλιοστάσιο.
     Μεγάλο πρόβλημα παραμένει το θέμα με την Ψυττάλεια. Οι λάσπες πράγματι δεν πάνε στο ΧΥΤΑ πλέον, αλλά έχουν πλημμυρίσει το νησί της Ψυτάλλειας. Κάθε μέρα παράγονται διακόσιοι έως τριακόσιοι τόνοι λάσπης. Ανησυχούν οι κάτοικοι του Πειραιά και των δήμων της περιοχής ότι αυτά θα διοχετευθούν κρυφά στη θάλασσα. Και ξέρετε ότι αυτές οι λάσπες είναι τοξικές και πολύ επικίνδυνες για την υγεία των πολιτών.
     Η κατολίσθηση στο ΧΥΤΑ, δηλαδή, αποκάλυψε αυτό που είπα στην αρχή, ότι υπάρχει ένα μεγάλο περιβαλλοντικό πρόβλημα στην περιοχή, που δυστυχώς, κυρία Υπουργέ, έχετε αφήσει στον ΕΣΔΚΝΑ να το διαχειρίζεται, ενώ θα έπρεπε να γίνει μια άλλη πολιτική παρέμβαση, για να μπορέσετε να βγάλετε την περιοχή της Αττικής απ’ αυτό το πρόβλημα που λέγεται ΕΣΔΚΝΑ. Γιατί απεδείχθη ανίκανος να διαχειριστεί τα απορρίμματα στην Αττική. Δέκα χρόνια δεν έκανε κανένα σχεδιασμό. Λειτούργησε με μια μονοπωλιακή νοοτροπία, έχοντας και τη συμπαράσταση της προηγούμενης πολιτικής ηγεσίας του Υπουργείου, η οποία και η βασική υπεύθυνη για την κατάσταση στην οποία έχει περιέλθει η Αττική από απόψεως διαχειρίσεως απορριμμάτων.
     Η απάντησή σας, δυστυχώς, δεν με ικανοποιεί, γιατί αφήνετε πάλι τον ΕΣΔΚΝΑ να διαχειρίζεται το πρόβλημα, ενώ έχει αποδειχθεί ότι δεν μπορεί. Κάτι πρέπει να κάνουμε και δεν το λέω με αντιπολιτευτική διάθεση. Είναι σαν να περιμένουν από κάποιον ασθενή, ο οποίος δεν μπορεί να περπατήσει, να τρέξει.
     ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Σαφώς, κύριε Πρόεδρε, υπάρχει ένας σχεδιασμός για την υλοποίηση του ΕΣΔΚΝΑ και μια σειρά παράλληλων δράσεων εργοστασίων κ.λπ., τα οποία γνωρίζει ο κύριος συνάδελφος. Βεβαίως στην πορεία αυτή υπάρχουν διάφορα ζητήματα, τα οποία προέκυψαν και με την κατολίσθηση.
     Εγώ όμως θα ήθελα να απαντήσω στα συγκεκριμένα ερωτήματα που θέσατε και να πω ότι υπάρχει ένα πρόγραμμα ολοκληρωμένης διαχείρισης των απορριμμάτων, κύριε συνάδελφε. Έχει απαντήσει η Υπουργός πολλές φορές για τη νομοθετική ρύθμιση.
     Γνωρίζουμε πολύ καλά όλοι μας ότι το θέμα των σκουπιδιών είναι πολύ σοβαρό και για τη χώρα μας και για όλο τον κόσμο. Είναι κατ’ αρχάς βαρόμετρο πολιτισμού και περιβαλλοντικής ευαισθησίας και δεν θα διαφωνήσω καθόλου με εσάς σε αυτά. Χρειάζονται όμως και ορισμένα μέτρα και δράσεις, η υλοποίηση των οποίων απαιτεί και επιτάχυνση.
     Εγώ απλώς, μετά την κατολίσθηση, θέλω να σας πω ότι από τις 14/3 λειτουργεί κανονικά στην περιοχή ο ΧΥΤΑ, όπως επίσης και ο αποτεφρωτήρας νοσοκομειακών αποβλήτων, οι εγκαταστάσεις παραγωγής ηλεκτρικής και θερμικής ενέργειας από το βιο-αέριο και άλλες βοηθητικές εγκαταστάσεις που δεν υπέστησαν βλάβη από την κατολίσθηση, από όσα λένε οι πραγματογνωμοσύνες μέχρι τώρα. 
     Παράλληλα, όπως ξέρετε, κατασκευάζεται ο ΧΥΤΑ 2 Δυτικής Αττικής και στις 17 Μαΐου θα παραδοθεί προς χρήση από τον ανάδοχο το πρώτο κύτταρό του που -σε συνδυασμό με την λειτουργία του ΧΥΤΑ 1 και την πρόσφατη παραλαβή του νέου κινητού εξοπλισμού του ΕΣΔΚΝΑ- θα εξασφαλίσει τη διαχείριση των απορριμμάτων της Αττικής για τα επόμενα δύο χρόνια. 
     Για την επαναλειτουργία βέβαια του ΕΜΑΚ, του εργοστασίου, εκτός από το προαναφερόμενο συνολικό θέμα της απομάκρυνσης των απορριμμάτων που θα απελευθερώσει την είσοδο, διερευνήθηκαν δύο εναλλακτικές λύσεις για την επαναλειτουργία του οικίσκου άφιξης της ΔΕΗ, επειδή το θέσατε το θέμα. Όμως, η μία προϋποθέτει την απομάκρυνση του όγκου των απορριμμάτων που κρίθηκε επί του παρόντος ότι δεν είναι εφικτή. Η δεύτερη αφορά την κατασκευή νέου υποσταθμού σε άλλη θέση, για τον οποίο ζητήθηκε από τη ΔΕΗ προσαρμογή του δικτύου της.   
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
     Η επιτροπή πάντως των εμπειρογνωμόνων, κύριε συνάδελφε, θέλω να γίνει σαφές ότι βρίσκεται σε φάση συλλογής και αξιολόγησης των στοιχείων με πολύ γρήγορους ρυθμούς. Δεν έχει καταλήξει στα αίτια, σας το λέω επειδή το ρωτήσατε αυτό. Δεν έχει καταλήξει στα αίτια και βεβαίως ..
     ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κυρία Υπουργέ. 
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Και βεβαίως υπάρχει και η επιτροπή παρακολούθησης όλης της μετακατολισθιτικής κατάστασης για τα πορίσματα της οποίας σας είπα. 
     Κύριε Πρόεδρε, σας ευχαριστώ πολύ. Σαφώς είναι πάρα πολλά τα ζητήματα, με πολλές τεχνικές λεπτομέρειες και ιστορικές αναφορές. 
     Σας ευχαριστώ πάρα πολύ. 
     ΠΡΟΕΔΡΕΥΩΝ (Κωνσταντίνος Γείτονας): Το κατανοώ αυτό. Το θέμα είναι μεγάλο, όπως είναι και επίκαιρο. Επομένως πρέπει να συζητείται και στο πλαίσιο της διαδικασίας των επίκαιρων ερωτήσεων. 
     ΓΕΩΡΓΙΟΣ ΤΡΥΦΩΝΙΔΗΣ: Τρεις μήνες μαζεύει τα στοιχεία, κύριε Πρόεδρε!
     ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε συνάδελφε. Το καλύτερο που έχουμε να κάνουμε όλοι μας σε αυτή την περίπτωση είναι να ενισχύσουμε τις προσπάθειες να βρεθεί λύση, γιατί συνήθως –και δεν εξαιρώ κανέναν, καμία πτέρυγα- μιλάμε στους ενδιαφερομένους με πολλές γλώσσες. Να μιλάμε με μία γλώσσα, εκείνη της ειλικρίνειας. 
     ΓΕΩΡΓΙΟΣ ΤΡΥΦΩΝΙΔΗΣ: Το κατανοώ, κύριε Πρόεδρε. Έχετε δίκιο. Αλλά για την Ψυττάλεια δεν πήραμε απάντηση.
     ΠΡΟΕΔΡΕΥΩΝ (Κωνσταντίνος Γείτονας): Προχωρούμε στην υπ’ αριθμό 607/12-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τους Υπουργούς Περιβάλλοντος, Χωροταξίας και Δημοσίων Έργων, Εθνικής Άμυνας, σχετικώς με την παραχώρηση του Άλσους Στρατού στο Γουδί, στους Δήμους Αθηναίων και Ζωγράφου για τη δημιουργία πάρκου κ.λ.π.
     Η επίκαιρη ερώτηση του κυρίου συναδέλφου έχει ως εξής:
     «Η ανακοίνωση του Υπουργείου Εθνικής Άμυνας ότι παραχωρεί στην Οργανωτική Επιτροπή Ολυμπιακών Αγώνων (ΟΕΟΑ) το Άλσος Στρατού στο Γουδί, προκειμένου να διαμορφωθεί η «Ολυμπιακή Πλατεία» της πρωτεύουσας, επαναφέρει στην επικαιρότητα το θέμα της μη δημιουργίας ακόμα του πάρκου υψηλού πρασίνου στην περιοχή αυτή. 
     Παρ΄όλο που έχουν περάσει 26 (!) χρόνια από την ψήφιση στην Βουλή του ν. 732/77, με τον οποίο ο χώρος παραχωρείται στους Δήμους Αθήνας και Ζωγράφου για να δημιουργηθεί το πάρκο, όχι μόνο η ρύθμιση αυτή δεν προχώρησε, αλλά αντίθετα ο χώρος τεμαχίζεται και διανέμεται σε κάθε ενδιαφερόμενο! 
     Έτσι, μέχρι σήμερα έχουν παραχωρηθεί τμηματικά στον Δήμο Αθήνας 335 στρέμματα και στο Δήμο Ζωγράφου 49 στρέμματα, ενώ στον υπόλοιπο χώρο λειτουργούν εγκαταστάσεις (έκτασης περίπου 135 στρεμμάτων) της Γενικής Αστυνομικής Διεύθυνσης Αττικής (ΓΑΔΑ), δύο στρατόπεδα και το Άλσος Ελληνικού Στρατού (έκτασης 335 στρεμμάτων). Έχουν παραχωρηθεί στην ΟΕΟΑ χώρος για τη διεξαγωγή του μοντέρνου πένταθλου, για την κατασκευή χωριού Τύπου, πάρκινγκ κλπ. Έκταση περίπου 10 στρεμμάτων αποχαρακτηρίστηκε από δασική για να παραχωρηθεί στο ιδιωτικού δικαίου ίδρυμα «Ελπίδα» της κας Βαρδινογιάννη, ενώ –σύμφωνα με πληροφορίες- στην περιοχή αυτή στεγάζεται και λειτουργεί ειδική στρατιωτική μονάδα των ΗΠΑ με αποστολή την συγκέντρωση πληροφοριών..
     Ερωτώνται λοιπόν οι κ.κ. Υπουργοί ποια μέτρα πρόκειται να πάρει η Κυβέρνηση και πότε, ώστε ο χώρος να ελευθερωθεί και να παραχωρηθεί στους Δήμους Αθήνας και Ζωγράφου, με αποκλειστικό σκοπό την δημιουργία πάρκου υψηλού πρασίνου»;
     Θα απαντήσει ο Υφυπουργός Εθνικής Άμυνας κ. Λάζαρος Λωτίδης. 
     Ορίστε, κύριε Υπουργέ, έχετε το λόγο.
     ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Ευχαριστώ, κύριε Πρόεδρε. 
     Η ερώτηση ξεκίνησε επ’ αφορμή, όπως λέει ο αγαπητός συνάδελφος κ. Κολοζώφ, ανακοίνωσης του Υπουργείου που αναφέρεται στην παραχώρηση ενός μικρού κομματιού του Άλσους Στρατού στην «ΑΘΗΝΑ 2004». Δημιουργήθηκε ένας μικρός θόρυβος, ως μη όφειλε θα έλεγα, γιατί νομίζω ότι τα πράγματα είναι πολύ απλά, σαφή και ξεκάθαρα και θέλω από του Βήματος αυτού να είμαι απόλυτα κατηγορηματικός στο θέμα αυτό.  
      Όπως είναι γνωστό σε όλους, οι Ένοπλες Δυνάμεις, το Υπουργείο Εθνικής Άμυνας, όχι μόνο στην Αθήνα, αλλά και αλλαχού, σε όλη την Ελλάδα, στα πλαίσια ενός ευρύτατου προγράμματος στρατόπεδα και χώρους, τους οποίους δεν χρησιμοποιεί ή μπορεί να μετεγκατασταθεί, τους παραχωρεί, προκειμένου να δημιουργηθούν χώροι πρασίνου, να γίνουν χώροι κοινής ωφελείας αξιοποιήσιμοι από τις τοπικές κοινωνίες, τους δήμους ή από την ευρύτερη γενικότερα περιοχή.
     Στην προκειμένη περίπτωση, λοιπόν, αυτό που έκανε το Υπουργείο Εθνικής Άμυνας είναι ότι παραχώρησε κατά χρήση και μόνο ένα πολύ μικρό κομμάτι δεκαπέντε έως είκοσι στρεμμάτων από το Άλσος Στρατού στην «ΑΘΗΝΑ 2004» και αυτό μόνο –επαναλαμβάνω- κατά χρήση για ένα με ενάμιση μήνα, την περίοδο των Ολυμπιακών Αγώνων, για να γίνουν εκεί διάφορες πολιτιστικές εκδηλώσεις και τίποτα άλλο πέραν τούτου. 
     Υπάρχει δε σχετικό πρακτικό που έγινε μεταξύ επιτελών του Υπουργείου Εθνικής Άμυνας και της «ΑΘΗΝΑ 2004», στο οποίο αναφέρεται ότι αποδίδεται ως είχε αμέσως μετά το τέλος των Ολυμπιακών Αγώνων και δεν επηρεάζονται το πράσινο, οι δενδροφυτεύσεις, οι υφιστάμενοι μνημειακοί χώροι και οι πλακοστρώσεις, ενώ οι όποιες παρεμβάσεις γίνουν από την «ΑΘΗΝΑ 2004», προκειμένου να εξυπηρετήσουν το σκοπό για τον οποίο παραχωρήθηκε –όπως είπα- κατά χρήση, θα είναι παρεμβάσεις με λυόμενα, με overlays.
     Νομίζω ότι στο σημείο αυτό δεν χρειάζεται να πω τίποτα παραπάνω γι’ αυτό, ότι δηλαδή δεν επηρεάζει καθόλου την ποιότητα ζωής των κατοίκων του Λεκανοπεδίου και δεν υπάρχει λόγος να δημιουργηθεί καμία –μα, απολύτως καμία- ανησυχία.
     Τώρα, όσον αφορά το γενικότερο θέμα, κύριε Πρόεδρε, θα ήθελα να πω δυο κουβέντες. Με το νόμο του 1977 που επικαλείται ο συνάδελφος επιτρεπόταν η παραχώρηση κατά κυριότητα στους Δήμους Αθηναίων και Ζωγράφου της συνολικής έκτασης που είναι περί τα εννιακόσια εξήντα έως εννιακόσια εξήντα πέντε στρέμματα. Επιτρεπόταν η παραχώρηση, γιατί στη συνέχεια για να ενεργοποιηθεί αυτός ο νόμος –όπως λένε οι ειδικοί στο Υπουργείο- έπρεπε να εκδοθεί προεδρικό διάταγμα, το οποίο να κυρωθεί από το Συμβούλιο της Επικρατείας. Εκδόθηκε το 1979, ο Δήμος Παπάγου προσέφυγε στο Συμβούλιο της Επικρατείας με αποτέλεσμα να ακυρωθεί το συγκεκριμένο προεδρικό διάταγμα και ως εκ τούτου ο νόμος από τότε είναι ανενεργός.
     Όμως, παρά το γεγονός ότι δεν προκύπτει ευθέως εκ του νόμου η υποχρέωση του Υπουργείου Εθνικής Άμυνας να προχωρήσει σε διάφορες παραχωρήσεις, το Υπουργείο προχώρησε και έδωσε στους όμορους δήμους περίπου τετρακόσια πενήντα στρέμματα, δηλαδή το μισό και παραπάνω της έκτασης, προκειμένου να αξιοποιηθεί από τους δήμους.
     Περαιτέρω δε το Άλσος Στρατού –αυτό το οποίο ονομάζετε σήμερα- είναι εδώ και δυο-τρία χρόνια μια πάρα πολύ όμορφη έκταση περί τα διακόσια και πλέον στρέμματα, η οποία αξιοποιήθηκε με δενδροφυτεύσεις, με πολύ πράσινο, με παγκάκια και είναι προσβάσιμη στον κάθε πολίτη που θέλει να πάει εκεί να ξεκουραστεί και να περπατήσει. Δεν εγένετο κανένας τεμαχισμός. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, ολοκληρώστε.
     ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Όσον αφορά το κομμάτι των εννιάμισι περίπου στρεμμάτων που αναφέρει στην ερώτησή του ο αγαπητός συνάδελφος, παραχωρήθηκε στο Υπουργείο Υγείας, προκειμένου εκεί να γίνει ένα νοσοκομείο, ένας χώρος του ιδρύματος «ΕΛΠΙΔΑ» για παιδιά με νεοπλασματικές νόσους.
     Είναι πολλά τα θέματα που θα ήθελα να αναφερθώ, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Γείτονας): Στη δευτερολογία σας, κύριε Υπουργέ.
     ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Βεβαίως.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Κολοζώφ έχει το λόγο.
     ΟΡΕΣΤΗΣ ΚΟΛΟΖΩΦ: Κύριε Πρόεδρε, εγώ ευχαριστώ τον κύριο Υφυπουργό που μας ξαναθύμισε το ιστορικό. 
     Θα πρέπει κι εγώ να θυμίσω ότι έχουν περάσει είκοσι έξι χρόνια που θα έπρεπε να γίνουν προσπάθειες να αποδοθούν αυτά τα εννιακόσια εξήντα πέντε στρέμματα. Αντί γι’ αυτό, σε αυτήν την περίοδο έχουμε –άλλωστε τα αναφέρατε κι εσείς- τη δημιουργία του Άλσους Στρατού, εκατόν τριάντα πέντε στρέμματα που είναι στη ΓΑΔΑ, δυο στρατόπεδα. Έχουμε αυτό που είπατε ότι δηλαδή αποχαρακτηρίστηκαν τα 9,6 στρέμματα, για να παραχωρηθούν στο ίδρυμα «ΕΛΠΙΔΑ», πέρα του ότι υπάρχουν εκεί μέσα και άλλες ειδικές εγκαταστάσεις, των οποίων κάνουν χρήση οι Ηνωμένες Πολιτείες της Αμερικής πιθανότατα για συγκέντρωση πληροφοριών ή άλλες υπηρεσίες.
     Το ζήτημα που βάζουμε εμείς στην ερώτησή μας είναι να μας δώσετε μια σαφή απάντηση. Έχετε πρόθεση αυτά τα εννιακόσια εξήντα πέντε στρέμματα να αποδοθούν όχι για όποια χρήση θέλουν, όπως είπατε εσείς, κύριε Υφυπουργέ, αλλά όπως λέει ο νόμος για να γίνει πάρκο υψηλού πρασίνου. Αυτή είναι η αγωνία μας ότι με τις πρακτικές που ακολουθούνται εδώ στην Ελλάδα ένας τεράστιος χώρος, που είναι απαραίτητος για το Λεκανοπέδιο της Αττικής να λειτουργήσει σαν δάσος με ελεύθερη πρόσβαση των πολιτών σιγά-σιγά  παραχωρείται για διαφορετικές χρήσεις και όταν στο τέλος κάποτε κάποιος θα ευαισθητοποιηθεί να δώσει αυτά τα εννιακόσια εξήντα πέντε στρέμματα, δεν θα είναι δυνατόν γιατί θα υπάρχουν ήδη άλλες χρήσεις εκεί μέσα. 
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
     ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Κύριε Πρόεδρε, είμαι υποχρεωμένος να επαναλάβω κάποια από αυτά τα οποία είπα. 
     Από τα εννιακόσια εξήντα πέντε στρέμματα, αγαπητέ συνάδελφε, που είναι η συνολική έκταση, τα τετρακόσια πενήντα εξ αυτών έχουν ήδη παραχωρηθεί. Είναι στο Δήμο Αθηναίων και στο Δήμο Ζωγράφου για διάφορες χρήσεις. Το «διάφορες χρήσεις» δεν το λέω εγώ, δίνοντας τη δυνατότητα σε αυτούς για διάφορες χρήσεις, αλλά έτσι όπως αυτοί  -οι δήμοι δηλαδή- αιτήθηκαν από το ελληνικό δημόσιο και πιο ειδικά από το Υπουργείο Εθνικής Άμυνας και τους παραχωρήθηκαν, εν πάση περιπτώσει, και μπορεί ο καθένας να πάει να τα δει. Από κει και πέρα το άλσος….
     ΟΡΕΣΤΗΣ ΚΟΛΟΖΩΦ: Ποια χρήση έχουν; 
     ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας):  Μπορείτε να τα επισκεφθείτε και να τα δείτε. Από κει και πέρα…
     ΟΡΕΣΤΗΣ ΚΟΛΟΖΩΦ: Εγώ επεσήμανα «το διάφορες χρήσεις» γιατί και καφετέρια υπάρχει μέσα και γκαράζ αντί να υπάρχει υψηλό πράσινο. 
     ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Μα, δεν είναι εξ αυτών αγαπητέ συνάδελφε. Έγιναν και διάφορες αθλητικές εγκαταστάσεις, οι οποίες σας επαναλαμβάνω ότι παραχωρήθηκαν στους συγκεκριμένους δήμους και τα αξιοποίησαν. Αν μέμφεσθε κάποιους μπορεί να μέμφεσθε τους δήμους αν τα αξιοποίησαν σωστά ή όχι….
     ΟΡΕΣΤΗΣ ΚΟΛΟΖΩΦ: Μέμφομαι την κυβέρνηση η οποία δεν εποπτεύει  αυτό που κάνει. 
     ΠΡΟΕΔΡΕΥΩΝ (Κωνσταντίνος Γείτονας):  Κύριε Κολοζώφ, σας παρακαλώ. 
     ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας):  Σε κάθε περίπτωση το πρόβλημα δεν είναι αυτό. Η έκταση των διακοσίων και πλέον στρεμμάτων η οποία είναι το Άλσος Στρατού, αγαπητέ συνάδελφε, δεν χρησιμοποιείται μόνο από το στρατό. Δεν είναι απομονωμένη, δεν είναι αποκλεισμένη, δεν είναι περιχαρακωμένη. Είναι ανοικτή στο ευρύ κοινό, στον οποιονδήποτε θέλει να πάει να περπατήσει το άλσος. 
     Βεβαίως, υπάρχουν σχετικές μελέτες και προσπάθειες, οι οποίες γίνονται από τον Οργανισμό Ρυθμιστικού Σχεδίου  της Αθήνας, αλλά υπάρχουν διάφορες θεσμικές διαφορές εντός, εκτός σχεδίου  αρμοδιότητας  του ΥΠΕΧΩΔΕ, το οποίο με διάφορους τρόπους προσπαθεί να ξεπεράσει τις επιμέρους αυτές διαδικασίες, οι οποίες είναι πολύπλοκες και οι οποίες είναι σε εξέλιξη. 
     Από κει και πέρα, δεν είναι για διάφορες χρήσεις. Η ΓΑΔΑ που αναφέρατε είναι εκτός του συνολικού αριθμού των εννιακοσίων εξήντα πέντε στρεμμάτων και δεν έχει να κάνει σε τίποτα με αυτό. Το Υπουργείο Εθνικής Άμυνας, αλλά και η Κυβέρνηση συνολικά την οικολογική ευαισθησία της για το πράσινο, για χώρους ελεύθερους στην Αθήνα την έχει δείξει και τη δείχνει με το παραπάνω, και για την αξιοποίηση αυτού του συγκεκριμένου χώρου, αλλά και για το Ελληνικό που πρόσφατα υπήρξε απόφαση και ανακοίνωση από τον Πρωθυπουργό για ένα τεράστιο πάρκο πέντε χιλιάδων περίπου στρεμμάτων. 
     ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 609/12.5.2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με την αδυναμία των Δήμων να καλύψουν δαπάνες απαλλοτριώσεων για έργα υπερτοπικής σημασίας κ.λπ.. 
     Η επίκαιρη ερώτηση της κ. Ξηροτύρη-Αικατερινάρη έχει ως εξής: 
     «Η πρόσφατη εκποίηση Δημοτικής περιουσίας του Δήμου Καλαμαριάς έφερε στην επικαιρότητα το μείζον ζήτημα των αποζημιώσεων δικαιούχων για τις ιδιωτικές εκτάσεις που απαλλοτρίωσαν οι Δήμοι για υπερτοπικής σημασίας έργα. Η περίπτωση των απαλλοτριώσεων της οδού Πόντου του Δήμου Καλαμαριάς είναι μόνο η κορυφή του παγόβουνου, αφού και άλλοι Δήμοι  θα κληθούν να αντιμετωπίσουν παρόμοιες καταστάσεις, γεγονός που και η ΚΕΔΚΕ επεσήμανε. Οι Δήμοι αδυνατούν να σηκώσουν μόνοι τους το μεγάλο κόστος των αποζημιώσεων για εκτάσεις και οικόπεδα που είναι χαρακτηρισμένα από τα Γενικά πολεοδομικά σχέδια και διατάγματα ρυμοτομίας για κοινωφελείς σκοπούς τοπικής σημασίας και πόσο μάλλον υπερτοπικής, ανώτερου επιπέδου σχεδιασμού. Αποτέλεσμα αυτής της κατάστασης είναι να κινδυνεύουν να αποχαρακτηριστούν οι χώροι και να ακυρωθεί κάθε προσπάθεια, αναβάθμισης του αστικού ιστού και να ματαιωθούν έργα άμεσης προτεραιότητας όπως οδικοί άξονες, σχολεία, χώροι πρασίνου. Ήδη η Περιφέρεια, η Νομαρχιακή και Τοπική Αυτοδιοίκηση και άλλοι φορείς της Θεσσαλονίκης ζητούν από την Κυβέρνηση να εξευρεθούν άμεσα πόροι, ώστε και τα έργα να μην κινδυνεύσουν στην περιοχή και ο δικαιούχοι να αποζημιωθούν. Επειδή παρόμοια προβλήματα συνεχώς θα συσσωρεύονται
     Ερωτώνται οι κύριοι Υπουργοί: 
     1.Θα προχωρήσει το ΥΠΕΧΩΔΕ στην καταβολή των αποζημιώσεων για να αποτραπούν οι πλειστηριασμοί και να προχωρήσουν απρόσκοπτα τα έργα στο Δήμο Καλαμαριάς; 
     2.Θα εξετασθεί από τα συναρμόδια Υπουργεία η δέσμη των μέτρων που προτείνει η ΚΕΔΚΕ για την διαφύλαξη της Δημοτικής περιουσίας;». 
     Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Λάμπρος Παπαδήμας.
     Ορίστε, κύριε Υπουργέ, έχετε το λόγο. 
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
     Με την ερώτησή της η κυρία συνάδελφος θίγει ένα πολύ μεγάλο θέμα, το οποίο προέκυψε τα τελευταία χρόνια. Επί πέντε δεκαετίες περίπου, το θεσμικό πλαίσιο, το οποίο είχε δημιουργηθεί για το συγκεκριμένο θέμα με το άρθρο 8 του ν. 2097/1952 απαγόρευε και ήταν άκυρη κάθε πράξη εκτέλεσης για ικανοποίηση χρηματικών απαιτήσεων κατά των Οργανισμών Τοπικής Αυτοδιοίκησης, όπως είναι η επιταγή, η κατάσχεση, κλπ.
     Σύμφωνα, όμως, με την απόφαση 21/2001 της ολομέλειας του Αρείου Πάγου, οι διατάξεις του Διεθνούς Συμφώνου για τα ατομικά και πολιτικά δικαιώματα που κυρώθηκε από τη Βουλή μας με το ν. 2462, δίνει τη δυνατότητα να μπορούν πλέον οι πολίτες να έχουν τη δυνατότητα κατάσχεσης των περιουσιακών στοιχείων των δήμων για αποζημίωσή τους.
     Στη συνέχεια, μετά απ’ αυτήν την απόφαση του Αρείου Πάγου και στο ν. 2097 θεωρείται ότι έχει καταργηθεί το θεσμικό πλαίσιο που προϋπήρχε και είναι επιτρεπτή πλέον η αναγκαστική εκτέλεση δικαστικών αποφάσεων και η έκδοση διαταγών για πληρωμή σε βάρος των υποχρέων Οργανισμών Τοπικής Αυτοδιοίκησης.
     Αυτό έχει δημιουργήσει πρόβλημα σε κάποιους δήμους και στο μέλλον θα δημιουργήσει μεγαλύτερα προβλήματα και στους άλλους δήμους. Ασφαλώς η Κυβέρνηση κινείται στην κατεύθυνση επίλυσης αυτών των προβλημάτων.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού)
     Θα ήθελα, όμως, εδώ να κάνω μία παρένθεση και να πω ότι στη δεκαετία του 1980 υπήρξε ένας σημαντικότατος νόμος για τον πολεοδομικό σχεδιασμό, ο ν. 1337/1983, ο οποίος είχε δώσει τη δυνατότητα στους Οργανισμούς Τοπικής Αυτοδιοίκησης, με τις επεκτάσεις των σχεδίων πόλης, μέσα από τις εισφορές σε γη, να εξασφαλίσουν την απαραίτητη Τράπεζα Γης, για να μπορέσουν να υλοποιήσουν τα παλαιά τους σχέδια. Έκανε επέκταση ο δήμος, εξασφάλιζε ιδιοκτησία δική του, για να μπορέσει να την ανταλλάξει με ιδιώτες, των οποίων τα οικόπεδα ήταν δεσμευμένα σαν ρυμοτομούμενα των παλαιών σχεδίων πόλης.
     Ποιες είναι τώρα οι κατευθύνσεις, στις οποίες κινούμεθα, σε συνεργασία με συναρμόδια Υπουργεία; Αυτές έχουν επισημανθεί και από την ΚΕΔΚΕ και δεν διαφοροποιούμαστε καθόλου απ’ αυτά που η ΚΕΔΚΕ ζητάει. Το πρώτο δηλαδή που ζητάει η ΚΕΔΚΕ είναι να αποδοθεί στην αυτοδιοίκηση ο πόρος του Ειδικού Ταμείου Εφαρμογής Ρυθμιστικών και Πολεοδομικών Σχεδίων, του ΕΤΕΡΠΣ.
     Έχω μιλήσει και με το συνάδελφό μου γι’ αυτό το θέμα και, ασφαλώς, θα είναι μία σημαντική βοήθεια για τους Οργανισμούς Τοπικής Αυτοδιοίκησης, αν αυτός ο πόρος έρθει στη δική τους κατοχή. Επειδή τώρα είναι και η κρίσιμη περίοδος, όπου η αυτοδιοίκηση συζητάει με την Κυβέρνηση νέα ρύθμιση των οικονομικών της, πιθανότατα να είναι και ένας από τους πόρους, από το πακέτο των πόρων, που μπορεί να εκχωρηθούν στην αυτοδιοίκηση.
     Το δεύτερο θέμα είναι η έκδοση ομολόγων του ελληνικού δημοσίου, το οποίο  θέλει αρκετή κουβέντα με το Υπουργείο Οικονομικών. 
     Το τρίτο θέμα είναι η δημιουργία Τράπεζας Γης. Είπα ήδη για την Τράπεζα Γης που οφείλει ο κάθε Οργανισμός Τοπικής Αυτοδιοίκησης να εξασφαλίζει για να υλοποιήσει σχέδια μέσα από διαδικασία επέκτασης. Υπάρχουν ασφαλώς και ακίνητα του ελληνικού δημοσίου που παραχωρούνται στους Οργανισμούς Τοπικής Αυτοδιοίκησης κάτω από προϋποθέσεις και κατά κυριότητα, όχι μόνο κατά χρήση.
     Το τέταρτο θέμα, το οποίο είναι σε διερεύνηση και σε συνεργασία με το ΥΠΕΧΩΔΕ είναι η δυνατότητα μεταφοράς συντελεστή δόμησης. 
     Όλα αυτά τα εξετάζουμε και θα υπάρξουν από την Κυβέρνηση κάποια μέτρα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Εξάλλου, μόλις στις 7 Μαΐου έφθασε από την ΚΕΔΚΕ αυτή η πρόταση.
     ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, μπορείτε να τα πείτε αυτά στη δευτερολογία σας.
     Η κ. Ξηροτύρη έχει το λόγο. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Ευχαριστώ, κύριε Πρόεδρε.
     Πραγματικά ο κύριος Υφυπουργός έκανε μία αναδρομή σε πολύ βασικές ρυθμίσεις που είχαν γίνει στο παρελθόν, οι οποίες όμως θα έλεγα ότι έμειναν ανενεργές.
     Εκείνο που ενεργοποιήθηκε τελικά ήταν να ακυρωθεί η παλιά νομοθεσία και να επιτρέπονται τώρα οι κατασχέσεις  σε δημοτική περιουσία, όταν η δημοτική αρχή δεν μπορεί να πληρώσει έργα που αφορούν κοινωφελείς σκοπούς. Και για την περίπτωση του Δήμου Καλαμαριάς αυτό το έργο είναι υπερτοπικής σημασίας και το κόστος του είναι πάρα πολύ μεγάλο και δεν μπορεί να το αντέξει ένας και μόνο δήμος. Το ότι δεν ενεργοποιήθηκε το ΕΤΕΡΠΣ και ότι δεν μπόρεσε η Τοπική Αυτοδιοίκηση να βρει κάποια λύση με το Υπουργείο ΠΕΧΩΔΕ για την αξιοποίηση αυτού του ταμείου εφόσον ένα πολύ μεγάλο βάρος του πολεοδομικού σχεδιασμού και της εφαρμογής των ρυθμιστικών σχεδίων έπεφτε στην αυτοδιοίκηση, είναι γεγονός. Το θέμα είναι ότι από δω και πέρα όλα αυτά τα οποία λέτε θα μας φάνε πάρα πολύ χρόνο για να γίνουν. 
     Από την άλλη πλευρά δεν είναι ορατό ότι θα εξασφαλίσουν μέσα σ’ αυτό το διάστημα πόρους για να μπορέσουν να λειτουργήσουν γιατί, κύριε Υπουργέ, το κύριο θέμα είναι οι πόροι. Βέβαια αυτήν τη στιγμή υπάρχει μια τάση και από το δικό σας Υπουργείο και από το ΥΠΕΧΩΔΕ να γίνει εφαρμογή του πολεοδομικού και ρυμοτομικού σχεδιασμού. Αυτό είναι γεγονός. Είναι όμως και κάτι άλλο γεγονός ότι πολλές εκτάσεις και με το πρόσφατο νομοσχέδιο που έγινε ο νόμος του Υπουργείου Γεωργίας και παλιότερη τροπολογία του ΥΠΕΧΩΔΕ πολλές εκτάσεις που είναι του δημοσίου και θα μπορούσαν να πάνε στην Τοπική Αυτοδιοίκηση αυτή τη στιγμή εκχωρούνται σε καταπατητές και τελικά η αυτοδιοίκηση χωρίς να έχει ολοκληρώσει το σχεδιασμό της, χάνει πολύ σημαντικούς χώρους.
     Εκείνο όμως το οποίο θέλω να μου απαντήσετε –είναι δίπλα σας και ο Υφυπουργός κ. Τσακλίδης- είναι τι θα γίνει τώρα με την Καλαμαριά, με την Πόντου. Είναι εθνικό έργο, είχε σχεδιαστεί πριν από είκοσι χρόνια από το γενικό πολεοδομικό σχέδιο της Θεσσαλονίκης. Οι απαλλοτριώσεις στοιχίζουν 20 δισεκατομμύρια. Είναι αδύνατο να αναληφθούν από το δήμο. Θα πρέπει να ξεπουλήσει όλη τη δημοτική περιουσία και απ’ ό,τι βλέπω σήμερα στα σχόλια των εφημερίδων οι απαντήσεις χθες της κυρίας Υπουργού ΠΕΧΩΔΕ σ’ αυτό το θέμα δεν φαίνεται να καλύπτουν το θέμα, το μόνο που κάνουν είναι να περιορίσουν το πλάτος του έργου, άρα και τις δυνατότητες αναβάθμισης του κάτω τμήματος της κυκλοφοριακής σύνδεσης της Θεσσαλονίκης με την ανατολική της περιοχή, το αεροδρόμιο κλπ.
     Είναι όλα πολύ σοβαρά θέματα. Νομίζω όσο γίνεται πιο γρήγορα και με μια καλή διάθεση ότι πρέπει να προχωρήσουμε να τα επιλύσουμε. Αλλά για την Καλαμαριά πρέπει να βρεθεί τώρα η λύση.
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός αναφέρθηκε και στο πρόσφατο εργαλείο που θεσμοθετήσαμε που πρέπει να αξιοποιήσουν οι δήμοι. Εννοώ τη μεταφορά του συντελεστού. Οι πόροι πάντα θα είναι περιορισμένοι. Γι’ αυτό ψηφίσαμε αυτόν το νόμο για ζώνες υποδοχής  συντελεστού, για να μπορεί να εξασφαλισθούν κοινόχρηστοι χώροι. ΄Ηταν σωστή η παρατήρηση του κυρίου Υπουργού. Είναι η μεταφορά συντελεστή ένα βασικό εργαλείο που πρέπει να αξιοποιήσουν οι δήμοι. Αυτή είναι η άποψή μου. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, εκκρεμούν υπουργικές αποφάσεις.
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για να δευτερολογήσει.
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θεωρώ, κύριε Πρόεδρε, ότι στην πρωτολογία μου κάλυψα όλα αυτά τα θέματα, τα οποία έβαλε η αξιότιμη κυρία συνάδελφος προηγούμενα. Υπάρχουν εναλλακτικές λύσεις. Η μια λύση είναι να δοθεί όλος ο πόρος του ΕΤΕΡΠΣ στην Αυτοδιοίκηση. Είναι ένα θέμα που αυτήν τη στιγμή είναι στο τραπέζι της συζήτησης Αυτοδιοίκησης και Κυβέρνησης για την καινούργια ρύθμιση των οικονομικών πόρων των ΟΤΑ. Το δεύτερο θέμα είναι η μεταφορά του συντελεστή δόμησης. Το τρίτο θέμα είναι η εξασφάλιση της τράπεζας γης με δύο τρόπους και δεν είναι απόλυτα ακριβές ότι αυτό δεν το έκαναν. Πάρα πολύ δήμοι το έχουν κάνει. Εγώ όταν ήμουν δήμαρχος στη Λαμία εξασφάλισα εκτάσεις και προχώρησα σε ανταλλαγές για υλοποίηση του πολεοδομικού σχεδιασμού της Λαμίας που ίσχυε από τη δεκαετία του 1930 με ανταλλαγή γης. ΄Επαιρνα τα ρυμοτομούμενα οικόπεδα και τους έδινα ίσης αξίας οικόπεδα στην επέκταση. 
     Η Τράπεζα Γης, λοιπόν, στο δήμο μπορεί να δημιουργηθεί και με τη διαδικασία της επέκτασης του σχεδίου πόλης και την απόκτηση δημοτικής περιουσίας από τις εισφορές σε γη των εντασσομένων μέσα στο σχέδιο πόλης εκτάσεων και ο δεύτερος τρόπος είναι το να ζητήσουν όλες αυτές τις ιδιοκτησίες του δημοσίου. Εγώ δεν ξέρω το δημόσιο να αρνείται. ‘Ηδη πριν από λίγο ο συνάδελφος Υφυπουργός Εθ. Άμυνας απάντησε ότι δίνονται εκτάσεις από στρατόπεδα σε δήμους. Υπάρχει νόμος που βάζει τη διαδικασία ότι το 50% του Στρατοπέδου ρυμοτομείται και το υπόλοιπο 50% το παίρνει ο δήμος.
     Αν ο δήμος, λοιπόν, θελήσει ένα κομμάτι απ’ αυτό που θα πάρει να το ρυμοτομήσει, θα μπορέσει εύκολα να βρει την έκταση για ανταλλαγή με δεσμευμένα από το σχέδιο πόλης οικόπεδα. 
     ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου: 
     Θα συζητηθεί η με αριθμό 603/12-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Γ΄ Αντιπροέδρου της Βουλής κ. Κωνσταντίνου Βρεττού προς τον Υπουργό Περιβάλλοντος, Χωροταξίας και Δημοσίων Έργων, σχετικώς με το πρόσφατο τραγικό ατύχημα με τον πνιγμό μικρού κοριτσιού σε αφύλακτο αγωγό που φέρνει νερό από το Μόρνο στο Δήμο Αχαρνών κλπ. 
     Η επίκαιρη ερώτηση του κυρίου συναδέλφου έχει ως εξής:
     «Αυτή τη βδομάδα γίναμε μάρτυρες ενός δράματος μιας σεισμόπληκτης οικογένειας που ζει στο στρατόπεδο Καποτά του Δήμου Αχαρνών. Ένα κοριτσάκι 12 ετών, παίζοντας δίπλα από (αφύλακτες όπως φαίνεται) εγκαταστάσεις του αγωγού του Μόρνου, πνίγηκε στα νερά του.
     Ερωτάται η κυρία Υπουργός:
     Ποια μέτρα είχε λάβει η ΕΥΔΑΠ που είναι ο φορέας διαχείρισης του αγωγού για την πρόληψη τέτοιου είδους ατυχημάτων;
     Ποια μέτρα πρόκειται να ληφθούν στο εξής;
     Αν πρόκειται να κινηθούν διαδικασίες απόδοσης ευθυνών, μετά το συγκεκριμένο ατύχημα.»
     Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ιωάννης Τσακλίδης.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θέλω κατ’ αρχάς να εκφράσω τη βαθιά μας λύπη για το τραγικό συμβάν του πνιγμού του δωδεκάχρονου παιδιού.
     Το υδραγωγείο του Μόρνου έχει κατασκευαστεί πριν από είκοσι πέντε περίπου χρόνια και η αρχή του είναι από το φράγμα του Μόρνου. Είναι μια διαδρομή συνολικού μήκους εκατόν ενενήντα χιλιομέτρων, που αποτελείται από σήραγγες εβδομήντα χιλιομέτρων και διώρυγες εκατόν είκοσι χιλιομέτρων, διανύει τρεις νομούς και καταλήγει στις μονάδες επεξεργασίας νερού στο Μενίδι. 
     Σύμφωνα με τα στοιχεία της ΕΥΔΑΠ όλη η διαδρομή των διωρύγων βρίσκεται μέσα σε απαλλοτριωμένη ζώνη και υπάρχουν δρόμοι για τα οχήματα συντήρησης, απαγορευτικές πινακίδες, καθώς και περιφραγμένα τμήματα. Η περίφραξη υπάρχει, όπου λόγοι λειτουργίας και ασφάλειας του καναλιού το απαιτούν.
     Στα τελευταία τριάντα χιλιόμετρα το κανάλι είναι πλήρως καλυμμένο με πλάκες από μπετόν. Αυτό έγινε βέβαια για λόγους ασφαλείας του υδραγωγείου. Σ’ αυτά τα 30 χιλιόμετρα μόνο σε πέντε θέσεις το κανάλι είναι ανοικτό για λόγους λειτουργίας και συντήρησης. Το ανοικτό μήκος του καναλιού σε κάθε μια απ’ αυτές τις πέντε θέσεις είναι περίπου τριάντα με σαράντα μέτρα. Σ’ αυτές τις θέσεις υπάρχουν κιγκλιδώματα και από τις δύο πλευρές και όπου έχει εγκατασταθεί εξοπλισμός υπάρχει και συρματόπλεγμα. 
     Το σημείο που έγινε το τραγικό συμβάν είναι μια απ’ αυτές τις πέντε θέσεις. Η θέση αυτή είναι εκτός αστικής περιοχής και απέχει περίπου δυόμισι χιλιόμετρα από την περιοχή του στρατοπέδου Καποτά. Στη συγκεκριμένη θέση υπάρχουν κιγκλιδώματα δεξιά και αριστερά και όπως ανέφερα και νωρίτερα ήταν πολύ απομακρυσμένη από κατοικημένες περιοχές. Θα ληφθούν βέβαια πρόσθετα μέτρα ασφαλείας, ώστε εκεί που υπάρχουν κιγκλιδώματα να υπάρχει και μεταλλικό πλέγμα. 
     Όπως γνωρίζετε έχει κινηθεί η δικαστική διαδικασία και επίσης διετάχθη και εσωτερικός έλεγχος ώστε αν υπάρχουν ευθύνες να αποδοθούν. Αλλά σας λέω ότι τα κανάλια σε όλο τον κόσμο είναι ανοικτά. Βεβαίως σε κατοικημένες περιοχές λαμβάνονται ειδικά μέτρα, αλλά στη συγκεκριμένη περίπτωση ήμασταν έξω από κατοικημένη περιοχή. Είχαν ληφθεί μέτρα, υπήρχαν πινακίδες. Αν υπάρχει κάτι το οποίο μπορούμε να βελτιώσουμε θα το κάνουμε. Θα το κάνει η ΕΥΔΑΠ, η οποία όπως ξέρετε, είναι μια ανώνυμη εταιρεία εισηγμένη στο χρηματιστήριο, αλλά είναι βέβαιο ότι και κοινωνική ευαισθησία διαθέτει και θα λάβει όλα τα μέτρα, ώστε να αποφευχθούν παρόμοια περιστατικά για το μέλλον.
     Επαναλαμβάνω όμως ότι παντού σ’ όλο τον κόσμο τα κανάλια είναι ανοικτά, όταν δεν περνούν από κατοικημένες περιοχές. Στη συγκεκριμένη περίπτωση ήταν εκτός αστικής περιοχής, δυόμισιχιλιόμετρα μακριά και υπήρχαν και κιγκλιδώματα και πινακίδες που απαγόρευαν τη διέλευση από εκεί. 
     ΠΡΟΕΔΡΕΥΩΝ (Κωνσταντίνος Γείτονας): Ο κ. Βρεττός έχει το λόγο.
     ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Ο κύριος Υφυπουργός ξέρει τους σεισμοπλήκτους της περιοχής του Δήμου Αχαρνών και μάλιστα μπορώ να πω ότι είχε βοηθήσει σε ένα πολύ σημαντικό βαθμό στο να τους αποζημιώσουμε, μετά την καταστροφή της 7ης Σεπτεμβρίου του 1999. 
     Η απάντηση όμως που μου δίνει σήμερα δεν είναι ικανοποιητική, πρώτον διότι δεν διασαφηνίζει αν έχουν κινηθεί διαδικασίες ελέγχου για το αν υπάρχουν ευθύνες για την πτώση του παιδιού μέσα στο κανάλι. Διότι μπορεί να υπάρχουν κιγκλιδώματα, αλλά τα κιγκλιδώματα, απ’ ό,τι φαίνεται, δεν εμπόδισαν το μικρό παιδάκι να πέσει μέσα. Άλλωστε και ο κύριος Υπουργός είπε ότι τώρα θα βάλουμε συρματόπλεγμα.
Αυτά θα έπρεπε να τα έχετε βάλει από πριν όχι εσείς, αλλά η ΕΥΔΑΠ.
      Αποδεικνύεται ότι δεν υπήρχε ασφάλεια σε αυτήν την περιοχή, παρά το δεδομένο ότι σε απόσταση δυόμισι χιλιομέτρων βρίσκεται ο οικισμός Καποτά, όπου ζουν ταλαίπωροι άνθρωποι, οι οποίοι εξακολουθούν να υποφέρουν από το σεισμό του 1999. Κύριε Υπουργέ, νομίζω ότι υπάρχουν ευθύνες, τις οποίες πρέπει να αναζητήσετε. 
      Λυπάμαι, αλλά δεν μένω ικανοποιημένος από την απάντησή σας. Θα περίμενα κάτι διαφορετικό. Η ίδια η ΕΥΔΑΠ δεν φάνηκε πουθενά. Ποια ευαισθησία επέδειξε; Καμία ευαισθησία. Δεν πήγε ούτε καν στην κηδεία του παιδιού, για να έχει μια, έστω τυπική, παρουσία.
      Θα σας παρακαλέσω ως προϊστάμενο της ΕΥΔΑΠ να τα κατευθύνετε, να δώσετε το πολιτικό στίγμα, γιατί σε τελευταία ανάλυση δεν είναι η ΕΥΔΑΠ που υφίσταται την κριτική, αλλά η Κυβέρνηση, έστω και αν δεν φταίει.
       Μην επιχειρείτε να δικαιολογήσετε την ΕΥΔΑΠ αλλά να κάνετε ό,τι είναι δυνατόν, ώστε να κάνει τη δουλειά της σωστά. Στη συγκεκριμένη περίπτωση φαίνεται, ότι κάτι δεν πήγε καλά και λυπάμαι που το λέω. Χάθηκε μια ζωή και αυτό θα μπορούσε να είχε προληφθεί. 
      Δεν γνωρίζω κάτω από ποιες συνθήκες το παιδάκι έπεσε μέσα εκεί, αλλά έχει σημασία ότι μπόρεσε και πήγε εκεί, δεν το εμπόδισε κανένα προληπτικό μέτρο και τελικά πνίγηκε. Θα μπορούσε να γίνει και άλλο ατύχημα. 
      Σας παρακαλώ πολύ να λάβετε πιο δραστικά μέτρα και να μην περιμένουμε πότε θα τελειώσει η δικαστική διαδικασία, αλλά να κινηθεί και η διαδικασία διοικητικού ελέγχου από πλευράς ΕΥΔΑΠ που, απ΄ ότι φαίνεται, είναι κάτι που δεν έχει γίνει.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, στην πρωτολογία μου είπα ότι, πέρα από τη δικαστική διαδικασία, έχει κινηθεί και η διαδικασία εσωτερικού ελέγχου στην ΕΥΔΑΠ, για να διερευνηθεί το περιστατικό και αν υπάρχουν ευθύνες, να καταλογιστούν. 
      Από εκεί και πέρα, θα ληφθούν κάποια πρόσθετα μέτρα. Είναι τραγικό αυτό που έγινε, αλλά επαναλαμβάνω ότι είναι έξω από αστική περιοχή, βρίσκεται περίπου στα δυόμισι χιλιόμετρα. Σε όλες τις χώρες του κόσμου τα κανάλια είναι ανοικτά. Σας είπα ότι στα εκατόν είκοσι χιλιόμετρα του υδραγωγείου του Μόρνου υπάρχουν ανοικτά κανάλια. Δεν είναι, όμως, σε κατοικημένες περιοχές. Όπου είναι κατοικημένες περιοχές και είναι επικίνδυνο, έχουν ληφθεί μέτρα.
      Σας βεβαιώνω ότι έχει δοθεί εντολή δική μας προς την ΕΥΔΑΠ, για να βελτιώσει τα μέτρα, ώστε να μην έχουμε άλλο τέτοιο περιστατικό και να αποδοθούν ευθύνες εκεί που υπάρχουν.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία, παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913» , μαθητές και μαθήτριες καθώς και συνοδοί-δάσκαλοι από το 4ο Δημοτικό Σχολείο του Αλίμου.
      Η Βουλή καλωσορίζει τους μαθητές.
      ( Χειροκροτήματα απ’ όλες τις πτέρυγες της Βουλής)
      Δεύτερη είναι η με αριθμό 605/12-5-2003 επίκαιρη ερώτηση του συναδέλφου της Νέας Δημοκρατίας κ. Αθηναίου Φλωρίνη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τα έργα που εκτελούνται στο Νομό Χαλκιδικής, εν όψει της Συνόδου Κορυφής της Ευρωπαϊκής Ένωσης τον Ιούνιο κλπ.
      Η επίκαιρη ερώτηση του κυρίου συναδέλφου έχει ως εξής:
      «Μπαλώματα και πασαλείμματα είναι τα πολυδιαφημισθέντα έργα που εξήγγειλε η Κυβέρνηση και που εκτελούνται την τελευταία στιγμή στη Χαλκιδική εν όψει της Συνόδου Κορυφής.
      Χωρίς προγραμματισμούς, μελέτες, προϋπολογισμούς και με πλήρη αδιαφάνεια, εκτελούνται έργα με απευθείας αναθέσεις και σπαταλούνται αρκετά εκατομμύρια ευρώ για λόγους εντυπωσιασμού.
      Κατόπιν των ανωτέρω, ερωτάται η κυρία Υπουργός ΠΕΧΩΔΕ, 
      α) Πόσα και ποια έργα εκτελούνται στη Χαλκιδική εν όψει της Συνόδου Κορυφής και ποιοι οι προϋπολογισμοί ενός εκάστου και
      β) ποιοι οι ανάδοχοι ενός εκάστου και βάσει ποιων κριτηρίων και με ποια διαδικασία επελέγησαν;
      Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων ο κ. Τσακλίδης.
      Κύριε Υπουργέ, έχετε το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι γνωστό ότι το Ευρωπαϊκό Συμβούλιο και η Σύνοδος Κορυφής θα γίνονταν στη Θεσσαλονίκη στο χώρο των εγκαταστάσεων της Διεθνούς Έκθεσης. Για διάφορους λόγους έγινε αλλαγή του προγραμματισμού και η Σύνοδος Κορυφής θα γίνει στη Χαλκιδική. Αυτό σημαίνει ότι προέκυψαν επείγοντες λόγοι, για να γίνουν κάποια έργα και ακολουθήθηκε η ανάλογη διαδικασία που προβλέπεται από τους νόμους.
      Κύριε συνάδελφε, θέλω να τονίσω ότι κακώς κάνετε την ερώτηση στο ΥΠΕΧΩΔΕ, διότι δεν είναι το ΥΠΕΧΩΔΕ αυτό που κάνει τα έργα. Τα έργα τα κάνουν η περιφέρεια, η Νομαρχιακή αυτοδιοίκηση και ένας δήμος. 
      Για τα έργα αυτά, έχουν διατεθεί αρκετά δισεκατομμύρια. Τα έργα, που γίνονται, δεν είναι πάρα πολύ σοβαρά, ούτε πολύπλοκα, ώστε να γίνουν με μια διαδικασία αναλυτικών μελετών που απαιτούν πολύ χρόνο. Γίνονται βελτιωτικές παρεμβάσεις και ασφαλτικοί τάπητες.
     ΒΥΡΩΝ ΠΟΛΥΔΩΡΑΣ: Και πως θα κάναμε κοινοβουλευτικό έλεγχο κατά της περιφέρειας;
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Με το Υπουργείο Εσωτερικών.
     ΑΘΗΝΑΙΟΣ ΦΛΩΡΙΝΗΣ: … (δεν ακούστηκε)
     ΠΡΟΕΔΡΕΥΩΝ (Κωνσταντίνος Γείτονας): Ηρεμήστε, κύριοι συνάδελφοι. Αφήστε τον κύριο Υφυπουργό να μιλήσει. 
     ΑΘΗΝΑΙΟΣ ΦΛΩΡΙΝΗΣ: Μα, κύριε Πρόεδρε, ο κύριος Υφυπουργός…
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν με αφήνετε να μιλήσω. Και τι ύφος είναι αυτό, δεν κατάλαβα.
      ΠΡΟΕΔΡΕΥΩΝ (Κωνσταντίνος Γείτονας): Μισό λεπτό, σας παρακαλώ, κύριε Υφυπουργέ.
      Κύριοι συνάδελφοι, θα σεβαστείτε τον Κανονισμό; Θα αφήσετε τον κύριο Υφυπουργό να μιλήσει; Θα σας ακούσουμε και εσάς. Η Βουλή είναι λόγος και αντίλογος. Παρακαλώ, ηρεμία. 
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Αφού το θέλετε, πρέπει να ξέρετε  ότι όταν θέλετε να ελέγξετε τη νομαρχία ή την περιφέρεια ή το δήμο, θα κάνετε ερώτηση στο Υπουργείο που εποπτεύει, όχι στο Υπουργείο ΠΕΧΩΔΕ.
     ΒΥΡΩΝ ΠΟΛΥΔΩΡΑΣ: Σας λέμε, λοιπόν, ότι για τα δημόσια έργα υπεκφεύγει το Υπουργείο Εσωτερικών.
     ΠΡΟΕΔΡΕΥΩΝ (Κωνσταντίνος Γείτονας): Γνωρίζετε πολύ καλά ότι δεν έχετε το λόγο και δεν μπορείτε να πάρετε το λόγο. Σας παρακαλώ να μη δίνετε εσείς κακό παράδειγμα διακοπών, εσείς ως έμπειρος κοινοβουλευτικός. Σας παρακαλώ!
     ΒΥΡΩΝ ΠΟΛΥΔΩΡΑΣ: Από σας θέλω την προσοχή σας.
     ΠΡΟΕΔΡΕΥΩΝ (Κωνσταντίνος Γείτονας): Κύριε Πολύδωρα, τι θέλετε τώρα; Να πω να μη γράφονται οι διακοπές στα Πρακτικά;
     ΒΥΡΩΝ ΠΟΛΥΔΩΡΑΣ: Πουθενά δεν γράφεται αυτό.
     ΠΡΟΕΔΡΕΥΩΝ (Κωνσταντίνος Γείτονας): Θα έχετε άλλη ευκαιρία να ασκήσετε κριτική στην Κυβέρνηση.
     ΒΥΡΩΝ ΠΟΛΥΔΩΡΑΣ: Ακούστε με! Ρωτάμε το Υπουργείο Εσωτερικών για  δημόσια έργα, μας λέει τα δημόσια έργα. Ρωτάμε τα δημόσια έργα, μας λέει το Υπουργείο Εσωτερικών.
     ΠΡΟΕΔΡΕΥΩΝ (Κωνσταντίνος Γείτονας): Κύριε Πολύδωρα, να ηρεμήσετε; Δεν σας αναγνωρίζω. Δεν είναι δυνατόν να μην αφήνετε τον Υπουργό να μιλήσει!
     Συνεχίστε, κύριε Υπουργέ.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πολύδωρα, δεν ξέρετε ότι τα δημόσια έργα δεν τα κάνει όλα το Υπουργείο ΠΕΧΩΔΕ; Αν κάνει δημόσια έργα η ΔΕΗ, πρέπει να ρωτήσετε το ΥΠΕΧΩΔΕ; Για όνομα του Θεού! Εσείς είστε έμπειρος κοινοβουλευτικός.
     ΒΥΡΩΝ ΠΟΛΥΔΩΡΑΣ: Το Υπουργείο Βιομηχανίας για τη ΔΕΗ. 
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Ωραία. Δεν είναι, λοιπόν, για όλα τα έργα το ΥΠΕΧΩΔΕ.
     Συνεχίζω. 
     ΒΥΡΩΝ ΠΟΛΥΔΩΡΑΣ: Μένει εκκρεμές το θέμα. 
     ΠΡΟΕΔΡΕΥΩΝ (Κωνσταντίνος Γείτονας): Να μην γράφεται τίποτα στα Πρακτικά από όσα λέει ο κ. Πολύδωρας.
     ΒΥΡΩΝ ΠΟΛΥΔΩΡΑΣ: …
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ! 
     Ορίστε, κύριε Υφυπουργέ, έχετε το λόγο.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Τα έργα τα οποία γίνονται, λοιπόν, είναι μικρής κλίμακας. Αφορούν διάστρωση νέων ασφαλτικών ταπήτων, στηθαία  ασφαλείας, σήμανση, ηλεκτροφωτισμό, διαγραμμίσεις, ισόπεδους κόμβους, παρεμβάσεις σε μνημεία. Τα έργα αυτά, όπως τόνισα, τα κάνει η Περιφέρεια. Αρκετά έργα τα κάνει η Νομαρχία και κάποια έργα κάνει, νομίζω ο Δήμος Σιθωνίας.  Τα έργα γίνονται με τρόπο σωστό. Η διαδικασία της ανάθεσης με διαδικασία όπου καλείται περιορισμένος αριθμός εργοληπτών,όταν υπάρχουν επείγοντες λόγοι, είναι διαδικασία νόμιμη που προβλέπεται από τη νομοθεσία. Και δεν βλέπω το λόγο γιατί να διαμαρτύρεστε, κύριε συνάδελφε, όταν για το νομό σας στη Χαλκιδική διατίθενται κάποια χρήματα από την Κυβέρνηση, τα οποία θα βοηθήσουν στην ανάπτυξη του νομού. Θα βελτιώσουν τις συνθήκες οδικής ασφάλειας και θα βοηθήσουν την τουριστική ανάπτυξη του νομού.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Αθηναίος Φλωρίνης έχει το λόγο.
     ΑΘΗΝΑΙΟΣ ΦΛΩΡΙΝΗΣ: Κύριε Πρόεδρε, δεν θα επανέλθω στο θέμα αυτό. Ο Βουλευτής έχει δικαίωμα να κάνει κοινοβουλευτικό έλεγχο στην Κυβέρνηση, στα Υπουργεία, όχι στους δήμους και στους νομάρχες. Εδώ το θέμα έπρεπε να το παραπέμψετε, κύριε συνάδελφε, στο Υπουργείο Εσωτερικών εσείς και όχι εγώ.
     Κύριε Πρόεδρε, με την ερώτηση που έκανα, προσπάθησα να μεταφέρω το πνεύμα της προχειρότητος, της ανευθυνότητος, αλλά και της σπατάλης των κονδυλίων, κοινοτικών και εθνικών, που γίνονται στα έργα που εκτελούνται στη Χαλκιδική. Εμείς, κύριε Υφυπουργέ, χειροκροτούμε την εκτέλεση έργων στη Χαλκιδική. ‘Άλλο είναι το πνεύμα. Δεν χειροκροτούμε τις απευθείας αναθέσεις, δεν χειροκροτούμε τα πασαλείμματα και τα μπαλώματα, τα οποία εσείς θέλετε να ονομάσετε έργα. Δύο μήνες, κύριε Υπουργέ, πριν από τη Σύνοδο Κορυφής της Χαλκιδικής –και όχι της Θεσσαλονίκης, όπως θέλετε να την ονομάσετε παραπλανητικά- δεν είχε κινηθεί τίποτα. Ορίστε, οι εφημερίδες λένε όλα στο μηδέν για τη Σύνοδο Κορυφής. ‘Άλλη εφημερίδα λέει, ζητείται θαύμα. Και το θαύμα, κύριε Πρόεδρε, έγινε. Παραμονές Πάσχα άρχισαν τα έργα. Τα πασαλείμματα και τα μπαλώματα. Άρχισαν τα έργα αυτά και δημιούργησαν ένα κυκλοφοριακό κομφούζιο. Εμείς, κύριε Υφυπουργέ, θέλουμε έργα. Θέλουμε δρόμους εκεί. Δεν θέλουμε πασαλείμματα και μπαλώματα, τα οποία το χειμώνα θα φύγουν. Ξοδεύετε 136 εκατομμύρια για να κόψετε τα χόρτα εκατέρωθεν του δρόμου. Προς Θεού, κύριε Υπουργέ, που πάνε αυτά τα χρήματα; Στραγάλια είναι;
      Ο κ. Πάχτας έλεγε ότι θα αρχίσουν έργα για τα οποία έχουμε και ωριμότητα και μελέτες. Ούτε μελέτες είχαν. Πήρατε πενήντα χιλιόμετρα δρόμου, το διαιρέσατε δια του τρία και δώσατε από 550.000.000 για κάθε κομμάτι. Τα ίδια χρήματα χρειάζονται; Πήρατε τρεις κόμβους, το διαιρέσατε δια του τρία και δώσατε 170.000.000 για τον κάθε κόμβο. Αυτές είναι μελέτες; Είχατε χρόνο, γιατί κάνατε απευθείας αναθέσεις; Γιατί άλλα τα δώσατε σε περιορισμένο αριθμό εργολάβων και σε άλλα κάνατε απευθείας αναθέσεις; Αυτή είναι η διαφάνεια που επικαλείστε και για την οποία πολεμάτε;
     Κύριε Υφυπουργέ, χάθηκε μία ιστορική ευκαιρία για τη Χαλκιδική να αποκτήσει έργα, να αποκτήσει υποδομές. Την έχετε εγκαταλείψει. Δεν έχουμε ούτε μαρίνες ούτε βιολογικούς καθαρισμούς ούτε αποχετεύσεις ούτε γκόλφ. Δεν υπάρχει δρόμος από τον Πολύγυρο για τη Θεσσαλονίκη. Κατσικόδρομο έχουμε. Δεν υπάρχει δρόμος από τον Πολύγυρο για την Ιερισσό. Και εκεί κατσικόδρομος.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ.
     ΑΘΗΝΑΙΟΣ ΦΛΩΡΙΝΗΣ: Θα επανέλθω, κύριε Πρόεδρε, διότι δεν θα αφήσουμε έτσι αυτά τα πράγματα. Η διαφάνεια θα πρέπει να έρθει στο φως.
     Ευχαριστώ.
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εγώ δεν διαφωνώ η διαφάνεια να έρθει στο φως, να κάνετε, κύριε συνάδελφε, ό,τι είναι απαραίτητο ώστε να ελέγξετε εάν κάποιοι φορείς δεν έχουν κάνει σωστά τη δουλειά τους. Από την πληροφόρηση που έχω εγώ από την Περιφέρεια υπάρχει ο ισχυρισμός ότι έγινε ένα μεγάλο έργο με κανονική δημοπρασία, με ανοικτή διαδικασία και τα άλλα έγιναν με διαγωνισμό μετά από πρόσκληση περιορισμένου αριθμού εργοληπτικών επιχειρήσεων λόγω του επείγοντος.
     Από εκεί και πέρα υπάρχουν τρόποι να τους ελέγξετε για το εάν κάνουν σωστά τη δουλειά τους και βεβαίως εάν υπάρχουν σχετικές καταγγελίες και σε εμάς, μπορούμε να επιληφθούμε και εμείς ως Υπουργείο Δημοσίων Έργων.
     Κύριε συνάδελφε, θα σας καταθέσω μία κατάσταση από τα έργα τα οποία γίνονται και με τις εταιρείες που έχουν αναλάβει αυτά τα έργα και με τον τρόπο που έγινε η διαδικασία.
     Ευχαριστώ.
     (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Ιωάννης Τσακλίδης καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 608/12.5.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη στεγαστική αποκατάσταση των σεισμοπαθών του 1999 στην Αττική κλπ.
     Η επίκαιρη ερώτηση του κ. Σκυλλάκου έχει ως εξής:
     «Επανειλημμένα έχουμε καταγγείλει την απαράδεκτη πολιτική της Κυβέρνησης απέναντι στις χιλιάδες οικογένειες, που επλήγησαν από το σεισμό στις 7.9.1999 και επανειλημμένα ζητήσαμε ουσιαστικά μέσα ανακούφισής τους.
     Η Κυβέρνηση, όμως, αρνείται μέχρι σήμερα να αναθεωρήσει την πολιτική της. Έτσι πάνω από τρία χρόνια μετά το σεισμό, τεσσεράμισι χιλιάδες οικογένειες ζουν σε άθλιες συνθήκες στους διάφορους καταυλισμούς. Ένα μεγάλο μέρος τους, που έκαναν αίτηση για κρατική συνδρομή και δάνειο, δεν μπορούν να τελειώσουν τα σπίτια τους, ένα άλλο μέρος δεν υπέβαλε ακόμη αίτηση, ενώ πολλοί –παρά τους κινδύνους- έχουν μπει και ζουν στα σπίτια με πρόχειρες και φτηνές κατασκευές. Τέλος μία σειρά ενοικιαστές σεισμοπαθείς, λόγω του ότι τα ενοίκια έχουν ανέβει κατακόρυφα, ενώ η ανεργία και τα άλλα προβλήματα τους οξύνθηκαν παραπέρα, παραμένουν στους καταυλισμούς.
     Ερωτάται η κυρία Υπουργός εάν η Κυβέρνηση:
     Θα προχωρήσει σε βελτίωση των όρων στεγαστικής συνδρομής για τους σεισμοπαθείς, επειδή το ύψος των ποσών που έχουν καθοριστεί (μέχρι 65.000 δραχμές ανά τ.μ. για επισκευή και μέχρι 130.000 δραχμές ανά τ.μ. για ανακατασκευή) δεν καλύπτει ούτε το 50% του πραγματικού κόστους αποκατάστασης των κτηρίων και θα δώσει παράταση της προθεσμίας, ώστε όλοι οι πληγέντες να μπορέσουν να κάνουν αίτηση για επισκευή-ανακατασκευή;
     Θα πάρει συγκεκριμένα μέτρα μέριμνας και πρόνοιας για τους ενοικιαστές σεισμοπαθείς και θα σταματήσουν οι οδηγίες και πιέσεις να φύγουν από τους καταυλισμούς;»
     Ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης έχει το λόγο.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, μου δίνεται η δυνατότητα να απαντήσω σε ένα θέμα για το οποίο γίνεται πολύ σπέκουλα τους τελευταίους μήνες. Κατέθεσε και η Νέα Δημοκρατία μία σχετική επερώτηση αυτές τις ημέρες και θα έχουμε τη δυνατότητα να απαντήσουμε εκτεταμένα. 
     Το θέμα αφορά τους σεισμοπαθείς του 1999. Θέλω να τονίσω με τον πιο κατηγορηματικό τρόπο ότι η Κυβέρνηση έλαβε σωρεία μέτρων για την ανακούφιση των σεισμοπαθών. 
     Θα τα αναφέρω περιληπτικά: Εκατόν είκοσι χιλιάδες οικογένειες πήραν τις 200.000 δραχμές, έστω και αν δεν είχαν σημαντικές ζημιές στα σπίτια τους. Και μόνο το ότι έμειναν μερικές ημέρες μακριά, μετά το σεισμό, πήραν 200.000 δραχμές.
     Χιλιάδες οικογένειες πήραν έως 2.000.000 δραχμές η κάθε μία αποζημίωση για τις οικοσκευές. Οι συνταξιούχοι που διέμεναν σε σπίτια που χαρακτηρίστηκαν κίτρινα ή κόκκινα πήραν από 120.000 δραχμές το μήνα. Οι άνεργοι που διέμεναν σε σπίτια που χαρακτηρίστηκαν κίτρινα ή κόκκινα πήραν από 150.000 δραχμές το μήνα. Οι εργαζόμενοι που έμεναν σε σπίτια που έπαθαν ζημιές, οι επιχειρήσεις που δούλευαν πήραν 200.000 δραχμές εφάπαξ και αν είχε πάθει ζημιά και το σπίτι τους πήραν 500.000 δραχμές. 
     Δώσαμε επίδομα ενοικίου σε τριάντα χιλιάδες οικογένειες. Κατασκευάσαμε εκατόν πέντε  περίπου οικισμούς με έξι χιλιάδες οκτακόσιους μεταφερόμενους οικίσκους. Η επιδότηση ενοικίου ή συγκατοίκησης ήταν 80.000, 100.000 και 120.000 δραχμές το μήνα, ανάλογα με τα μέλη της οικογένειας. Δηλαδή η κάθε οικογένεια πήρε για δύο χρόνια και σε μερικές από αυτές παρατείναμε σε δυόμισι χρόνια την επιδότηση ενοικίου, περίπου 2.500.000 δραχμές.
     Έγιναν ευνοϊκότατες ρυθμίσεις για τις οφειλές προς δημόσιο, Δ.Ο.Υ., ασφαλιστικά ταμεία, ΔΕΗ, ΟΤΕ, κλπ. Για όσους έχουν πάθει ζημιά τα σπίτια τους υπήρχε συνδρομή για στεγαστική αποκατάσταση.
     Κύριε Σκυλλάκο, δικαιούχοι στεγαστικής αποκατάστασης είναι όσοι ήταν ιδιοκτήτες κτιρίων που έπαθαν ζημιές, όχι οι ενοικιαστές. Για τους ενοικιαστές είχαμε επιδότηση ενοικίου για έξι μήνες και σε πολλούς επιτρέψαμε για πάνω από δύο χρόνια να μείνουν σε λυόμενα. Στους οικισμούς με τα λυόμενα έχουν γίνει έργα υποδομής, δρόμοι, αποχέτευση, ύδρευση. Στα λυόμενα βάλαμε κλιματιστικό, είναι δωρεάν το νερό, είναι κατά 50% μειωμένη η τιμή του ρεύματος, κάναμε παιδικούς σταθμούς και σχολεία.
     Από κει και πέρα, σας ερωτώ: Υπάρχει άλλο κράτος σε όλον τον κόσμο που να συμπαραστέκεται σε πολίτες που έπαθαν ζημιά από θεομηνίες όσο η Ελλάδα; Δεν υπάρχει κανένα κράτος στον κόσμο. Για να ανακατασκευάσει κάποιος το σπίτι του, του δίνουμε 130.000 το τετραγωνικό μέτρο και σε μερικές περιπτώσεις 160.000 το τετραγωνικό μέτρο. 
     Πράγματι αυτά δε φτάνουν. Ποτέ δεν το είπαμε αυτό. Όμως σκεφθείτε ότι αυτός ο άνθρωπος είχε ένα παλιό σπίτι και τώρα κάνει ένα καινούργιο και πρέπει να συμμετέχει και ο ίδιος. Ακόμα μπορεί να ασφαλίσει το σπίτι του. Δεν μπορούμε εμείς να δίνουμε όλη την αποζημίωση. Δε γίνεται αυτό. Αυτό είναι γνωστό.
     Τέσσερις χιλιάδες πεντακόσιοι άνθρωποι μένουν σήμερα στα λυόμενα –αν είναι τόσοι, νομίζω ότι είναι λιγότεροι. Αρκετοί απ’ αυτούς είναι στα Λιόσια, όπου, όπως γνωρίζετε, γίνεται ένα πολύ φιλόδοξο πρόγραμμα με δύο χιλιάδες επτακόσια καινούργια σπίτια. Κύριε Σκυλλάκο, μόνο το 10% με 15% είναι πραγματικοί δικαιούχοι. Αυτοί μένουν εκεί όχι γιατί φταίει η πολιτεία, αλλά γιατί δεν έσπευσαν να κάνουν έγκαιρα αίτηση να χτίσουν το σπίτι τους. Λέτε ότι κάποιοι δεν έκαναν ούτε αίτηση. Πείτε μου κάτι. Μετά από τριάμισι χρόνια, δικαιολογείται κάποιος να μην έχει κάνει ούτε αίτηση; Παρ΄όλα αυτά, εμείς θα δώσουμε καινούργια παράταση. Όμως, πείτε μου, φταίει η πολιτεία όταν δεν έχουν κάνει αίτηση για την ανακατασκευή του σπιτιού τους; 
     Κύριε Σκυλλάκο, ποιοι είναι οι υπόλοιποι; Οι υπόλοιποι είναι ενοικιαστές οι οποίοι δε δικαιούνται να εξακολουθούν να μένουν στα λυόμενα. Πρέπει να φύγουν. Λέτε να κάνουμε ένα ειδικό πρόγραμμα. Υπάρχουν προγράμματα του ΟΕΚ και άλλων οργανισμών που θέτουν κάποιες προϋποθέσεις σε ό,τι αφορά τους δικαιούχους. Δεν μπορούμε να ανατρέψουμε τα κριτήρια που υπάρχουν και να δώσουμε σε κάποιους άλλους που δε δικαιούνται. Κύριε Σκυλλάκο, πολλοί μένουν εκεί, ενώ δεν ήταν ούτε ενοικιαστές. Τι να κάνουμε, φταίει η Κυβέρνηση γι’ αυτό;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Τσακλίδη.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, έχω τη γνώμη ότι τα κόμματα της Αντιπολίτευσης πρέπει να τοποθετηθούν σοβαρά, γιατί πέρασαν τριάμισι χρόνια και η Κυβέρνηση πήρε γενναία μέτρα. Αυτά είναι τα μέτρα, δεν μπορούν να αυξηθούν. Μάλιστα για πρώτη φορά στην Αθήνα δώσαμε δωρεάν και τη μελέτη του μηχανικού. Βεβαίως τα μέτρα αυτά αναπροσαρμόζονται ανάλογα με την αύξηση του τιμάριθμου χρόνο με το χρόνο. Δεν μπορεί να υπάρχει ιδιαίτερη μεταχείριση γι’ αυτούς που είναι στην Αθήνα. 
     ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
     ΑΝΤΩΝΗΣ ΣΚΥΛΛΑΚΟΣ: Προχθές ήλθαν στη Βουλή και σε όλα τα κόμματα σεισμοπαθείς και εκπρόσωποί τους. Κακώς κάνουν οι σεισμοπαθείς που ζητούν να λυθούν τα προβλήματά τους.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Ποια προβλήματα;
     ΑΝΤΩΝΗΣ ΣΚΥΛΛΑΚΟΣ: Θα σας πω ποια προβλήματα. Ζητάτε και τα ρέστα από τους σεισμοπαθείς και λέτε ότι είναι πιο ευνοούμενοι από τους σεισμοπαθείς του υπόλοιπου κόσμου.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν το είπε κανείς αυτό.
     ΑΝΤΩΝΗΣ ΣΚΥΛΛΑΚΟΣ: Εγώ ξέρω ότι στις πρώην σοσιαλιστικές χώρες που έγιναν σεισμοί, οι άνθρωποι μέσα σε δύο χρόνια μπήκαν σε καινούργιο σπίτι που το έφτιαξε το κράτος. Αυτό ξέρω και το ξέρετε κι εσείς πολύ καλά. Αυτό έγινε και στην Τασκένδη και στη Ρουμανία και αλλού. Εσείς μας παρουσιάζετε τα «ψίχουλα» σαν γενναιοδωρία της Κυβέρνησης, 100.000, 150.000, 200.000, όμως δεν απαντάτε στα ζητήματά τους. Για όσους μπήκαν στα «κίτρινα» σπίτια, κάνατε τον παραμικρό έλεγχο αν έγιναν πραγματικά επισκευές ή έγιναν «πασαλείμματα» γιατί δεν υπάρχουν χρήματα και μ’ έναν καινούργιο σεισμό θα θρηνήσουμε χιλιάδες θύματα;
     Δεύτερο ζήτημα: Πείτε μας τα νούμερα. Απ’ αυτούς που έκαναν αίτηση συνδρομής του κράτους, πόσοι τελείωσαν το σπίτι; Δεν μπορούν να τα προχωρήσουν και να τα τελειώσουν γιατί δεν τους φτάνει η κρατική συνδρομή, δηλαδή τα «ψίχουλα» που τους δίνετε.
     Τρίτον αυτούς που δεν έκαναν αίτηση, τους κατηγορείτε κι από πάνω; Δίνει κανείς «ζεστό» χρήμα για να επισκευάσει ή να ανακατασκευάσει το σπίτι του και δεν κάνει αίτηση; Έχει τα χρήματα και κάθεται κάτω από τον ήλιο, σε δεκαπέντε τετραγωνικά μέτρα που είναι το εμβαδόν των λυομένων αυτών κατασκευών  και δεν κάνει αίτηση; Δεν κατάλαβα πώς μιλάτε έτσι γι’ αυτούς τους ανθρώπους. Υπάρχουν χιλιάδες που δεν έκαναν αίτηση γιατί δεν έχουν χρήματα. Υπάρχει και ένα πολύ μεγάλο ποσοστό που έκανε αίτηση και δεν μπορεί να τελειώσει το σπίτι του. Τριάμισι χρόνια πέρασαν, δεν μπόρεσαν να τελειώσουν τα σπίτια τους και θα χρειαστούν άλλα δέκα με δεκαπέντε χρόνια. 
     Έρχομαι και σ’ αυτούς που μένουν στους καταυλισμούς. Δεν είναι αλήθεια ότι δεν υπάρχουν ιδιοκτήτες και ότι οι περισσότεροι είναι ενοικιαστές. Από τα εξίμισι χιλιάδες σπίτια τα τεσσεράμισι είναι ενοικιαζόμενα; Υπάρχουν πάρα πολλοί ιδιοκτήτες που έκαναν αίτηση ή δεν τέλειωσε το σπίτι τους. 
     Οι σύλλογοι μηχανικών λένε ότι δεν γίνεται κανένας έλεγχος από το κράτος στο τι κατασκευές γίνονται και δεύτερον τα ποσά 65.000 και 130.000 δεν φτάνουν με τίποτα. 
     Όσον αφορά για τους ενοικιαστές που ήταν έξι ή δύο χρόνια, ήταν επαρκής αυτή η ρύθμιση; Τι θα κάνετε με τους ανθρώπους που δεν μπορούν να βρουν σπίτι, γιατί είναι πολύ υψηλό το ενοίκιο και είναι άνεργοι, γιατί έχει πέσει και η οικονομική δραστηριότητα στην περιοχή; Θα τους διώξετε; 
     Έχετε στείλει εγκύκλιο εσείς ή το Υπουργείο Εσωτερικών που λέει ότι θα τους διώξετε για να μην χαλάσουμε την εικόνα των Ολυμπιακών Αγώνων; Θα ξεκινήσετε από τώρα; Βρέστε τους μία λύση πρώτα και μετά από μόνοι τους θα φύγουν. 
     Πάντως, κύριε Υπουργέ, ο τρόπος που μου απαντήσατε δείχνει την αναλγησία της κυβερνητικής πολιτικής. 
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εγώ επαναλαμβάνω ότι κανένα κράτος που έχει ελεύθερη οικονομία –ο κ. Σκυλλάκος αναφέρθηκε σε καθεστώτα που έχουν εκπέσει- δεν παίρνονται μέτρα για πολίτες που έχουν υποστεί ζημιές από θεομηνίες κλπ., όπως στην Ελλάδα. Αυτή είναι η αλήθεια. Δεν σας αρέσει ότι η Ελλάδα παίρνει τα πιο γενναία μέτρα;
     ΒΑΣΙΛΗΣ ΚΕΔΙΚΟΓΛΟΥ: Δεν συμβαίνει αυτό τώρα. Από το 1953 συμβαίνει και δεν είναι του σημερινού εντιμότατου κυρίου Πρωθυπουργού. 
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μην γράφεται στα Πρακτικά καμία διακοπή.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Και ορθώς γίνεται αυτό. 
     Στην πρωτολογία μου απαρίθμησα σειρά μέτρων που έχει πάρει η Κυβέρνηση. Δόθηκε επιδότηση ενοικίου για δύο χρόνια και σε μερικές κατηγορίες για δυόμισι χρόνια. Θέλετε, κύριε Σκυλλάκο, να δώσει η Κυβέρνηση επιδότηση ενοικίου για πέντε χρόνια;
     Είπατε ότι μπήκαν σε κίτρινα σπίτια, χωρίς να υπάρχει έλεγχος. Στην Αθήνα για σπίτια που έχουν υποστεί μικρές βλάβες, όχι στον φέροντα οργανισμό, επετράπη οι ιδιοκτήτες να κάνουν τις αποκαταστάσεις με ιδιώτη μηχανικό χωρίς άλλες διαδικασίες και αυτός να κάνει μία έκθεση ότι έγιναν σωστά οι επιδιορθώσεις και μπήκαν μέσα. Αυτό γίνεται μόνο με υπεύθυνη δήλωση και τεχνική έκθεση του ιδιώτη μηχανικού. 
     Ποιους καταγγέλλουν οι μηχανικοί, λοιπόν; Τους εαυτούς τους ότι δεν έκαναν σωστό έλεγχο; Όταν η ζημιά είναι πολύ μικρή, οι μηχανικοί, για να μην υπάρχουν καθυστερήσεις κάνουν οι ίδιοι τεχνική έκθεση και επιβλέπουν. Μιλώ για μικρές ζημιές στην τοιχοποιία και όχι στον φέροντα οργανισμό. Για τις άλλες περιπτώσεις εκδίδονται κανονικά άδειες και υπάρχει απαραίτητος και αυστηρός έλεγχος από τις αρμόδιες υπηρεσίες του Υπουργείου.
     Αν οι 65.000 ή οι 130.000 είναι λίγες ή πολλές, εγώ δεν μπορώ να σας το πω. Το ποσό αυτό δεν πρόκειται να αυξηθεί. Όταν έγινε ο σεισμός στο Βαρθολομιό, αφού πέρασαν τέσσερα χρόνια από τότε, το αυξήσαμε ανάλογα με την άνοδο του τιμαρίθμου. Επαναλαμβάνω όμως ότι το ποσό αυτό δεν πρόκειται να αυξηθεί. 
     Αν κάποιοι δεν θέλουν να κάνουν αίτηση και θέλουν να μένουν στα λυόμενα, εγώ δηλώνω από το Βήμα αυτό, ότι δεν μπορούν να συνεχίσουν να μένουν. Πρέπει να φύγουν. Πέρασαν από τότε τριάμισι χρόνια. Η ιστορία αυτή πρέπει να τελειώσει.
     Απ’ αυτούς που έκαναν αίτηση, κύριε Σκυλλάκο, το 97% των αιτήσεων έχει εγκριθεί. Το 3% μόνο δεν έχει εγκριθεί, γιατί υπάρχουν προβλήματα. Δεν συμπλήρωσαν τους φακέλους.
     Επίσης λέτε ότι ήταν εξίμισι και τώρα είναι τεσσεράμισι. Έφυγαν πολλοί και πήγαν στους οικίσκους διάφοροι άλλοι, οι οποίοι ενδεχομένως δεν είχαν σπίτι και πήγαν να μείνουν εκεί.
     ΛΕΩΝΙΔΑΣ ΤΖΑΝΗΣ: Μα, πώς; Το 80% είναι τέτοιοι… 
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Ούτως ή άλλως δε γράφεται καμία διακοπή στα Πρακτικά. 
     Παρακαλώ, τελειώστε, κύριε Υπουργέ.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Το 1999 ήταν ενοικιαστές. Όπως τότε ήταν ενοικιαστές θα πρέπει να ενοικιάσουν σπίτι και τώρα. Εάν δικαιούνται στεγαστική αποκατάσταση μέσα από άλλα προγράμματα με τα κριτήρια που υπάρχουν να πάνε και να ενταχθούν. Δεν υπάρχει λόγος να υπάρχει ιδιαίτερη μεταχείριση.
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, η τέταρτη με αριθμό 600/12-5-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εργασίας και Κοινωνικών Ασφαλίσεων, σχετικώς με το κλείσιμο του εργοστασίου της PALCO, την απόλυση των εργαζομένων κλπ., λόγω κωλύματος του κυρίου Υπουργού δεν θα συζητηθεί και διαγράφεται.
     Ολοκληρώθηκε η συζήτηση των επικαίρων ερωτήσεων.
     
     ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμεθα στην 
     ΕΙΔΙΚΗ ΗΜΕΡΗΣΙΑ ΔΙΑΤΑΞΗ
     Συζήτηση επί της «Ετήσιας Εκθέσεως 2001» του Ανώτατου Συμβουλίου Επιλογής Προσωπικού (ΑΣΕΠ)
     Η συζήτηση θα διεξαχθεί με ανάλογη εφαρμογή των διατάξεων του άρθρου 137 του Κανονισμού της Βουλής.
     Έχω την τιμή να θέσω υπόψη του Σώματος την ομόφωνη απόφαση της Διάσκεψης των Προέδρων για την οργάνωση της συζήτησης, σύμφωνα και με τη διαδικασία που ακολουθήσαμε σε ανάλογες συζητήσεις. Δηλαδή, κατ’ εφαρμογή της διάταξης της παραγράφου 5 του άρθρου 65 του Κανονισμού της Βουλής, θα υπάρξει κατάλογος κατά προτεραιότητα ομιλητών που θα ορισθούν από τα κόμματα ως εξής: Τρεις Βουλευτές από το Πανελλήνιο Σοσιαλιστικό Κίνημα, τρεις Βουλευτές από το κόμμα της Νέας Δημοκρατίας και ανά ένας συνάδελφος από τα άλλα δύο κόμματα, εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους.
     Μετά από αυτούς όποιος άλλος συνάδελφος θέλει να μιλήσει, θα εγγραφεί με το ηλεκτρονικό σύστημα μέχρι το τέλος της ομιλίας του δεύτερου ομιλητή.
     Οι τέσσερις πρώτοι ομιλητές, ένας από κάθε κόμμα, προτείνω να μιλήσουν μέχρι δεκαπέντε λεπτά και οι λοιποί τέσσερις ομιλητές –δύο από το ΠΑΣΟΚ και δύο από τη Νέα Δημοκρατία- μέχρι δέκα λεπτά.
     Σύμφωνα με τον Κανονισμό οι συνάδελφοι οι οποίοι θα εγγραφούν στον κατάλογο με το ηλεκτρονικό σύστημα θα μιλήσουν πέντε λεπτά. Οι ομιλητές θα λάβουν το λόγο εναλλάξ και δεν θα υπάρξουν δευτερολογίες.
     ΚΥΡΙΑΚΟΣ ΣΠΥΡΙΟΥΝΗΣ: Γιατί αυτή η διάκριση, κύριε Πρόεδρε;
     ΠΡΟΕΔΡΕΥΩΝ (Κωνσταντίνος Γείτονας): Έτσι αποφασίζουμε σ’ αυτές τις περιπτώσεις. Πάντως, στην ίδια κατηγορία είμαι και εγώ, κύριε συνάδελφε, και το ξέρετε. Θα ομιλήσω και εγώ για πέντε λεπτά.
     Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι δεκαπέντε λεπτά, όπως προβλέπει ο Κανονισμός, εάν όμως προηγηθεί ομιλία Προέδρου Κοινοβουλευτικής Ομάδας, ο αναπληρωτής του θα μετάσχει στη συζήτηση σύμφωνα με τους ορισμούς του άρθρου 167 παράγραφος 2 του Κανονισμού της Βουλής. Οι Υπουργοί μπορούν να συμμετάσχουν στη συζήτηση κατά τις διατάξεις του άρθρου 97 παράγραφος 1 έως 3 του Κανονισμού της Βουλής. 
     Εφόσον η Βουλή αποδεχθεί αυτήν την πρόταση, από τα κόμματα έχουν υποδειχθεί οι εξής συνάδελφοι: Από το ΠΑΣΟΚ οι κύριοι Λεωνίδας Τζανής, Θεοχάρης Τσιόκας και Γεώργιος Παπαγεωργίου.
     Από τη Νέα Δημοκρατία οι κύριοι Αναστάσιος Νεράντζης, Χρήστος Ζώης και Ζωή (Ζέττα) Μακρή.
     Από το Κομμουνιστικό Κόμμα Ελλάδας ο κ. Αντώνιος Σκυλάκος.
     Από το Συνασπισμό της Αριστεράς και της Προόδου ο κ. Φώτης Κουβέλης.
     Τέλος, κύριοι συνάδελφοι, προτείνω η συνεδρίαση να λήξει το αργότερο στις τέσσερις η ώρα.
     Συμφωνείτε, κύριοι συνάδελφοι, με τις δύο παραπάνω προτάσεις μου, αφ’ ενός  όσον αφορά τη διαδικασία που θα ακολουθήσουμε και αφ’ ετέρου όσον αφορά την ώρα λήξεως της συνεδρίασης;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Γείτονας): Η Βουλή απεδέχθη.
     ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, εγώ δεν θα δηλώσω να μιλήσω διαμαρτυρόμενος διότι το σύστημα το οποίο ακολουθείται δεν κατοχυρώνει την ίση μεταχείριση των Βουλευτών και η στήριξη των ημετέρων πλήττει τη δημοκρατική εικόνα των κομμάτων. Κύριε Πρόεδρε,  απέρχομαι διαμαρτυρόμενος.
     ΠΡΟΕΔΡΕΥΩΝ (Κωνσταντίνος Γείτονας): Εγώ σας κάνω, κύριε συνάδελφε, συναδελφική έκκληση να εγγραφείτε. Είναι αποφάσεις που παίρνει συνήθως το Σώμα για να διευκολύνουμε τις συζητήσεις και να υπάρχει μεγαλύτερη συμμετοχή.
     Έχω την τιμή, κύριοι συνάδελφοι, να σας ανακοινώσω ότι τη συνεδρίασή μας παρακολουθούν από τα βόρεια θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «Η Ελλάδα των Βαλκανικών Πολέμων 1912-1913», μαθητές και δάσκαλοι από το Δημοτικό Σχολείο της Ισραηλινής Κοινότητας Ψυχικού Αθηνών.
     Επίσης, από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «Η Ελλάδα των Βαλκανικών Πολέμων 1912-1913», φοιτητές της Παντείου Σχολής και τρεις καθηγητές τους.
     Η Βουλή τους καλωσορίζει.
     (Χειροκροτήματα απ’ όλες τις Πτέρυγες της Βουλής)
     Το λόγο έχει ο κ. Λεωνίδας Τζανής.
     ΛΕΩΝΙΔΑΣ ΤΖΑΝΗΣ: Κύριοι συνάδελφοι, συζητούμε σήμερα επί της ετήσιας εκθέσεως για το 2001 του Ανωτάτου Συμβουλίου Επιλογής Προσωπικού και δεν είναι δυνατόν παρά να ξεκινήσει κανείς την τοποθέτησή του μιλώντας γι’ αυτή την ανεξάρτητη διοικητική αρχή, το έργο της και την ετήσια έκθεσή της επεκτεινόμενος και στην ιστορία του θεσμού και στη μέχρι τώρα διαδρομή του, στις συνθήκες που επικρατούσαν κατά τη γένεσή του, τους ανθρώπους που έπαιξαν σημαντικό ρόλο για τη γένεση και το στέριωμα αυτού του θεσμού. Δεν είναι δυνατόν ένας Βουλευτής της Πλειοψηφίας που παρακολουθεί την ιστορία αυτού του θεσμού από τα πρώτα του βήματα –και από τα πρώτα δικά μου βήματα, καθώς μπήκα στη Βουλή αυτή- παρά να εκφράσει κατ’ αρχήν τη μεγάλη του ικανοποίηση, διότι αυτό το παιδί, το ΑΣΕΠ, έγινε κιόλας εννιά χρονών. 
     Είναι ένας θεσμός που ήρθε σαν ένα δυνατό κύμα, για να ταράξει τα βαλτωμένα νερά της ρουσφετοκρατίας στο χώρο των προσλήψεων στον ευρύτερο δημόσιο τομέα, ένας πραγματικός σεισμός στην παγιωμένη αντίληψη για τον πολίτη-πελάτη και το διορισμό «των δικών μας παιδιών» ως λάφυρο για την κατάκτηση της εξουσίας από το κόμμα το οποίο κάθε φορά η πλειοψηφία του λαού εμπιστευόταν. Ένα ισχυρό χτύπημα στο κομματικό κράτος, όπου ο διορισμένος δημόσιος υπάλληλος εκλαμβάνει το διορισμό του ως ανταμοιβή στην κομματική του πίστη ή στις παντός είδους χρήσιμες για το κόμμα εργασίες και υπηρεσίες του. 
     Δεν είναι ασυνήθιστες οι φράσεις που πιστεύω ότι όλοι έχουμε ακούσει: «Είμαι τόσα χρόνια στο κόμμα. Δεν ζήτησα ποτέ τίποτε. Το μόνο που θέλω είναι να βάλεις το παιδί μου στο δημόσιο έστω ως κλητήρα.» Αυτές είναι πάγιες φράσεις. Και η μόνιμη επωδός, «αν εσύ θέλεις, μπορείς να το κάνεις». Παραλήπτης αυτών των μηνυμάτων ο Βουλευτής, που αγωνίζεται να αποδείξει ότι  τα πράγματα δεν είναι έτσι. Είναι η γνωστή μόνιμη επωδός της επιχειρηματολογίας του πολίτη-πελάτη. Και σίγουρα δεν φταίει αυτός. Εμείς φταίμε και το «εμείς» έχει διαχρονική σημασία. Τον είχαμε μάθει έτσι. Επιτρέψτε μου να χρησιμοποιήσω τις φράσεις «τον είχαμε μάθει έτσι».
     ΦΩΤΗΣ ΚΟΥΒΕΛΗΣ: Εσείς.
     ΛΕΩΝΙΔΑΣ ΤΖΑΝΗΣ: Όχι, κύριε Κουβέλη. Αν θέλετε να ταυτίσετε την ιστορία του ΠΑΣΟΚ με την ιστορία της Νέας Δημοκρατίας, πιστεύω ότι την αδικείτε.
     Αν, αγαπητοί συνάδελφοι, δυστυχώς αυτή η αντίληψη συνεχίζει να επιβιώνει, κατά ένα μικρό ποσοστό και στις μέρες μας, αυτό οφείλεται –και επιτρέψτε μου να το πω με απόλυτα καλή διάθεση, γιατί κάποια στιγμή πρέπει να καταφέρουμε να συνεννοηθούμε μεταξύ μας- και σε ορισμένες πρωτοβουλίες ιδιαίτερα της Αξιωματικής Αντιπολίτευσης που, κάθε φορά που τις έπαιρνε, επισημαίναμε ότι δεν έπρεπε να το πράττει, γιατί οδηγούσε σε τεχνητή αμφισβήτηση του θεσμού του ΑΣΕΠ, αλλά και του αντικειμενικού συστήματος προσλήψεων. Και είναι ένα γεγονός που οδήγησε σε κάποιον κλονισμό της εμπιστοσύνης του λαού για το αν αυτά που λέμε τα εννοούμε, για το αν αυτό που προσπαθούμε να κάνουμε, δηλαδή μια ανεξάρτητη διοικητική αρχή που δεν την πλησιάζει κανείς σε ό,τι αφορά τις προσλήψεις στο δημόσιο τομέα, το εννοούμε.
     Είναι γεγονός ότι ήταν ατυχείς και βλαπτικές οι προσπάθειες της Αξιωματικής Αντιπολίτευσης κατά καιρούς, γιατί γύρω από αυτό το θέμα έπαιζε ένα παιχνίδι, μια προσπάθεια αμφισβήτησης της εμπιστοσύνης του ελληνικού λαού. Αν το κατάφερε, δεν έκανε καλό ούτε στον εαυτό της ούτε στον τόπο.
     ΒΥΡΩΝ ΠΟΛΥΔΩΡΑΣ: Μπορείτε να γίνετε πιο συγκεκριμένος;
     ΛΕΩΝΙΔΑΣ ΤΖΑΝΗΣ: Αν γίνω πιο συγκεκριμένος, θα αναφέρω τις πάρα πολλές ερωτήσεις που κατατέθηκαν από το κόμμα σας, κύριε Πολύδωρα, με συνήθεις αγορητές και εσάς και τον κ. Παυλόπουλο, όπου προσπαθούσαμε απελπισμένα να σας πείσουμε ότι δεν έχετε δικαίωμα να επηρεάζετε και να δηλητηριάζετε την ψυχή των παιδιών λέγοντας ότι αυτοί που τους υπόσχονται αντικειμενικό πλαίσιο για την προσπάθειά τους για μια θέση στον ήλιο τους κοροϊδεύουν.
     ΒΑΣΙΛΗΣ ΚΕΔΙΚΟΓΛΟΥ: Μια πανηγυρική διαβεβαίωση…
     (Θόρυβος στην Αίθουσα)
     ΠΡΟΕΔΡΕΥΩΝ (Κωνσταντίνος Γείτονας): Συγγνώμη, κύριε Τζανή. 
     Κύριοι συνάδελφοι, δεν μπορεί να αρχίσουμε αυτήν τη συζήτηση με διακοπές.
      Παρακαλώ. Καμιά διακοπή δεν θα γράφεται στα Πρακτικά. 
     Συνεχίστε παρακαλώ, κύριε Τζανή, και μην απαντάτε όταν διακόπτεσθε στις ερωτήσεις, γιατί φαίνεται σαν να δέχεστε διακοπές. 
     ΛΕΩΝΙΔΑΣ ΤΖΑΝΗΣ: Καιρός είναι να απολογηθώ εγώ για το κλίμα που δημιουργούν άλλοι! Συνεχίζω. 
     Είναι γεγονός, λοιπόν, ότι αυτή η προσπάθεια δημιούργησε κάποιο κλονισμό της εμπιστοσύνης. 
     ΒΑΣΙΛΗΣ ΚΕΔΙΚΟΓΛΟΥ: …
     ΛΕΩΝΙΔΑΣ ΤΖΑΝΗΣ: Σας παρακαλώ, κύριε Πρόεδρε, ανακαλέστε τον κύριο Κεδίκογλου, δεν μπορεί να συνεχιστεί αυτή η ιστορία. Εάν τον ενοχλώ να κατέβω κάτω. Το δικό μου δικαίωμα είναι να μιλήσω, το δικό σας δικαίωμα είναι να μιλήσετε. 
     ΒΑΣΙΛΗΣ ΚΕΔΙΚΟΓΛΟΥ: …
     ΛΕΩΝΙΔΑΣ ΤΖΑΝΗΣ: Πείτε μου μόνο πότε θα μου επιτρέψετε να μιλήσω. 
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΠΑΝΑΓΙΩΤΗΣ  ΣΓΟΥΡΙΔΗΣ)
      Έτσι, λοιπόν, αυτή η προσπάθεια πέτυχε να δηλητηριάσει κατά ένα μέρος τη ψυχολογία και τη πίστη του ελληνικού λαού, αλλά δεν κατάφερε τη μεγάλη μερίδα του ελληνικού λαού να την παραπείσει ως προς την πραγματικότητα. Και η πραγματικότητα αγαπητοί συνάδελφοι, είναι ότι για να γυρίσει ο ήλιος θέλει δουλειά πολύ. Για να αλλάξουμε το πολιτικό μας πολιτισμό πρέπει να μοχθήσουμε. Και είμαι υποχρεωμένος χάριν αυτού του πολιτικού πολιτισμού και της ιστορίας να θυμίσω τέσσερα πρόσωπα που έπαιξαν καταλυτικό ρόλο στη γέννηση, στην ίδρυση και στο στέριωμα αυτού του θεσμού... 
     Εννέα χρόνια μετά, μετά την 9η Μαρτίου 1994 οπότε δημοσιεύθηκε στην Εφημερίδα της Κυβερνήσεως ο ν. 2190/94, είμαστε υποχρεωμένοι να θυμόμαστε τους πρωταγωνιστές της γένεσης αυτού του θεσμού. Αναφέρομαι κυρίως στον Αναστάσιο Πεπονή, Υπουργό Προεδρίας της Κυβέρνησης του ΠΑΣΟΚ το 1994 και θεμελιωτή του ν. 2190/94 .
     Επιτρέψτε μου από την ομιλία του στη Βουλή στις 3-2-1994 να αναγνώσω ένα μικρό απόσπασμα σαν ένα χρέος τιμής προς ένα πολιτικό που θα έλεγα, ότι  συνέδεσε το όνομά του με τη μεγαλύτερη διοικητική μεταρρύθμιση της χώρας, με τη μεγαλύτερη μεταρρύθμιση που έγινε στα μεταδικτατορικά πολιτικά πράγματα… Έλεγε, λοιπόν, στις 3-2-1994 ο κ. Πεπονής: «Με την έναρξη εφαρμογής αυτού του νόμου, ίσως συμβάλουμε στη μεταβολή της πολιτικής μας παιδείας, της πολιτικής κουλτούρας του λαού μας. Με την εφαρμογή αυτού του νόμου ανεβάζουμε το επίπεδο της πολιτικής μας ζωής. Προπαντός, όμως, βοηθάμε να αναπτυχθεί μία νέα γενιά που θα γνωρίζει ότι όταν κατακτά μία θέση στο δημόσιο τομέα, αυτό δεν το οφείλει στις γνωριμίες των γονιών της, αλλά στην αντικειμενικότητα των κανόνων του παιχνιδιού». 
     Το δεύτερο πρόσωπο στο οποίο αισθάνομαι την ανάγκη να αναφερθώ είναι ο Μιχάλης Παπαδάκης Πρόεδρος του ΑΣΕΠ, έως πριν από λίγες εβδομάδες από τη σύστασή του, ένας άνθρωπος που θα έλεγα ότι αφιέρωσε τη ζωή του στην αντικειμενική και απρόσιτη υπηρέτηση του θεσμού αυτού. Σ’ αυτόν, λοιπόν, οφείλουμε πάρα πολλά και για τη σημερινή αντικειμενικότητα και φερεγγυότητα του ΑΣΕΠ ευχόμαστε και στο διάδοχό του, τον κ. Βέη ανάλογη συνέχεια. 
     Το τρίτο πρόσωπο που σημειολογικά πρέπει να αναφέρω είναι ο κ. Σπύρος Γιατράς, εισηγητής της πλειοψηφίας κατά τη συζήτηση του ν. 2190/94. Και το τέταρτο σύνολο προσώπων είναι όλοι εκείνοι οι Βουλευτές που επιτρέψτε μου να πω τη λέξη, «έβαλαν πλάτες» και θυσίασαν και το προσωπικό τους πολιτικό όφελος για να ψηφιστεί ο θεσμός και για να προχωρήσει με την επιτυχία που μέχρι σήμερα προχωρά. 
     Θυμίζω, λοιπόν, ότι το ΑΣΕΠ συνεστήθη με το ν. 2190/94. ‘Εχει το χαρακτήρα ανεξάρτητης διοικητικής αρχής και κατοχυρώθηκε συνταγματικά με την τελευταία συνταγματική αναθεώρηση. Το Σύνταγμα δεν διασφαλίζει μόνο τη μη κατάργηση του οργάνου. Βέβαια κατά καιρούς έχουμε ακούσει πολλά από τη Νέα Δημοκρατία που αντιφάσκουν μεταξύ τους, τι θα κάνει δηλαδή, πως θα αντιμετωπίσει το θέμα των προσλήψεων εάν ποτέ γίνει κυβέρνηση. Και θα ήταν καλό να έχουμε την ξεκάθαρη θέση της. 
     Το Σύνταγμα, λοιπόν, δεν διασφαλίζει μόνο τη μη κατάργηση του οργάνου, αλλά και την ανεξαρτησία στη λειτουργία του. Και όπως προβλέπει το άρθρο 103 καθορίζει και τον τρόπο πρόσληψης στο δημόσιο. Δεν είναι δυνατόν δηλαδή να μπαίνει κανείς στο δημόσιο παρά μόνο με διαγωνισμό ή με βάση τα αντικειμενικά κριτήρια επιλογής. Αυτό θεσπίσαμε κατά την τελευταία συνταγματική αναθεώρηση και σ’ αυτό στηρίζει και το ΑΣΕΠ τη δική του λειτουργία.
     Από τη σύστασή του μέχρι σήμερα χωρίς υπερβολή συνέβαλε στην προστασία της τιμής του πολιτικού κόσμου αγγίζοντας τον πυρήνα του πελατειακού συστήματος, δηλαδή τις προσλήψεις στο δημόσιο τομέα. Το γεγονός ότι μέχρι σήμερα αποτελεί αντικείμενο συζήτησης -και διαφορετικής βέβαια προσέγγισης από αυτούς που συζητούν γι’ αυτό- το γεγονός δηλαδή ότι ο κόσμος μιλάει για το ΑΣΕΠ σήμερα είτε αμφισβητώντας τη σκοπιμότητα της ύπαρξής του –-«γιατί να υπάρχει το ΑΣΕΠ και να μην μπορούμε να βάζουμε αυτούς που θέλουμε για να εξακολουθεί να μπαίνει ο κόσμος των δικών μας παιδιών;»- είτε η μεγάλη μερίδα του ελληνικού λαού, για να εκφράσει την ικανοποίησή του από τη μέχρι τώρα λειτουργία του, αποδεικνύει την επιτυχία αυτού του θεσμού. 
     Από την ψήφιση, λοιπόν, του ιδρυτικού ν. 2190/1994 ως σήμερα έχουν γίνει –είναι γεγονός αυτό- αρκετές τροποποιήσεις και συμπληρώσεις του νόμου αυτού. Πολλοί απ’ αυτούς αφορούν τους μεταγενέστερους νόμους, το ίδιο το ΑΣΕΠ, τη σύνθεσή του και τον τρόπο της εσωτερικής οργάνωσης και λειτουργίας του, αν θα λειτουργεί σε ολομέλεια, αν θα υπάγεται το άλφα ή το βήτα αντικείμενο στην ελάσσονα ή στη μείζονα ολομέλειά του. Πολλοί, λοιπόν, από αυτούς τους νόμους αφορούν στην οργάνωση και λειτουργία του ΑΣΕΠ, άλλοι αφορούν τη διαδικασία πρόσληψης στο δημόσιο. Είναι γεγονός ότι μπορεί να επικαλεσθεί η Αξιωματική Αντιπολίτευση ότι υπήρξε πληθώρα νόμων -η έκθεση του ΑΣΕΠ αναφέρει ότι έγιναν περίπου εξήντα τροποποιήσεις του αρχικού συστατικού ν. 2190- και να πει «για ποιο λόγο αυτό;». 
     Έχοντας ζήσει για τρία χρόνια τη λειτουργία του ΑΣΕΠ και την αγωνία του δημοσίου να διασφαλίζει έγκαιρες προσλήψεις για την κάλυψη των αναγκών του, μπορώ να σας πω ότι όλοι οι νόμοι ψηφίστηκαν κατόπιν αιτημάτων και προτάσεων του ΑΣΕΠ. Η ίδια δηλαδή ανεξάρτητη διοικητική αρχή βασάνιζε τον εαυτό της ψάχνοντας να βρει πιο γρήγορους τρόπους διεκπεραίωσης του έργου της.
     Γι’ αυτό, λοιπόν, φτάσαμε στο σημείο…
     ΒΑΣΙΛΗΣ ΚΕΔΙΚΟΓΛΟΥ: …
     ΠΡΟΕΔΡΕΥΩΝ (Παναγιώτης Σγουρίδης): Ισχύει αυτό που είπε ο προηγούμενος Προεδρεύων. Καμία διακοπή δεν θα γράφεται από εδώ και πέρα στα Πρακτικά. 
     ΛΕΩΝΙΔΑΣ ΤΖΑΝΗΣ: Εκτός από τη διακοπή του χρόνου.
     ΠΡΟΕΔΡΕΥΩΝ (Παναγιώτης Σγουρίδης): Δεν χρειάζεται να το ξαναπούμε.
     Συνεχίστε, κύριε συνάδελφε.
     ΒΑΣΙΛΗΣ ΚΕΔΙΚΟΓΛΟΥ: …
     ΛΕΩΝΙΔΑΣ ΤΖΑΝΗΣ: Το βασικό, λοιπόν, συμπέρασμα, κύριε Πρόεδρε, είναι ότι ο θεσμός έχει πετύχει απόλυτα ως προς την καταξίωση της αντικειμενικότητας του ΑΣΕΠ και ως προς την αντικειμενικότητα των προσλήψεων στο δημόσιο τομέα. Αν, όμως, σταθούμε στις επισημάνσεις και διαπιστώσεις που γίνονται με την έκθεση του ΑΣΕΠ –κύριε Πρόεδρε, χάθηκαν δύο λεπτά από τις διακοπές, τα θέλω- θα πρέπει να επισημάνουμε ότι υπάρχει ακόμη πολύς δρόμος ώστε όλοι οι φορείς που υπάγονται στο αντικειμενικό σύστημα προσλήψεων να πειστούν για προς την αναγκαιότητα, αλλά και για τη μοναδικότητα του τρόπου πρόσληψης στο δημόσιο τομέα.
     Αναφέρομαι στις εξής, λοιπόν, διαπιστώσεις και επισημάνσεις του ΑΣΕΠ που τονίζω ότι δεν αφορούν στον δημόσιο τομέα, αλλά τον ευρύτερο δημόσιο τομέα και κυρίως τους οργανισμούς Τοπικής Αυτοδιοίκησης και τις δημοτικές επιχειρήσεις.
     Πρώτη διαπίστωση που τη συνδέω με την προηγούμενη αναφορά μου στην πολυνομία που ακολούθησε το ν. 2190: Επιβάλλεται η κωδικοποίηση της περί προσλήψεων στο δημόσιο τομέα νομοθεσίας. Είναι γνωστό ότι έχει ήδη συσταθεί με τον νόμο η Κεντρική Επιτροπή Κωδικοποίησης. Θα έλεγα ότι το πιο σοβαρό αντικείμενό της πρέπει να αποτελέσει το κεφάλαιο των προσλήψεων στο δημόσιο τομέα.
     Η δεύτερη διαπίστωση είναι αυτή που περιέχεται στη σελίδα 51 της έκθεσης του ΑΣΕΠ και αφορά στο ότι αρκετοί φορείς συντάσσουν από άγνοια ή προχειρότητα μη σύννομες προκηρύξεις εποχιακού προσωπικού, συνάπτουν δίμηνες συμβάσεις εποχιακού προσωπικού εκεί που δεν προβλέπεται από το νόμο, επιδιώκουν με τη μέθοδο της ανακλήσεως της προκηρύξεως τη ματαίωση της πρόσληψης των διοριστέων όταν αυτοί είναι διαφορετικοί από τους επιθυμητούς κλπ. 
     Είναι, το κεφάλαιο αυτό των επισημάνσεων της σελίδας 51 της έκθεσης, ίσως και ο πιο σοβαρός πυρήνας των προβλημάτων που συναντά στην εφαρμογή του ο ν. 2190/1994. 
     Η τρίτη επισήμανση που γίνεται από την έκθεση εμπεριέχεται στη σελίδα 53 και αναφέρεται στο ότι πολλοί από τους διοικούντες, τους διάφορους φορείς, προσπαθούν να θέσουν φωτογραφικούς όρους στις προκηρύξεις.
     Η τέταρτη επισήμανση που περιλαμβάνεται στην έκθεση του ΑΣΕΠ αναφέρεται στην πρακτική πολλών από τους φορείς κυρίως της Τοπικής Αυτοδιοίκησης, οι οποίοι ανακαλούν συχνά, όπως είπαμε λίγο πριν, τις προκηρύξεις. 
     Επιβάλλεται, επίσης να δούμε με ποιο τρόπο νομοθετικά θα αντιμετωπίσουμε το φαινόμενο των υψηλών βαθμολογιών των τίτλων της αλλοδαπής ή και κάποιων ιδιωτικών σχολών της ημεδαπής. 
     Είναι φανερό ότι ο πυρήνας των επισημάνσεων της έκθεσης αφορά τη συμπεριφορά οργάνων που βρίσκονται στο χαλαρό τμήμα του ευρύτερου δημόσιου τομέα. Εκεί πρέπει να τα ξεκαθαρίσουμε τα πράγματα. Η νομοθεσία προβλέπει κυρώσεις και για τους δημάρχους και για τους διοικούντες τις δημοτικές επιχειρήσεις. Οι κυρώσεις αυτές πρέπει να αυστηροποιηθούν, όπως προτείνει η ίδια η έκθεση, και να φτάνουν –είναι πρόταση αυτή, κύριε Υπουργέ- μέχρι του σημείου της εκπτώσεως του δημάρχου. Είναι γεγονός ότι, όταν καταδικάζεται ο δήμαρχος, η νομοθεσία προβλέπει συγκεκριμένα αδικήματα, για τα οποία η καταδίκη του συνεπάγεται και την έκπτωσή του με απόφαση του περιφερειάρχη. Ας προστεθούν σε αυτά και τα αδικήματα που συνδέονται με το αντικείμενο των προσλήψεων.
     Επειδή ο χρόνος μου δεν είναι αρκετός για να πω όσα θα ήθελα, λόγω και των διακοπών που υπήρξαν, συνοψίζω λέγοντας ότι πιστεύω, ότι από παραδρομή περιλαμβάνεται στην έκθεση του ΑΣΕΠ η πρότασή του να έχει αυτό την αρμοδιότητα μετατροπής των συμβάσεων ορισμένου χρόνου σε αορίστου. Αυτό δεν μπορεί να γίνει κατά το Σύνταγμα. Και νομίζω ότι αυτή τη δικαιοδοσία τη διεκδικούσε από παλιά το ΑΣΕΠ, αλλά δεν υπάρχει έδαφος τώρα υπό την ισχύ του άρθρου 103 του Συντάγματος να την ζητεί.
     Τέλος θα έλεγα ότι για να καταλήξουμε σε μία επωφελή αξιοποίηση των σπουδαίων πραγματικά προτάσεων που περιέχονται στην έκθεση του ΑΣΕΠ -ίσως, κύριε Υπουργέ, είναι καλό να το δείτε- δεν θα ήταν κακό να συσταθεί μια διακομματική επιτροπή μελέτης αυτών των προτάσεων για να καταλήξουμε σε μια νομοθετική πρόταση αξιοποίησης αυτών των συμπερασμάτων.
     Μια τελευταία πρόταση που έχω να καταθέσω αποσπασματικά, γιατί δεν έχω πολύ χρόνο, είναι ότι ίσως θα βοηθούσε και το έργο του ΑΣΕΠ να καθιερωθεί και ο θεσμός του περιφερειακού επιθεωρητή του ΑΣΕΠ. Αυτά που επισημαίνει στην έκθεσή του το ΑΣΕΠ αφορούν τη συμπεριφορά δημάρχων, προέδρων οργανισμών κλπ. της περιφέρειας. Αν σε κάθε περιφέρεια είχαμε έναν περιφερειακό επιθεωρητή του ΑΣΕΠ που έκανε φύλλο και φτερό όλους τους διαγωνισμούς, όλες τις προκηρύξεις και όλες τις προσλήψεις, δεν θα υπήρχε ίσως το έδαφος που υπάρχει σήμερα σε όσους εποφθαλμιούν την παραβίαση του ν. 2190/95.
      Τελειώνοντας, κύριε Πρόεδρε, θα ήθελα και πάλι να εκφράσω τη μεγάλη μου ικανοποίηση και την περηφάνια μου γιατί ένα θεσμό που τον πίστεψε στην αρχή μια μικρή ομάδα λίγων Βουλευτών τον βλέπουμε σήμερα να έχει καταξιωθεί στη συνείδηση του ελληνικού λαού και ασφαλώς είναι ένας θεσμός που δείχνει ότι οποιοσδήποτε προοδευτικός θεσμός έχει καθιερωθεί σε αυτόν τον τόπο οφείλεται στο ΠΑΣΟΚ και στις κυβερνήσεις του.
     ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Νεράντζης.
     ΑΝΑΣΤΑΣΙΟΣ ΝΕΡΑΝΤΖΗΣ: Κυρίες και κύριοι συνάδελφοι, είναι τόση η ανασφάλεια μερικών από την πλευρά του ΠΑΣΟΚ, ώστε ακόμα και των σημείων εκείνων για τα οποία δεν μπορούν να επιχαίρουν ιδιαιτέρως, επικαλούνται τη συνδρομή, για να πουν φιλάρεσκα και αυτάρεσκα, πως ό,τι καλό έγινε σε αυτόν τον τόπο, αυτό το καλό έγινε με το ΠΑΣΟΚ. Θα το δούμε. Θα κριθεί και αυτό.
     Εδώ δεν συζητάμε για το σύστημα των διαγωνισμών. Εδώ δεν συζητάμε για τον ΑΣΕΠ. Νομίζω ότι ξεστρατίζει η συζήτηση. Εδώ συζητάμε για το έργο του ΑΣΕΠ και όχι για τίποτε άλλο. «Το περισσόν του πονηρού εστί» και εξυπηρετεί άλλους σκοπούς, προφανώς καταναλωτικούς, από πολιτικής πλευράς.
     Το ΑΣΕΠ ως γνωστόν είναι Ανεξάρτητη Διοικητική Αρχή και, κατά βάση, διέπεται από το άρθρο 101 του Συντάγματος, αλλά η λειτουργία του δεν είναι αποσυνδεδεμένη από τη Βουλή, στον έλεγχο της οποίας υπόκειται. Χαρακτηριστικό είναι και το άρθρο 138 α΄ του Κανονισμού της Βουλής.
     Ας δούμε τώρα μερικά σημεία της εκθέσεως, την οποία καλούμεθα να συζητήσουμε, διότι αυτήν και μόνη καλούμεθα να εξετάσουμε εδώ. Επί της εκθέσεως αυτής θα ασκήσουμε τον κοινοβουλευτικό μας έλεγχο, σύμφωνα με τον Κανονισμό της Βουλής.
     Ο ιδρυτικός νόμος του ΑΣΕΠ ορίζει ότι υποβάλλει το ΑΣΕΠ τον Μάρτιο κάθε έτους έκθεση των πεπραγμένων του. Ο Κανονισμός της Βουλής λέει ότι η κάθε ανεξάρτητη αρχή υποβάλλει κάθε Οκτώβριο του ιδίου έτους έκθεση. 
     Η πρώτη παρατήρησή μου είναι η εξής: Δεν μπορεί να συζητάμε το Μάιο του 2003 έκθεση του ΑΣΕΠ που αφορά το 2001. Αυτό είναι και θεσμικά αντίθετο, αυτό είναι και έξω από τις κείμενες διατάξεις, αλλά ουσιαστικά είναι και αποδοκιμαστέο, διότι η Δημόσια Διοίκηση της Ελλάδας παρά τις κομπορρημοσύνες του εισηγητή –ίσως μόνο εκείνος τα βλέπει αυτά- δεν είναι σε καλή κατάσταση, για να χρησιμοποιήσω την επιεικέστερη έκφραση. Κάθε μέρα που περνάει, χωρίς να ληφθούν αποτελεσματικά μέτρα επιφέρει επιδείνωση. Και μόνο η διατήρησή της στα ίδια επίπεδα είναι βλαπτική. Τα περιέγραψε ο κ. Κοσμίδης προηγουμένως, προ δύο-πέντε ημερών, εξ άλλης αφορμής. Και νομίζω ότι ο κ. Κοσμίδης είναι αξιωματούχος του κυβερνητικού σχήματος και ο κύριος εισηγητής της πλειοψηφίας δεν το αντιλήφθηκε αυτό όταν διετύπωσε εκείνες τις χαριτωμένες κορώνες. Η κατάσταση λοιπόν στη Δημόσια Διοίκηση είναι κακή.  
     Μας δίνετε η ευκαιρία, με τις προτάσεις που κατά νόμο αλλά και εν τοις πράγμασι, υποβάλλει το ΑΣΕΠ διά της εκθέσεώς του, να βελτιώσουμε κάποια πράγματα, εάν αυτοί που έχουν την ευθύνη τα αντιληφθούν, τα ψηλαφίσουν και συνειδητοποιήσουν το αντικείμενό τους. Αν αφήνουμε, όμως, και περνάνε δύο ολόκληρα χρόνια για να φέρουμε προς συζήτηση αυτήν την έκθεση, τότε σημαίνει ότι χάνουμε πολύτιμο χρόνο. Αυτό το εκπρόθεσμο βέβαια εδώ δεν είναι θέμα τύπου απλώς. Είναι θέμα ουσίας, για το λόγο που ανέφερα. 
     Ένα άλλο σημείο που με βρίσκει αντίθετο σ’ αυτά που λέει η έκθεση είναι η λελογισμένη –έτσι αναφέρει- ταχύτητα των διαδικασιών επιλογής. Είναι ένα από τα σημεία που είναι αδύνατα. Χωρίς να φταίει το ίδιο το ΑΣΕΠ, το οποίο δεν έχει στελεχωθεί αριθμητικά και δεν έχει εξοπλιστεί από πλευράς μηχανοτεχνικής οργανώσεως όπως θα έπρεπε, υπάρχει καθυστέρηση και είναι ένα αδύνατο σημείο. Δεν μπορούμε, λοιπόν, να μιλάμε για ταχύτητα διαδικασιών στην έκθεση του ΑΣΕΠ ακόμη και αν –για να το ωραιοποιήσουμε το θέμα- χρησιμοποιούμε τον όρο «λελογισμένη». 
     Ένα τρίτο στοιχείο το οποίο θα ήθελα να θίξω είναι ότι η συζητούμενη έκθεση ρητά θεωρεί πως η αξιοπιστία του θεσμού στηρίζεται στις αρχές της διαφάνειας, της δημοσιότητας, της αντικειμενικότητας και της αξιοκρατίας. Έτσι λέει ρητά η έκθεση. Παραλείπει όμως να μνημονεύσει και την αρχή της ισότητας και αυτό είναι πολύ σημαντικό. Χωρίς αυτήν την αρχή, οι άλλες αρχές παραμένουν ορφανές και αποβαίνουν ανήμπορες να βοηθήσουν το έργο το οποίο επιδιώκουν, δηλαδή τη στελέχωση την αντικειμενική του κρατικού μηχανισμού. Φαντάζομαι ότι αυτή η παραδρομή δεν θα οφείλεται σε ουσιαστικούς λόγους και γι’ αυτό δε θέλω να σταθώ και περισσότερο. Να πω όμως ότι η αρχή της αξιοκρατικής ισότητας  -γιατί αυτή είναι η σύνδεση των δύο αρχών, η οποία πια βρίσκει και ρητό συνταγματικό έρεισμα, και δεσμεύει τόσο το νομοθέτη όσο και τη διοίκηση-  καταλαμβάνει στο ρυθμιστικό της πεδίο, όχι μόνο τη διαδικασία επιλογής προσωπικού, αλλά και την αντίστοιχη, λογικά και νομικά πρότερη, της συγκροτήσεως του υπαλληλικού σώματος. 
     Ας πάμε τώρα στα θετικά σημεία τα οποία είναι πολλά, της εκθέσεως αυτής. 
     Με πολύ ελάχιστες, σχεδόν σε καμία από τις διαπιστώσεις της, μπορεί κανείς να διαφωνήσει. Προτείνει μεταξύ των άλλων η έκθεση να θεσπιστούν και πειθαρχικές κυρώσεις σε βάρος των διοικήσεων των επιχειρήσεων των ΟΤΑ Α΄ και Β΄ βαθμού. Όλοι παριστάμεθα καθημερινά σχεδόν μάρτυρες των υπερβάσεων, στις οποίες ολισθαίνουν πολλοί από τους οργανισμούς αυτούς. Σήμερα υπάρχουν ποινικές αλλά δεν παρέχεται νομικό έδαφος επί του οποίου θα στηριχτεί η προσφυγή και στην πειθαρχική διαδικασία. Νομίζω ότι η παρατήρηση είναι σωστή. 
     Επίσης προτείνει η έκθεση ο εκδίδων την πράξη καταλογισμού να είναι ο γενικός γραμματέας της περιφέρειας και όχι ο δήμαρχος, γιατί συχνά ο δήμαρχος είναι εκείνος που εκπροσωπεί αυτούς τους οργανισμούς. Δεν μπορεί δηλαδή κάποιος δήμαρχος να έχει την ιδιαίτερη ευαισθησία και να παραμερίζει το αίσθημα της αυτοσυντηρήσεως, ώστε να επιβάλει πράξη καταλογισμού, σε βάρος της διαχειρίσεως που ο ίδιος ήσκησε. 
     Ένα σημαντικό σημείο είναι ότι, επιτέλους, καταργείται η ρύθμιση εκείνη που ως τροποποίηση ήρθε, να μην υποβάλονται δηλ. τα δικαιολογητικά των υποψηφίων, την ώρα που υποβάλλουν και την αίτησή τους. Είπε ο κ. Τζανής ότι έγιναν περίπου εξήντα τροποποιήσεις, τις οποίες ζήτησε το ΑΣΕΠ. Όμως, η Βουλή νομοθετεί, δεν έχει εκχωρήσει σε καμία ανεξάρτητη αρχή το δικαίωμα να νομοθετήσει. Όταν εμείς λέγαμε στην τροπολογία αυτή, κατά τη συζήτησή της, ότι είναι λάθος και αντί της επιταχύνσεως θα επιφέρει αναπόφευκτα επιβράδυνση, η κυβερνητική πλευρά και οι Βουλευτές και ο εισηγητής αυτών των τροπολογιών και ο Υπουργός μάχονταν υπέρ αυτών. Αν τα πρότεινε αυτά το ΑΣΕΠ, έκανε λάθος. Δεν είμαι από εκείνους που αποδοκιμάζω την αναγνώριση  του λάθους, αντιθέτως. Φάνηκε ότι μέσα σε δύο, τρία χρόνια –εμείς το είχαμε καταλάβει νωρίτερα και μπορούμε να είμαστε ικανοποιημένοι ως προς αυτό- αυτή η μη σύγχρονη υποβολή δικαιολογητικών μαζί με την αίτηση, καθυστέρηση περισσότερη έφερε και όχι επιτάχυνση.
     Επίσης προτείνει –και αυτό είναι σωστό- να δημοσιεύεται στο ΦΕΚ η έκθεση του προέδρου του ΑΣΕΠ, η οποία συντάσσεται κάθε χρόνο.
     ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επιτρέπετε μία διακοπή;
     ΑΝΑΣΤΑΣΙΟΣ ΝΕΡΑΝΤΖΗΣ:  Ορίστε.
     ΠΡΟΕΔΡΕΥΩΝ (Παναγιώτης Σγουρίδης): Θα σας κρατήσω το χρόνο.
     ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Όλα αυτά που λέτε και για τις πειθαρχικές διώξεις και για τους καταλογισμούς και για την υποχρεωτική δημοσίευση στο ΦΕΚ, έχουν γίνει. Έχουν γίνει νόμος. 
     ΑΝΑΣΤΑΣΙΟΣ ΝΕΡΑΝΤΖΗΣ: Αυτό που λέει ο κύριος Υφυπουργός ενισχύει την ασφάλεια του προηγούμενου ισχυρισμού μου. Τι είπα εγώ;  Εγώ κρίνω την έκθεση. Όταν λοιπόν συζητάμε μία έκθεση του 2001 το 2003, είμαστε και ανεπίκαιροι και χάσαμε πολύ χρόνο. Η έκθεση τα επισημαίνει αυτά, χαίρομαι που το λέτε. Όμως εγώ κρίνω την έκθεση και γι’ αυτό είμαι υποχρεωμένος να τα πω.
     Επίσης, υπάρχει ένα σοβαρό πρόβλημα, που πρέπει να δει το Υπουργείο σας σε συνεργασία και με το Υπουργείο Παιδείας. Υπάρχουν πολλά πανεπιστήμια του εξωτερικού, τα οποία αφειδώς χορηγούν άριστα. Υπάρχουν πολλά γυμνάσια και λύκεια του εσωτερικού τα οποία αφειδώς χορηγούν μεγάλες βαθμολογίες. Υπάρχουν πολλά ιδιωτικά ΙΕΚ τα οποία δίδουν άριστα. Αυτά όμως τα άριστα που χορηγούνται από ευεργεσία –δεν ξέρω πώς προκαλείται και δεν είναι καν της παρούσης να το κρίνουμε- τελικώς διαταράσσουν την αρχή της ισότητας και της αξιοκρατίας. Διότι όταν η βαθμολογία θεωρείται προσόν για το διορισμό και εγώ με το γνωστό τρόπο έχω μία άριστη βαθμολογία, είναι επόμενο να προηγηθώ από το συνυποψήφιό μου ο οποίος πήγε μόνο με την αξία του και πήρε βαθμό, πάντως όχι άριστα. Αλλοδαπά ιδρύματα, με βαθμολογία τους, τα αρκετά λύκεια και γυμνάσια της χώρας και κυρίως πολλά ιδιωτικά ΙΕΚ αλλοιώνουν αυτήν την αρχή.
     Επίσης, βρίσκω ότι είναι σωστή η παρατήρηση της εκθέσεως ότι πρέπει ο αριθμός των τέκνων, από τα οποία η οικογένεια χαρακτηρίζεται ως πολύτεκνη, να μειωθεί σε τρία. 
     Πρέπει να πω ότι το ΑΣΕΠ κατακυρώθηκε στην ελληνική συνείδηση και οφείλουμε όλοι και να το στηρίξουμε και να προστατέψουμε το κύρος του, κυρίως όμως να το περιβάλουμε με την εμπιστοσύνη. Διότι έχει μεγάλη σημασία να εμπεδωθεί η αντίληψη ότι το ΑΣΕΠ κάνει καλά τη δουλειά του και ότι οι  διαγωνισμοί αυτοί εξυπηρετούν τις αρχές της ισότητας, της αξιοκρατίας και της διαφάνειας. Πρέπει τη λειτουργία του ΑΣΕΠ να την απαλλάξουμε από τα γραφειοκρατικά γρανάζια, να κωδικοποιήσουμε τις διατάξεις του. Όπως παρατήρησε και ο εισηγητής της Πλειοψηφίας, υπάρχει Επιτροπή Κωδικοποιήσεως στο Υπουργείο η οποία και λειτουργεί.
     Θα έλεγα, όμως, ότι επειδή το θέμα της κωδικοποιήσεως των περίπου εξήντα επεμβάσεων που έχουν γίνει στη νομοθεσία περί ΑΣΕΠ είναι ακόμη πιο καίριο, διότι κάθε τόσο προκηρύσσονται διαγωνισμοί, θα μπορούσε και θα έπρεπε να προηγηθεί χρονικά. 
     Έχω μια απορία. Διαβάζουμε στην έκθεση και στον Τύπο ότι παραπέμφθηκαν στον εισαγγελέα πάρα πολλές περιπτώσεις παρανόμων προσλήψεων. Υπάρχει κανένα όργανο στο Υπουργείο σας ή στο ΑΣΕΠ το οποίο να παρακολουθεί την εξέλιξη αυτών των υποθέσεων για να πληροφορείται η κοινή γνώμη εάν και κατά πόσο ήταν βάσιμες αυτές οι παραπομπές. Και δεύτερον να πληροφορείται εάν οι υπαίτιοι αυτής της παραπομπής καταδικάστηκαν και τιμωρήθηκαν για να εξυπηρετηθούν οι σκοποί και της γενικής και της ειδικής πρόληψης.
     Τέλος, όσον αφορά τη διαδικασία εκδικάσεως των ενστάσεων και τη διαμορφωθείσα σχετικώς νομολογία πρέπει να πω ότι πολλές απ’ τις ενστάσεις που υποβάλλουν οι υποψήφιοι απορρίπτονται, άλλοτε ως απαράδεκτες και άλλοτε ως αόριστες, διότι δεν απευθύνονται κατά συγκεκριμένου συνυποψηφίου. Όμως, κάποιος που είναι υποψήφιος για το δημόσιο, το μόνο πού ξέρει είναι ότι υποβαθμίστηκαν, κατά την άποψή του, τα προσόντα του. Πού να ξέρει αν τα προσόντα κάποιου άλλου υπερεκτιμήθηκαν; Πρέπει, λοιπόν, να βρεθεί άλλος τρόπος –βέβαια αποτελεί πάγια νομική αρχή ότι η ένσταση πρέπει να στρέφεται όχι απλώς κατά μιας πράξεως, αλλά και κατά κάποιου προσώπου-  να θεωρηθεί ότι το έννομο συμφέρον του προσφεύγοντος θεμελιούται αλλού και επομένως δεν είναι ανάγκη να ανιχνεύει κάποιος αν ο συνυποψήφιός του τάδε υπερεκτιμήθηκε όσον αφορά στα προσόντα του, ενώ τα δικά του υποβαθμίστηκαν, διότι έτσι οδηγούμεθα σε μια αμετάκλητη κρίση των οργάνων που προσλαμβάνουν. Εμείς καθημερινά γινόμαστε δέκτες παραπόνων των υποψηφίων που λένε ότι δεν μπορούν να γνωρίζουν ποιος ήταν ο συνυποψήφιός τους που είχε λιγότερα προσόντα.
     Με βάση αυτές τις παρατηρήσεις και την έκκληση προς όλους ότι πρέπει να στηρίξουμε το ΑΣΕΠ διότι πρέπει να εμπεδωθεί στον κόσμο αυτή η αντίληψη, κλείνω τις παρατηρήσεις μου πάνω στο θέμα που συζητάμε σήμερα.
     ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913» μαθητές από το 4ο Δημοτικό Σχολείο Χαλκίδας. Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
      Ο κ. Νικόλαος Κορτσάρης Βουλευτής Φλωρίνης ζητά ολιγοήμερη άδεια απουσίας στο εξωτερικό. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε τη ζητηθείσα άδεια.
      Από τη Νέα Δημοκρατία λάβαμε επιστολή με την οποία μας γνωρίζει ότι για τη συζήτηση της ετήσιας έκθεσης του Ανώτατου Συμβουλίου Επιλογής Προσωπικού ορίζεται ως Κοινοβουλευτικός Εκπρόσωπος ο Βουλευτής κ. Βύρων Πολύδωρας. 
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Είμαστε εδώ για να ελέγξουμε όχι απλώς το ΑΣΕΠ αλλά συνολικά την πολιτική των προσλήψεων. Δηλαδή να κρίνουμε και αυτά που γράφει το ΑΣΕΠ αλλά και αυτά που δεν γράφει. Ο ν. 2190 φιλοδόξησε να αντιμετωπίσει το ρουσφέτι στις προσλήψεις. Όμως, το ρουσφέτι δεν τελειώνει στις προσλήψεις. Υπάρχουν και άλλο τρόποι οι οποίοι ενόψει των εκλογών εντείνονται. Ως κόμμα έχουμε στοιχεία που δείχνουν ότι εντείνονται οι μηχανισμοί ρουσφετιού από την Κυβέρνηση.
      Υπάρχουν, λοιπόν, οι προσλήψεις στον ιδιωτικό τομέα. Ρωτήστε στα σούπερ μάρκετ και σε άλλες επιχειρήσεις που κάνουν κάθε τόσο προσλήψεις πόσα τηλεφωνήματα και πόσες πολιτικές παρεμβάσεις γίνονται από τα δύο μεγαλύτερα κόμματα για να προσληφθούν υπάλληλοι. Υπάρχει το θέμα της εξυπηρέτησης πελατειακών σχέσεων στο δημόσιο για δάνεια, για τις πολεοδομίες, για τις εφορίες, για προγράμματα κατάρτισης, στο ΙΚΑ για να μπεις στο νοσοκομείο. 
     Άρα δεν τελειώνουμε με το ν. 2190. Η Κυβέρνηση δεν μπορεί να καμαρώνει ότι τελείωσε το ρουσφέτι επειδή κάποτε ψηφίστηκε ο ν. 2190. 
     Από τότε μέχρι σήμερα έχουν γίνει πάρα πολλές τροποποιήσεις και καλό θα ήταν να έχει κωδικοποιηθεί όλο αυτό το σύνολο των διατάξεων σε ένα ενιαίο κείμενο. 
     Κατ’ αρχήν εμείς είχαμε εκφράσει σοβαρές επιφυλάξεις αν το ΑΣΕΠ θα παίξει το ρόλο που φιλοδοξούσε να παίξει. Εμείς θέλαμε κριτήρια περισσότερο αντικειμενικά, περισσότερο μετρήσιμα πράγμα για το οποίο δεν ανταποκρίθηκε ο ν. 2190.  Εν πάση περιπτώσει όμως ήταν ένα βήμα σε σχέση με το παρελθόν. Γιατί κάποιοι κανόνες καθορίστηκαν. Τι υπάρχει από τότε μέχρι σήμερα. Πάντως το μεγάλο πρόβλημα δεν είναι στις προτάσεις που κάνει το ΑΣΕΠ εκτός από μια, το μεγάλο πρόβλημα βρίσκεται στα παρακάτω θέματα. 
     Πρώτον, από την ίδρυση του ΑΣΕΠ, προβλέπεται ότι οι επιχειρήσεις του δημοσίου όπου το δημόσιο θα πάψει να έχει το 51% θα είναι εκτός οποιουδήποτε κανόνα. Οι προσλήψεις θα είναι ελεύθερες και αυτήν τη στιγμή έχουμε μια ιδιωτικοποίηση προϊούσα που επεκτείνεται όλο και περισσότερο και σιγά, σιγά δημόσιες επιχειρήσεις εκφεύγουν από το 51%. Να μας απαντήσει η Κυβέρνηση και η Νέα Δημοκρατία, τι γίνεται με αυτές τις επιχειρήσεις που ιδιωτικοποιούνται; Θα μείνουν εκτός ΑΣΕΠ;  
     Δεύτερον, οι τροποποιήσεις που έγιναν με τον 2527/97 και τον 2839/00 ένα μεγάλο τμήμα προσλήψεων βγήκε εκτός ΑΣΕΠ. Ποιο τμήμα είναι; Το μη διοικητικό προσωπικό, το εργατοτεχνικό προσωπικό ΕΕ. Ποια είναι η θέση και της Κυβέρνησης και της Νέας Δημοκρατίας; Ότι ένα μεγάλο τμήμα προσλήψεων που είναι  μη διοικητικό προσωπικό αλλά εργατοτεχνικό ΕΕ, είναι εκτός και δεν αφορά μόνο τις θυγατρικές επιχειρήσεις των ΟΤΑ, των τραπεζών και του δημοσίου, επεκτάθηκε και σ’ αυτές καθ’ αυτές τις επιχειρήσεις.
     ΒΥΡΩΝ ΠΟΛΥΔΩΡΑΣ: ….
     ΑΝΤΩΝΗΣ ΣΚΥΛΛΑΚΟΣ:  Πάντως όταν ψηφίζονταν τότε η σχετική διάταξη, κοίταξα τα Πρακτικά και δεν την υποστηρίξατε την πρόταση. Πάντως πρέπει να υποστηριχθεί απ’ όλα τα κόμματα. Πάντως επεκτάθηκε στα νομικά πρόσωπα του ιδιωτικού δικαίου που το δημόσιο είχε πάνω από το 51% τώρα επεκτάθηκε και στα δημοσίου δικαίου πρόσωπα τα οποία δεν επιχορηγούνται τακτικώς. Έτσι αυξήθηκε ο αριθμός αυτών των προσλήψεων οι οποίοι δεν περνούν από το ΑΣΕΠ.
     Τρίτον, η διασπορά των προκηρύξεων σε μια σειρά φορείς, οι περισσότερες προκηρύξεις γίνονται αυτοτελώς βέβαια με πρωτοβουλία του κάθε φορέα και έχουμε μονάχα χίλιους δήμους, ξεχωριστά οι φορείς του δημοσίου, αυτή η διασπορά οδήγησε να μην είναι δυνατόν να υπάρξει ουσιαστικός έλεγχος. Και πρέπει να πω ότι ο έλεγχος που κάνει το ΑΣΕΠ είναι δειγματοληπτικός. Αν πέσει στην περίπτωση, αν γίνει ένσταση. Ρωτήστε ένα δήμαρχο να σας πει σε πόση ώρα τελειώνει η έγκριση των προκηρύξεων.
Οι υπάλληλοι παίρνουν τηλεφωνικά κάποιες πληροφορίες από το ΑΣΕΠ και έτσι κλείνει αυτή η υπόθεση. Άρα, λοιπόν, υπάρχει μεγάλη χαλαρότητα σε όλους τους φορείς, οι οποίοι στην πραγματικότητα είναι εκτός ΑΣΕΠ και κάνουν μόνοι τους την προκήρυξη. Δεν σώζεται η κατάσταση με το να ελέγχονται μόνο οι ενστάσεις και να υπάρχει δειγματοληπτικός έλεγχος. Αυτά τα τρία είναι τα κυριότερα, διότι ο κύριος όγκος των προσλήψεων είτε δεν ελέγχεται είτε δεν περνάει καθόλου από το ΑΣΕΠ. 
     Επιπλέον, υπάρχουν σοβαρότατα σφάλματα στις αλλαγές και στις τροποποιήσεις που έγιναν, οι οποίες χαλαρώνουν τα αντικειμενικά κριτήρια. Το πρώτο ζήτημα που προκύπτει αφορά το ειδικό επιστημονικό προσωπικό. Σημαντικό ρόλο για το ποιος θα προσληφθεί σε θέσεις ειδικού επιστημονικού προσωπικού παίζει η συνέντευξη. Μια επιτροπή, που συνιστάται από υπαλλήλους του ΑΣΕΠ ή από κάποιους πανεπιστημιακούς, αποφασίζει ότι κάποιος είναι καλύτερος από κάποιον άλλο ο οποίος πήρε ντοκτορά ή έκανε ειδικές σπουδές στις Ηνωμένες Πολιτείες. Η επιτροπή αυτή εξάγει τα συμπεράσματά της από μία συνέντευξη δέκα λεπτών ή ενός τετάρτου. Εάν σκεφτούμε το πώς γίνεται η ανάδειξη και των πανεπιστημιακών οι οποίοι παίρνουν την έδρα του πανεπιστημίου και το τι κυκλώματα υπάρχουν και τι πιέσεις υπάρχουν, φανταστείτε τι γίνεται με αυτές τις συνεντεύξεις. 
     Όσον αφορά τώρα τους απλούς εργαζόμενους ως προϋπόθεση για την πρόσληψή τους τίθεται η πρακτική δοκιμασία. Ας πάρουμε για παράδειγμα έναν οδηγό. Πώς θα κρίνουμε ποιος είναι καλύτερος; Δεν υπεισέρχεται το υποκειμενικό κριτήριο προκειμένου να επιλεχθεί ο ημέτερος μέσω της πρακτικής δοκιμασίας; 
     Το τρίτο θέμα που το επισημαίνει και το ΑΣΕΠ έχει σχέση με το βαθμό του απολυτηρίου. Όλοι στο απολυτήριό τους έχουν άριστα. Ανάλογα προβλήματα υπάρχουν και στα πανεπιστήμια. Άρα, ο τίτλος σπουδών δεν συνιστά πλέον αντικειμενικό κριτήριο. Βεβαίως γίνεται μία πρόταση να δούμε τι βαθμό πήραν οι τελειόφοιτοι λυκείου στις πανελλήνιες εξετάσεις. Αυτό είναι ένα βήμα. 
     Εμείς γενικά ήμασταν αντίθετοι στο να κατοχυρωθεί ως κύριο ή αποκλειστικό κριτήριο ο τίτλος σπουδών. Θα έπρεπε εκτός από τον τίτλο σπουδών να παίζουν σοβαρό ρόλο και τα κοινωνικά κριτήρια τα οποία είτε μειώθηκαν είτε αφαιρέθηκαν εντελώς. Βεβαίως, μιλάμε για κοινωνικά κριτήρια τα οποία θα έχουν αντικειμενικό χαρακτήρα, όπως η οικονομική κατάσταση, πόσα παιδιά υπάρχουν κλπ. 
     Ένα επιπλέον αρνητικό σημείο αυτών των τροποποιήσεων είναι ότι σε θέσεις για τις οποίες απαιτείται εμπειρία διαλέγουμε τους έμπειρους και έτσι εμποδίζουμε να μπει καινούριο αίμα σε αυτές τις θέσεις. Ποιοι είναι οι έμπειροι; Είναι αυτοί οι οποίοι προσλήφθηκαν με διαδικασίες εκτός ΑΣΕΠ πολλές φορές και βεβαίως με αυτόν τον τρόπο απέκτησαν εμπειρία. Μάλιστα, με μία τελευταία τροπολογία αυτή η κατάσταση χειροτέρευσε, διότι παλαιότερα ίσχυε ότι το 35% των περιπτώσεων θα προσλαμβάνεται χωρίς να λαμβάνεται υπόψη η εμπειρία, κάτι που καταργήσατε. Αυτά τα κριτήρια, στα οποία προστέθηκαν και καινούρια, μειώνουν την αξιοκρατία και τη σωστή επιλογή όσον αφορά τις προσλήψεις. 
     Βέβαια, υπάρχουν και αυτά τα οποία αναφέρονται στις προσπάθειες των διοικητών ή των δημάρχων ή δεν ξέρω ποιων κρατικών επιχειρήσεων να ξεφύγουν από τους κανόνες του ΑΣΕΠ. Έτσι, προσθέτουν προσόντα και όρους φωτογραφικούς, δεν δημοσιεύουν προκηρύξεις ή τις δημοσιεύουν για μισή μέρα. Το ίδιο πρόβλημα δημιουργείται και με τους πίνακες διοριστέων όπου ζητάνε να μην εφαρμοστεί το αποτέλεσμα του διαγωνισμού ή της προκήρυξης, δηλαδή να ανακληθεί η προκήρυξη. 
     Υπάρχουν πολλά ζητήματα που τα προτείνει το ΑΣΕΠ και δεν ξέρω αν διορθώθηκε κάτι από όλα αυτά στο ενδιάμεσο διάστημα, διότι δεν έχουμε κωδικοποίηση της νομοθεσίας για να ξέρουμε τι από αυτά διορθώθηκε.
     Άλλα ζητήματα που προκύπτουν αφορούν τις συμβάσεις έργου. Συμβάσεις έργου συνάπτει και το δημόσιο και υποκρύπτεται η σχέση εργασίας, διότι επιτρέπεται να γίνεται σύμβαση έργου με υπουργική απόφαση. Με απόφαση του Υπουργού Παιδείας προσλαμβάνονται κάθε Σεπτέμβριο οι καθαρίστριες των σχολείων σε όλη τη χώρα.
     Και συμβάσεις έργου που υποκρύπτουν όμως πραγματικά εργασία για να ξεφεύγουν από το ΑΣΕΠ το κάνουν και μια σειρά επιχειρήσεις και φορείς του δημοσίου και βεβαίως αυτοί της Τοπικής Αυτοδιοίκησης όταν το καταφέρουν, όταν δεν τους πιάσει η τσιμπίδα του ΑΣΕΠ. Είναι συγκεκριμένος τρόπος παράκαμψης του ΑΣΕΠ οι συμβάσεις έργου με τις ευλογίες της Κυβέρνησης και των Υπουργείων.
     Και κάτι επιπλέον: Τι θα γίνει με την ενοικίαση των εργαζομένων; Αφήστε που είναι απαράδεκτο το καθεστώς αλλά απ’ ό,τι φαίνεται οι τράπεζες το έχουν εφαρμόσει. Κάναμε ερώτηση για την Εθνική Τράπεζα. Έχει κάνει δική της θυγατρική εταιρεία η οποία προσλαμβάνει εργαζόμενους χωρίς το ΑΣΕΠ τους παίρνει για μερική εργασία και μετά τους νοικιάζει στην Εθνική Τράπεζα. Και αφού τους χρησιμοποίησε για τέσσερα-πέντε  χρόνια τους απέλυσε και ήρθαν απ’ έξω από τη Βουλή και φώναζαν. 
     Διαβάσαμε στον Τύπο ότι στα σχέδια της Κυβέρνησης είναι να γίνουν στο δημόσιο πενήντα χιλιάδες προσλήψεις με μερική απασχόληση που όμως αυτά τα πενήντα χιλιάδες άτομα θα έχουν προσληφθεί από εταιρείες και οι εταιρείες θα τους δίνουν στο δημόσιο. Να πώς παρακάμπτεται το ΑΣΕΠ πέρα από τα άλλα που είναι ντροπή η μερική απασχόληση για να πληρώνει λιγότερα χρήματα το κράτος, για να μην έχουν δικαιώματα. Όλες αυτές οι περιπτώσεις δείχνουν ότι δεν ξέρω τι έχει απομείνει από το ΑΣΕΠ και από το ν. 2190. Δεν ήταν όπως τον θέλαμε εμείς, αλλά έχει κουτσουρευτεί σε τέτοιο μεγάλο βαθμό με την ανοχή της Κυβέρνησης και με τις ηθελημένες ελλείψεις στη νομοθεσία λειτουργεί κατά τρόπο πολύ περιορισμένο πλέον αυτός ο νόμος. 
     Δεν φταίνε σε τίποτα οι εργαζόμενοι στο χώρο αυτό είτε είναι στο διοικητικό συμβούλιο είτε είναι βοηθητικό προσωπικό. Δεν ξέρω από τα αιτήματα που έβαλαν το 2002 όταν κατέθεσαν την έκθεση τι έχει απομείνει. Ζητούσαν αύξηση του προσωπικού ζητούσαν γενναία βελτίωση του μηχανολογικού εξοπλισμού και της μηχανοργάνωσης. Ήταν να εγκατασταθούν όλοι μαζί σε ένα καινούργιο κτίριο. Δε γνωρίζω απ’ αυτά αν έγιναν κάποια βήματα γιατί πέρασε και μεγάλο χρονικό διάστημα. Είναι σωστά όμως αυτά τα αιτήματα.
     Υπάρχουν και επιμέρους προτάσεις που τεχνικά ίσως και νομοθετικά αν χρειαστεί να ρυθμιστούν ορισμένα ζητήματα για τα ΜΕΑ. Δεν ξέρω αν λύθηκε αυτό το ζήτημα πώς κατατάσσονται που μπερδεύουν την κατάσταση προκηρύξεις κατά νομαρχία όχι κάθε δήμος ξεχωριστά οι περιφέρειες να κάνουν καλά τη δουλειά τους να είναι ενημερωμένοι αυτοί που ασχολούνται με τις προκηρύξεις και με τους ελέγχους. Αυτές είναι σωστές παρατηρήσεις. 
     Εγώ τι θέλω να τονίσω: Τι θα γίνει με τη πρόταση για πειθαρχική δίωξη των δημάρχων και για καταλογισμό υποχρεωτικό  στους δημάρχους. Βεβαίως, ένας δήμαρχος ο οποίος εκ του πονηρού θέλει να βάλει τους δικούς του και παραβιάζει τους κανονισμούς έχει ευθύνη ποινική σύμφωνα με το νόμο και πρέπει να του καταλογιστούν και οι μισθοί αυτών που παρανόμως προσέλαβε.
     Τι γίνεται όμως στις περιπτώσεις που είτε λόγω έλλειψης γνώσεων είτε λόγω αμέλειας είτε γιατί τον παγίδευσαν οι υπηρεσίες είτε ηθελημένα είτε από άγνοια ο δήμαρχος ή και ο νομάρχης που είναι αιρετοί πλέον και δεν είναι διορισμένοι έπεσαν μέσα στην περίπτωση και κινδυνεύουν να τιμωρηθούν ποινικά να τους προσθέσουμε και το πειθαρχικό.
      Εγώ να πάω και σε μια άλλη περίπτωση. Άμα του τη στήσεις ενός δημάρχου ή ενός νομάρχη για να ασκηθεί οπωσδήποτε και πειθαρχική δίωξη από τον περιφερειάρχη. 
     ΒΥΡΩΝ ΠΟΛΥΔΩΡΑΣ:  Το «καλοπίστως» να είναι το κριτήριο.
     ΑΝΤΩΝΗΣ ΣΚΥΛΛΑΚΟΣ: Το «καλοπίστως» είναι.
     ΠΡΟΕΔΡΕΥΩΝ (Παναγιώτης Σγουρίδης): Πώς το επιβεβαιώνεις αυτό;
     ΒΥΡΩΝ ΠΟΛΥΔΩΡΑΣ: Η νομολογία …
     ΑΝΤΩΝΗΣ ΣΚΥΛΛΑΚΟΣ: Κοιτάξτε πού θα φθάσουμε. Θα ασκούνται γι’ αυτά τα ζητήματα πιέσεις στους περιφερειάρχες να διώξουν είτε καλοπίστως είτε και κακοπίστως σε δημάρχους αιρετούς και σε νομάρχες αιρετούς στους αντιπάλους.
Χρειάζεται πολλή προσοχή. Εμείς είμαστε αρνητικοί και επιφυλακτικοί, γιατί πρόκειται  για αιρετά όργανα. Πρέπει να το προσέξουμε. Να το μετρήσουμε και δύο και τρεις φορές. Αυτή είναι η τελική μας παρατήρηση. 
	ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο. 
Ορίστε, κύριε Κουβέλη. 
	ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, είναι ακριβής η παρατήρηση ότι εκπρόθεσμα συζητούμε την έκθεση του Α.Σ.Ε.Π. του έτους 2001. Αν έχει μια αξία η έγκαιρη αντιμετώπιση και η συζήτηση των εκθέσεων των ανεξάρτητων διοικητικών αρχών, την έχει ακριβώς γιατί, μελετώντας αυτές τις εκθέσεις των ανεξαρτήτων διοικητικών αρχών, μπορούμε να έχουμε τη δυνατότητα, ως νομοθετικό σώμα, να παρεμβαίνουμε –επαναλαμβάνω- εγκαίρως, προκειμένου να ρυθμίζουμε με νέες διατάξεις, με νέους θεσμούς ζητήματα πάρα πολύ σημαντικά και καίρια, όπως εν προκειμένω είναι το θέμα της επιλογής προσωπικού στον ευρύτερο δημόσιο τομέα. 
	Πέρα, όμως, απ’ αυτήν την παρατήρηση, κυρίες και κύριοι συνάδελφοι, είναι ακριβές ότι ο ν. 2190, έμπνευσης και πρωτοβουλίας του εξαίρετου συναδέλφου κ. Πεπονή, ήρθε να ρυθμίσει με έναν τρόπο αρκετά σημαντικό το ζήτημα των προσλήψεων και να επιφέρει ένα χτύπημα στις πελατειακές σχέσεις, που συστηματικά τα δύο μεγάλα κόμματα και για το χρονικό διάστημα που το καθένα κυβερνά τον τόπο αξιοποιούσε, προκειμένου να έχει τα κομματικά συμφέροντα εξυπηρετούμενα. 
	Βέβαια, η εξυπηρέτηση των κομματικών συμφερόντων οδήγησε μέσα στη διαδρομή των ετών στο να έχουμε μια διοίκηση στελεχωμένη όχι με το κατάλληλο προσωπικό, όχι με κριτήρια αξιολογικά και εν τέλει μια Δημόσια Διοίκηση αναποτελεσματική, κακοδιοικούμενη και ανίκανη να παρακολουθήσει τις ανάγκες αυτής της κοινωνίας. Κατά συνέπεια, είναι σημαντικό το έργο του νόμου 2190. 
	Όμως, αυτός ο νόμος, αγαπητοί συνάδελφοι, έχει υποστεί ρωγμές. Αναφέρομαι στην πρόσφατη μνήμη σας. Θα έχετε διαπιστώσει ότι υπάρχουν πάρα πολλά νομοθετήματα που κατά παρέκκλιση του βασικού νόμου 2190 δίνουν τη δυνατότητα διαφόρων προσλήψεων, έτσι ώστε αυτό το οικοδόμημα του νόμου 2190 να μην είναι πλέον αρραγές, αλλά ρηγματωμένο.
	ΒΑΣΙΛΗΣ ΚΕΔΙΚΟΓΛΟΥ: Απλώς ρηγματωμένο; 
	ΦΩΤΗΣ ΚΟΥΒΕΛΗΣ: Και ρηγματώνεται περαιτέρω αυτό το οικοδόμημα του νόμου 2190 με τις διάφορες προσλήψεις που γίνονται στον ευρύτερο δημόσιο τομέα, με διάφορες, ποικιλώνυμες, συμβάσεις –κατ’ εξοχήν συμβάσεις έργου- έτσι ώστε, όταν κάποιοι από εμάς λέμε στον ελληνικό λαό «δεν είναι δυνατή η εξυπηρέτηση του προσωπικού σου προβλήματος, διότι επιλαμβάνεται το ΑΣΕΠ», ο ελληνικός λαός να μειδιά και υποστηρίζει ότι ναι μεν υπάρχει ο νόμος 2190, υπάρχει το ΑΣΕΠ, αλλά από την άλλη μεριά είναι αθρόες οι προσλήψεις που γίνονται στον ευρύτερο δημόσιο τομέα. 
      Ας είμαστε ειλικρινείς μεταξύ μας. Ποιος δεν έχει συναντηθεί με τέτοια παρατήρηση από Έλληνα πολίτη, όπου κι αν ανήκει αυτός πολιτικά; Είναι πολλοί εκείνοι οι οποίοι ακόμη και ειρωνεύονται την άποψη ότι μόνον το ΑΣΕΠ διενεργεί τις προσλήψεις. 
      Δεν διενεργεί, κύριοι συνάδελφοι, μόνον το ΑΣΕΠ τις προσλήψεις! Τις προσλήψεις τις πραγματοποιεί η Κυβέρνηση με διάφορους τρόπους και κυρίως με τις συμβάσεις έργου. Αντιλαμβάνεστε –είναι αυτόδηλο- ότι αυτές οι συμβάσεις έργου εξυπηρετούν πάντοτε τους ημετέρους και διαμορφώνουν σε ένα άλλο επίπεδο πελατειακές σχέσεις, εξαιρετικά χρήσιμες, βέβαια, για το κυβερνών κόμμα, στο βαθμό που θέλει να διεκδικήσει την εκλογική του νίκη βασιζόμενο και σε τέτοιες μεθοδεύσεις. 
      Οφείλουμε να είμαστε ειλικρινείς. Ο καθένας από το δικό του μέτρο ευθύνης πρέπει να υπερασπίζεται την αντικειμενικότητα στην επιλογή του προσωπικού της ευρύτερης Δημόσιας Διοίκησης, εάν θέλουμε να εξυπηρετήσουμε δύο πράγματα: 
Το ένα είναι η οφειλόμενη αντικειμενικότητα προς τον πολίτη και το δεύτερο η κατάλληλη και αποτελεσματική, με συγκεκριμένα κριτήρια, στελέχωση του ευρύτερου δημόσιου τομέα. Διαφορετικά, μετά από χρόνια πάλι θα συζητάμε για την αναποτελεσματικότητα της Δημόσιας Διοίκησης και πάλι θα διαπιστώνουμε, ενδεχομένως και όλοι μαζί, ότι αυτός ο ευρύτερος δημόσιος τομέας δεν μπορεί να παρακολουθήσει τους έντονους ρυθμούς, αλλά και  τις μεγάλες ανάγκες που έχει αυτή η ελληνική κοινωνία στην προσπάθειά της να ανταποκριθεί σε κελεύσματα των νέων καιρών. 
    Είναι ακριβές, επίσης, και διαπιστώνεται από την έκθεση, κυρία και κύριοι συνάδελφοι, ότι ο ν. 2190 δέχθηκε εξήντα τροποποιήσεις, με αποτέλεσμα –και δεν είναι μόνο δική μου η άποψη, αλλά συμπεραίνεται από το ίδιο το ΑΣΕΠ- αυτές οι τροποποιήσεις να έχουν καταστήσει την εφαρμογή του ν. 2190 δυσχερή, με αποτέλεσμα να υπάρχει ηθελημένη ή μη παραβίασή του από τους φορείς και με πρόσθετο αρνητικό αποτέλεσμα να επέρχεται επιβράδυνση του ρυθμού των σχετικών διαδικασιών. Και αυτές οι τροποποιήσεις πράγματι αποτελούν μια αμφισβήτηση της αποτελεσματικότητας του ν. 2190. 
    Και νομίζω ότι με την ευκαιρία της συζήτησης της σχετικής έκθεσης πρέπει να συμπεράνουμε ότι εκείνο το οποίο επιτέλους χρειάζεται είναι τώρα, χωρίς άλλη καθυστέρηση, ένα νέο νομοθέτημα με βασικό και αποφασιστικό πυρήνα τον ν. 2190 να συγκεντρώσει όλες τις παρατηρήσεις, όλα εκείνα που η διαδρομή των ετών ανέδειξε ως αναγκαία για να ρυθμιστούν, για να μην έχουμε και πάλι νέες ρυθμίσεις, νέες διατάξεις, νέες διαδικασίες, που σε τελευταία ανάλυση δεν εξυπηρετούν την ορθή εφαρμογή του νόμου. 
    Συζητώντας, όμως, κυρία και κύριοι συνάδελφοι, για την έκθεση του ΑΣΕΠ πρέπει να δούμε όλα εκείνα τα στοιχεία τα οποία συμπεραίνει με την έκθεσή του και καλεί την Κυβέρνηση να επικοινωνήσει με αυτά τα συμπεράσματα και εν συνεχεία να οδηγηθεί σε ορισμένες νομοθετικές ρυθμίσεις ή και ορισμένες πολιτικές διαδικασίες και πρακτικές. 
    Ακούστε, κύριοι συνάδελφοι. Ερευνήθηκαν –το λέει η έκθεση του ΑΣΕΠ- για περιπτώσεις τραπεζών και θυγατρικών εταιρειών των τραπεζών, αλλά και περιπτώσεις ΔΕΚΟ και εν συνεχεία προέκυψε ότι τριακόσιες ενενήντα τέσσερις προκηρύξεις υπήρξαν από τις οποίες εκρίθησαν ορθές μόνον οι δεκαπέντε! Υπήρξαν χίλιοι διακόσιοι εξήντα τέσσερις πίνακες επιλογής προσωπικού, από τους οποίους κρίθηκαν ορθοί μόνον οι οκτακόσιες σαράντα, δηλαδή ένα ποσοστό 66,46%. Δηλαδή ένα ποσοστό περίπου 37%-38% είναι πίνακες επιλογής προσωπικού μη ορθοί. Και επειδή η κομψότητα των εκφράσεων δεν διευκολύνει τη συνεννόησή μας, θα έλεγα όχι απλώς μη ορθοί, αλλά παράνομοι. 
    Και περαιτέρω, η ίδια η έκθεση του ΑΣΕΠ διαπιστώνει ότι σε σύνολο τριών χιλιάδων τριακοσίων έντεκα ανακοινώσεων προκηρύξεων εκρίθησαν ορθές, δηλαδή σύννομες, μόνον οι χίλιοι διακόσιοι τριάντα ένας, δηλαδή ποσοστό 37,18%. Το υπόλοιπο ποσοστό, κύριε Υφυπουργέ, είναι ποσοστό παράνομων ανακοινώσεων και προκηρύξεων. 
    ΒΑΣΙΛΗΣ ΚΕΔΙΚΟΓΛΟΥ: Είναι ο σεβασμός στη νομιμότητα! 
    ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μπορώ να απαντήσω σε αυτό, κύριε Πρόεδρε; 
    ΠΡΟΕΔΡΕΥΩΝ (Παναγιώτης Σγουρίδης): Ορίστε, εφόσον σας το επιτρέπει ο κύριος συνάδελφος.
    ΦΩΤΗΣ ΚΟΥΒΕΛΗΣ: Βεβαίως.
    ΠΡΟΕΔΡΕΥΩΝ (Παναγιώτης Σγουρίδης): Κύριε Κουβέλη, σας κρατώ το χρόνο. 
    ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κοιτάξτε, σας παρακολουθώ πάντα πολύ προσεκτικά και το γνωρίζετε, δημιουργείτε όμως μια εντύπωση με αυτά που λέτε. Δεν πρόκειται για εν τέλει παράνομες προκηρύξεις, γιατί αυτές θεραπεύονται, διορθώνονται, δεν μένουν έτσι. Διορθώνονται και γίνονται με το σωστό τρόπο. Και μάλιστα τώρα –θα το πω και στη συνέχεια- πρόκειται να δοθεί μια ηλεκτρονική βάση…
    ΦΩΤΗΣ ΚΟΥΒΕΛΗΣ: Αυτό είναι άλλο θέμα.
    ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): … με τους τύπους των προκηρύξεων, που θα τους έχουν οι φορείς και δεν θα γίνονται λάθη.
    ΦΩΤΗΣ ΚΟΥΒΕΛΗΣ: Αυτό είναι άλλο θέμα. Εγώ δεν ελέγχω, κύριε Υφυπουργέ, το αποτέλεσμα αυτών των παρανόμων προκηρύξεων. Εκείνο που ελέγχω –καθώς με τιμάτε και με την προσοχή σας- είναι ότι οι φορείς που ενδιαφέρονται για την πρόσληψη προβαίνουν σε ανακοινώσεις-προκηρύξεις οι οποίες είναι παράνομες σε ποσοστό πάρα πολύ μεγάλο.
    ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό όμως διορθώνεται.
    ΦΩΤΗΣ ΚΟΥΒΕΛΗΣ: Κύριε Υφυπουργέ, το κατενόησα. Και σας είπα ότι δεν ελέγχω αυτό. Ελέγχω την τελική στάση της διοίκησης, η οποία επιλέγει να εκδίδει προκηρύξεις μη σύννομες, να εκδίδει προκηρύξεις παράνομες. Και βεβαίως, παρεμβαίνει το ΑΣΕΠ και μετά την αναπομπή τέτοιων προκηρύξεων δεν επιτρέπει να πραγματοποιούνται τέτοιες προσλήψεις. Κανείς όμως δεν μπορεί να είναι ευτυχής, πολύ περισσότερο εσείς, ως πολιτικός προϊστάμενος της Δημόσιας Διοίκησης, όταν η διοίκηση προβαίνει στην έκδοση παρανόμων προκηρύξεων και αναγκάζεται να παρεμβαίνει το ΑΣΕΠ και να λέει «πάρε πίσω την προκήρυξη, διότι δεν είναι σύννομη, δεν είναι ορθή».
    Θέλετε, κύριοι συνάδελφοι, και άλλα στοιχεία; Διαπιστώνει το ΑΣΕΠ ότι πολλάκις, όταν στην επιλογή των διοριστέων προκύπτουν πρόσωπα –παρακαλώ την προσοχή σας- μη αρεστά στους διοικούντες κατ’ αποκλεισμό άλλων τα οποία είχαν προεπιλεγεί –αυτό κάνουν οι φορείς, προεπιλέγουν- και χάριν των οποίων προεκλήθη ή έγινε η προκήρυξη, υποβάλλονται αιτήματα ανακλήσεως ή ματαιώσεων των προκηρύξεων. Όταν, δηλαδή, οι φορείς προκηρύσσουν προσλήψεις και διαπιστώνεται ότι το ΑΣΕΠ θα επιλέξει άλλους και όχι εκείνους που έχουν προεπιλεγεί, τότε σπεύδουν οι φορείς και ζητάνε ματαίωση της προκηρύξεως, ματαίωση του διαγωνισμού, διότι ξέρουν οι εκπρόσωποι των φορέων ότι δεν θα προσληφθούν οι «ημέτεροι», δεν θα προσληφθούν εκείνοι οι οποίοι έχουν προεπιλεγεί.
    Και ακούστε τι συμπεραίνει το ΑΣΕΠ: τα αιτήματα αυτά, καίτοι αναποτελεσματικά, με την έννοια ότι παρεμβαίνει το ΑΣΕΠ και αποκρούει τα αιτήματα της ανακλήσεως, είναι επίμονα από τους φορείς, παρά την επισήμανση στους επιδιώκοντες την ανάκληση ή ματαίωση της προκήρυξης και του διαγωνισμού για την κατά την πάγια νομολογία του ακυρωτικού, δηλαδή του Συμβουλίου της  Επικρατείας, δεσμευτικότητα των προκηρύξεων.
    Και το ΑΣΕΠ, κύριε Υφυπουργέ –το γνωρίζετε και το γνωρίζω, γιατί παρακολουθώ εκ του σύνεγγυς την πορεία του και με την πρόσθετη ιδιότητά μου ως Γραμματέα της Επιτροπής Θεσμών και Διαφάνειας- επανειλημμένα έχει προειδοποιήσει και τους λέει: μη ζητάτε ματαίωση ή ανάκληση των διαγωνισμών, διότι αυτό είναι παράνομο και αν η υπόθεση αχθεί ενώπιον του Συμβουλίου της Επικρατείας θα ακυρωθεί.
    Εκείνο, όμως, το οποίο πολιτικά αναδεικνύεται –διότι η συζήτησή μας πολιτική είναι- είναι ότι οι φορείς προεπιλέγουν και όταν διαπιστώνουν ότι οι δικοί τους προεπιλογή δεν επιβεβαιώνεται, κινδυνεύει, ακριβέστερα, να μην επιβεβαιωθεί, τότε ζητάνε να πάρουν πίσω το διαγωνισμό και τη σχετική προκήρυξη, διότι θα προσληφθούν κάποιοι άλλοι, οι οποίοι έχουν υπέρτερα προσόντα, έναντι εκείνων που οι φορείς είχαν προεπιλέξει. Και είχαν προεπιλέξει τους «ημετέρους».
    Επίσης, κυρία και κύριοι συνάδελφοι, πρέπει να είμαστε απόλυτα ειλικρινείς. Όλοι πιστεύουμε στο θεσμό της Τοπικής Αυτοδιοίκησης και ειδικότερα στο θεσμό του δήμου, του πρώτου βαθμού Τοπικής Αυτοδιοίκησης, αλλά πρέπει να επισημάνουμε, αξιοποιώντας την έκθεση του ΑΣΕΠ, που σήμερα συζητάμε, ότι και οι δήμοι δεν συμπεριφέρονται με τον καλύτερο τρόπο.
    Συμπεραίνει η έκθεση, κύριε Υφυπουργέ, κάτι που είμαι βέβαιος ότι γνωρίζετε πάρα πολύ καλά. Από μεγάλο αριθμό δήμων εκδηλώθηκε πρόθεση ανακλήσεως ή ματαιώσεως προκηρύξεων, χωρίς τη συνδρομή νομίμου λόγου, διότι προφανώς δεν θα προσλαμβάνονταν οι προεπιλεγέντες «ημέτεροι».
     Σε ορισμένους δήμους –πάλι η φωνή της έκθεσης- το εποχιακό προσωπικό δεν απολύεται κατά τη λήξη του ορισμένου χρόνου για τον οποίο προσελήφθη, αλλά διατηρείται περαιτέρω παρανόμως, επί μακρόν, με αποτέλεσμα να γεννώνται και γενικότερα προβλήματα στη λειτουργία ιδίως των υπηρεσιών –κρισίμων υπηρεσιών σημειώνω εγώ- καθαριότητας όταν τελικά επιβάλλεται η απόλυση του προσωπικού αυτού. 
     Επίσης, αρκετές δημοτικές επιχειρήσεις καθυστερούν αδικαιολογήτως, επί μακρόν, την αποστολή των πινάκων επιλογής του εποχιακού προσωπικού τους, παρά τις επανειλημμένες οχλήσεις εκ μέρους του ΑΣΕΠ. Θέλετε να συνεχίσω και με άλλες διαπιστώσεις που αναδεικνύουν το ίδιο κρίσιμο ζήτημα, δηλαδή την προσπάθεια περιγραφής του νόμου, παράκαμψης ουσιαστικά των αντικειμενικών διαδικασιών του ΑΣΕΠ; Θα μας χρειαζόταν, κύριοι συνάδελφοι, πάρα πολύς χρόνος. 
     Θα ήθελα όμως να συμπληρώσω κάτι, κύριε Υπουργέ, διότι είναι κρίσιμο. Πολλοί δήμοι, όπως λέει η έκθεση του ΑΣΕΠ, και δημόσιες επιχειρήσεις καταστρατηγώντας τη διάταξη του άρθρου 6, του ν. 2527/97, απασχολούν παρανόμως -με δική τους επιλογή- προσωπικό με δήθεν συμβάσεις έργου, όπως μαγείρους, επιτηρητές κολύμβησης, φυσιοθεραπευτές και άλλους άλλων ειδικοτήτων, ενώ υπό την προσωπίδα αυτή -συμπεραίνει επίσης το ΑΣΕΠ- υποκρύπτονται γνήσιες συμβάσεις εργασίας για τις οποίες έπρεπε να τηρηθεί η διαδικασία του ν. 2190. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα ήθελα μισό λεπτό ακόμη από το χρόνο που μου εκρατήθη. 
      Η έκθεση του ΑΣΕΠ προτρέπει την Κυβέρνηση, το αρμόδιο Υπουργείο -και είναι μία προτροπή η οποία διαμορφώνει την αντίστοιχη υποχρέωση του Υπουργείου ώστε αυτήν την προτροπή να τη μεταποιήσει σε καθημερινό πολιτικό αποτέλεσμα- να κάνουν εγκαίρως όσοι ενδιαφέρονται προγραμματισμό των προσλήψεων, κυρίως δε του εποχιακού προσωπικού για την κάλυψη των περιοδικών αναγκών. Δεύτερον, να προχωρούν σε ρυθμίσεις οι οποίες θα εξασφαλίζουν την αντικειμενικότητα στην επιλογή. Αυτήν την αντικειμενικότητα, βεβαίως, πάλι θα την ελέγχει το ΑΣΕΠ. 
     Κύριοι συνάδελφοι, το ΑΣΕΠ αναγκάστηκε πάρα πολλές φορές να στείλει πίσω πάρα πολλές προκηρύξεις και ανακοινώσεις για διαγωνισμούς, διότι διαπίστωσε ότι δεν ήταν σύννομες αυτές οι προκηρύξεις. Επισημαίνει μάλιστα ότι σε μεγάλο αριθμό περιπτώσεων παρέστη ανάγκη επαναλήψεως προκηρύξεων των φορέων, ιδίως των ΔΕΚΟ. 
     Κύριε Μάτη, σας βλέπω να υπομειδιάτε, αλλά γνωρίζετε και εσείς ότι εκεί προσβλέπετε να κάνετε τις προσλήψεις για να εξασφαλίσετε εκλογικά οφέλη, στις ΔΕΚΟ, στις ταλαιπωρημένες ΔΕΚΟ που πληρώνει ο ελληνικός λαός. Αυτά τα λέει το ΑΣΕΠ, κύριε συνάδελφε, δεν τα λέει ένας Βουλευτής της Αντιπολίτευσης. 
     Ιδίως στις ΔΕΚΟ παρέστη ανάγκη επαναλήψεως προκηρύξεως των φορέων για πρόσληψη εποχιακού προσωπικού, λόγω αδυναμίας αφ΄ενός να προβούν εγκαίρως στο δέοντα προγραμματισμό και αφ΄ετέρου μη επίσης εγκαίρου ενημερώσεώς τους για τα τυπικά προσόντα που απαιτούνται αναφορικά με τα κριτήρια επιλογής που εφαρμόζονται κατά περίπτωση. Οποία προσβολή προς τη ρύθμιση αντικειμενικών κριτηρίων για τις προσλήψεις! 
     Όμως, κυρίες και κύριοι συνάδελφοι, ας βεβαιωθούν κάποιοι –μειδιόντες ή μη μειδιόντες- ότι οι εκλογικές νίκες δεν επέρχονται με την προώθηση των πελατειακών σχέσεων, με την απαράδεκτη όσο και αναχρονιστική επιλογή της Κυβέρνησης του ΠΑΣΟΚ -και πιο μπροστά της Νέας Δημοκρατίας- να θέλει να εξασφαλίσει κομματικά οφέλη με παράνομες προσλήψεις που αδικούν και τη Δημόσια Διοίκηση και τον Έλληνα πολίτη. 
     ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιόκας έχει το λόγο. 
     ΘΕΟΧΑΡΗΣ ΤΣΙΟΚΑΣ: Κύριε Πρόεδρε, αγαπητοί συνάδελφοι, παρά τις ενδιαφέρουσες παρατηρήσεις που έκανε ο προλαλήσας συνάδελφος, ο κ. Κουβέλης, στο Εθνικό Κοινοβούλιο για τους όρους λειτουργίας του Α.Σ.Ε.Π., εντούτοις έχω τη γνώμη ότι δεν πρέπει να φύγουμε από τον κύριο στόχο.
     Η σημερινή συνεδρίαση, που γίνεται με αφορμή τον απολογισμό του Α.Σ.Ε.Π. για το 2001, έχω τη γνώμη ότι είναι μια πάρα πολύ καλή ευκαιρία, είναι μια δημοκρατική ευκαιρία για το ίδιο το πολιτικό σύστημα αλλά και για τις δυνάμεις που πρωταγωνίστησαν, ώστε να εφαρμοστεί ένα σύστημα αντικειμενικό και αξιοκρατικό στις προσλήψεις, να επιβεβαιώσουν μέσα από το δημόσιο διάλογο την αμετάκλητη απόφασή τους ότι είμαστε όλοι στρατευμένοι, είμαστε εκείνη η πλειοψηφούσα δύναμη, η οποία θέλει να οδηγήσει την ελληνική Δημόσια Διοίκηση να λειτουργεί με όρους αξιοκρατίας, αξιοπιστίας και αντικειμενικότητας. 
     Θεωρώ ότι σήμερα είναι μια πάρα πολύ καλή ευκαιρία μέσα απ΄ αυτήν τη συζήτηση να επιβεβαιώσουμε ότι είμαστε πλειοψηφία και θέλουμε να δημιουργήσουμε συνθήκες ασφάλειας στην ελληνική οικογένεια, στην ελληνική κοινωνία, στο κάθε παιδί ότι έχει ίδια δικαιώματα και ίσες ευκαιρίες, προκειμένου να συμμετέχει στη στελέχωση της Δημόσιας Διοίκησης.
     Παράλληλα, σήμερα είναι μια ευκαιρία να ενισχύσουμε και με τις παρατηρήσεις που βγάζουμε μέσα από αυτήν την έκθεση του 2001, να εντοπίσουμε τις ενδεχόμενες αδυναμίες και να προσδιορίσουμε κατευθύνσεις αποτελεσματικότητας αυτού του θεσμού, που –πιστεύω- με επιτυχία ανοίξαμε το 1994.
     Είναι σήμερα πάρα πολύ σημαντική αυτή η συζήτηση και για έναν ακόμα λόγο, ότι παρά την ανεξάρτητη –και ορθώς ανεξάρτητη- λειτουργία του ΑΣΕΠ η ανατιθέμενη σε αυτό εξουσία ελέγχεται από το ελληνικό Κοινοβούλιο, έχει δηλαδή νομιμοποιητική βάση στη λαϊκή κυριαρχία.
     Δεν πρέπει να ξεχνούμε ότι η πρωτοβουλία που αναλήφθηκε το 1994 για τη δημιουργία του ΑΣΕΠ ήταν μια πρωτοβουλία κυριολεκτικά επαναστατική, εάν δεχθούμε ότι στο πολιτικό σύστημα στο σύνολο των κυριαρχουσών πολιτικών δυνάμεων επικρατούσε η λογική όχι της αντικειμενικότητας αλλά της παρέμβασης. Αυτή, λοιπόν, η πρωτοβουλία εκείνη την περίοδο ήταν μια ευθεία πρωτοβουλία αναμέτρησης με τις αντιλήψεις και τις πρακτικές που αναπαρήγαγαν το πελατειακό κράτος. 
     Δεν ήταν ένας εύκολος δρόμος! Και δεν είναι ακόμα ένας εύκολος δρόμος παρά την αποφασιστική επιλογή που κάναμε να κατοχυρώσουμε στο Σύνταγμα αυτούς τους κανόνες. Ακόμα υπάρχουν δυνάμεις του παλαιοκομματισμού που διαχέουν δυστυχώς τις γραμμές όλων σχεδόν των κομμάτων ή –αν θέλετε- πολλών κομμάτων που θέλουν να λειτουργήσουν με τους παλιούς όρους. Όμως το ΑΣΕΠ και με το Σύνταγμα είναι μια ανεξάρτητη αρχή. Είναι πλέον μια αρχή, η οποία στηρίζει τη νομιμοποιητική της βάση στη σύμφωνη γνώμη όλων των πτερύγων της Βουλής και έχει τη δυνατότητα να προχωρήσει στην εμπέδωση και στη συνείδηση της ελληνικής κοινωνίας αυτού του συστήματος αξιοκρατίας. 
     Όχι έλεγχος, λοιπόν, του ΑΣΕΠ από τις κυβερνήσεις! Όχι, όμως, και ανεξάρτητη λειτουργία από το ελληνικό Κοινοβούλιο! Ναι, η Βουλή έχει το δικαίωμα και να ελέγχει και να κατευθύνει και να οδηγεί! Κι αυτό είναι μια σημαντική κατεύθυνση, πάνω στην οποία πρέπει να στηρίξουμε εμείς με την κριτική μας άποψη τις επιλογές του.
     Είναι προφανές ότι γι’ αυτά ακριβώς τα θέματα εμείς στο ΠΑΣΟΚ αισθανόμαστε ιδιαίτερα υπερήφανοι, γιατί πρωταγωνιστήσαμε σε αυτές τις αλλαγές σε μια μεταρρύθμιση, η οποία ήδη αποφέρει πολλαπλά οφέλη και για τον εξορθολογισμό της Δημόσιας Διοίκησης και για την αξιοπιστία του συστήματος στην ελληνική κοινωνία και στην ελληνική οικογένεια.
     Βέβαια, οφείλω να παρατηρήσω ότι αυτή η προσπάθεια, η οποία είναι καταλυτική, δεν θα βρει ποτέ την ολοκλήρωσή της, εάν δεν συνδυαστεί με μια συντεταγμένη και παράλληλη προσπάθεια για τη μετεξέλιξη του κράτους και την αλλαγή του ρόλου της Δημόσιας Διοίκησης τόσο στο περιεχόμενο –τεχνολογία, γνώση, επάρκεια- όσο και σε σχέση με τις στοχεύσεις της Δημόσιας Διοίκησης. Δημόσια Διοίκηση για ποιους; Κοντά στον πολίτη ή απόμακροι-αντίπαλοι του πολίτη; 
     Σήμερα, όμως, είναι μια καλή ευκαιρία και απ’ αυτό το Βήμα να διαβεβαιώσουμε την ελληνική κοινωνία ότι ο δρόμος που χαράξαμε το 1994 -και βελτιώνουμε διαρκώς με τις παρεμβάσεις και τις κριτικές μας παρατηρήσεις- δεν μπορεί να ανατραπεί. Δεν μπορεί πλέον να ανατραπεί η συνταγματική επιταγή που προβλέπει προκαθορισμένα και αντικειμενικά κριτήρια για το σύνολο του  ευρύτερου δημόσιου τομέα. 
     Πιστεύω ότι σ’ αυτήν τη μεγάλη προσπάθεια, πέρα από τις πολιτικές δυνάμεις που πρωταγωνίστησαν, συνέβαλε αποφασιστικά και η στελέχωση του ΑΣΕΠ με κορυφαίους δικαστές, με κορυφαίους πανεπιστημιακούς, με κρατικούς λειτουργούς, οι οποίοι άσκησαν με ευθύνη αυτό το δικαίωμα και τη δυνατότητα.  
     Σήμερα, λοιπόν, που έχει κατακτηθεί η αξιοπιστία αυτού του θεσμού και η αναγκαιότητα αυτός να προχωρήσει, είναι η ώρα να προσεγγίσουμε αυτόν τον απολογισμό -ακόμα και του 2001, παρ’ ότι έρχεται πολύ καθυστερημένα- με βάση τρία στοιχεία, πώς μπορούμε δηλαδή να κάνουμε το θεσμό αποτελεσματικότερο - να αυξήσουμε τον έλεγχο και την ταχύτητα στη λειτουργία του- πώς μπορούμε να εναρμονίσουμε τις λειτουργίες του με βάση τις σύγχρονες ανάγκες της Δημόσιας Διοίκησης, αλλά και της ελληνικής κοινωνίας και πώς μπορούμε να αξιολογούμε τον πολίτη που  θέλει να συμμετέχει στη στελέχωση της Δημόσιας Διοίκησης, όχι με βάση ένα προσόν, αλλά με βάση το σύνολο των δεξιοτήτων και των προσόντων του, χωρίς όλα αυτά να ακυρώνουν την κοινωνική ευαισθησία του κράτους απέναντι στους πολίτες. 
     Αυτό, λοιπόν, κάνει και η έκθεση. Με τις παρατηρήσεις που διατυπώνει, έρχεται να συμπυκνώσει τις εμπειρίες της σε διάφορα σημεία και να καταθέσει ορισμένους προβληματισμούς, τους οποίους εμείς οι πολιτικοί, οι εκπρόσωποι των πολιτικών σχηματισμών, οφείλουμε να αξιολογήσουμε, να ιεραρχήσουμε και στο τέλος-τέλος, εφόσον συμφωνούμε, να νομοθετήσουμε.
     Έχω τη γνώμη, λοιπόν, ότι οι αλλαγές προς αυτήν την κατεύθυνση ήδη άρχισαν και είναι πάρα πολύ καλό το ότι, παρ’ όλο που έρχεται αυτή η έκθεση του 2001 να συζητηθεί σήμερα, εν τούτοις υπήρξε σχετική ευαισθησία από την πλευρά της Κυβέρνησης με πρωτοβουλία της να νομοθετήσει βελτιώσεις που κατά την άποψή μου κινούνται σε σωστή κατεύθυνση και απαντούν στην ουσία στα αιτήματα που θέτει η έκθεση του 2001 του ΑΣΕΠ. 
     Το πρώτο και σημαντικότερο, λοιπόν, σημείο για την ενίσχυση της αξιοπιστίας αυτού του θεσμού είναι ότι πλέον συνυπολογίζονται με σταθμισμένο τρόπο όλα τα προσόντα που έχει ένας υποψήφιος, για να συμμετέχει στη στελέχωση της Δημόσιας Διοίκησης. Δεν υπολογίζεται, δηλαδή, μόνο το ένα πτυχίο, αλλά και οι άλλες δεξιότητες και η επάρκειά του, ακόμα και ο χρόνος της ανεργίας του. Είναι, δηλαδή, ένα σύνολο χαρακτηριστικών που αξιολογούνται στην προσωπικότητά του. 
     Το δεύτερο μεγάλο στοιχείο που έρχεται σήμερα να διαπιστώσει η έκθεση, στο οποίο η Κυβέρνηση ανταποκρίνεται θετικά και αυτό κατά την άποψή μου δυναμώνει την αξιοπιστία αυτού του θεσμού, είναι οι αλλαγές που αφορούν τα συστήματα αξιολόγησης. Υπάρχει, δηλαδή, και γραπτός διαγωνισμός και προφορική εξέταση και σύστημα πολλαπλών επιλογών. Αυτοί είναι μοντέρνοι θεσμοί, οι οποίοι σήμερα ανταποκρίνονται στο σύγχρονο μάνατζμεντ. Τέλος, υπάρχουν αλλαγές που αφορούν την αξιολόγηση, το χρόνο εμπειρίας, το χρόνο ανεργίας, την εντοπιότητα, τα κοινωνικά του χαρακτηριστικά. 
     Όλα αυτά, λοιπόν, είναι συσσωρευμένη εμπειρία λειτουργίας ενός θεσμού που στην προοπτική του πρέπει να του δώσουμε ενδιαφέροντα και άλλα χαρακτηριστικά ενίσχυσης του ρόλου του. Αυτό βέβαια, δεν σημαίνει ότι δεν υπάρχουν αδυναμίες. Σήμερα, κατά την άποψή μου το ΑΣΕΠ, επειδή ολοένα και περισσότερο αγγίζει αξιόπιστα το σύνολο των λειτουργιών όχι μόνο του δημόσιου, αλλά και του ευρύτερου δημόσιου και ιδιωτικού τομέα, είναι προφανές ότι δεν μπορεί να ανταποκριθεί με την υφιστάμενη δομή του. 
     Κατά την άποψή μου, η περιφερειακή συγκρότηση είναι άμεση προτεραιότητα, για να αποφορτιστεί το κεντρικό ΑΣΕΠ από τις βασικές αρχές εποπτείας που έχει για τους κανονικούς διαγωνισμούς και να μεταφερθούν οι εποχιακοί διαγωνισμοί στον έλεγχο των περιφερειακών του υπηρεσιών.
     Το δεύτερο στοιχείο που πρέπει να αξιολογηθεί άμεσα και πρέπει άμεσα να ανταποκριθούμε, για να ενισχύσουμε τη λειτουργία αυτού του θεσμού, είναι ότι πρέπει να δούμε την αποτελεσματικότητα στον έλεγχο των περιπτώσεων εκείνων–τις ανέφερε πριν ο κ. Κουβέλης- στις οποίες βλέπουμε ότι καταστρατηγείται ο θεσμός.
     Ξέρουμε ότι υπάρχει ένα 10% περίπου στο χώρο των Οργανισμών Τοπικής Αυτοδιοίκησης και των οργανισμών του δημόσιου τομέα που καθυστερούν να βγάλουν τα αποτελέσματα, γιατί δεν τους βολεύουν. Παρ’ ότι η νομοθεσία έγινε πιο αυστηρή και παραπέμπει σε ποινικό αδίκημα, εν,τούτοις όμως δεν εξαναγκάζεται ο ΟΤΑ να βγάλει έγκαιρα τα αποτελέσματα για τα οποία ο ίδιος ζήτησε την προκήρυξη του διαγωνισμού. Σε αυτά τα ζητήματα πρέπει να αυστηροποιήσουμε τη νομοθεσία.
     Τρίτον, έχω τη γνώμη ότι εκείνο το οποίο είναι πάρα πολύ σημαντικό είναι να δούμε πιο σωστά την τεχνολογική και διοικητική του υποστήριξη. Δηλαδή βλέπουμε ότι πάρα πολλά αποτελέσματα διαγωνισμών καθυστερούν, γιατί προβλέπονταν μέχρι προχθές –τώρα με τον καινούργιο νόμο ευτυχώς αυτό άλλαξε- να καταθέτει ο υποψήφιος ένα απλό χαρτί για να συμμετέχει σε ένα διαγωνισμό και όταν ζητάνε μετά τα πιστοποιητικά της επάρκειας των προσόντων του ή λείπουν αυτά τα πιστοποιητικά ή δεν τα έχει, με αποτέλεσμα το ΑΣΕΠ να καθυστερεί να βγάλει τα αποτελέσματα και αυτό βέβαια να είναι σε βάρος της αποτελεσματικότητας της Δημόσιας Διοίκησης.
     Σήμερα, λοιπόν, ολοκληρώνοντας αυτήν την παρέμβαση, θέλω να πω ότι με αφορμή αυτήν την έκθεση έχω τη γνώμη πως πρέπει, πρώτον και πάνω από όλα να μιλήσουμε αποφασιστικά όλες οι πολιτικές δυνάμεις και να πούμε ότι αυτός ο δρόμος της αξιοκρατίας και της αντικειμενικότητας δεν πρέπει να έχει γυρισμό. Πιθανές αδυναμίες και λάθη που μας εντοπίζει το ΑΣΕΠ και εντοπίζουμε και οι ίδιοι αποτελούν αντικείμενο δικής μας κριτικής παρέμβασης και νομοθετικών πρωτοβουλιών για την αξιοπιστία και την αποτελεσματικότητα αυτού του θεσμού.
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», εξήντα έξι μαθητές και μαθήτριες με πέντε συνοδούς-δασκάλους από το 1ο και 19ο Δημοτικό Σχολείο Χαλκίδας.
     Η Βουλή τους καλωσορίζει. 
     (Χειροκροτήματα από όλες τις πτέρυγες)
     Ο κ. Ζώης έχει το λόγο για δέκα λεπτά.
     ΧΡΗΣΤΟΣ ΖΩΗΣ: Κυρίες και κύριοι Βουλευτές, υποδεχόμαστε σήμερα και συζητούμε την ετήσια έκθεση του ΑΣΕΠ σε μία χρονική συγκυρία που στιγματίζεται οπωσδήποτε από δύο στοιχεία της επικαιρότητας. Το πρώτο έχει να κάνει με τη διαφθορά και το δεύτερο με την ανεργία. Το πρώτο πλήττει τους δημοκρατικούς δεσμούς και ενισχύει τη δυσπιστία έναντι της πολιτικής, το δεύτερο πλήττει καίρια τον ελληνικό λαό.
     Οφείλουμε, λοιπόν, να προσπαθήσουμε ώστε αυτή η συζήτηση τουλάχιστον να καταγραφεί ως μία απόπειρα του πολιτικού κόσμου να σταλούν δύο μηνύματα. Πρώτον, ότι πρέπει να καταβάλλονται με ειλικρίνεια όλες οι απαραίτητες προσπάθειες για την αξιοκρατία και τη διαφάνεια του συστήματος προσλήψεων και δεύτερον, ότι η ανεργία δεν πρέπει να αξιοποιείται και να μετατρέπεται σε εργαλείο πολιτικής εκ μέρους της Κυβέρνησης. 
     Η Νέα Δημοκρατία λοιπόν – και το δηλώνουμε εξ αρχής- προσέρχεται σε αυτή τη συζήτηση με διάθεση θετικής κριτικής. Διαβάσαμε με προσοχή τα πορίσματα, καθώς και τις προτάσεις που περιέχονται στην έκθεση της Αρχής και μπορούμε να διαβεβαιώσουμε ότι θα αξιοποιηθούν από την αυριανή κυβέρνηση της Νέας Δημοκρατίας.
     Και για να γίνω ακόμη πιο σαφής, σε κάθε προσπάθεια της Αρχής που θα δείχνει το δρόμο στην αξιοκρατία, τη διαφάνεια, την αντικειμενικότητα και θα αντιμετωπίζει τη διαφθορά και την κακοδιοίκηση, εμείς θα σταθούμε σήμερα αλληλέγγυοι και αύριο ως Κυβέρνηση στυλοβάτες. 
     Καλωσορίζουμε, λοιπόν, την έκθεση έστω και αν ενώ αφορά στο 2001, κατατέθηκε τον Οκτώβριο του 2002 και συζητείται το Μάιο του 2003. Όπως είπα όμως, ξεπερνούμε αυτό το σημείο κριτικής και ερχόμαστε στα πιο ουσιώδη και πιο ενδιαφέροντα. 
     Δεν χωρεί καμιά αμφιβολία ότι, παρά τις προσπάθειες της Αρχής για την ενίσχυση της αξιοπιστίας του θεσμού, η Κυβέρνηση δι’ αλλεπαλλήλων νομοθετικών πρωτοβουλιών συρρίκνωσε κατ’ ουσίαν τις αρμοδιότητες του ΑΣΕΠ -αρκεί να θυμηθεί κανείς τις Αυγουστιάτικες νομοθετικές πρωτοβουλίες του 1999-2000, με τις οποίες ήρθαν οι τροποποιήσεις που ανέθεσαν τις διαγωνιστικές διαδικασίες προσλήψεων σε οικείους φορείς- ενώ από την άλλη ακυρώνει κατ’ αποτέλεσμα τις όποιες εναπομένουσες δυνατότητές του, εξαιτίας του συνεχιζόμενου ελλείμματος προσωπικού και επαρκούς μηχανολογικού εξοπλισμού.
     Εξάλλου στην ίδια την έκθεση διαβάζει κανείς ότι η Αρχή ζητά να διατεθούν αναγκαίες πιστώσεις για ριζική αναδιοργάνωση και επέκταση εξοπλισμού της μηχανοργάνωσης. Σας «καρφώνει» μάλιστα, κύριε Υφυπουργέ –δεν είναι προσωπικό- όταν υπενθυμίζει ότι την ίδια πρόταση μπορείτε να την βρείτε και στην έκθεση του 2000. Και αναρωτιέμαι: Γιατί άραγε δεν ελήφθη υπόψη το επαναλαμβανόμενο αίτημα για κάτι που θεωρείται ουσιώδες για την αποτελεσματική λειτουργία του ΑΣΕΠ; Ποιος έκρινε διαφορετικά και συνεπώς έχει την όποια ευθύνη για την υποβάθμιση μιας τέτοιας ανάγκης; 
     Θεωρώ ότι το καρφί είναι μεγάλο, ακριβώς γιατί δεν έχει να κάνει παρά μόνο με τη διάθεση απαραίτητου εξοπλισμού, όχι με θεσμικές αλλαγές που απαιτούν χρόνο, όχι με συζητήσεις που δημιουργούν τριβές και κόστος. Ή θέλει, λοιπόν, η Κυβέρνηση να λειτουργήσει η Αρχή και της παρέχει τα μέσα ή τη θέλει να υπάρχει μεν για να την επικαλείται, της δένει όμως τα χέρια, ώστε να εμφανίζεται στα μάτια του ελληνικού λαού ανήμπορη να λειτουργήσει αποτελεσματικά και να ανταποκριθεί στις ανάγκες μιας εποχής που χαρακτηρίζεται από την ταχύτητα. Ταχύτητα που διασφαλίζει ακριβώς και εγγυάται ο σύγχρονος και επαρκής μηχανολογικός εξοπλισμός.
     Κυρίες και κύριοι Βουλευτές, υπάρχει ακόμα πολύς δρόμος να διανύσουμε μέχρι να φθάσουμε στο σημείο να ισχυριζόμαστε ότι το ΑΣΕΠ διασφαλίζει την αξιοκρατία, τη διαφάνεια, τη δημοσιότητα και την αντικειμενικότητα. Η ίδια η έκθεση επιβεβαιώνει, ακόμα και μετά τις τελευταίες τροποποιήσεις, ότι όλα αυτά παραμένουν στόχοι και συνεπώς όποιος επικαλείται κάτι διαφορετικό, κατά τη γνώμη μου, αναζητά στο ΑΣΕΠ περισσότερο ένα άλλοθι, παρά προσέρχεται στη συζήτηση σήμερα με διάθεση να βοηθήσουμε, ώστε να εδραιωθεί και να εξελιχθεί περαιτέρω η συγκεκριμένη Αρχή. Και βέβαια όσα εξηγεί η Αρχή στα συμπεράσματα της έκθεσής της επιβεβαιώνουν αυτό που από ένστικτο ή από προσωπική εμπειρία νιώθουν οι Έλληνες πολίτες. Δηλαδή, την επιφύλαξη, τη δυσπιστία ότι το ΑΣΕΠ είναι σε θέση να ανταποκριθεί πλήρως στην αποστολή του.
     Η έκθεση με τις διαπιστώσεις του ΑΣΕΠ δεν είναι μία απλή έκθεση. Χωρίς να προβαίνει σε χαρακτηρισμούς –είναι αλήθεια πάρα πολύ κομψό στις διαπιστώσεις του- και χωρίς να καταφεύγει σε εξάρσεις συναισθηματικές παραμένει μία γροθιά στο στομάχι μας γιατί όσο περιγράφει τα τερτίπια των φορέων που προκηρύσσουν διαγωνιστικές διαδικασίες προσλήψεων, όσο αναφέρεται στις προσπάθειες εξαπάτησής του από διαγωνιζόμενους και υποψηφίους για πρόσληψη, όσο υποδεικνύει διεξόδους τόσο μεγαλύτερες είναι οι ευθύνες της Κυβέρνησης, τόσο λιγότερες οι δικαιολογίες γι’ αυτά που έπρεπε να γίνουν και δεν έχουν γίνει. 
     Είναι λυπηρή, φέρνει μελαγχολία η ανάγνωση αυτής της έκθεσης. Οφείλουμε να είμαστε σκληροί με όλους τους εμπλεκόμενους στην υπόθεση των προσλήψεων, αλλά παράλληλα δίκαιοι. Εδώ μέσα απευθυνόμαστε στην Κυβέρνηση και την ελέγχουμε είτε για πράξεις είτε για παραλείψεις που ενισχύουν και ενθαρρύνουν όσους, όχι μόνο δεν σέβονται το ΑΣΕΠ, αλλά και του βγάζουν τη γλώσσα, ευτελίζοντας όλους εμάς που φαίνεται ότι εδώ μέσα συζητούμε, μόνο για να συζητούμε.
     Και ερωτάω, κύριε Υφυπουργέ: Ποιος διορισμένος από την Κυβέρνηση παράγοντας που προσπάθησε να προσπεράσει ή να κοροϊδέψει το ΑΣΕΠ τιμωρήθηκε, διώχθηκε από τη θέση που του εμπιστεύτηκε η Κυβέρνησή σας; Δεν γνωρίζω εγώ προσωπικά εάν υπάρχει κανείς. Εάν υπάρχει ένας, παρακαλώ να μας τον αναφέρετε. 
     Και πάντως το ΑΣΕΠ διαπιστώνει ότι, από φορείς τελούντες υπό τον έλεγχό του –και εδώ θα μου επιτρέψετε να περιοριστώ κατ’ αρχήν σκόπιμα μόνο στις ΔΕΚΟ και στα λοιπά νομικά πρόσωπα που ελέγχονται από την Κυβέρνηση-, καταβάλλεται προσπάθεια να τεθούν κύρια ή και σωρευτικώς πρόσθετα προσόντα που υποκρύπτουν φωτογραφίες συγκεκριμένων προσώπων τα οποία επιθυμούν να προσλάβουν, επιδιώκοντας την ικανοποίηση πελατειακών σχέσεων. 
     Και αναρωτιέμαι: Ποιες περιπτώσεις είχε υπόψη του το ΑΣΕΠ, όταν συνέτασσε αυτή την έκθεση και η υποδεικνυόμενη από το ΑΣΕΠ συγκεκριμένη διοίκηση κάθε φορά του οικείου φορέα που ενεργεί την πρόσληψη, τι συνέπειες αντιμετώπισε ,όχι μόνο δικαστικά, αλλά κατ’ αρχήν και κυρίως πολιτικά;
     Φτιάξαμε το ΑΣΕΠ και την ίδια ώρα διορισμένες από την Κυβέρνηση διοικήσεις βάζουν τρικλοποδιές στη λειτουργία του και του κάνουν τη ζωή δύσκολη. Το υποχρεώνουν, όπως λέει το ίδιο το ΑΣΕΠ, να χάνει χρόνο σε μία προσπάθεια να εντοπίσει τα κακώς κείμενα και να τα απαλείψει, ώστε να έχουμε μία επιλογή προσωπικού, κατά το δυνατόν, αξιοκρατική. 
     Έχουν το θράσος οι ίδιοι οι εγκαλούμενοι να εμφανίζονται ενώπιόν μας ως τιμητές, να ψέξουν το ΑΣΕΠ για καθυστερήσεις και αναποτελεσματικότητα, όταν την ίδια ώρα το υποχρεώνουν να σπαταλά και προσωπικό και δυνάμεις στην αποκάλυψη των κόλπων τους. 
     Κύριε Υφυπουργέ, αυτή είναι η αλήθεια και αυτή είναι η κατάσταση, για την οποία δεν μπορεί παρά να υπάρχει πολιτική ευθύνη της Κυβέρνησης. Γι’ αυτό σας παρακαλώ να μας πείτε, όταν θα πάρετε το λόγο, εάν απεπέμφθη ποτέ κανείς, με πρωτοβουλία της Κυβερνήσεώς σας, για τους λόγους που αναφέρονται στην έκθεση του ΑΣΕΠ. Την ημέρα που θα γίνει αυτό οι Έλληνες θα πιστέψουν στο ΑΣΕΠ. Το ΑΣΕΠ θα καταξιωθεί και η πολιτική θα έχει κάνει ένα βήμα, για να ανακτήσει την αξιοπιστία της μαζί με το μετέωρο βήμα της Δημόσιας Διοίκησης για ένα γνήσιο εκσυγχρονισμό. 
     Είναι εξωφρενικό και προσβλητικό για τις στρατιές των ανέργων νέων πτυχιούχων Ελλήνων να μαθαίνουν σήμερα από την έκθεση του ΑΣΕΠ ότι, δεν φθάνουν οι φωτογραφικές διατάξεις, αλλά μερικοί έχουν, όπως είπε και ο κ. Κουβέλης, το θράσος να ζητούν επίμονα μάλιστα την ανάκληση ή ματαίωση προκηρύξεων, όταν τελικώς προκύπτουν πρόσωπα που δεν είναι τα αρεστά και δεν είναι τα πρόσωπα που είχαν προεπιλεγεί για να προσληφθούν στις προκηρυσσόμενες θέσεις.
     Δυστυχώς, εκτός των ΔΕΚΟ και των λοιπών νομικών προσώπων, πρέπει να πούμε ότι ανάλογη δραστηριότητα παρουσιάζεται στους ΟΤΑ και στις εποπτευόμενες επιχειρήσεις τους. Τα τερτίπια που μετέρχονται για να προσπεράσουν το ΑΣΕΠ, δεν διαμορφώνουν απλώς μία άλλη εικόνα για την Τοπική Αυτοδιοίκηση. Στην πραγματικότητα κλείνουν για την Τοπική Αυτοδιοίκηση την εποχή της αθωότητας. 
     Αναρωτιέμαι το εξής: Η προβολή των ευθυνών της Τοπικής Αυτοδιοίκησης ή και της Τοπικής Αυτοδιοίκησης ακυρώνει, μειώνει στο ελάχιστο τις ευθύνες της Κυβερνήσεως γι’ αυτήν την κατάσταση ή ενισχύουν την άποψη ότι  η Κυβέρνηση βολεύεται με αυτών των επιμερισμών ευθυνών και το συμψηφισμό τελικά των εντυπώσεων ότι, παντού υπάρχει διαφθορά; Η Κυβέρνηση παραμένει -και ας μην κρύβεται- κυρίαρχα υπεύθυνη γι’ αυτήν την κατάσταση.
     ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
      Δυστυχώς, πολλές από τις συστάσεις της αρχής, ενώ περιλαμβάνονταν και στην προηγούμενη έκθεση, δεν ελήφθησαν καν υπόψη. Έτσι, φέτος έχουμε δυστυχώς επανάληψη των προτάσεων και των συμπερασμάτων της προηγούμενης εκθέσεως.
     Κύριε Υφυπουργέ, σας παρακαλώ, όταν θα πάρετε το λόγο, να μας πείτε ποιες από τις υποδεικνυόμενες προτάσεις της αρχής σκοπεύετε να υιοθετήσετε και πότε. Αυτό είναι, αν θέλετε, το πλέον ενδιαφέρον που μπορεί να προκύψει από τη σημερινή συζήτηση. Θέλουμε αυτή η απάντηση να είναι σαφής, γιατί θεωρούμε ότι η εμπειρία και το δείγμα γραφής της αρχής εγγυώνται ότι, οι υποδείξεις της είναι προς τη σωστή κατεύθυνση. Αν δεν το πράξετε, αφήνετε ερωτηματικά να αιωρούνται και θα κριθείτε και γι’ αυτό.
      Πάντως επιθυμώ να διαβεβαιώσω, πριν κατέβω από το Βήμα ότι, η Νέα Δημοκρατία, ως αυριανή κυβέρνηση, θα υλοποιήσει και τα πορίσματα και τις προτάσεις όλων των ανεξαρτήτων διοικητικών αρχών.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων, 1912-1913», εβδομήντα δύο μαθητές και μαθήτριες και οκτώ συνοδοί- δάσκαλοι από το Δημοτικό Σχολείο Λιβαδιών Χίου και από το 5ο Δημοτικό Σχολείο της Χαλκίδας.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο έχει ο κ. Γεώργιος Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, συζητάμε σήμερα βεβαίως εκπρόθεσμα, αφού πρόκειται για έκθεση του ΑΣΕΠ για το έτος 2001 και αναζητούμε από τα πορίσματα της έκθεσης αυτής –παρ’ όλο που –το ξανατονίζω- δεν αφορά την απελθούσα, αλλά τη χρονιά του 2001- χρήσιμα συμπεράσματα, τα οποία ασφαλώς μπορούν να βοηθήσουν στο να αγωνιστούμε όλοι και να εκμεταλλευτούμε αυτές τις υποδείξεις, ώστε να πάρουμε εκείνες τις πρωτοβουλίες, αλλά και να δρομολογήσουμε εκείνες τις επεμβάσεις, κυρίως οργανωτικές και λειτουργικές, για να μπορέσει το ΑΣΕΠ να ανταπεξέλθει στο ρόλο του, διορθώνοντας αυτά που στην πορεία της λειτουργίας του αποδεικνύεται ότι επιβραδύνουν το θεσμό.
      Κυρίες και κύριοι συνάδελφοι, δικαιολογημένα ή αδικαιολόγητα από συστάσεως του ελληνικού κράτους  κανείς δεν πρέπει να κρύβεται, η κοινή γνώμη και οι Έλληνες πολίτες γενικότερα ταλανίζονταν και διαποτίζονταν από τη βαθιά και εδραία πεποίθηση ότι, ο διορισμός σε θέσεις προσωπικού και ιδιαίτερα του δημοσίου και του ευρύτερου δημόσιου τομέα ήταν διαβλητός, δεν στηριζόταν σε αντικειμενικά κριτήρια, αλλά αντίθετα συνήθως αυτός αποτελούσε προϊόν παρέμβασης πολιτικού φυσικού προσώπου, το οποίο παρενέβαινε με αδιαφανή προφανώς τρόπο στα πλαίσια εκδήλωσης εύνοιας, συμπάθειας ή και εξόφλησης γραμματίων πολιτικής αντιπαροχής προς τον διοριζόμενο. 
      Η παράταξη του ΠΑΣΟΚ ανέκαθεν προσπάθησε να απαγκιστρωθεί από αυτή τη νοσηρή αμφίδρομη αντίληψη που υπάρχει, τόσο σε επίπεδο νοοτροπίας, όσο ενδεχομένως και σε επίπεδο πρακτικής και να επιβάλλει αντικειμενικά κριτήρια στο θεσμό των προσλήψεων στο δημόσιο τομέα, καθώς και στους οργανισμούς του ευρύτερου δημόσιου τομέα, που εποπτεύονται από το δημόσιο. 
      Δεν θέλω να ακυρώσω το ρόλο καμιάς παράταξης, αλλά θέλω απλώς να επισημάνω, να εξάρω και να τονίσω ότι και η αρχική πρωτοβουλία με τον ικανότατο και οραματιστή Υπουργό τότε, τον κ. Πεπονή, θέσπισε το σχετικό ν. 2190/1994 και νομίζω ότι και όλες οι νομοθετικές πρωτοβουλίες που ακολούθησαν είχαν πάντοτε, απαντώντας και στις αιτιάσεις των άλλων πλευρών και κυρίως της Νέας Δημοκρατίας, ως βήμα αφετηρίας τον πολιτικό σχηματισμό του ΠΑΣΟΚ.
      Με τον ιδρυτικό ν. 2190/94, όπως προανέφερα, το ΑΣΕΠ ως ανεξάρτητη διοικητική αρχή έθεσε κατ’ αρχήν το νομοθετικό εκείνο πλαίσιο το οποίο με την εφαρμογή του στην πορεία των ετών στοχεύει, προσδοκά και παρά τα κενά, τις ελλείψεις και τα προβλήματα που έχουν εμφανισθεί σε μεγάλο βαθμό, καθιερώνει ένα αντικειμενικό σύστημα στις προσλήψεις του ευρύτερου δημόσιου τομέα. 
      Το σύστημα αυτό αποδίδει ασφαλώς τον οφειλόμενο σεβασμό από θεσμικής απόψεως στην προσωπικότητα του ανθρώπου και ιδιαίτερα του νέου ανθρώπου που τις περισσότερες φορές, ύστερα μάλιστα και από πολυετείς και πολυεπίπεδες σπουδές, αναζητά με απόγνωση να δώσει διέξοδο, αναζητώντας μια θέση στον ήλιο, στο αγωνιώδες ζητούμενό του να βρει εργασία και συνήθως στο δημόσιο.
      Με το ΑΣΕΠ και τις διαδικασίες για τη λειτουργία του στο ζήτημα των προσλήψεων, με τον ιδρυτικό νόμο, αλλά και τους επόμενους, άσχετα αν δεν έχουμε ακόμη φθάσει στο επιθυμητό εκείνο σημείο, έχουμε φθάσει οπωσδήποτε σε ένα ικανοποιητικό σημείο που οι συνταγματικές αρχές της ισότητας του πολίτη, του σεβασμού του δικαιώματός του για οικονομική κατοχύρωση και ισότητα ανάπτυξης, όπως επίσης και για απόλαυση των ίσων ευκαιριών στο δικαίωμα της εργασίας, βρίσκουν, ομολογώ με ειλικρίνεια, ένα αρκετά στέρεο έδαφος. 
      Όμως, εξίσου σημαντικό ζήτημα με την ουσία, δηλαδή κατά πόσο θα μπορέσουμε, μπορούμε, συνεχίζουμε και προσπαθούμε να στελεχωθεί σε σημαντικό βαθμό η διοίκηση μέσω των διαγωνισμών του ΑΣΕΠ και τη λειτουργία του με προσοντούχους υπαλλήλους, νομίζω ότι παράλληλα πρέπει να είναι –και εκείνο είναι ένα επίσης εναγώνιο ζητούμενο- η διάχυση της προστασίας στις ευαίσθητες κοινωνικές ομάδες, όπως είναι οι πολύτεκνοι, οι κάτοικοι παραμεθορίων περιοχών και τα άτομα με ειδικές ανάγκες. Και εξίσου είναι επίσης σημαντικό να εμπεδώσουμε στην κοινωνία την αντίληψη -μέχρι εκμηδενισμού της υποψίας- ότι διορίζεσαι σε θέσεις  του ευρύτερου τομέα με κάποιες ειδικές συνθήκες και ότι διορίζεσαι γιατί συνδέεσαι με οποιονδήποτε τρόπο με κάποιο φυσικό πρόσωπο και συγχρόνως στην εμπέδωση της πεποιθήσεως ότι ο διορισμός γίνεται με πιστή εφαρμογή της αρχής της αξιοκρατίας. Τελικά δηλαδή προσλαμβάνονται εκείνοι που το άξιζαν, χάρη στα προσόντα τους και, σύμφωνα με το σύστημα της πραγματικά αντικειμενικής αξιολόγησης των προσόντων των προσλαμβανομένων.
      Η αξιοπιστία του θεσμού στηρίζεται κυρίως και οφείλει να στηρίζεται στην αμεροληψία του ΑΣΕΠ, την οποία τουλάχιστον σε θεσμικό και κεντρικό επίπεδο κανείς δεν μπορεί να αμφισβητήσει. Επίσης το ΑΣΕΠ οφείλει να υπηρετεί –και πιστεύω ότι υπηρετεί- τις αρχές της διαφάνειας, της δημοσιότητας και αντικειμενικότητας. 
      Όλοι πρέπει να αναδείξουμε ως κυρίαρχη την άποψη, ώστε να γίνει κτήμα της ελληνικής κοινωνίας ότι, το ΑΣΕΠ δεν κάνει διακρίσεις μεταξύ των υποψηφίων. Τους αντιμετωπίζει όλους με τον ίδιο τρόπο και κάνει την επιλογή των διοριστέων με μοναδικό κριτήριο την αξιολόγηση, σύμφωνα με το νόμο των τυπικών και ουσιαστικών προσόντων τους, αδιαφορώντας για τους πολιτικούς τους προσανατολισμούς.  Όπως τονίζεται χαρακτηριστικά στην έκθεση –και ας το καταλάβουν όλοι- το ΑΣΕΠ πάσχει από αχρωματοψία. Βλέπει την ουσία, δηλαδή μόνο τα προσόντα των υποψηφίων.
      Ένα πολύ σημαντικό ζήτημα είναι η αυξημένου κύρους σύνθεσή του. Ο πρόεδρος και ένας από τους δύο αντιπροέδρους του πρέπει να έχουν διατελέσει δικαστικοί. Αυτό δεν πρέπει να το ξεχνούμε. Στην ουσία και σε ένα μεγάλο ποσοστό της λειτουργίας του το ΑΣΕΠ δεν είναι παρά ένα δικαστήριο, διοικητικό θα έλεγα. 
      Νομίζω ότι κανείς δεν μπορεί να αμφισβητήσει για τα κατά καιρούς συμβούλια, προέδρους, αντιπροέδρους και μέλη του συμβουλίου του ΑΣΕΠ ότι, διαθέτουν σθένος και ψυχική δύναμη να αντιστέκονται στις οποιεσδήποτε και από οπουδήποτε προερχόμενες πιέσεις. Αν και ποιος σήμερα μπορεί να καταγγείλλει τον οποιοδήποτε και μάλιστα με στοιχεία ότι, αυτό συμβαίνει στην χώρα μας και συμβαίνει προς την κατεύθυνση της κυβερνητικής Πλειοψηφίας, η οποία υποτίθεται ότι θα είναι εκείνη που θα επηρεάζει αυτά τα πράγματα; Παρά τις φωνές που ακούγονται, γνωρίζουμε όλοι ότι τέτοια πράγματα δεν συμβαίνουν.
      Επίσης, πρέπει να έχουν γνώσεις δικαίου, δημοσίου, ιδιωτικού και εργατικού και να διακατέχονται από φιλοπονία, γιατί πράγματι σήμερα, μεγάλη συγκέντρωση αντικειμένου και φόρτος εργασίας όλοι το γνωρίζουμε και ίσως αυτός ήταν ο λόγος που άσχετα εάν αυτό δεν αποδείχθηκε απολύτως λειτουργικό, προσπάθησε η λειτουργία του ΑΣΕΠ να αποκεντρωθεί. 
      Νομίζω ότι όλοι πρέπει να αγωνιστούμε και σ’ αυτή τη συζήτηση πρέπει να σταθούμε θετικά, να προσπαθήσουμε να βελτιώσουμε το θεσμό και να δώσουμε τις σωστές κατευθύνσεις. Τίποτα από ό,τι θεσμοθετείται, όσο υψηλά ιδανικά και αν υπηρετεί, δεν είναι από την πρώτη στιγμή εφαρμόσιμο με μία ιδανική αποτελεσματικότητα. Πρέπει να στηλιτεύσουμε ποινικά και ηθικά αυτούς που εσκεμμένα παραβιάζουν και προσβάλλουν το θεσμό. 
      Ο αγαπητός συνάδελφός μου κ. Ζώης, ανέφερε προηγουμένως ότι η Κυβέρνηση έχει την ευθύνη, αν κάποιοι δήμαρχοι ή κάποιοι παράγοντες παρεμβαίνουν είτε στη διαδικασία των προς κατάρτιση προκηρύξεων είτε στη συγκέντρωση των δικαιολογητικών, οι οποίοι εν πάση περιπτώσει δυναμιτίζουν και δεν φροντίζουν να αξιολογήσουν, να αξιοποιήσουν και να κατοχυρώσουν το θεσμό. 
      Αγαπητέ κύριε συνάδελφε, η Κυβέρνηση δίνει εκείνα τα θεσμικά εργαλεία και η Κυβέρνηση αγωνίζεται με τα νομοθετικά εργαλεία και τους θεσμούς να τιθασεύσει τέτοιες περιπτώσεις. Εάν υπαινίσσεστε όμως ότι φταίει η Κυβέρνηση και γι’ αυτούς τους δημάρχους θα σας απαντούσα απλά ότι όλοι οι δήμαρχοι στην Ελλάδα δεν ανήκουν στην παράταξή μας. Πάρα πολλοί ανήκουν στη δική σας παράταξη. Και αν ορισμένοι θέλουν να ικανοποιήσουν την πελατεία τους και την ψηφοθηρία, νομίζω ότι το φαινόμενο αυτό πρέπει να το αναζητήσουμε σε όλους γενικότερα. 
      Εγώ θέλω να πω ότι έχουμε υποχρέωση και ως Βουλευτές να στηρίξουμε αυτό το θεσμό. Είναι γεγονός αναμφισβήτητο ότι πολλοί άνθρωποι σήμερα από την αγωνία της εύρεσης εργασίας σε έναν κόσμο οικονομικά ιδιαίτερα μεταλλασσόμενο, παρ’ όλο που είναι μορφωμένοι και γνωρίζουν ότι πράγματι το ΑΣΕΠ στηρίζεται σε αντικειμενικές δομές και κριτήρια, εν τούτοις εξαιτίας της κρυφής αγωνίας τους, της ελπίδας και της απόγνωσής τους πολλές φορές, τους κάνουν να αναζητούν παρεμβάσεις. 
      Ο ρόλος του Βουλευτή είναι να αντισταθεί σε αυτή τη νοοτροπία και νομίζω ότι, έχουμε υποχρέωση να διαπαιδαγωγήσουμε την ελληνική κοινωνία στο ότι πράγματι το ΑΣΕΠ και η πορεία του στο μέλλον οφείλουν να είναι σήμερα αντικειμενική και αύριο αντικειμενικότερη με τη συμβολή όλων μας,  γιατί κανένας νόμος και ιδιαίτερα σε ένα τόσο σημαντικό ζήτημα, δεν μπορεί να αποδώσει και να έχει καρπούς πραγματικά, εάν η κοινωνία δεν έχει ωριμάσει και δεν το έχει αποδεχθεί  και αυτή στον πλήρη βαθμό που πρέπει σήμερα να το αποδεχθεί. 
      ΠΡΟΕΔΡΕΥΩΝ (Κωνσταντίνος Βρεττός): Η κ. Μακρή έχει το λόγο.
      ΖΩΗ ΜΑΚΡΗ-ΘΕΟΦΙΛΟΥ: Ευχαριστώ, κύριε Πρόεδρε.
      Θα ξεκινήσω κι εγώ με την ίδια παρατήρηση που έκαναν οι δύο προηγούμενοι εισηγητές. Βέβαια, ο κ. Παπαγεωργίου την έκανε εντελώς ουδέτερα. Σήμερα συζητούμε την ετήσια έκθεση του ΑΣΕΠ για το έτος 2001, που εγκρίθηκε από τη μείζονα ολομέλεια του Συμβουλίου με την αριθμό 32/2002 απόφασή του. 
      Αντιλαμβάνεται κανείς ότι η χρονική απόσταση αυτής της ετήσιας έκθεσης και από το χρόνο ελέγχου, αλλά και από την έγκρισή της, είναι μεγάλη και δυσκολεύει αναμφίβολα τη διόρθωση και τη βελτίωση των διαπιστωθέντων αρνητικών παραμέτρων που περιγράφει το πόρισμα. Θα ήταν χρησιμότερο και επωφελέστερο η χρονική απόσταση από τη σύνταξη της έκθεσης μέχρι τη συζήτηση να είναι η μικρότερη δυνατή.
      Σε ό,τι αφορά τις διαπιστώσεις που το ίδιο το συμβούλιο επισημαίνει αναλυτικά σ’ αυτήν τη συζητούμενη έκθεση, αναμφίβολα με πολύ προσοχή οφείλουμε όλοι να πράξουμε ό,τι απαιτείται, ώστε οι αδυναμίες, οι ατέλειες, τα κενά που επιτρέπουν την πολλές φορές ανεξέλεγκτη και ατιμώρητη παραβίαση των διατάξεων, να διορθωθούν το ταχύτερο δυνατόν.
      Όμως, η εμπειρία του παρελθόντος ουδόλως επιτρέπει αισιοδοξία, όταν στις προτάσεις που περιλαμβάνονται στην έκθεση για τη βελτίωση της αποδόσεως του ΑΣΕΠ διαβάζει κανείς ότι, από τις πέντε προτεινόμενες νομοθετικές παρεμβάσεις, οι τέσσερις πρώτες περιλαμβάνονταν και στην έκθεση του παρελθόντος έτους. Αυτό είναι γραμμένο στη σελίδα πενήντα οκτώ. Από τις προτεινόμενες διοικητικές παρεμβάσεις που είναι επίσης πέντε, οι δύο αποτελούσαν ομοίως και παλαιότερες επισημάνσεις. Αυτό αναφέρεται στη σελίδα εξήντα. 
      Αντιλαμβάνεται κανείς αβίαστα πως τελικά η καταγραφή των προβλημάτων, η καταγραφή των αδυναμιών και των κενών που διαπιστώνονται από την εφαρμογή του αρχικού νόμου, αλλά και των εξήντα τροποποιητικών νομοθετημάτων που στην πλειοψηφία τους είχαν σαν στόχο την αποδυνάμωσή του, η καταγραφή των αδυναμιών που οφείλονται στην έλλειψη του απαραίτητου προσωπικού, αλλά και της αναγκαίας υλικοτεχνικής υποδομής που δημιουργούνται από την υπάρχουσα γραφειοκρατία και τις εξαιρετικά χρονοβόρες διαδικασίες, δε σημαίνει και επίλυσή τους. Η λεπτομερής και ειλικρινής αναφορά τους στην έκθεση και η αυστηρή κριτική στη Βουλή δυστυχώς δεν αρκούν για τη διόρθωση και για τη βελτίωσή τους, όπως δεν αρκεί και ο προληπτικός έλεγχος, που ενημερωνόμαστε ότι δεν είναι αποτελεσματικός, ενώ ο κατασταλτικός έλεγχος αλλού είναι ανύπαρκτος και αλλού άργησε να ρυθμιστεί νομοθετικά.
      Άραγε τι τύχη έχουν οι δικαστικές διερευνήσεις των υποθέσεων; Αυτό το ανέφερε εκτενώς και ο κ. Ζώης. Τιμωρούνται παραδειγματικά και αποτρεπτικά οι παρανομούντες ή μένοντας ατιμώρητοι διαιωνίζουν την απαξίωση του θεσμού του ΑΣΕΠ, που δε φαίνεται να ενοχλεί την Κυβέρνηση, που με δήθεν απαραίτητες νομοθετικές πρωτοβουλίες μάλλον τη διευκολύνει; 
      Η δυσχερής και περίπλοκη εφαρμογή του όλου νομοθετικού συστήματος, η καταστρατήγηση της αρχής να είναι ο γραπτός διαγωνισμός ο κανόνας κι όχι η εξαίρεση, μία αδυναμία που εύστοχα επεσήμανε ο πρώην πρόεδρος του ΑΣΕΠ κ. Παπαδάκης στην αρμόδια επιτροπή της Βουλής, η έλλειψη βούλησης να διορθωθούν τα όσα η έκθεση αναγνωρίζει ως αδυναμίες, η ύπαρξη αντιθέτως συστηματικής διάθεσης να συρρικνωθούν δραστικά οι αρμοδιότητες του ΑΣΕΠ, δεν επιτρέπουν καμία απολύτως αισιοδοξία. 
      Η συζητούμενη έκθεση διαπιστώνει ορθά την ύπαρξη σοβαρών προβλημάτων ενότητας στην αντιμετώπιση όμοιων καταστάσεων, αλλά και χρονικές καθυστερήσεις. Διαπιστώνει προσπάθεια από τις διοικήσεις των νομικών προσώπων να εφαρμόσουν συστήματα και κριτήρια που έχουν φωτογραφική χροιά. Διαπιστώνεται ότι η γνωμοδότηση του Νομικού Συμβουλίου του Κράτους 185/2001, που έκρινε πως η δημοσίευση στο τεύχος προκηρύξεων ΑΣΕΠ της Εφημερίδας της Κυβερνήσεως των ελεγχομένων προκηρύξεων δεν είναι απαραίτητη, αλλά γίνεται μέσω του Τύπου ή δια αναρτήσεως δημοσιοποίησης της προκηρύξεως, οδήγησε στην ελαχιστοποίηση, αν όχι στο μηδενισμό των εχεγγύων διαφάνειας και δημοσιότητας, επιτρέποντας στους φορείς, αν το επιθυμούν, να καταστρατηγούν αυτές τις δύο αρχές. 
      Διαπιστώνεται η γραφειοκρατική επιβράδυνση με πολλαπλώς άστοχη νομοθετική ρύθμιση, που επιτάσσει σε κάθε προκήρυξη για την πλήρωση θέσεων του δημοσίου, των νομικών προσώπων δημοσίου δικαίου και των ΟΤΑ το ποσοστό 5% υπέρ των προστατευομένων ατόμων να υπολογίζεται στο σύνολο των προκηρυσσόμενων θέσεων. Διαπιστώνεται ανωμαλία στα πτυχία που έχουν χορηγηθεί από ΑΕΙ και ΤΕΙ ορισμένων χωρών της αλλοδαπής, με προφανώς επιεική βαθμολογία, αλλά και κατάθεση «νοθευμένων» δικαιολογητικών, που είναι όμως κρίσιμα για την πιστοποίηση της συνδρομής των προσόντων επιλογής και διορισμού.
     Διαπιστώνεται ότι οι εξήντα τροποποιήσεις του ν.2190/94 διευκολύνουν την ηθελημένη παραβίασή του από τους φορείς και επιβραδύνουν το ρυθμό ροής της διαδικασίας. Τέλος, διαπιστώνεται ότι οι περισσότερες από τις επισημάνσεις αυτές, αλλά και όπως προαναφέρθηκε και από τις προτάσεις του ΑΣΕΠ, ήταν γνωστές και διαπιστωμένες, αλλά δεν θορύβησαν τους κυβερνώντες, δεν τους ανησύχησαν ούτε τους ώθησαν να εξαλείψουν αδυναμίες και να υιοθετήσουν τις προτάσεις τις επαναλαμβανόμενες ακούραστα, αλλά μάταια κάθε χρόνο. 
     Και όσες από αυτές, κύριε Υφυπουργέ, έγινε νομοθετική ρύθμιση η βραδύτητα ήταν αν όχι ύποπτη, σίγουρα επιζήμια.
     Εγκαθιδρύσατε επί είκοσι χρόνια, κύριε Υφυπουργέ, ένα κράτος συναλλαγής, παρασιτισμού και ημετερισμού. Ο νόμος Πεπονή με όλες τις ατέλειες και βέβαια την ατελή εφαρμογή του αποτελούσε μια εξαίρεση που επιβεβαίωνε τον κανόνα της κυβερνητικής σας πρακτικής. Γι’ αυτό και η σταδιακή και αποτελεσματική αποκαθήλωσή του ήταν πάγιος στόχος της μικροκομματικής σας αντίληψης. Θέλετε κράτος ημετέρων και όχι κράτος δικαίου. Ακόμα και τώρα εν όψει εκλογών τις οποίες τρέμετε, επιχειρείτε να ολοκληρώσετε τη σταδιακή αποψίλωση του ΑΣΕΠ, ώστε να μην υφίσταται το παραμικρό ανάχωμα στη μικροκομματική σας διαδικασία. Τόσο πολύ έχετε αποξενωθεί από το λαό, από τις πραγματικές ανάγκες και προσδοκίες του, ώστε πιστεύετε ότι θα τον κοροϊδέψετε ακόμα μία φορά, καταφεύγοντας σε παλαιοπολιτικά τεχνάσματα και τερτίπια.
     Το ΑΣΕΠ με όλες τις αδυναμίες και ατέλειές του ήταν το μοναδικό φίλτρο αντικειμενικότητας που προστάτευε τη Δημόσια Διοίκηση από τον άκρατο κομματισμό του πασοκικού κράτους, γι’ αυτό και αποφασίσατε απεγνωσμένα και στο απώτερο και πρόσφατο παρελθόν, νομοθετώντας να το εξαλείψετε και να το αναιρέσετε. Δεν θέλετε μία αξιοκρατική και σύγχρονη Δημόσια Διοίκηση. Θέλετε το κράτος κομματικό σας φέουδο. Δεν θέλετε δημόσιους λειτουργούς που να υπηρετούν το κράτος, αλλά θέλετε άβουλους υπηρέτες της κομματικής νομενκλατούρας.
     Ο νόμος Πεπονή, αν ανατρέξει κανείς σε δημοσιεύματα και δηλώσεις προερχόμενα από το χώρο σας, υπήρξε από την πρώτη στιγμή κάρφος στο μάτι της καθεστωτικής σας αντίληψης. Το χρησιμοποιήσατε μόνο ως άλλοθι, αφού είχατε ήδη απλώσει το κράτος καθ’ όλη τη δεκαετία του 1980 για να νομιμοποιήσετε τα κεκτημένα σας στο χώρο της Δημόσιας Διοίκησης.
     Η απογύμνωση της πολιτικής σας και η προϊούσα αποσύνθεση της Κυβέρνησής σας ωθεί σε μια επιστροφή προς τα πίσω προς τις μικροκομματικές σας ρίζες, σας υποχρεώνει σε απραξία, σας επιβάλλει να μην επεμβαίνετε στα κακώς κείμενα, που κάκιστα εσείς θεωρείτε πολιτικά οφέλη για το κόμμα σας και που είναι ολέθρια για τη χώρα μας.
     Εξακολουθείτε να βλέπετε τους ψηφοφόρους ως πελάτες και το κράτος ως πάτρωνα. Αντί για ουσιαστικό εκσυγχρονισμό δεν καταφέρατε να εκσυγχρονίσετε ούτε το πελατειακό σύστημα. 
     Η Νέα Δημοκρατία με θλίψη διαπιστώνει τον εκφυλισμό της Δημόσιας Διοίκησης, τη συνεχή υποβάθμιση και απαξίωσή της με το καθεστώς του ΠΑΣΟΚ και έχει δεσμευθεί ως αυριανή κυβέρνηση να αποκαταστήσει την αξιοκρατία στη διοίκηση, να δώσει στους ανεξάρτητους κρατικούς λειτουργούς ρόλο και λόγο, να εκσυγχρονίσει τη λειτουργία του κράτους, αναβαθμίζοντας και το ήθος και την αποτελεσματικότητά του. 
     Φτιάξατε ένα κράτος στην υπηρεσία της κομματικής σας νομενκλατούρας. Εμείς θα δημιουργήσουμε ένα κράτος ταγμένο στην υπηρεσία του πολίτη. Η Δημόσια Διοίκηση πρέπει επιτέλους να απαλλαγεί πραγματικά από τα βάρη του κομματισμού και της αναξιοκρατίας, να επαναδιαμορφώσει δομές και ιεραρχίες, να προσελκύσει και να αναδείξει πάλι στελέχη υψηλού επιπέδου. Η ίδια η κοινωνία ωθεί προς την κατεύθυνση της λήψης άμεσων και αποτελεσματικών μέτρων εξυγίανσης. 
     Η Κυβέρνηση προσποιείται ότι δεν αντιλαμβάνεται τώρα που για πρώτη φορά ίσως η κοινωνική πλειοψηφία συνειδητοποιεί ότι η καλπάζουσα διάδοση καταδικάζει τη χώρα σε παρακμή, πολιτική παρακμή, οικονομική, ηθική και ακυρώνει την ίδια προοπτική και το μέλλον της, τώρα που η κυβέρνηση της χώρας από τη Νέα Δημοκρατία αποτελεί επιτακτική ανάγκη τη μόνη λύση. Γιατί εμείς για μια ακόμα φορά δεσμευόμαστε ότι θα είμαστε αλληλέγγυοι σε κάθε δράση του ΑΣΕΠ που στηρίξαμε από το 1994 μέχρι σήμερα, σε κάθε δράση που θα έχει στόχο την κατοχύρωση της αξιοκρατίας, της διαφάνειας, της αντικειμενικότητας, καθώς και την καταπολέμηση της κακοδιοίκησης και διαφθοράς. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913» ογδόντα μαθητές και μαθήτριες με δώδεκα συνοδούς-δασκάλους από το Δημοτικό Σχολείο Πύργου και Ζαχάρως του Νομού Ηλείας.
     Η Βουλή τους καλοσωρίζει.
     (Χειροκροτήματα απ’ όλες τις πτέρυγες της Βουλής)
     Το λόγο έχει ο Α΄ Αντιπρόεδρος της Βουλής κ. Κωνσταντίνος Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Ευχαριστώ, κύριε Πρόεδρε.
      Κύριοι συνάδελφοι, από αλλού ήθελα να ξεκινήσω -αλλά πραγματικά ακούγοντας την κυρία συνάδελφο που μόλις κατήλθε του Βήματος- συμπαθέστατη και επιμελής συνάδελφος- να λέει αυτά τα πράγματα, με αναγκάζει να πω ότι φοβάμαι ότι η Νέα Δημοκρατία δεν μπορεί να απαλλαγεί από τους αταβισμούς της. Κοιτάτε εσείς συνάδελφοι της Νέας Δημοκρατίας στον ιστορικό καθρέφτη τον εαυτό σας και νομίζετε ότι βλέπετε εμάς. 
      Ποιος μπορεί να μιλήσει για κομματικό κράτος σ’ αυτόν τον τόπο χωρίς πραγματικά να θυμηθεί «τον βίο και πολιτεία» σ’ αυτό της παράταξής σας. Για όνομα του Θεού! Αφήστε τα αυτά. Μην μας ξαναγυρίσετε στο παρελθόν. 
      Εγώ πιστεύω ότι από αυτήν τη συζήτηση θα πρέπει να βγει ένα ηχηρό και ειλικρινές μήνυμα. Ότι όλος ο πολιτικός κόσμος λέμε προς τους πολίτες ότι για εμάς, για όλη την πολιτεία, για όλα τα κόμματα, τα παιδιά των Ελλήνων είναι παιδιά του ίδιου Θεού και ότι μπορούμε και δεσμευόμαστε να τους δώσουμε και γι’ αυτό πασχίζουμε, ίσες ευκαιρίες.
      Προσέξτε λοιπόν, κύριοι συνάδελφοι της Νέας Δημοκρατίας. Δεν ήθελα να το πω αλλά θα το πω μετά τα όσα άκουσα. Φθάνουν συνέχεια στα γραφεία μας καταγγελίες για ψιθύρους στ’ αυτιά των πολιτών από στελέχη σας ότι δήθεν θα αλλάξετε το σύστημα προσλήψεων. Αυτά τα παλαιοκομματικά τερτίπια, αυτός ο νέου τύπου εκμαυλισμός των Ελλήνων δεν περιποιούν τιμή σε κανέναν, ούτε στο κόμμα σας και είναι ανεπίτρεπτα. Ο νοών νοείτω.
      Έρχομαι τώρα, κύριε Πρόεδρε, στην έκθεση. Πιστεύω ότι η δημιουργία του ΑΣΕΠ με το ν. 2190/94 που εισηγήθηκε τότε ο κ. Πεπονής, ήταν μια μεγάλη πρόοδος για το κράτος-δικαίου στην πατρίδα μας. Ήταν μια σημαντική τομή -παρέμβαση στον πυρήνα του πελατειακού συστήματος, που ήταν το ρουσφέτι, που κρατούσε πραγματικά ομήρους τους πολίτες και σε εξάρτηση υπαλλήλους. Ο θεσμός, παρά τις αντιδράσεις –και υπήρξαν συγκεκριμένες αντιδράσεις από την παράταξη της Νέας Δημοκρατίας- πέτυχε και τώρα κατοχυρώθηκε συνταγματικά.  Και επειδή πρέπει να αποδίδουμε τα του Καίσαρος τω Καίσαρι, σ’ αυτήν την επιτυχία συνετέλεσαν με τη συστηματική δουλειά και τη μεγάλη προσπάθεια και όλα τα μέλη του ΑΣΕΠ που δούλεψαν με επιμονή και υπομονή αλλά και συστηματικά όλα αυτά τα χρόνια.
      Το ΑΣΕΠ –και πρέπει να το καταλάβει και η Αξιωματική Αντιπολίτευση- όπως και άλλες σχετικές ανεξάρτητες αρχές, όπως ο Συνήγορος του Πολίτη, επίσης οι νέοι ελεγκτικοί μηχανισμοί που εισαγάγαμε στη Δημόσια Διοίκηση με τελευταίο το Γενικό Επιθεωρητή Δημόσιας Διοίκησης, οι νέες δομές που εισαγάγαμε και λειτουργούν και αποδίδουν, όπως τα Κέντρα Εξυπηρέτησης Πολιτών, έχουν ένα κεντρικό στόχο την αναβάθμιση και τον εκσυγχρονισμό της Δημόσιας Διοίκησης, για να γίνει πραγματικός υπηρέτης των πολιτών αντί να τους καταδυναστεύει.
      Μπορείτε να αμφισβητήσετε ότι τα τελευταία χρόνια έγιναν σημαντικά βήματα; Κανένας δεν μπορεί να το αμφισβητήσει. Θα μου πείτε ότι τελειώσαμε; Όχι. Έχουμε μπροστά μας μακρύ δρόμο. Το ΑΣΕΠ και η λειτουργία του δείχνει πραγματικά την πορεία που πρέπει να ακολουθήσουμε, έτσι ώστε να επιτύχουμε μια σύγχρονη και αποτελεσματική διοίκηση.
      Από την έκθεση προκύπτει ένα πολύ πλούσιο έργο. Ουδείς το αμφισβητεί. Και οι παρατηρήσεις της έκθεσης, κύριε Υπουργέ, σε σχέση με την αναγκαιότητα χορήγησης επαρκών πιστώσεων για τη στελέχωση, τον εκσυγχρονισμό τη μηχανοργάνωση, όπως και το θέμα της κωδικοποίησης των διατάξεων, πιστεύω ότι είναι σωστές. Γενικά θα έλεγα, ότι όλες οι επισημάνσεις της έκθεσης έχουν την αξία τους και θα πρέπει να προσεχθούν –και πιστεύω ότι αυτό θα κάνετε- από το Υπουργείο.
      Εγώ, στα λίγα λεπτά που έχω ακόμη στη διάθεσή μου, θα σταθώ σε ορισμένες επισημάνσεις που θεωρώ ότι είναι σημαντικές και συνιστούν άμεσες αλλαγές πέραν των σωστών αλλαγών που έγιναν με την περυσινή –αναφέρομαι στο ν. 3051- τροποποίηση των διατάξεων.
      Πρώτη παρατήρηση. Σε περιπτώσεις προσλήψεων κυρίως μη διοικητικού και εργατοτεχνικού προσωπικού, είναι φανερό ότι από τους διάφορους φορείς δεν εφαρμόζεται η ίδια ενότητα κριτηρίων. Και αυτό πέρα από τη δημιουργία ανισοτήτων και δυσλειτουργίας, δημιουργεί και καχυποψία στην κοινή γνώμη. Απαιτείται επίσης ο έγκυρος προγραμματισμός των επαρχιακών προσλήψεων για να μη γίνονται παρεκκλίσεις με τη δικαιολογία του επείγοντος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή και Α΄ Αντιπροέδρου της Βουλής)
      Ένα με δύο λεπτά, κύριε Πρόεδρε, άλλωστε δεν είναι πολλοί που θα μιλήσουν και θα μας φτάσει ο χρόνος που θέσαμε για την ολοκλήρωση της συζήτησης.
      Αναφέρομαι στο επαρχιακό προσωπικό. Αυτή είναι η πρώτη μου παρατήρηση. Η δεύτερη παρατήρηση αφορά στην επισήμανση ότι υπάρχει παράκαμψη των διαδικασιών του ΑΣΕΠ μέσω της σύναψης συμβάσεως έργου που ουσιαστικά υποκρύπτουν συμβάσεις εργασίας. Εδώ υπάρχει η συστηματική καταστρατήγηση από τους δήμους και το Υπουργείο πρέπει να παρέμβει. Εγώ το έχω ξαναπεί και όταν συζητούσαμε το ν. 3061 ότι χρειάζεται να μπουν κριτήρια δημοσιότητος και επιλογής για τις συμβάσεις έργου. Αλλιώς το σύστημα θα «μπάζει». Και μάλιστα έχω την πληροφορία ότι δόθηκαν πολλές εγκρίσεις στους δήμους για τις συμβάσεις έργου σε μεγάλο αριθμό.
      Η τρίτη παρατήρηση αφορά στην επισήμανση του ΑΣΕΠ για να ενισχύσουμε τα κοινωνικά κριτήρια και ιδιαίτερα όσον αφορά το θέμα των πολυτέκνων, δηλαδή να θεσπίσουμε ευνοϊκότερες προϋποθέσεις για το τρίτο παιδί. Υπάρχουν τα μόρια, στο νόμο το ξέρω. Αλλά ίσως είναι η κλασική περίπτωση οι προσλήψεις που θα πρέπει να θεωρήσουμε ως πολύτεκνη οικογένεια και εκείνη με τρίτο παιδί. Έχουμε και το δημογραφικό πρόβλημα, μην το ξεχνάμε.
      Η τέταρτη παρατήρηση αφορά στη δημοσιότητα των προκηρύξεων. Είναι κρίσιμο ζήτημα γιατί η δημοσιότητα εξασφαλίζει τη διαφάνεια και τη δυνατότητα συμμετοχής των υποψηφίων. Συνεπώς πρέπει να διευρύνουμε τη δημοσιότητα. Και το λέω αυτό  διότι επισημαίνεται στην έκθεση και το έχουμε δει και στην πράξη, ότι υπάρχουν φαινόμενα –θα έλεγα, «μερικής δημοσιότητας», που είναι εκ του πονηρού. Προκηρύξεις «στα μουλωχτά» δεν μπορεί να γίνονται και πρέπει να είσαστε κύριε Υπουργέ πάρα πολύ αυστηρός προς κάθε οργανισμό γι’ αυτό το ζήτημα.
      Επίσης, είναι σημαντικές οι διαπιστώσεις –και μ’ αυτές τελειώνω- για την υψηλή βαθμολογία των πτυχίων ΑΕΙ και ΤΕΙ της αλλοδαπής. Ίσως πρέπει να μελετηθεί η παρατήρηση του ΑΣΕΠ ότι θα πρέπει ενδεχόμενα να διορθώνουμε αυτούς τους υψηλούς βαθμούς με βάση συντελεστή που έχει σχέση με τη σειρά κατάταξης, του «επιπέδου» των πτυχίων που δίνονται από τις σχολές αυτές, τις αλλοδαπές.
      Και τελευταίο θέμα είναι το θέμα του «πληθωρισμού» των αριστούχων. Παρατηρείται τελευταία ότι διολισθαίνουμε σε μία βαθμολογική πριμοδότηση, σε ορισμένους τίτλους δευτεροβάθμιας εκπαίδευσης. Είναι χαρακτηριστικό το παράδειγμα που αναφέρεται στην έκθεση ότι στην περίπτωση του κλάδου ΔΕ νοσοκόμων, οι υποψήφιοι με βαθμό τίτλου σπουδών δέκα εννέα έχουν σειρά προτεραιότητας πεντακόσια δέκα και με δέκα οκτώ έχουν χίλια εκατόν πενήντα, δηλαδή, χίλιοι και πλέον αριστούχοι! Εδώ φαίνεται να έχουμε να αντιμετωπίσουμε και ανευθυνότητα σχολείων. Γι’ αυτό ίσως χρειάζεται να μελετηθεί η πρόταση συνεκτίμησης σ’ αυτές τις περιπτώσεις του βαθμού που αφορά στην ειδικότητα, τον τίτλο ειδικότητας και του βαθμού από τις γενικές εξετάσεις.
    Τελειώνοντας, κύριε Πρόεδρε και κύριε Υπουργέ, πιστεύω ότι θα πρέπει να είμαστε ικανοποιημένοι από τη μεγάλη αλλαγή που έγινε με το ΑΣΕΠ. Δεν είναι μόνο το ΑΣΕΠ, αλλά και όλες τις ανεξάρτητες αρχές. Δεν πρέπει όμως να επαναπαυόμαστε. Έχουμε πολύ χρόνο ακόμα για να φτιάξουμε μια διοίκηση ευέλικτη, μια διοίκηση ελκυστική στον πολίτη. Αυτό δε γίνεται όμως με λόγια και με κορώνες. Γίνεται με συστηματική δουλειά. Τη συστηματική δουλειά που κάνει αναμφισβήτητα το Υπουργείο. Η δική μου τοποθέτηση και οι επισημάνσεις έχουν σχέση με τις συγκεκριμένες παρατηρήσεις του ΑΣΕΠ και ιδιαίτερα όσες μνημόνευσα τις θεωρώ σημαντικές και πιστεύω ότι θα πρέπει να προχωρήσει γρήγορα το Υπουργείο σε αλλαγές. Ώστε πραγματικά το σύστημα να βελτιώνει συνεχώς την αποδοτικότητά του, αλλά κυρίως να ενισχύει την αξιοπιστία του. Ευχαριστώ.
    (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Τσιπλάκης.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, είναι προφανής ο λόγος καθιέρωσης του ΑΣΕΠ κάτω μάλιστα από συγκεκριμένες ιστορικά διαμορφωθείσες συνθήκες. Βεβαίως, εκείνο το οποίο ως αναγκαιότητα προέκυπτε και είναι κυρίαρχα ενισχυτικό στη δημοκρατία είναι ότι, οι δυνατότητες που διανοίγονται σε εργασιακό επίπεδο στον ευρύτερο δημόσιο τομέα, θα πρέπει να καλύπτονται από πλευράς συγκεκριμένων αξιολογικών προσόντων, διότι στη διαδρομή του χρόνου για ποικίλους λόγους αυτή η διάχυτη άποψη που έπρεπε να υπάρχει δεν υπήρχε.
      Έχουμε λοιπόν τη θέσπιση αυτού του αναγκαίου επιβαλλόμενου οργάνου του ΑΣΕΠ στα πλαίσια αυτής της θεσμοθέτησης, για να παρασχεθεί η δυνατότης της αξιοκρατίας, της πλήρους διαφάνειας, της αξιολόγησης και της αντικειμενικότητας στις προσλήψεις και, από κει και πέρα, συγκεκριμένες επανειλημμένες νομοθετικές παρεμβάσεις. Μάλιστα, αυτήν τη στιγμή στα πλαίσια της συζητούμενης έκθεσης για το ΑΣΕΠ προκύπτει από το ίδιο το περιεχόμενό της ότι, αυτές οι νομοθετικές παρεμβάσεις ανέρχονται σε εξήντα μετά το βασικό και θεμελιώδη ν. 2190/94. 
      Επανειλημμένως λαβών το λόγο έχω επισημάνει ότι αυτό υποδηλώνει κάτι. Υποδηλώνει και μια νοοτροπία αλλά και μία ύστερη νομοθετική συμπεριφορά η οποία είναι ανεπιτυχής. Και ενδεχομένως, πολλές φορές εξιδανικευμένα μπορούμε να θεωρούμε ως στόχευση ενός νομοθετήματος κάτι, αλλά από εκεί και πέρα, αυτή η νοοτροπία και η ύστερη νομοθετική συμπεριφορά επιβεβαιώνεται ότι, δεν είναι η πρέπουσα. Γιατί δεν είναι χαρακτηριστικό γνώρισμα ενός σοβαρού κράτους δικαίου να έχουμε επανειλημμένα νομοθετήματα σε συγκεκριμένους τομείς, δηλαδή να αποδεικνύεται ουσιαστικά ότι η προσέγγιση που κάνει το κάθε νομοθέτημα δεν είναι ρεαλιστική ότι, είναι εκτός τόπου και χρόνου, δυσεφάρμοστη ή δεν ξέρω με ποιους άλλους χαρακτηρισμούς μπορώ να προσδιορίσω αυτή την απαράδεκτη κατάσταση. Στο συγκεκριμένο σημείο λοιπόν που έχει άμεση σχέση με την ποιοτική αναβάθμιση της δημοκρατίας, στο συγκεκριμένο ζήτημα των προσλήψεων του ευρύτερου δημόσιου τομέα, ο βασικός νόμος υπέστη πάμπολλες τροποποιήσεις. 
      Τώρα έχουμε τη συγκεκριμένη ετήσια έκθεση η οποία κάνει συγκεκριμένες προτάσεις. Δεν πάσχουμε όμως στη διαδρομή του χρόνου από προτάσεις. Πάσχουμε από ανάλογη επιδεικνυόμενη ύστερη έμπρακτη συμπεριφορά, μία συμπεριφορά απλού αποτελέσματος. Θα τολμούσα να πω ότι και σ’ αυτό το θεμελιώδους αξίας ζήτημα αυτές οι επανειλημμένες νομοθετικές μεταβολές δεν υποβοήθησαν στην ομαλή και αδιατάρακτη πορεία του θεσμού. Από εκεί και πέρα, οι εκάστοτε υποβαλλόμενες προτάσεις που μπορεί να είναι διορθωτικές και που μπορούν να γίνουν άμεσα αποδεκτές από την εκάστοτε κυβερνητική εξουσία αποδεικνύεται από το ίδιο το περιεχόμενο της έκθεσης ότι, δεν γίνονται αποδεκτές. Υπάρχει μία συγκεκριμένη παράγραφος της εκθέσεως η οποία λέει ότι από τις τάδε προτάσεις που κάναμε πέρυσι το 90% -εγώ το μεταφέρω ποσοστιαίως- δεν έγιναν δεκτές. 
      Επομένως ένα σημαντικότατο ζήτημα λειτουργίας πολιτικής είναι ότι οι εκάστοτε προτάσεις συγκεκριμένων θεσμοθετηθέντων οργάνων οι οποίες είναι αιτιολογημένες και πολλές φορές τεχνοκρατικού χαρακτήρα, αλλά ουσιαστικής σημασίας αποδεικνύεται στην πράξη ότι δεν γίνονται κυβερνητικά αποδεκτές. Είναι ένα μείζον ζήτημα το οποίο η Νέα Δημοκρατία για άλλη μια φορά επανασημειώνει. 
      Όσον αφορά αυτές τις προτάσεις είναι τυπικής και ουσιαστικής αξίας. Είναι τυπικής αξίας με την έννοια ότι επισημαίνεται πως αυτή η έκθεση ως έκθεση ανεξαρτήτου αρχής, όπως των άλλων αρχών, δεν δημοσιεύεται στην Εφημερίδα της Κυβερνήσεως. Να ένα συγκεκριμένο ζήτημα επί του οποίου πρέπει να προβληματιστείτε. 
      Επίσης, ένα άλλο θέμα τυπικής αξίας, αλλά θα έλεγα με ουσιαστικά αποτελέσματα, είναι η μη δημοσίευση των εκάστοτε διακηρύξεων που δημιουργεί πάμπολλα στην πράξη προβλήματα στο συγκεκριμένο θεσμοθετηθέν για να δημοσιεύονται τεύχη διακηρύξεων του ΑΣΕΠ από πλευράς ουσιαστικής συγκεκριμένων προτάσεων για συμβαίνοντα στους δήμους και με την έννοια των ιδιαίτερων νομικών προσώπων που συμμετέχουν στη διοίκηση αιρετά όργανα και που μπορεί πολλές φορές από παράνομες ενέργειες να υπάρξει ποινική ευθύνη, αλλά δεν μπορεί να θεσμοθετηθεί πειθαρχική ευθύνη, αλλά και με την έννοια ότι ο διατάκτης ενός τέτοιου φορέα, όταν μετά από έκθεση επιθεωρητού ελέγχου του ΑΣΕΠ προκύπτει ότι έκανε μια παράνομη πρόσληψη μεγάλου αριθμού ενδεχομένως προσωπικού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω, κύριε Πρόεδρε. Ζητώ λίγο την ανοχή σας.
      Όταν λοιπόν αυτό διαπιστώνεται -και θα πρέπει ευνόητα σε ένα δικαιοκρατικό κράτος, πολιτεία να υποβληθούν οι ανάλογες κυρώσεις και να γίνουν οι ανάλογοι καταλογισμοί- το θεσμικό πλαίσιο λέει ότι αυτόν τον καταλογισμό τον κάνει αυτός ο συγκεκριμένος διατάκτης που είναι πάντα ο δήμαρχος, ο οποίος πολλές φορές για εύλογες, όπως αντιλαμβάνεστε, σκοπιμότητες δεν προβαίνει σ’ αυτήν την έκδοση της συγκεκριμένης καταλογιστικής πράξεως. Νομίζω ότι είναι ένας σοβαρός προβληματισμός να υπάρχει άλλο όργανο, το οποίο πράγματι θα τηρεί τη νομιμότητα. 
      Από κει και πέρα, σε επίπεδο εγγράφων μ’ αυτήν τη θεσμοθέτηση του άρθρου 10 του ν. 2839/2000, όπου θεωρούνται οι υποβαλλόμενες αιτήσεις γι’ αυτούς τους συμμετέχοντες σε διαγωνισμούς ότι, κατά περιεχόμενο είναι βάσιμες και όταν γίνεται ο πίνακας κατάταξης ύστερα προσκομίζουμε τα δικαιολογητικά και δημιουργούνται χίλια δυο προβλήματα κι έχουμε αλλαγές στους συντασσόμενους πίνακες κατάταξης με χρονοβόρες διαδικασίες, με αμφισβήτηση τελικά και αυτού του κύρους της όλης διαδικασίας, αυτό πρέπει να το αντιμετωπίσουμε. Είναι πάρα πολύ σοβαρό το τιθέμενο ζήτημα του ελέγχου των τίτλων σπουδών αλλοδαπών πανεπιστημίων και τεχνολογικών ιδρυμάτων, όπου αυτοί οι τίτλοι σπουδών έχουν ως αξιολογική άποψη ότι όλοι αυτοί οι φοιτητές-σπουδαστές έχουν άριστη επίδοση.
      Τίθεται ένα μείζον ζήτημα αξιολόγησης αυτού του τίτλου σπουδών. Υπάρχει μια συγκεκριμένη πρόταση βέβαια στο περιεχόμενο της έκθεσης, η οποία πρέπει να μας θέσει όλους σε συγκεκριμένους προβληματισμούς.
      Και τελειώνω.
      Οι πολύτεκνοι: Κατά καιρούς υπάρχουν διάφορες θεωρητικές απόψεις, αν θέλετε, εν συναινέσει οι πολιτικές δυνάμεις τοποθετούνται ότι χρειάζονται ουσιαστικά μέτρα, υπάρχουν και πορίσματα διακομματικών επιτροπών. Το ζητούμενο επί της ουσίας είναι ότι σ’ αυτό το μείζον δημογραφικό ζήτημα εκτιμώ ότι δεν υπάρχει η ανάλογη συμπεριφορά της πολιτικής εξουσίας. 
      Και θα τελειώσω, κύριε Πρόεδρε. Πρέπει να αντιμετωπίσουμε αυτό το ζήτημα του διαχωρισμού των πολυτέκνων με βάση διάφορα νομοθετικά κείμενα.
      ΠΡΟΕΔΡΕΥΩΝ (Κωνσταντίνος Βρεττός): Μου το λέτε σαν τον κ. Βενιζέλο. «Τελειώνω, τελειώνω» και δεν τελειώνετε ποτέ.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Τελειώνω, κύριε Πρόεδρε, σε μισό λεπτό.
      Κάποτε πρέπει να υπάρξει μια ενιαία προσέγγιση και –τελειώνω μ’ αυτό- πρέπει να υπάρξει η προσέγγιση αυτού που διαχρονικά και η Νέα Δημοκρατία προτάσσει ότι, δηλαδή πρέπει να θεωρείται ως πολύτεκνη η οικογένεια, με ενιαία κριτήρια που απαρτίζεται από τουλάχιστον τρία τέκνα.
      Θεωρώ ότι αυτές είναι κατ’ αρχήν σοβαρές, συγκεκριμένες προτάσεις της έκθεσης ελέγχου που προκύπτουν από το περιεχόμενο αυτής της έκθεσης του ΑΣΕΠ και θα πρέπει να αποτελέσουν αντικείμενο επιτέλους σοβαρότατου προβληματισμού μαζί με άλλα που κατά καιρούς η Νέα Δημοκρατία ενισχυτικά εξαγγέλλει, διότι πρέπει να υπάρξει μια αλλιώτικη προσέγγιση σ’ αυτόν το συγκεκριμένο τομέα της πρόσληψης των προσώπων στον ευρύτερο δημόσιο τομέα.
      ΠΡΟΕΔΡΕΥΩΝ (Κωνσταντίνος Βρεττός): Να δώσουμε το λόγο στον κ. Σγουρίδη γιατί τον έχουμε προετοιμάσει ψυχολογικά και μετά στον κ. Παυλόπουλο.
      Ορίστε, κύριε Πρόεδρε, έχετε το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Το ανεπίκαιρο της συζήτησης της έκθεσης του Ανώτατου Συμβουλίου Επιλογής Προσωπικού –του επονομαζόμενου ΑΣΕΠ- του 2001 –σήμερα έχουμε Μάιο του 2003- με υποχρεώνει σε γενικές παρατηρήσεις. Και το λέω αυτό διότι πολλές από τις προτάσεις-εισηγήσεις που περιλαμβάνονται στην έκθεση του ΑΣΕΠ του 2001, ήδη έχουν γίνει αποδεκτές, ήδη έχουν υιοθετηθεί.
      Κυρίες και κύριοι συνάδελφοι, είναι τοις πάσι γνωστόν ότι η χώρα πάσχει, η χώρα υποφέρει από θέματα Δημόσιας Διοίκησης ή ευρύτερου δημόσιου τομέα. Εκεί ταλαιπωρείται ο πολίτης, εκεί αν θέλετε υπάρχει η αγανάκτηση γενικότερα της κοινωνίας ότι, ενώ προσφέρει δεν εξυπηρετείται. Άρα λοιπόν χρειάζεται μια μεταρρύθμιση στο θέμα της Δημόσιας Διοίκησης.
      Οφείλω να πω ότι έχουν γίνει πολλές προσπάθειες κι έχει αλλάξει ο διοικητικός ιστός γενικότερα. Και με τα Κέντρα Εξυπηρέτησης Πολιτών γίνεται μια βαθιά τομή ως προς το θέμα της Δημόσιας Διοίκησης, μια τομή που πραγματικά σας τιμά, κύριε Υφυπουργέ, διότι εσείς με το πρόγραμμα «ΑΣΤΕΡΙΑΣ» από τα νησιά του ανατολικού Αιγαίου είχατε συλλάβει την ιδέα ως Υπουργός Αιγαίου. Με ελεγκτικούς μηχανισμούς που έχουν γίνει, αλλά και με το Συνήγορο του Πολίτη.
      Άρα λοιπόν προσπάθειες προς την κατεύθυνση μεταρρύθμισης της Δημόσιας Διοίκησης έχουν γίνει. Αλλά όμως απέχουμε του στόχου που έχουμε βάλει. Ο στόχος είναι πιο μεγάλος: Ο πολίτης δεν πρέπει να έχει παράπονα. Αυτό το λέω γιατί περιεχόμενο στη θέση του κάθε υπαλλήλου, του κάθε ανθρώπου που υπάρχει μέσα στην ευρύτερη έννοια της Δημόσιας Διοίκησης δίνει ο ίδιος ο κατέχων τη θέση.
      Εδώ τίθεται το μεγάλο ερώτημα τι γίνεται με το θέμα της νοοτροπίας. Η νοοτροπία είναι το μέγιστο που μπορεί να βοηθήσει και στη βαθιά μεταρρύθμιση της Δημόσιας Διοίκησης. Η νοοτροπία όμως, εκτός από το θέμα της γενικότερης μόρφωσης, εκτός από το θέμα –αν θέλετε- της παιδείας με την έννοια της καλλιέργειας επηρεάζεται από τις διαδικασίες πρόσληψης, από τον τρόπο τοποθέτησης. Αν οι διαδικασίες πρόσληψης και τοποθέτησης είναι αξιοκρατικές ή όχι, επηρεάζει το θέμα της νοοτροπίας. Κάποιος που αξιοκρατικά κατέχει μία θέση, κάποιος που προσλήφθηκε αξιοκρατικά έχει και αυτοπεποίθηση και αξιοπρέπεια και ανεξαρτησία.
      Μεγάλα βήματα προόδου έχουν γίνει στον τομέα της αλλαγής της νοοτροπία με το ν. 2190/1994, τον επονομαζόμενο νόμο Πεπονή. Και δεν είναι τυχαίο που ένας πολιτικός δίνει το όνομά του σε κάποιο νόμο. Είναι σπάνιο το φαινόμενο, αλλά αυτό σημαίνει ότι ο νόμος αυτός έκανε βαθιά μεταρρύθμιση. Εξαιτίας του νόμου αυτού προχωρήσαμε και κάναμε συνταγματική διάταξη στην τελευταία αναθεώρηση του Συντάγματος και σήμερα όποια Κυβέρνηση και να έρθει –και το λέω από αυτό το Βήμα της Βουλής που το θεωρώ έγκριτο- παρά τα αντιθέτως φημολογούμενα δεν μπορεί να αλλάξει προς την κατεύθυνση της τακτοποίησης των «δικών μας παιδιών». Γιατί και τέτοια ακούγονται.
      Έρχομαι λοιπόν και λέω ότι αυτός ο νόμος έφερε βαθιά τομή. Και θέλω να πω ότι είναι τυχαίο, αλλά είναι αξιοσημείωτο το ότι ένας άλλος νόμος που φέρει τον ίδιο αριθμό, ο ν. 2190/1920 οικονομικού περιεχομένου περί ανωνύμων εταιρειών, δεν έχει αλλάξει από τότε, όπως δεν έχει αλλάξει και ο νόμος Πεπονή. Παρά τα όσα λέμε για τις εξήντα τροποποιήσεις που έχουν γίνει, δεν έχει αλλάξει, γιατί παραμένει η ίδια φιλοσοφία, γιατί κατοχυρώθηκε συνταγματικά.
      Αυτό το βήμα όμως προόδου πρέπει να το εδραιώσουμε στη συνείδηση του λαού. Πρέπει να το κάνουμε κτήμα του λαού. Δεν πιστεύει ο λαός, κύριε Υπουργέ, ότι πράγματι ισχύει η αξιοκρατία. Το ζούμε κάθε μέρα. Κάθε μέρα έρχονται στα γραφεία μας, έρχονται στα σπίτια μας, στις πόρτες μας και λένε: «Μα, αν είναι δυνατόν. Έχουμε αδικηθεί». Δεν πιστεύουν ότι υπάρχει αξιοκρατία και πρέπει να ψάξουμε γιατί.
      Το γιατί βρίσκεται στο ότι το παλιό αντιστέκεται. Το παλιό δεν παραδίδει τα όπλα. Το παλιό συνεχίζει με τις δομές που έχει είτε αυτή είναι η αυτοδιοίκηση είτε η Νομαρχιακή Αυτοδιοίκηση είτε είναι οργανισμοί να έχουν αντιστάσεις μέσα τους, να ψάχνουν να βρουν ή –αν θέλετε- να μεθοδεύουν τρόπους που ενώ στην ουσία συλλαμβάνονται από το ΑΣΕΠ, να φαίνεται πως δεν υπάρχει αξιοκρατία.
      Άρα λοιπόν τι πρέπει να κάνουμε; Πρέπει να κάνουμε περαιτέρω βήματα για διαφάνεια του νόμου. Ένα πρώτο βήμα είναι η κωδικοποίηση. Το αναφέρει η έκθεση. Πιστεύω ότι και εσείς θα προχωρήσετε προς την κατεύθυνση να κωδικοποιηθεί όλη η νομοθεσία των αλλαγών που έχουν γίνει πάνω στο ν. 2190.
      Το δεύτερο είναι ο ενιαίος τύπος προκηρύξεων, αιτήσεων και ανακοίνωσης αποτελεσμάτων. Πιστεύω ότι μια ηλεκτρονική βάση, η οποία θα στηθεί μέσα από τα ΚΕΠ, μέσα από τη Δημόσια Διοίκηση –το έχετε κατά νου σας- πρέπει να την προχωρήσετε όσο το δυνατόν πιο γρήγορα, ώστε όλες οι αιτήσεις να έχουν ένα ενιαίο τύπο. Όπως επίσης η προκήρυξη πρέπει να είναι ενιαίου τύπου για κάθε περίπτωση, ώστε να μπορεί ο ενδιαφερόμενος να ξέρει ότι: «Εδώ, κύριε, αυτά είναι που θα κάνω και έτσι θα βγουν τα αποτελέσματα». Με πίνακες αναλυτικούς που ν’ αναγράφεται η βαθμολογία όλων.
      Απρόσωπα δεν μπορείς να κάνεις ένσταση. Και αυτό γιατί μπορεί ο τάδε να μην έχει τελειώσει το λύκειο με δεκαεννέα και να πλαστογραφήθηκε ο βαθμός. Στις μικρές κοινωνίες γνωρίζει ο ένας τον άλλο, γιατί είμαστε συνομήλικοι. Πρέπει να ανακοινώνονται οι βαθμολογίες αναλυτικά. 
      Τρίτον, δεν πρέπει να υπάρχουν εξαιρέσεις. Έχουμε εξαιρέσει στον ΟΚΑΝΑ, στις ΔΕΚΟ, στην αρχή πρόσληψης στα ΚΕΠ για δίμηνες συμβάσεις. Όλες αυτές οι εξαιρέσεις αρχίζουν και θολώνουν το τοπίο, κάνουν τον πολίτη να  αμφιβάλει. Δεν πρέπει να υπάρχει καμία εξαίρεση. Θα μου πείτε: Μα, πώς θα συναγωνιστεί η COSMOTE την PANAFON ή την TELESTET σε στελέχη; Και σ’ αυτό ακόμη θα πρέπει να βρούμε ένα πλαίσιο εφόσον συμφωνήσουμε όλοι. 
      Όσον αφορά την ταχύτητα εκδόσεως των αποτελεσμάτων, όταν τα αποτελέσματα εκδίδονται γρήγορα αυτόματα, αφαιρούμε το αιτιολογικό που μπορεί να πει κάποιος «μα, εγώ τους θέλω εποχιακούς τους εργαζόμενους. Πότε θα μου τους προσλάβεις εσύ;». Αν βγαίνουν τα αποτελέσματα σε μια εβδομάδα ηλεκτρονικά και διαφανή τι θα πει ο άλλος; Ότι κύριε είναι σύμφωνα με το νόμο. 
      Ξέρετε επίσης ότι όσες περιπτώσεις έπιασε το ΑΣΕΠ δεν τις κατέταξε στο δόλο; Εγώ, όμως, ξέρω περιπτώσεις που υπήρχε και δόλος. Και άμα τις κατατάσσεις σε δόλο σημαίνει απόλυση του υπαλλήλου. Πρέπει να ακουστεί ότι ο τάδε διευθυντής ή ο τάδε πρόεδρος της τοπικής επιτροπής πρόσληψης χρησιμοποίησε δόλο  και επομένως του λέμε  «έξω, κύριε από το δημόσιο». 
      Στα πτυχία του εξωτερικού αμφίβολης ποιότητας και μεγάλης βαθμολογίας πρέπει να βρεθεί λύση. 
      Επίσης, πρέπει να υπάρξει και περιφερειακή δομή του ΑΣΕΠ. Ξέρω ότι έχετε πολλές προτάσεις στο μυαλό σας και το επόμενο βήμα θα είναι η υλοποίησή τους. 
      Τέλος, πρέπει να υπάρξει ενημέρωση του λαού. Πρέπει να καταλάβουμε όλοι εδώ ότι, υπάρχουν οι μόνιμοι υπάλληλοι του δημοσίου, οι υπάλληλοι αορίστου χρόνου, οι υπάλληλοι ορισμένου χρόνου, οι υπάλληλοι με σύμβαση εργασίας καθώς και οι εποχιακοί υπάλληλοι. Όλοι στο μυαλό τους έχουν ότι θα δουλέψουν τώρα και από κει και πέρα σε πέντε, δέκα μήνες θα μονιμοποιηθούν. Πρέπει να τελειώνει αυτή η ιστορία. Εκ των προτέρων πρέπει να υπάρχει προγραμματισμός. 
      Μ’ αυτές τις παρατηρήσεις θεωρώ ότι το ΑΣΕΠ είναι μια κατάκτηση του ελληνικού λαού. 
      Σας ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Ο κ . Παυλόπουλος έχει το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα ήθελα να διευκρινίσω ότι η έκθεση αυτή του 2001 ήδη –έχει περάσει αρκετός καιρός από τότε άλλα, καινούργια προβλήματα έχουν προκύψει και, ενδεχομένως, θα μπορούσαν ν’ απασχολήσουν αυτήν τη στιγμή την Ολομέλεια της Βουλής- αποτυπώνει αυτό που θα λέγαμε το θεσμικό DNA των αδυναμιών, των προβλημάτων και των προοπτικών, αν θέλετε, που έχει ο θεσμός του ΑΣΕΠ και η όλη λειτουργία του. Ακριβώς αυτά τα προβλήματα που αποτυπώνει είναι και σε μεγάλο βαθμό εκείνα που βλέπουμε και σήμερα. 
      Όταν κάναμε την αναθεώρηση του Συντάγματος, μεταξύ των ανεξάρτητων διοικητικών αρχών, τις οποίες κατοχυρώσαμε συνταγματικά, ήταν και το ΑΣΕΠ και στο πλαίσιο του άρθρου 101Α και του άρθρου 103 του Συντάγματος. Θυμάμαι ότι εδώ ήμασταν όλοι υπερήφανοι που κατοχυρώναμε συνταγματικά τον θεσμό. 
      Είχα όμως πει τότε και το επαναλαμβάνω ότι, όταν μια χώρα φθάνει στα αυτονόητα να χρειάζεται να τα κατοχυρώσει συνταγματικώς, δεν πρέπει να είναι τόσο υπερήφανη. Όταν βάζουμε μέσα στο ίδιο το Σύνταγμα θεσμούς γιατί με τον τρόπο αυτό θέλουμε να δέσουμε τα χέρια του νομοθέτη για να μην κάνει παρατυπίες οι οποίες βλάπτουν την αξιοκρατία, τότε από κει και πέρα, δείχνουμε ότι δεν έχουμε φθάσει στο θεσμικό εκείνο επίπεδο που αυτά τα πράγματα είναι αυτονόητα. Γιατί σε άλλες χώρες αυτά είναι αυτονόητα. Σε μας είναι τόσο λίγο αυτονόητα ή και διόλου αυτονόητα, ώστε χρειάστηκε να βάλουμε στο Σύνταγμα τη σχετική ρύθμιση, για να μην μπορεί ο νομοθέτης να την παραβιάσει. 
      Και εδώ, κύριε Υπουργέ, φαίνεται το εξής: Ενώ ξεκινήσαμε να κάνουμε τα βήματα από το ν. 2190/94, χρειάστηκε να φθάσουμε στο Σύνταγμα γιατί δεν είμαστε καθόλου βέβαιοι, παρά την κάποια πρόοδο που συνετελείτο στο μεταξύ ότι, θα ήταν δυνατόν να μην υπάρξουν προβλήματα στο μέλλον. 
     Γι’ αυτό η συνταγματική κατοχύρωση πρέπει να μας προβληματίζει, πολλώ δε μάλλον που μετά την συνταγματική κατοχύρωση ο θεσμός, όχι μόνο δεν θωρακίστηκε, αλλά σε πολλές περιπτώσεις υπονομεύθηκε.
     Πρέπει να τονίσω ότι στην Ελλάδα  το καθεστώς των προσλήψεων τραυματίστηκε βαρύτατα, η αξιοπιστία αυτού του συστήματος ήταν διάτρητη, γι’ αυτό και τώρα ακόμα, παρά τις πολλές νομοθετικές ρυθμίσεις, λίγοι είναι εκείνοι που πιστεύουν ότι οι κρίσεις είναι αξιοκρατικές. Χρόνια ολόκληρα έχει διαβρωθεί το σύστημα και ακόμα και μετά τη νομοθέτηση του ΑΣΕΠ υπήρξαν πολλές περιπτώσεις υπονόμευσης, που έβαλαν τον απλό πολίτη σε υποψίες.
     Θυμάστε πως ξεκίνησε ο ν.2190/1994. Ο ν. 2190/1994 ξεκίνησε μέσα σε αυτήν την Αίθουσα λειψός. Κατηγορηθήκαμε τότε ως Νέα Δημοκρατία γιατί είπαμε ότι δεν ψηφίζουμε το νόμο. Κατηγορηθήκαμε από σας που λέγατε «μα, φέραμε έναν προοδευτικό νόμο. Γιατί δεν τον ψηφίζετε;» Σας είχαμε πει τότε –εγώ δεν βρισκόμουν σε αυτή την Αίθουσα, αλλά διεξήλθα τα Πρακτικά και είχαμε δίκιο να το λέμε- ότι μόνο ένα μικρό κομμάτι του ευρύτερου δημόσιου τομέα κάλυπτε το ν.2190/1994, και δη εκείνο που ουσιαστικά είχε κορεσθεί. Το υπόλοιπο που δεν είχε κορεστεί, ιδίως εκείνο που αφορούσε τον τραπεζικό τομέα του ευρύτερου δημόσιου τομέα –ήταν πολύ μεγάλος- έμεινε απ’ έξω. Και χρειάστηκε να γίνει μία τομή που ψηφίσαμε όλοι. Εκεί ήσασταν τότε, αναπληρωτής Υπουργός Εσωτερικών, Δημόσιας Διοίκησης και Αποκέντρωσης, με Υπουργό τον Αλέξανδρο Παπαδόπουλο, όταν ψηφίσαμε όλες οι πτέρυγες της Βουλής, αφού αναμορφώσαμε με την πρωτοβουλία όλων και εσείς αποδεχθήκατε –και ήταν προς τιμήν σας- τον ν.2527/97, ο οποίος έκλεισε τις κερκόπορτες και έλυσε κάποια προβλήματα. Τι συνέβη μετά; Εγώ το λέω, αλλά εσείς θα το αρνείσθε από κυβερνητικό και κομματικό πατριωτισμό. Αλλάξατε ως κυβερνητικό σχήμα το Υπουργείο, ήλθε η κ. Παπανδρέου και άρχισαν οι εκπτώσεις. Φορτώθηκε βέβαια το ΑΣΕΠ πολλές αρμοδιότητες –φαίνεται και από την έκθεση-, αλλά αντί να ενισχυθεί για να τις ασκήσει, το αφήσατε με την ίδια δομή για να φθάσει η κ. Παπανδρέου εκείνο τον περίεργο Αύγουστο –όλα αυτά κατακαλόκαιρο έρχονται, γιατί αν ντρέπεται κανείς γι’ αυτά που κάνει, κατακαλόκαιρο τα φέρνει, όχι χειμώνα που τα βλέπουν όλοι- με ένα νόμο. Τι μας είπε με αυτόν; Πως δεν επαρκεί το ΑΣΕΠ και πως ουσιαστικά έχει γίνει τροχονόμος προσλήψεων, άρα, οι επιμέρους φορείς να κάνουν τις προσλήψεις σε πολλές και μεγάλης έκτασης περιπτώσεις και στη συνέχεια, να εξετάζονται από το ΑΣΕΠ. Αυτό αποτυπώνει αυτή η έκθεση. Αποτυπώνει την αδυναμία του ΑΣΕΠ να ασκήσει την αποστολή που όλοι ονειρευτήκαμε και οραματιστήκαμε ακριβώς για να πάψει να υπάρχει αυτού του είδους το κλίμα που επικρατεί στην Ελλάδα. 
     Δείξατε όμως τη θεσμική σας αδυναμία ως Κυβέρνηση να εφαρμόσετε αυτό που όλοι ζητήσαμε στη Βουλή. Και σήμερα έχουμε ένα ΑΣΕΠ προβληματικό. Έχει συνταγματική κατοχύρωση. Εμείς αποδεχθήκαμε, ακριβώς για να ενισχύσουμε το ρόλο του, χωρίς καμία αντίρρηση, τη νέα σύνθεσή του για να του αποδείξουμε ότι το εμπιστευόμαστε. Δεν έχει ακόμα την απαραίτητη υλικοτεχνική υποδομή, το στελεχιακό δυναμικό για να κάνει τη δουλειά του. Και αυτό με φοβίζει, γιατί βλέπω κάποια φαινόμενα –ελπίζω ευκαιριακά και συγκυριακά- ιδίως τον τελευταίο καιρό, ενδεχομένων ακυρώσεων αποφάσεων του ΑΣΕΠ. Με ανησυχούν ορισμένες διαδικασίες ενώπιον του Συμβουλίου της Επικρατείας ως προς το μέλλον ορισμένων αποφάσεων. Γιατί το ΑΣΕΠ με το φόρτο που έχει, μπορεί να κάνει και λάθη. Και αν τραυματιστεί ο θεσμός και με –δικαιολογημένες πάντα- ακυρώσεις του Συμβουλίου της Επικρατείας, αντιλαμβάνεται κανείς τι θα σημαίνει, τι θα εισπράξει ο πολίτης. Σας το λέω από πόνο και από αγωνία. Εμείς είμαστε εδώ, ακριβώς γιατί αυτό αποτυπώνει η έκθεση, για ένα θεσμό που τον κάναμε για να καλύψουμε κενά, έναν θεσμό που αν η Χώρα πορευόταν ορθολογικά, δεν θα υπήρχε. Όμως υπάρχει και γι’ αυτό πρέπει να λειτουργήσει. Είναι ένας θεσμός που υπονομεύτηκε με εξήντα τροποποιήσεις του νόμου από την ημέρα που ψηφίστηκε ο ν. 2190/1994 ως σήμερα. Σήμερα το ΑΣΕΠ έχει επωμιστεί ένα μεγάλο ρόλο. Πρέπει να του ξαναγυρίσουν οι αρμοδιότητες, αλλά πρώτα πρέπει να θωρακιστεί με όλα τα μέσα που πρέπει να έχει.
     Ό,τι κι αν χρειαστεί, εμείς είμαστε εδώ. Εμείς δεν πρόκειται να αντιταχθούμε σε οποιαδήποτε ρύθμιση που θα ενισχύσει το θεσμό. Σας το είπαμε και για το Συνήγορο του Πολίτη και για το Συμβούλιο της Ραδιοτηλεόρασης και για την Επιτροπή Προστασίας Προσωπικών Δεδομένων και για το απόρρητο των επικοινωνιών, δηλαδή και για τις πέντε τουλάχιστον βασικές ανεξάρτητες αρχές, που είναι συνταγματικώς κατοχυρωμένες.
	Εμείς δεν υπολογίζουμε πολιτικό ή κομματικό κόστος. Είμαστε εδώ για να θωρακίζουμε τους θεσμούς. Όσος καιρός σας μένει ακόμα στην εξουσία κάντε την τομή και δώστε τη δυνατότητα στον εαυτό σας όπως το κάνατε με το ν. 2527/97 να γυρίσουμε σε ένα καθεστώς του ΑΣΕΠ το οποίο και τις προσλήψεις θα θωρακίσει από υποψίες αλλά και τον ίδιο το θεσμό θα τον θωρακίσει με τέτοιον τρόπο που να επιτελεί την αποστολή του χωρίς να δημιουργούνται σκιές και κίνδυνοι όσον αφορά το κύρος των αποφάσεών του μελλοντικά.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Κωνσταντίνος Βρεττός): Ο κ. Τζαμτζής έχει το λόγο.
	ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, άκουσα τον Αντιπρόεδρο της Βουλής κ. Γείτονα να μέμφεται τη συνάδελφο κ. Μακρή και να λέει ότι εμείς αφήνουμε να περάσει προς τα έξω ότι θα αλλάξουμε το ΑΣΕΠ. Στο σπίτι του κρεμασμένου δεν μιλάνε για σκοινί, κύριε Υπουργέ. Η παράταξή σας ήταν αυτή που είχε δημιουργήσει την πράσινη κάρτα, τις κλαδικές, και μιλούσε για τα παιδιά της που μπαίνουν σε δουλειές. Ήταν η παράταξη που εξέθρεψε το κομματικό κράτος.
	Πριν από λίγους μήνες μια δική σας εφημερίδα, το «ΚΑΡΦΙ», έλεγε σε πηχυαίους πρωτοσέλιδους τίτλους, «καταργήστε το ΑΣΕΠ για να γίνουν ξανά διορισμοί και να πάρετε την κυβέρνηση». Δεν δημιουργήσαμε εμείς, λοιπόν, το κομματικό κράτος. Εσείς το δημιουργήσατε μαζί με όλα τα προβλήματα που δημιουργήσατε στη Δημόσια Διοίκηση. Βάλατε ανθρώπους από το παράθυρο, ανθρώπους που δεν είχαν τα προσόντα.
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ ) 
	Και κάποια στιγμή ήρθε η ώρα η προκάτοχός σας Υπουργός κ. Παπανδρέου να έρθει στη Βουλή και να πει ότι πρέπει να σώσουμε την Ελλάδα και να πάρουμε πτυχιούχους, ανθρώπους ικανούς για να μπορέσουμε να υλοποιήσουμε το Γ΄ Κοινοτικό Πλαίσιο Στήριξης.
	Η έκθεση του ΑΣΕΠ για το 2001 έρχεται να επιβεβαιώσει αυτά που έχουν ειπωθεί κατά κόρον μέσα στην Αίθουσα από την πλευρά της Νέας Δημοκρατίας. Υπάρχει ένα σοβαρό πρόβλημα που πιστεύω ότι εσείς ως παλαιός δήμαρχος το καταλαβαίνετε. Αυτό το πρόβλημα λέγεται ενημέρωση. Με το να εκδίδεται μια εφημερίδα η οποία κυκλοφορεί σε μικρούς αριθμούς αυτό δεν σημαίνει ότι ενημερώνεται ο κόσμος. Δεν έχει όλος ο κόσμος internet. Με το να υποχρεούται ο δήμος να δημοσιοποιήσει μια προκήρυξη δύο φορές δεν σημαίνει ότι ενημερώνεται ο κόσμος. Η κακή ενημέρωση δίνει τη δυνατότητα στο φορέα να προσπαθήσει να στήσει το παιχνίδι. 
	Φυσικά το μεγάλο πρόβλημα βρίσκεται στις φωτογραφικές διατάξεις. Δεν υπάρχει ομοιογένεια στις προκηρύξεις. Προκηρύσσει ο άλφα φορέας θέσεις ηλεκτρολόγου. Προκηρύσσει ο βήτα φορέας τις ίδιες θέσεις. Η προκήρυξη όμως έχει διαφορετικά στοιχεία. Άλλα ζητάει ο ένας, άλλα ζητάει ο άλλος. 
      Καταλαβαίνετε ότι αυτό δημιουργεί σοβαρότατο πρόβλημα και φυσικά αυτές οι περιπτώσεις πρέπει να εξομοιωθούν.
    Η διαφάνεια, κύριε Υπουργέ, είναι το σημαντικότερο πρόβλημα που αντιμετωπίζει σήμερα το ΑΣΕΠ και γι’ αυτό δεν γίνεται πιστευτό. Επιπλέον, όλες αυτές οι προσπάθειες με παρεμβάσεις που έχουν γίνει από την Κυβέρνησή σας με νέους νόμους κλπ. και ουσιαστικά η αφαίρεση αρμοδιοτήτων σε πολλούς τομείς, οι προσπάθειες για εξαιρέσεις τομέων από το ΑΣΕΠ δημιουργούν στον κόσμο πλέον την αμφιβολία για το κατά  πόσο είναι αξιόπιστο το σύστημα πρόσληψης μέσω του ΑΣΕΠ. Έχουμε συναντήσει πάρα πολλές φορές περιπτώσεις, έρχεται κόσμος στα γραφεία μας και παραπονούνται ότι το σύστημα δεν είναι ξεκάθαρο. Υπάρχουν παρεμβάσεις και προσλαμβάνονται με κομματικά κριτήρια. 
    Όλα αυτά, κύριε Υπουργέ, πρέπει να λυθούν και γι’ αυτό πρέπει να δώσουμε τη δυνατότητα μέσα από το νόμο να πιστέψει ο κόσμος ότι γίνονται αξιοκρατικά αυτές οι προσλήψεις. 
    Πρέπει επιτέλους να κωδικοποιηθεί αυτή η κατακερματισμένη νομοθεσία που υπάρχει για να μπορέσουμε πλέον να βάλουμε σε σωστές βάσεις το σύστημα της αξιολόγησης. 
    Από το 1997, με το ν. 2527 ενώ όριζε ο νόμος εξάμηνη προθεσμία για την κωδικοποίηση, έχουν παρέλθει κάποια χρόνια και δεν έχει προχωρήσει η διαδικασία. 
    Πολλές φορές παρατηρούμε και άλλα φαινόμενα, παρουσιάζουν οι υποψήφιοι για κάποια πρόσληψη πλαστά στοιχεία. Δεν είναι αυτό, αλλά όταν ζητάτε για μία θέση ΔΕ αυτός που έχει πτυχίο ΠΕ, εμφανίζει το Απολυτήριο Λυκείου και μετά αφού πάρει τη θέση παρουσιάζει το πτυχίο του, κάνει μία μετάταξη και φεύγει από τη θέση την οποία κατείχε. Όλα αυτά δημιουργούν προβλήματα στο φορέα που κάνει την πρόσληψη. 
    Πριν από λίγο στάθηκα στη διαφάνεια και θα ήθελα να πω δυο, τρία πράγματα. Αυτή κατ’ εμέ θα πρέπει να συνοδεύεται και με το τι γίνεται για όλες τις περιπτώσεις που έχουν καταγγελθεί και οι οποίες παραπέμπονται στον εισαγγελέα από δικές μου ερωτήσεις. Δεν έχουν προκύψει κάποια αποτελέσματα. Αυτό δίνει τη δυνατότητα, λοιπόν, σε πολλούς φορείς όπως είναι η Ολυμπιακή Αεροπορία, τα Ελληνικά Ταχυδρομεία, ο ΟΣΕ, η ΔΕΗ και άλλοι φορείς που έχουν παρανομήσει, επειδή δεν διερευνώνται αυτά τα στοιχεία, να ξαναπροσπαθήσουν με διάφορους τρόπους και παρεμβάσεις να έχουν κάποια αποτελέσματα διαφορετικά απ’ αυτά που επιβάλλει η αξιοκρατία και απ’ αυτά που θα έπρεπε να είναι. 
    Επιτέλους, πρέπει να ληφθούν όλα εκείνα τα μέτρα για να μπορέσουμε να κοιτάμε ευθέως στα μάτια τον κόσμο και να λέμε ότι με το ΑΣΕΠ έχουμε αξιοκρατικές προσλήψεις και δεν γίνονται κομματικές παρεμβάσεις γιατί μέχρι σήμερα αυτή την πεποίθηση έχει ο κόσμος. 
    ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο Υφυπουργός Εσωτερικών, Δημόσιας Διοίκησης και Αποκέντρωσης έχει το λόγο.
	ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κυρία Πρόεδρε. 
	Κυρίες και κύριοι συνάδελφοι, ήταν μία σπουδαία συζήτηση, όπως ακριβώς άξιζε σε ένα σπουδαίο νομοθέτημα. Θέλω και εγώ να κάνω μερικές γενικές αναφορές πριν διεξέλθω όσο μπορώ πιο διεξοδικά τις τόσο ωραίες παρατηρήσεις που έκαναν όλοι οι συνάδελφοι και όλες οι πτέρυγες. 
	Αγαπητοί συνάδελφοι, η ταπεινή μου άποψη είναι ότι αυτός ο νόμος δεν υπήρξε μόνο μια μεγάλη στιγμή για τον πολιτικό κόσμο, προκειμένου να αποτινάξει όλη αυτήν τη ντροπή ενός τμήματος -ίσως του πιο ισχυρού- του πελατειακού συστήματος, αλλά να αφήσει στο μακρινό πολιτικό παρελθόν όλον αυτόν τον κόλαφο της εμπορίας της ελπίδας των νέων της χώρας. Ούτε επίσης είναι αυτή η μεγάλη στιγμή που ξεκίνησε το 1994 από έναν μεγάλο πολιτικό, τον κ. Πεπονή. Έλεγα, λοιπόν, ότι δεν υπήρξε μόνο η θρυαλλίδα για τις σοβαρότερες, για σημαντικές αλλαγές στη διαχείριση του ανθρώπινου δυναμικού στη Δημόσια Διοίκηση της χώρας. 
	Κατά τη γνώμη μου, υπήρξε μία μεγάλη στιγμή για την πολιτική πορεία της χώρας. Από το 1974 και μετά γνωρίσαμε πολλές μεγάλες στιγμές και από τις δύο μεγάλες παρατάξεις, αλλά και από τις υπόλοιπες πολιτικές δυνάμεις. 
	Πιστεύω ότι αυτός ο νόμος διεκδικεί μία πολύ μεγάλη θέση στην ιστορία του εκσυγχρονισμού του πολιτικού συστήματος της χώρας και συνολικότερα του εκσυγχρονισμού της χώρας. Όπως όμως συμβαίνει γενικότερα, αυτές οι μεγάλες στιγμές δεν είχαν καθολική αποδοχή. Βεβαίως, τώρα, όλοι προσπαθούμε να ωραιοποιήσουμε τα πράγματα. Εγώ θέλω να σταθώ όσο γίνεται πιο τίμιος απέναντι σ’ αυτήν την ιστορία. 
	Εάν δεν υπήρχε το μέγεθος του Αναστάσιου Πεπονή, δεν ξέρω αν θα κατάφερνε να πείσει τον αείμνηστο Ανδρέα Παπανδρέου -ο οποίος δεν δέχθηκε πολύ εύκολα να περάσει αυτή η μεταρρύθμιση- και μια παράταξη, τη δική μου παράταξη, που σπαρασσόταν από τις αντιπαραθέσεις όσον αφορά αυτόν το νόμο, αν θέλουμε να είμαστε τίμιοι. Μάλιστα ένας από τους λόγους, αγαπητοί συνάδελφοι, που ο Αναστάσιος Πεπονής οδηγήθηκε στην παραίτηση ήταν και αυτός, δηλαδή η προσπάθειά του να ενδυναμώσει το νόμο του. 
	Βεβαίως δεν μπορεί κανείς να μην υποδέχεται την πλήρη αποδοχή που έχει πλέον ο νόμος. Ωστόσο πρέπει να είμαστε μεγάλοι, πρέπει να αντιπαλεύουμε τον εαυτό μας και την αισθητική που μας έχει πυροδοτήσει η μέχρι τώρα λειτουργία του πολιτικού συστήματος, η οποία πολλές φορές μας οδηγεί σε άκριτες, άγονες και καθόλου χρήσιμες αντιπαραθέσεις για ζητήματα που είναι μεγάλα. Απευθύνομαι κυρίως στους συναδέλφους της Νέας Δημοκρατίας. Το 1994, η παράταξή σας δεν στήριξε αυτήν τη μεγάλη προσπάθεια, όπως άλλωστε δεν τη στήριξε και η κοινωνία, η εθισμένη κοινωνία στο ρουσφέτι. Και ξέρουμε ότι οι μεγάλες πολιτικές στιγμές έρχονται όταν υπάρχει σύμπτωση πολιτικών δυνάμεων αλλά και της κοινωνίας των πολιτών. Τώρα υπάρχει αυτή η «συμμαχία». 
	Κατά τη γνώμη μου, αυτό που είπε ο κ. Προκόπης Παυλόπουλος είναι πολύ σωστό, δηλαδή ότι αυτή η «συμμαχία» εδραιώθηκε το 1997 με τη γενναία πρότασή σας που την υποδεχθήκαμε εμείς ως κυβέρνηση, τότε ήταν ο κ. Αλέκος Παπαδόπουλος. Ήταν ορθό αυτό που είπε ο κ. Παυλόπουλος, δηλαδή ότι αυτή η πρόταση έγινε για να συμπεριλάβει το σύνολο του δημόσιου τομέα πολλές γωνίες του οποίου ήταν ακάλυπτες, όπως ήταν το τραπεζικό σύστημα, οι δημοτικές επιχειρήσεις και άλλες πτυχές του ευρύτερου δημόσιου τομέα και πραγματικά τότε θωρακίσαμε το σύστημα. 
	Εγώ, επειδή θέλω να είμαι σταθερά έντιμος απέναντι σ’ αυτό το μεγάλο πράγμα, θέλω να σας πω ότι σε πολλά πράγματα είχατε δίκιο και σε πολλά πράγματα άδικο. Είχατε δίκιο για το γεγονός ότι δεν έχουν οδηγηθεί στον εισαγγελέα –το είπατε εσείς, κύριε Ζώη, αλλά το είπε και η κ. Μακρή- περιπτώσεις που έχουν παρανομήσει. Είχατε δίκιο όταν λέγατε ότι πάρα πολλοί φορείς προσπαθούν να παρεκκλίνουν από τις γενικές διατάξεις και να περάσουν τους «ημετέρους». Έχετε δίκιο όταν λέτε ότι υπήρχαν περιπτώσεις για τις οποίες κάναμε εξαιρέσεις που δεν έπρεπε ή που κατά κόρον χρησιμοποιούμε τις συμβάσεις έργου. 
      Θέλω να απολογηθώ στο Κοινοβούλιο για τα κέντρα εξυπηρέτησης των πολιτών. Δεν ήταν προσωπική μου επιθυμία αυτή να γίνουν αυτές οι προσλήψεις με τη διαδικασία των συμβάσεων έργου αλλά επειδή ήταν έργο της Ευρωπαϊκής ‘Ενωσης και της κοινωνίας της πληροφορίας και επειδή τα στελέχη αυτά ήταν όπως ονομάζεται στο τεχνικό δελτίο για την παραγωγική εκκίνηση του συστήματος γι’ αυτό πήγαμε έτσι. Αλλά προκειμένου και  πάλι να μην υπάρχει το στίγμα ότι θα διαχειριστεί κάποιες χιλιάδες προσλήψεις με αδιαφάνεια το δώσαμε στον κάθε δήμαρχο ξεχωριστά να το κάνει. Και μάλιστα έχω στείλει επιστολή μου στους δημάρχους που οι περισσότεροι τίμησαν αυτήν την επιστολή που τους έστειλα που του βάζαμε κριτήρια όπως στο ΑΣΕΠ για να προχωρήσουμε αυτήν τη μεθοδολογία για την πρόσληψη του προσωπικού στα Κέντρα Εξυπηρέτησης Πολιτών. 
      Εκεί όμως που δεν έχετε δίκιο –γιατί σε όλα αυτά έχετε δίκιο- είναι ότι αυτές οι εξήντα τροποποιήσεις έγιναν για να γίνει χειρότερο το σύστημα. Δεν έγιναν, αγαπητοί συνάδελφοι, γι’ αυτό. Δεν υπάρχουν πλέον κάποιοι μηχανισμοί στο ΠΑΣΟΚ του Σημίτη στο σημερινό ΠΑΣΟΚ που να θέλουν να φέρουν πίσω τα πράγματα στη ρουσφετολογία δηλαδή και στην ευνοιοκρατία, σ’ αυτές τις παλιές κακές εποχές. Ό,τι έγινε έγινε και έκανε το σύστημα καλύτερο. Γιατί; Γιατί όταν εφαρμόστηκε για πρώτη φορά το σύστημα είχε μια πολύ μεγάλη αδυναμία. Η αδυναμία του ήταν ότι έπρεπε να είναι αντικειμενικό και επειδή υπήρχε μια πολύ βαριά σκιά απέναντι στον πολιτικό κόσμο δεν μπορούσε απ’ αρχής να είναι απολύτως αξιοκρατικό. Γι’ αυτό ήταν βαρύ σύστημα, δυσκίνητο και πολλές φορές άδικο γιατί έβαζε μια διαδικασία κριτηρίων για να είμαστε βέβαιοι ότι θα είναι αντικειμενικό αλλά αυτά τα κριτήρια όπως για παράδειγμα –πολλοί αναφερθήκατε σ’ αυτό- ο  βαθμός ως μόνο κριτήριο δημιουργούσε αδικίες. Και ήρθαμε στη συνέχεια με αλλεπάλληλες αλλαγές να διορθώσουμε πολλά απ’ αυτά τα πράγματα. 
      Θέλω επίσης, κλείνοντας την εισαγωγή μου, να πω ότι αν θα το δούμε λιγάκι απαλλαγμένοι από τη συγκυρία και με περίσσευμα ψυχής στη Δημόσια Διοίκηση της χώρας έχουν γίνει σημαντικά βήματα και το μεγαλύτερο ήταν αυτό. Αυτό που  γίνεται τώρα, το πολύ μεγάλο και θέλω να σας ευχαριστήσω θερμά, αγαπητοί συνάδελφοι, γιατί οπουδήποτε και αν πηγαίνω στην Ελλάδα συμπαραστέκεστε σ’ αυτήν τη μεγάλη καινοτομία που άλλωστε πάλι οικουμενικά ξεκίνησε γιατί διαμορφώθηκε στους Δελφούς και ήταν εισηγητές απ’ όλα τα κόμματα. Ήταν ο Αλέκος ο Παπαδόπουλος και εγώ ως ηγεσία τότε της κυβέρνησης ήταν ο Προκόπης ο Παυλόπουλος από την πλευρά της Νέας Δημοκρατίας και άλλοι διανοούμενοι της χώρας αλλά και πολλοί διανοούμενοι του εξωτερικού που οργάνωσαν τη σκέψη μας για μια διοικητική μεταρρύθμιση πνοής που στο επίκεντρο είχε την εξυπηρέτηση των πολιτών και τη δημιουργία της μεγάλης ιδέας των Κέντρων Εξυπηρέτησης Πολιτών. Πιστεύω ότι είναι μια εφάμιλλη στιγμή που κτίζεται με καλύτερους όρους συναίνεσης απ’ ό,τι  ο νόμος των προσλήψεων ο νόμος Πεπονή όπως λέμε και το οφείλουμε στην οικουμενικότητα που την κατακτήσαμε από την πρώτη στιγμή. Και ελπίζω γιατί έχω διαβάσει το πρόγραμμα όλων των πολιτικών δυνάμεων, αλλά και της Νέας Δημοκρατίας ότι η μεγάλη άλλη στιγμή που πρέπει να έρθει, δηλαδή να μετατρέψουμε τη διοίκηση της χώρας σε διοίκηση στόχων αποτελεσμάτων με μια διαφορετική αντιμετώπιση του ανθρώπινου δυναμικού με ένα άλλο σύστημα σταδιοδρομίας, αλλά και με ένα σύστημα αξιολόγησης όχι με το σημερινό φαινόμενο των εκθέσεων που καταλήγουν στο 90% ο κ. Κούβελας το ξέρει γιατί έχει θητεύσει στο παλιό Υπουργείο Προεδρίας, αλλά να υπάρχει ένα σύστημα που πραγματικά να επιβραβεύει με έναν τρόπο ευθύβολο, ευκρινή και μετρήσιμο τις επιδόσεις των οργανικών μονάδων αλλά και των δημοσίων υπαλλήλων της χώρας. 
      Μετά απ’ όλα αυτά, αγαπητοί συνάδελφοι, θα ήθελα να σχολιάσω  πολλά απ’ αυτά που είπατε όλοι σας. Τα κατέγραψα με λεπτομέρειες και σας ευχαριστώ γιατί κάνατε πολύ ωραίες προτάσεις. 
      Ξεκινώ κατ’ αρχήν από ένα σημείο στο οποίο αναφερθήκατε πολλοί για την παράβαση δηλαδή του ν. 2190 από αιρετούς των Οργανισμών Τοπικής Αυτοδιοίκησης. Ο ν. 3051/2002 το άρθρο 10 παράγραφος 7, αγαπητοί συνάδελφοι, προβλέπει πλέον πειθαρχικές ευθύνες των προέδρων των ιδρυμάτων ή των νομικών προσώπων δημοσίου δικαίου ή των δημοτικών επιχειρήσεων ή των συνδέσμων των ΟΤΑ και θα το τηρήσουμε αμείλικτα από δω και μπρος. Μου έλεγε ο κ. Ανδρονόπουλος, ένα εξαιρετικό στέλεχος του ΑΣΕΠ, ότι στο παρελθόν είχαμε τέτοιες περιπτώσεις πειθαρχικών διώξεων, αλλά δυστυχώς το άρθρο 18 της αναίρεσε.
     Δεν θα είμαστε επιεικείς απ’ εδώ και μπρος. Είχατε δίκιο να το πείτε πολλοί. Το είπε και ο κ. Ζώης με πολύ μεγάλη έμφαση. Πραγματικά, δεν μπορώ να συνεισφέρω σε αυτό. Αισθάνομαι γυμνός. Είναι αποτέλεσμα κακών προϊσταμένων, είτε αυτοί είναι αιρετοί άρχοντες είτε οτιδήποτε άλλο σε άλλους οργανισμούς. Έχουμε, όμως, τώρα με αυτήν την τελευταία ρύθμιση τη δυνατότητα να το αντιμετωπίσουμε. 
      Ένα δεύτερο σημείο, στο οποίο, επίσης, αναφερθήκατε είναι ότι δεν εκδίδονται ποτέ καταλογιστικές πράξεις στο προσωπικό που προσλαμβάνεται με τη μορφή του ιδιωτικού δικαίου, στις δημοτικές επιχειρήσεις και στους δήμους, αφού «διατάκτης», όπως πολύ ορθά είπατε και όπως το λέει άλλωστε και η έκθεση, είναι ο ίδιος ο δήμαρχος. 
      Εδώ θα πρέπει, λοιπόν, να σας πω ότι πάλι με το ν.3051/2002, άρθρο 9 παράγραφος 4, όταν το αρμόδιο καταλογιστικό όργανο είναι αιρετό, ο καταλογισμός διενεργείται από το Γενικό Γραμματέα της Περιφέρειας. Συνεπώς και το ζήτημα αυτό, αγαπητοί συνάδελφοι, έχει αντιμετωπιστεί νομοθετικά και θα το επιβλέψουμε, για να έχει και αποτέλεσμα. 
      Ένα τρίτο σημείο, στο οποίο αναφερθήκατε πάρα πολύ και ίσως είναι το σημείο στο οποίο είχαμε τις περισσότερες παρεκτροπές, είναι οι προσλήψεις από τις ΔΕΚΟ ή τέλος πάντων όλο αυτό το τμήμα του ευρύτερου δημόσιου τομέα, όπως περιγράφεται από το ν. 2527, άρθρο 1 παράγραφος 3. Είχαμε πολλές, λοιπόν, περιπτώσεις όπου για κατηγορία εργατοτεχνιτών υποχρεωτικής εκπαίδευσης (Υ.Ε.) τις έκαναν αυτές τις προσλήψεις, σύμφωνα –λέει- με τον κανονισμό τους. 
      Τώρα, λοιπόν, αυτό αλλάζει, γιατί με το ν. 3051/2002, άρθρο 10 παράγραφος 5, ισχύουν αυστηρά τα κριτήρια του άρθρου 18 του ν. 2190. Επομένως κάθε κατεργάρης στον πάγκο του. Δεν μπορούν να επικαλούνται τον δικό τους κανονισμό. Υπήρχε μια  μόνιμη τριβή με το ΑΣΕΠ, γιατί επικαλούνταν πάντα αυτοί οι οργανισμοί το δικό τους κανονισμό, προκειμένου να παραβιάζουν το σύστημα των προσλήψεων. 
      Ένα άλλο σημείο, στο οποίο αναφερθήκατε και αναφέρθηκε και η έκθεση, είναι η προσκόμιση δικαιολογητικών στο στάδιο του διορισμού, με δήλωση ανακριβών στοιχείων. Αυτό έφερε πάρα πολλές περιπέτειες και καθυστερήσεις. Και στο σημείο αυτό, λοιπόν, με το ν. 3051/ 2002, άρθρο 8 παράγραφος 4, υποβάλλονται τα δικαιολογητικά τώρα μόνο από τους υποψηφίους που περιλαμβάνονται στον πίνακα της κατάταξης, προσαυξημένο κατά ένα μικρό ποσοστό, ένα 20% επιπλέον -δηλαδή αν ζητούμε εκατό, υποβάλλονται εκατόν είκοσι άτομα- προκειμένου να γίνεται αξιόπιστα και γρήγορα η δουλειά, να είμαστε δηλαδή πιο αποτελεσματικοί. 
      Ένα άλλο σημείο, στο οποίο πολλοί συνάδελφοι αναφέρθηκαν και αναφέρεται και στην έκθεση είναι η μη δημοσίευση μέχρι τώρα στο Φύλλο της Εφημερίδας της Κυβερνήσεως των προκηρύξεων. Και σε αυτό το σημείο, αγαπητοί συνάδελφοι, με το ν. 3051/ 2002 άρθρο 10 παράγραφος 4 δημοσιεύονται όλες οι προκηρύξεις. 
      Στο έκτο σημείο αναφερθήκατε –και αναφέρεται και η έκθεση- στις καθυστερήσεις που έχουν επισυμβεί με την κοινή υπουργική απόφαση που απαιτείται στην περίπτωση των πολυτέκνων και των ατόμων με ειδικές ανάγκες του ν. 2643/ 1998. Απαιτούνταν δηλαδή μια κοινή υπουργική απόφαση, την οποία, όμως, με το ν. 3051/ 2002, άρθρο 11 παράγραφος 1, τώρα χρειάζεται μόνο απόφαση του Υπουργού Εργασίας και Κοινωνικών Ασφαλίσεων και μάλιστα αυτό προηγείται της προκήρυξης, για να μην έχουμε καθυστερήσεις. 
      Ένα άλλο σημείο, στο οποίο αναφέρεται η έκθεση, είναι ότι δεν είχαμε δημοσίευση της ετήσιας έκθεσης του ΑΣΕΠ στην Εφημερίδα της Κυβερνήσεως. Και στο σημείο αυτό ο ν. 3051/ 2002 με το άρθρο 12 παράγραφος 6 επιβάλλει τη δημοσίευση των εκθέσεων του ΑΣΕΠ. 
      Επίσης, αναφερθήκατε πολύ –και κυρίως ο κ. Παυλόπουλος- στους φορείς που έχουν τη δυνατότητα από μόνοι τους να κάνουν αυτούς τους διαγωνισμούς. Δεν είναι εδώ στην Αίθουσα για να του δείξω πώς θέλουμε να έχουμε την αντίστροφη πορεία, για να μην υπάρχει αυτή η σκιά ότι δήθεν είναι τροχονόμος του ΑΣΕΠ. 
      Προσέξτε εδώ. Στο ν. 3051/ 2002 άρθρο 10 παράγραφος 6 έχουμε μια καινοτομική διάταξη. Στο σημείο αυτό θέλω να με προσέξει ο κ. Πολύδωρας. Η διάταξη αυτή είναι η εξής: Ακόμη και φορείς που δεν είναι μέσα στο περιβάλλον του ΑΣΕΠ -που εξαιρούνται δηλαδή- μπορούν, όταν δεν έχουν τη δυνατότητα να έχουν υπηρεσία, για να κάνουν την πρόσληψή τους, να αναθέτουν στο ΑΣΕΠ να την κάνουν. 
      Αρχίζουν δηλαδή την αντίστροφη μέτρηση προκειμένου, όταν δούμε και μας δώσει το ΑΣΕΠ το σήμα ότι θα γίνει αποτελεσματικό, να επαναφέρουμε πλήρως όλες τις διαδικασίες του ΑΣΕΠ. Θέλω, αγαπητοί συνάδελφοι, να σας πείσω ότι αυτή η μεταβατική φάση έχει έναν και μόνο στόχο: να είναι αποτελεσματικό το ΑΣΕΠ, γιατί εν τω μεταξύ έπεσαν και τα θέματα –και καλώς έπεσαν- των εκπαιδευτικών και φορτώθηκε πάρα πολύ το ΑΣΕΠ. 
      Επίσης, πάρα πολλοί συνάδελφοι αναφέρθηκαν στο γεγονός ότι το μοναδικό κριτήριο ήταν ο τίτλος σπουδών, πολλές φορές ένας υπονομευμένος τίτλος από πολλούς αριστούχους, είτε στην ημεδαπή, πτυχία δηλαδή ….
      ΙΟΡΔΑΝΗΣ ΤΖΑΜΤΖΗΣ: Κατά κύριο λόγο στην αλλοδαπή. 
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Κατά κύριο λόγο στην αλλοδαπή. 
      Νομίζω ότι πλέον αυτό το θέμα έχει αντιμετωπισθεί με πολύ μεγάλη επάρκεια, διότι έχουμε τις εξής συνδυασμένες κινήσεις. Κίνηση πρώτη: Με το ν. 3051/02 στο άρθρο 8 έχουμε στάθμιση πολλών κριτηρίων πλέον, όπως το πτυχίο, το μεταπτυχιακό, οι γλώσσες, η προϋπηρεσία και το τεστ στο οποίο εμείς δίναμε πολύ μεγάλη σημασία και ελπίζουμε ότι πολύ σύντομα το ΑΣΕΠ θα είναι σε θέση να το βάλει μπροστά. Άρα αναιρείται αυτό το μεγάλο πρόβλημα. 
      Θα πρέπει να σας πω όμως ότι και με το ν. 2839/2000 έγινε ρύθμιση για το πτυχίο του εξωτερικού και ο βαθμός εξάγεται από το ΔΙΚΑΤΣΑ με βάση τον τρόπο που εξάγεται στο αντίστοιχο ελληνικό ΑΕΙ, δηλαδή με βάση τους βαθμούς όλων των μαθημάτων. Δεν ισχύει ο βαθμός που φέρει το πτυχίο. Αυτό είναι μια πολύ μεγάλη καινοτομία, προκειμένου να εξισορροπήσουμε αυτό το φαινόμενο που είχε πάρει πραγματικά πολύ άδικες διαστάσεις για ορισμένους πτυχιούχους.
      Πάρα πολλοί συνάδελφοι αναφέρθηκαν στο γεγονός ότι είχαμε παρατυπίες από πολλούς δήμους και νομικά πρόσωπα για τη μη αποστολή των πινάκων επιλογής του ΑΣΕΠ -το είπε ο κ. Κουβέλης αυτό με έμφαση- όπως και μη διορισμούς ανθρώπων που είχαν ήδη επιλεγεί. Αυτό λοιπόν αντιμετωπίζεται πολύ αποτελεσματικά με το ν. 3051/2002, άρθρο 10, παράγραφος 8 και 9, γιατί υπάρχει ποινική και πειθαρχική δίωξη των οργάνων που αρνούνται να ολοκληρώσουν τη διαδικασία της πρόσληψης που ξεκίνησε. 
      Νομίζω ότι δεν ξέχασα τίποτα από αυτά που είπατε. Προσπάθησα όσο μιλούσατε, αγαπητοί συνάδελφοι, να κωδικοποιήσω όλα αυτά που είπατε. Ήταν πολύ καλές οι παρατηρήσεις σας.
      Θέλω -μέσα απ’ αυτά που ακούσαμε, γιατί διαβουλευόμουν και με τους συνεργάτες μου για όσο σας άκουγα- να σας ανακοινώσω τα εξής πράγματα ως μελλοντικές άμεσες ενέργειες. Πρώτα, θα προχωρήσουμε ταχύτατα στην κωδικοποίηση, σημείο στο οποίο αναφερθήκατε πάρα πολύ. 
      Δεύτερον, αναφερθήκατε στον προγραμματισμό που είναι ένα πολύ σημαντικό ζήτημα. Από φέτος, λοιπόν, ξεκινάει η διαδικασία του τριετούς προγραμματισμού. Ελπίζουμε ότι σε συνεργασία με το ΑΣΕΠ για τη φετινή χρονιά που έχουμε δεκαπέντε χιλιάδες μόνιμο προσωπικό σε όλο το φάσμα του δημοσίου, θα το κάνουμε με έναν τρόπο πολύ αποτελεσματικό, θα προσπαθήσουμε να φτιάξουμε ομάδες που να μην είναι πάρα πολλές, ώστε να είναι στους νέους της χώρας πολύ κατανοητή η διαδικασία, αλλά και πολύ πιο λειτουργική και αποτελεσματική για το ΑΣΕΠ. 
      Επίσης το ΑΣΕΠ θα εφοδιάσει τάχιστα –δηλαδή τις επόμενες εβδομάδες- όλες τις υπηρεσίες με ηλεκτρονικές δισκέτες που θα περιέχουν έντυπο πρόγραμμα εφαρμογής των κριτηρίων καθώς και έντυπα ανακοινώσεων, δηλαδή των προκηρύξεων και των αιτήσεων. Όλα αυτά τα έντυπα των αιτήσεων θα τα στείλουμε και στα Κέντρα Εξυπηρέτησης Πολιτών, προκειμένου οι νέοι από εκεί να μπορούν να παίρνουν πληροφορίες αλλά και να υποβάλλουν τις αιτήσεις τους. 
      Προχωρούμε επίσης στην ολοκλήρωση της υλικοτεχνικής υποδομής του ΑΣΕΠ, που θα μετεγκατασταθεί σε ένα πολύ καλύτερο κτίριο. Έχουμε υποβάλει ένα μεγάλο πρόγραμμα στην κοινωνία της πληροφορίας για τη μηχανοργάνωσή του. 
      Κλείνοντας θέλω να εκφράσω την ευχή, με την ίδια οικουμενικότητα που συζητήσαμε σήμερα να έχουμε τη χαρά να συζητάμε και για άλλα μεγάλα θέματα, γιατί το έχουμε ανάγκη σαν πολιτικό σύστημα, το έχει ανάγκη η χώρα μας.
      Σας ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι,  έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», ογδόντα οκτώ μαθητές και μαθήτριες και δεκατέσσερις συνοδοί-δάσκαλοι από τα 15ο και 26ο Δημοτικά Σχολεία Τρικάλων και 2ο Δημοτικό Σχολείο Καλαμπάκας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
	Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πολύδωρας. 
	ΒΥΡΩΝ ΠΟΛΥΔΩΡΑΣ: Κυρία Πρόεδρε, ήταν ωραία η συζήτηση και εποικοδομητική και πολύ φοβούμαι μήπως η παρέμβασή μου ανατρέψει το κλίμα. Θα κοιτάξω να κρατήσω την ισορροπία από πλευράς επιχειρημάτων και ύφους.
	Είμαστε εδώ για να στηρίξουμε το ΑΣΕΠ. Είμαστε εδώ για να συμβάλουμε όσο μπορούμε στα όποια βελτιωτικά της θέσεως ισχυροποίησης του ΑΣΕΠ. Είμαστε εδώ για να δεσμευτούμε κόντρα στους όποιους ψιθύρους αληθινά ή ψεύτικα επεκαλέστη  ο κ. Γείτονας  ότι θα κρατήσουμε ενισχυμένο το ΑΣΕΠ και θα το ενισχύσουμε έτι περαιτέρω στις ώρες που, όπως όλα δείχνουν, η Νέα Δημοκρατία θα έρθει να αναλάβει τις τύχες του τόπου ως κυβέρνηση. 
	Στηρίζουμε, ενισχύουμε, δεσμευόμαστε για τη στήριξη και διεύρυνση της εξουσίας αυτής της ανεξάρτητης διοικητικής αρχής και κατά τη συνταγματική υποχρέωση, καθώς περιελήφθη στις ανεξάρτητες διοικητικές αρχές του Συντάγματος, και κατά τη βαθιά συνείδηση και πίστη μας για την αξία και αρετή του θεσμού. Όμως, όταν ανατρέξω στα βιβλία της ιστορίας, βρίσκω ότι οι όποιοι πανηγυρισμοί για το 1994, για τον ιδρυτικό νόμο κλπ. είναι περίπου μυθολογικοί, δεν άπτονται της πραγματικότητας 100%. 
	Να σας πω εγώ πώς έγινε η δουλειά! Αφού το 1981-1990 γεμίσατε με λαθρόβιους κομματικούς μουτζαχεντίν του ΠΑΣΟΚ το σύμπαν, τη Δημόσια Διοίκηση του στενού και του ευρύτερου δημόσιου τομέα, σταθήκατε το 1994 –όταν επανήλθατε- να εκτιμήσετε την κατάσταση και εκεί από το σπόρο της μισαλλοδοξίας εκκινούντες στο κορεσμένο διοικητικό -από πλευράς προσωπικού- περιβάλλον βρήκατε και το ΑΣΕΠ. 
	Το κυρίαρχο στις προθέσεις και στις πολιτικές του νόμου Πεπονή –καλός και άξιος και ψηφίσαμε το μέρος που λέει ΑΣΕΠ- ήταν –επειδή εγώ εδώ είμαι αρχειοθέτης του κοινοβουλευτικού βίου- το πώς θα εξώσετε κάποιους που είχε διορίσει με σύμβαση αορίστου, ορισμένου μετατρεπόμενου σε αορίστου χρόνου η Νέα Δημοκρατία στα τρία χρόνια. Ήταν πέντε-έξι χιλιάδες στη ΔΕΗ, κάμποσοι στη Στατιστική. Ανάγκες υπαρκτές, πραγματικές. 
      Είχε την ακρισία και την ανοησία η Νέα Δημοκρατία να μην τους κατοχυρώσει. Ήσαν μετέωροι. Και το ΠΑΣΟΚ έκρινε να εξωσθούν αυτοί! Τέτοια μισαλλόδοξη βαρβαρότητα! Να εξωσθούν οι αλλοεθνείς! Πώς ετόλμησαν να είναι με σύμβαση ορισμένου ή αορίστου χρόνου στη Δημόσια Διοίκηση, που είναι το πελατειακό φέουδο του ΠΑΣΟΚ! Είμαστε οκτώ χρόνια άρχοντες του τοπίου, ήρθαν αυτοί στην παρένθεση των τριάμισι ετών να βάλουν ανθρώπους στο δημόσιο; Έξω! 
      Στο πνεύμα του «χριστιανικού» και «αξιοκρατικού» –σαρκάζω εδώ- του ν. 2190 –και δεν είναι ισχυρισμοί αυτά που λέω, κύριοι συνάδελφοι- να σκεφτείτε ότι είναι αποτυπωμένη η εξαίρεση της προϋπηρεσίας! Εάν είχες την προϋπηρεσία -που παίρνει 40% μόρια για την εφαρμογή του ν. 2190 σε διάφορες περιπτώσεις- προ του 1994, δεν λαμβάνεται υπόψη!
      Τέτοια μισαλλοδοξία! Με αυτό το πολιτικό και «ηθικό» και «αξιοκρατικό» περιβάλλον εψηφίσαμε εμείς ΑΣΕΠ και ήρθε ο ν. 2190. 
      Δεύτερο κεφάλαιο στην παρέμβασή μου: Πού είναι η ζήτηση εργασίας; Τι συμβαίνει στην οικονομία; Τι γίνεται στον ευρύτερο δημόσιο τομέα, στις ΔΕΚΟ, που αναφέρεται και η έκθεση που συζητούμε;
      Για το στενό δημόσιο τομέα δεν υπάρχει αμφιβολία ότι η κατάσταση σε μερικούς παραδοσιακούς τομείς –όπως ήταν οι δάσκαλοι, οι καθηγητές, παλιά η επετηρίδα, τώρα ο διαγωνισμός- είναι πολύ έγκυρη, καθαρή και ενισχύεται από τη λειτουργία, όπως την επιμελείται από την προκήρυξη, τη διεξαγωγή του διαγωνισμού, μέχρι την πρόσληψη, δηλαδή την ανακήρυξη των αποτελεσμάτων το ίδιο το ΑΣΕΠ. Αλλά η υπόθεση νοθεύεται στο δημόσιο με τις συμβάσεις έργου και στο στενό και στον ευρύτερο δημόσιο τομέα. Η νόσος είναι ανίατη για το ΠΑΣΟΚ. «Μαστόροι» στην πελατειακή οργάνωση. Και καταγγέλλουν υποκριτικά: «Εσείς ήσαστε τότε με το κράτος της Δεξιάς». Σας λέω πάλι εγώ, ως ιστοριοδίφης, ότι ήταν καιρός που δεν πήγαιναν στο δημόσιο. Δεν υπήρχε πίεση στο δημόσιο. Μέχρι το 1995, 1996 εγένοντο ανακοινώσεις, προκηρύξεις για προσλήψεις στην Αστυνομία και δεν πήγαιναν, κύριοι συνάδελφοι. Γιατί η αγορά είχε άλλους ρυθμούς για τη ζήτηση εργασίας και σε οικονομικούς όρους –αυτό που μετρά- και σε όρους διοικητικούς. Έγινε η οικονομική ύφεση. Και πάνω σ’ αυτό το «χαλί» της οικονομικής δυσπραγίας και ύφεσης πήρε τεράστια αξία το δημόσιο ξανά. Ήρθε πάλι η παροιμία σε ισχύ και επικαιρότητα «βρέχει, χιονίζει, ο μισθός κάτω από το μαξιλάρι». Ποιος μισθός; Είναι μισθολόγιο αυτό; Μπορούν να ζήσουν οι άνθρωποι; Υποχρεώνονται οι δημόσιοι υπάλληλοι από το γλίσχρο μισθό ή να πάνε σε δεύτερη και τρίτη δουλειά -αστυφύλακες γίνονται ταξιτζήδες- ή να πάνε στο έκνομο. Αυτή είναι η εικόνα. Δηλαδή έγινε κάποια αντιμετώπιση της καταστάσεως ή θα γίνουμε «ειδωλολάτρες» του νόμου; Δεν πρέπει να υποβαθμιστεί το Κοινοβούλιο με το να «ειδωλολατρούμε» με το ν. 2190, ο οποίος το ’97 εμπλουτίστηκε, δικαίως. Βλέπω τις τάσεις όλο και να τον παρακάμψουμε το ν. 2190. 
      Έλαβα το λόγο, κυρία Πρόεδρε, κυρία και κύριοι συνάδελφοι, προκειμένου να μιλήσω ρεαλιστικά επί της πραγματικότητος. Θέλει δικαιοσύνη και αξιοκρατία ο κόσμος και για το δημόσιο. Αλίμονο σε εκείνον που θέλει να νοθεύσει το παιχνίδι. Δεν είναι κανένας ψίθυρος της Νέας Δημοκρατίας ότι το παιχνίδι είναι νοθευμένο από το ΑΣΕΠ, αλλά είναι αυτές οι ίδιες οι παρατηρήσεις της έκθεσης του ΑΣΕΠ.
 	Είστε Κυβέρνηση, όταν περνάνε τα πτυχία  από το εξωτερικό με είκοσι, είκοσι, είκοσι… Πού είναι ο εισαγγελέας; Τι σημαίνει μηχανιστικά να αποδέχεται η Επιτροπή του  ΑΣΕΠ το νοθευμένο, το πλαστό έγγραφο; Αν δεν εννοήσουμε αυτήν την αγωνία που προκύπτει από τα πράγματα, δεν έχουμε βούληση για να κατοχυρώσουμε ΑΣΕΠ και αξιοκρατία στην πρόσληψη στο δημόσιο.
	Ακόμη: Το κλίμα είναι νοσηρό, και το κάνετε εσείς, οι κυβερνητικοί. Κάθε Τρίτη και Παρασκευή προσλήψεις στο δημόσιο! Έλεος! Έμποροι της ελπίδας! Πρωτοσέλιδα: τόσες χιλιάδες στο δημόσιο!
     Τι γίνεται εδώ; Πού βρισκόμαστε; Η ανεργία καλπάζει, η δυστυχία εμπεδώνεται μέσα στα νοικοκυριά. Η ανεργία δεν είναι ένα άψυχο μέγεθος του 10%, αλλά είναι πληγή αιμάσσουσα μέσα στα σπίτια, δυστυχία! Πηγαίνουν στα ναρκωτικά, άμα κάνουν μακρά θητεία ως άνεργοι και κανένας και τίποτα δεν κινείται. Ούτε βγαίνει τίποτα με τα οκτάμηνα του ΟΑΕΔ, για να πάρετε τις εκλογές του 2000. Χιλιάδες τα προγράμματα του ΟΑΕΔ!
      Σας καταγγέλλω και σας κατηγορώ, αφού θίγουμε το κεφάλαιο της Δημόσιας Διοίκησης, της πρόσληψης στο δημόσιο, της απασχόλησης στο δημόσιο! Σας κατηγορώ ότι είστε υπαίτιοι έως ανίκανοι, γιατί καθηλώσατε το νέο πληθυσμό και τις γυναίκες, το εργατικό δυναμικό της Ελλάδας, σε ανεργία.
      Υπήρχε και κάποιο ψήγμα ευκαιριών απασχόλησης, κυρίως για τα ταπεινά επαγγέλματα, το πήραν και αυτό οι λαθρομετανάστες, τελειώσαμε. Περιμένουμε δύο, τρία, πέντε χρόνια από το 1994 που μπήκε ο νόμος. Αυτός ο νόμος θα έπρεπε να είναι το «ευαγγέλιο», να υπεδέχετο τους αξίους σε καθαρούς διαγωνισμούς, κανένας να μην ήταν σε επείγουσα κατάσταση για να προσλάβει, γιατί όταν βιάζεται η διοίκηση, για να προσλάβει υπαλλήλους, τι συνομολογεί την ίδια ώρα; Ότι δεν μπορεί να προγραμματίσει τις ανάγκες της. Αν μπορούσε να προγραμματίσει τις ανάγκες της, θα παρουσίαζε ένα πρόγραμμα αναγκών στο ΑΣΕΠ και το ΑΣΕΠ θα οργάνωνε και αυτό διαγωνισμούς, κριτήρια.
      Τον πολύτεκνο να τον σεβαστεί η διοίκηση και η Κυβέρνηση, όσο είναι ακόμα στην Κυβέρνηση. Δεν νοείται για τους εποχικούς ή για τους χειρώνακτες, τους χειροτέχνες, να παριστάνουμε τους απαθείς ότι θα βρούμε εδώ άλλα κριτήρια. Ο πολύτεκνος έχει πίσω του μία οικογένεια, τρία παιδιά. Δεν μπορεί να μένει απαθής η Κυβέρνηση προ του πολυτέκνου, απέναντι δηλαδή σε ένα σπίτι που έχει τρία ή πέντε παιδιά -δηλαδή επτά στόματα- και εμείς να κάνουμε τους τυπολάτρες! Το κλίμα, λοιπόν, είναι νοσηρό.
      Επειδή βλέπω κάποιους συναδέλφους εδώ, οι οποίοι μπορούν να εννοήσουν τη σκηνή, θα σας πω ότι ο κακός ο νοικοκύρης που δεν έχει καλό ταή - δηλαδή τροφή- για τα ζώα του της μιας οπλής, όπως είναι τα άλογα, τα γαϊδουράκια και τα βόδια, τι κάνει, όταν θέλει να τα μαζέψει; Βάζει δυο σπυριά βρώμη μέσα στο ντορβά …
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Όχι τα βόδια, αλλά τα μουλάρια, γιατί τα βόδια έχουν δύο οπλές! 
      ΒΥΡΩΝ ΠΟΛΥΔΩΡΑΣ: Όχι τα βόδια.
      Συνεπώς όλο το ανέκδοτο ήταν αφιερωμένο στον κύριο συμπατριώτη μου και καλώς με διορθώνει, δηλαδή με νομιμοποιεί εγκυρότερα.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Τα μουλάρια της μιας οπλής.
      ΒΥΡΩΝ ΠΟΛΥΔΩΡΑΣ: Της μιας οπλής, το διορθώνω. Όμως και για τα βόδια το σχήμα, η εικόνα ήταν η εξής: Έβαζε δύο-τρία σπυριά βρώμη μέσα στο σακίδιο και το κουνούσε και εδελέαζε –ενώ δεν είχε πραγματική τροφή- τα υπόλοιπα ζώα, τα υποζύγια, να έρθουν στο κάλεσμά του.
      Μην παριστάνετε αυτόν τον κακό ζευγολάτη εσείς, ως Κυβέρνηση, με το να λέτε κάθε Τρίτη και Παρασκευή για πενήντα χιλιάδες προσλήψεις και οι εφημερίδες να το γράφουν, για να σπεύδουν να την αγοράζουν οι ενδιαφερόμενοι πελάτες που ψάχνουν για μία δουλειά. Είναι αθλιότητες διεθνούς εμβέλειας, τις οποίες διεξάγετε εσείς, οι κυβερνήτες, δηλαδή οι μαστόροι των πελατειακών σχέσεων της νέας εποχής. Είστε μεταμοντέρνοι στις πελατειακές σχέσεις!
      Καταλήγω λέγοντας ότι στηρίζουμε το ΑΣΕΠ. Πρέπει να υπάρξει καθαρός, αξιοκρατικός τρόπος ενισχύσεως του ΑΣΕΠ.
      Εννοώ ότι η έκθεση του Ελεγκτικού Συνεδρίου, η έκθεση του Συνηγόρου του Πολίτη και η έκθεση του ΑΣΕΠ, με τις υποδείξεις τους, μας δείχνουν τον οδικό χάρτη της χρηστής διοίκησης, αν θέλουμε να την εφαρμόσουμε στην Ελλάδα. Πρέπει τάχιστα να συμμορφωθούμε προς τα κελεύσματα, τις υποδείξεις, τις επισημάνσεις της εκθέσεως του ΑΣΕΠ.
    Η λογική των γεγονότων σε μακροοικονομικό και μακροπολιτικό επίπεδο μας λέει ότι ζούμε με την πλασματική ζήτηση. Σας το έχω ξαναπεί και θα το επαναλάβω. Οι μισοί διδάσκουν τους άλλους μισούς, οι μισοί γιατρεύουν τους άλλους μισούς και οι μισοί φυλάσσουν τους άλλους μισούς, χωροφύλακες, στρατιώτες, δικαστές, δικηγόροι. 
    Αυτό είναι το σχήμα της ελληνικής οικονομίας. Ας γίνει κάτι άλλο που θα μας συνδέσει με την παραγωγή και με  την παραγωγικότητα, με την ανταγωνιστικότητα, με την τίμια απασχόληση που φέρνει αποτελέσματα. 
     Αποτύχατε και δεν αρκεί το σχήμα του ΑΣΕΠ, του οποίου είσαστε ιδρυτές, ούτε του Συνηγόρου του Πολίτη για να σας εξιλεώσει από τα αμαρτήματά σας. Απαιτεί ο λαός κυβέρνηση τίμια, διοίκηση τίμια και φυσικά ελπίζω –όλα δείχνουν έτσι- να τη βρει στο κόμμα της Νέας Δημοκρατίας αυτήν την απαίτησή του. Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο Κοινοβουλευτικός Εκπρόσωπος του ΠΑΣΟΚ κ. Χάρης Καστανίδης έχει το λόγο.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, κύριοι συνάδελφοι, επιτρέψτε μου να δώσω ορισμένες απαντήσεις στον Κοινοβουλευτικό Εκπρόσωπο της Νέας Δημοκρατίας, επιτελών χρέη Κοινοβουλευτικού Εκπροσώπου, παρ’ ότι το συζητούμενο σημερινό θέμα δεν ανήκει στον δικό μου εκ της εσωτερικής κατανομής κύκλο αρμοδιοτήτων. 
    Η ομιλία του κ. Πολύδωρα δεν ανέτρεψε απλώς το συναινετικό κλίμα, την ατμόσφαιρα που διαμορφώθηκε μέχρι τώρα στη συζήτηση εντός της Αιθούσης. Φοβούμαι ότι η παρέμβαση του κ. Πολύδωρα ανέτρεψε τη λεπτή ισορροπία μεταξύ λογικής και αλήθειας. 
    Ισχυρίστηκε ο κ. Πολύδωρας, κυρία Πρόεδρε, ότι αφού το ΠΑΣΟΚ διόρισε για ένα χρόνο περισσότερο των δέκα χρόνων τους «μουτζαχεντίν πρασινοφρουρούς» αποφάσισε περί τις αρχές της νέας του θητείας να εισηγηθεί στη Βουλή τον περίφημο νόμο Πεπονή και την ίδρυση του Ανωτάτου Συμβουλίου Επιλογής Προσωπικού. Προφανώς υπονοεί ότι το ΠΑΣΟΚ εκτίμησε περί το 1994 ότι εκορέσθησαν οι φιλοδοξίες και οι επιθυμίες των στελεχών του και συνεπώς θα μπορούσε να διευρύνει την πολιτική του προς άλλους, όμορους ή και αντίθετους πολιτικούς χώρους. 
    Αλλά τίθεται το ερώτημα: Για ποιο λόγο ένα κόμμα, το οποίο κυβερνά επί μια εικοσαετία, θα έκρινε ότι του ήταν ωφέλιμο και χρήσιμο, προκειμένου να υπηρετήσει τις πελατειακές του ανάγκες, να διορίζει ελευθέρως την πρώτη δεκαετία και αποφασίζει αργότερα ότι η συμπεριφορά του πρέπει να υπάγεται σε οριοθετημένους και νομοθετικά επιλεγμένους κανόνες τη δεύτερη δεκαετία; Τι είναι δηλαδή αυτό που δεν μπορεί να εξηγήσει ορθώς ο κ. Πολύδωρας στη συμπεριφορά του ΠΑΣΟΚ και που το ωθεί τη δεύτερη ακριβώς δεκαετία που κυβερνά να θεσμοθετήσει κανόνες και μάλιστα κανόνες που υιοθετεί το σύνολο των κομμάτων της Αντιπολίτευσης; 
    ΒΥΡΩΝ ΠΟΛΥΔΩΡΑΣ: Υπάρχουν εξηγήσεις. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πολύδωρα, σας άκουσα με πολλή προσοχή και πρέπει να πω ότι ορισμένες φορές υπέμεινα τα λεγόμενά σας. Θα με ακούσετε.
    ΒΥΡΩΝ ΠΟΛΥΔΩΡΑΣ: Θα υπομείνω και εγώ.
    ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως, αρκεί να κρίνουν –και κρίνουν πολλοί- πότε διαταράσσονται, επαναλαμβάνω, αυτές οι λεπτές ισορροπίες μεταξύ λογικής και αλήθειας.
    Το δεύτερο ερώτημα το οποίο θα μπορούσε να απευθυνθεί στον κ. Πολύδωρα είναι ότι ιστορικά του διαφεύγει μια «λεπτομέρεια». Περί το τέλος της πρώτης διακυβέρνησης της χώρας από το ΠΑΣΟΚ ψηφίστηκε νόμος, υπουργεύοντος του μακαρίτη Αγαμέμνονα Κουτσόγιωργα, ο οποίος ήταν νόμος που προσπαθούσε, έστω στο στενό δημόσιο τομέα, να επιβάλει ορισμένους κανόνες κατά την πρόσληψη προσωπικού. Ήταν τα αποκαλούμενα τότε κοινωνικά κριτήρια.
	Αυτός ο νόμος δεν επέβαλε την αξιοκρατία. Επέβαλε, όμως, ορισμένες αρχές. Επέβαλε την αντικειμενική αξιολόγηση των υποψηφίων. Επαναλαμβάνω ότι η αντικειμενική αξιολόγηση των υποψηφίων δεν ισούται και με την επιβολή της αξιοκρατίας. Πάντως προσπάθησε να εξορθολογίσει τον τρόπο πρόσληψης στο ελληνικό δημόσιο, έστω και αν αυτό αφορούσε το στενό δημόσιο τομέα.
       Αν η Νέα Δημοκρατία, η οποία κυβέρνησε από το τέλος του 1989 μέχρι το 1993, ήθελε να επιβάλει ακόμα καλύτερους κανόνες, αν ήθελε να επιβάλει στο σύνολο του δημόσιου τομέα κανόνες διαφάνειας και αξιοκρατίας, κανένας δεν την εμπόδισε να το πράξει. 
      Δεν εφάρμοσε ακόμα και τον ισχύσαντα νόμο, αλλά αντιθέτως προχώρησε σε αυτό, που αποκάλυψε προηγουμένως ο κ. Πολύδωρας, δηλαδή στην πρόσληψη πολλών συμβασιούχων που, κατά τον κ. Πολύδωρα, δεν προνόησε να διασφαλίσει κατά τον έναν ή τον άλλον τρόπο.
       Ποιος εμπόδιζε στο χρόνο αυτόν διοίκησης της χώρας από τη Νέα  Δημοκρατία το τότε κυβερνόν κόμμα να επιλέξει τους καλύτερους κανόνες, που θα εγγυούνταν τη διαφάνεια και την αξιοκρατία στην πρόσληψη πολιτών στο στενό και ευρύτερο δημόσιο τομέα; 
      Είπε, όμως, ο Κοινοβουλευτικός Εκπρόσωπος της Νέας Δημοκρατίας και κάτι άλλο που είναι ιστορικά ανακριβές. Είπε ότι μέχρι το 1976 οι πολίτες δεν προσήρχοντο σε ορισμένες κρατικές υπηρεσίες, διότι προφανώς, κατά τον κ. Πολύδωρα, προτιμούσαν τον ιδιωτικό τομέα ή γιατί οι κανόνες που υπήρχαν στην ελεύθερη αγορά προσήλκυαν περισσότερο τους νέους Έλληνες πολίτες. Ανέφερε μάλιστα το παράδειγμα της Ελληνικής Αστυνομίας. 
	Κυρία Πρόεδρε, κύριοι συνάδελφοι, το ιστορικά ακριβές είναι ότι οι νέοι εκείνη την εποχή ηρνούντο να προσέλθουν ως υποψήφιοι στους κατά καιρούς διαγωνισμούς ή άλλους τρόπους επιλογής για την Ελληνική Αστυνομία για άλλους λόγους. Ηρνούντο να προσέλθουν, γιατί τα πρότυπα …
	ΒΥΡΩΝ ΠΟΛΥΔΩΡΑΣ:  Όχι, δεν είναι έτσι. Αυτή είναι δική σας έμμονη ιδέα. Η ζωή άλλα λέει. 
	ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πολύδωρα, να μάθετε να ακούτε. 
      Αρνούνταν να προσέλθουν, γιατί τα πρότυπα της ελληνικής νεολαίας, προερχομένης της ελληνικής νεολαίας και ολόκληρου του πολιτικού μας κόσμου από την τραυματική εμπειρία της δικτατορίας και τη συμπεριφορά των Σωμάτων Ασφαλείας εκείνη την περίοδο, δημιουργήθηκαν κατά τέτοιον τρόπο, ώστε να υπάρχει απόσταση μεταξύ των νέων και των Σωμάτων Ασφαλείας, απόσταση που ευτυχώς κατά τη λειτουργία της παρούσης δημοκρατίας μας καλύφθηκε, σμικρύνθηκε και εξαφανίστηκε. 
	ΒΥΡΩΝ ΠΟΛΥΔΩΡΑΣ: Λάθος. 
	ΧΑΡΑΛΑΜΠΟΣ ΚΑΣΤΑΝΙΔΗΣ: Τα λάθη να τα κρατήσετε για εσάς, κύριε Πολύδωρα. Πρέπει να γνωρίζετε ότι τα λάθη κρίνονται από τον ελληνικό λαό και ορισμένους τους οδηγούν μονίμως στην αντιπολίτευση και άλλους μονίμως στην κυβέρνηση. 
	ΒΥΡΩΝ ΠΟΛΥΔΩΡΑΣ:  Ασφαλώς. Ας είναι καλά ο ΟΑΕΔ και άλλοι λοιποί πελατειακών σχέσεων οργανισμοί.
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Πολύδωρα, σας παρακαλώ πολύ.
	ΧΑΡΑΛΑΜΠΟΣ ΚΑΣΤΑΝΙΔΗΣ: Αντιλαμβάνομαι τον εκνευρισμό σας, αλλά πρέπει να σας πω ότι τη φιλοσοφία και τη πρακτική της διακοπής θα έχετε προσέξει ότι την έχετε εσείς. Κανένας δεν σας διέκοψε όσο μιλούσατε. Αυτό υποδηλώνει εκνευρισμό. 
	ΒΥΡΩΝ ΠΟΛΥΔΩΡΑΣ:  Κανέναν εκνευρισμό.
	ΧΑΡΑΛΑΜΠΟΣ ΚΑΣΤΑΝΙΔΗΣ: Αυτός ήταν ο λόγος που ιστορικά ερμηνεύει το γιατί οι νέοι εκείνης της εποχής θεωρούσαν ως μη επιλεγόμενο πρότυπο εργασίας τα Σώματα Ασφαλείας ή ακόμα και το Στρατό, ενώ αντίθετα σήμερα αν κανείς ρωτήσει, σύμφωνα και με τις δημοσκοπήσεις που είδαν το φως της δημοσιότητας, τους νέους, επιλέγουν ως πρότυπα για την εργασιακή τους απασχόληση, μεταξύ άλλων και τα Σώματα Ασφαλείας ή τις Ένοπλες Δυνάμεις. 
      Οι ιστορικές συνθήκες, ο τραυματισμός κατά τη διάρκεια της δικτατορίας και οι μεταπολιτευτικές συνθήκες εξηγούν την απόσταση, κύριε Κοινοβουλευτικέ Εκπρόσωπε. 
      ΒΥΡΩΝ ΠΟΛΥΔΩΡΑΣ: Αυτά είναι παραδοξολογίες.
	ΧΑΡΑΛΑΜΠΟΣ ΚΑΣΤΑΝΙΔΗΣ: O Κοινοβουλευτικός Εκπρόσωπος της Νέας Δημοκρατίας έφθασε στο σημείο να θεωρήσει ότι είναι έργο της Κυβέρνησης το γεγονός ότι καθ’ εκάστην Τρίτη και Παρασκευή διοχετεύεται στα Μέσα Μαζικής Ενημέρωσης η είδηση περί πιθανόν προσλήψεων. Ένας προσεκτικός αναγνώστης και μάλιστα ένας αναγνώστης που διεκδικεί τον τίτλο του αρχειοθέτη της κοινοβουλευτικής ζωής -θα πρόσθετα μάλιστα ότι ο έχων αυτό το προνόμιο θα μπορούσε να είναι και αρχειοθέτης των Μέσων Μαζικής Ενημέρωσης- θα πρόσεχε ότι κυρίως δύο-τρεις εφημερίδες της Αξιωματικής Αντιπολίτευσης, δηλαδή εφημερίδες που πρόσκεινται στην Αξιωματική Αντιπολίτευση, διεκδικούν το έργο του πρωτεργάτη στην παρουσίαση καθ’ εκάστην Τρίτη και Παρασκευή της σχετικής είδησης.
     ΒΥΡΩΝ ΠΟΛΥΔΩΡΑΣ: Τόσο το χειρότερο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Εάν νομίζετε ότι είναι τόσο το χειρότερο, τότε πρέπει κάτι να αναζητήσετε σε σας και στο κόμμα σας, κύριε Πολύδωρα. 
     ΒΥΡΩΝ ΠΟΛΥΔΩΡΑΣ: Σύστημα διαρροών. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, δεν μπορεί να γίνεται αυτός ο διάλογος. Λοιπόν, αποφασίστε. Κύριε Πολύδωρα, συγκρατηθείτε και εσείς, κύριε Καστανίδη, να μην απαντάτε.  
     Ορίστε, κύριε Καστανίδη, συνεχίστε.
     ΒΥΡΩΝ ΠΟΛΥΔΩΡΑΣ: Εμένα παρατηρείτε; 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, παρακαλώ!
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, εάν με μέμφεσθε, διότι απαντώ επειδή διακόπτομαι, οφείλω να ομολογήσω ότι είναι μία πρωτότυπος εφαρμογή του Κανονισμού.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μπορείτε να απαντάτε στο Προεδρείο, κύριε Καστανίδη, και όχι απευθείας στον κ. Πολύδωρα. Αυτό εννοούσα. 
     ΒΥΡΩΝ ΠΟΛΥΔΩΡΑΣ: Έτσι.
     ΧΑΡΑΛΑΜΠΟΣ ΚΑΣΤΑΝΙΔΗΣ: Σε σας απαντώ, το έχω πει πολλές φορές, κυρία Πρόεδρε. Εάν διέλαθε της προσοχής σας δεν είναι δική μου ευθύνη, θα μου επιτρέψετε. 
     ΒΥΡΩΝ ΠΟΛΥΔΩΡΑΣ: Να πει τις παραδοξολογίες μόνος του.
     ΧΑΡΑΛΑΜΠΟΣ ΚΑΣΤΑΝΙΔΗΣ: Θα ήταν δε χρήσιμο, λοιπόν, να αποφύγουμε και ορισμένους λαϊκισμούς. Είπε ο Κοινοβουλευτικός Εκπρόσωπος της Νέας Δημοκρατίας ότι ουσιαστικά εξορίζει στο περιθώριο της κοινωνικής και οικονομικής ζωής το ΠΑΣΟΚ τους νέους, το νέο μας επιστημονικό ή άλλο δυναμικό. Επικαλέσθηκε ως κύριο λόγο για την εξαφάνιση των απομενουσών θέσεων τη λαθρομετανάστευση.
     Κυρία Πρόεδρε, σε αυτόν τον τόπο συνήθως ασκούμε εύκολη κριτική στις κατά καιρούς κυβερνήσεις και στις προσπάθειες που γίνονται από τον δημόσιο τομέα. Η απάντησή μου είναι διπλή. Πρώτον, η αντιμετώπιση της ανεργίας, σε όποιο μέρος αυτό συμβαίνει, αναλογεί στις προσπάθειες που κάνει το κράτος και η εκάστοτε κυβέρνηση.
     Λίγες φορές αναλαμβάνει την ευθύνη του ο ιδιωτικός τομέας και η ιδιωτική επιχείρηση. Και θα πρότεινα να σκεφθεί η Αξιωματική Αντιπολίτευση μαζί μας την υποχρέωση να κρίνει τους τιμητές του ΣΕΒ, που χθες έκριναν το σύνολο της πολιτικής ζωής, χωρίς να έχουν την αιδώ να αναλάβουν την ευθύνη τους στην προσπάθεια για την αντιμετώπιση της ανεργίας. Διότι όταν το «ευρωβαρόμετρο», η Ευρωπαϊκή Στατιστική Υπηρεσία περιγράφει τις ελληνικές μεγάλες επιχειρήσεις –περίπου δύο με δυόμισι χιλιάδες- επί πολλά χρόνια έχουσες τη δεύτερη κερδοφορία στον κόσμο μετά τις επιχειρήσεις των Ηνωμένων Πολιτειών, όταν είναι γνωστό ότι οι μεγάλες επιχειρήσεις του ιδιωτικού τομέα σε αυτόν τον τόπο έχουν επίσης αντλήσει κεφάλαια από το χρηματιστήριο, όταν επίσης είναι γνωστό ότι οι μεγάλες επιχειρήσεις του ιδιωτικού τομέα έχουν ευεργετηθεί γενναίως από τα κατά καιρούς επενδυτικά πλαίσια, θα ανέμενε ο Έλληνας πολίτης και οι πολιτικές δυνάμεις αυτού του τόπου τα πολλά εκ των κερδών τους να τα επανεπενδύσουν, ώστε να έχουμε και ένα μεγαλύτερο ποσοστό στην άνοδο της απασχόλησης. Αντ’ αυτού βλέπουμε ότι ο μεν δημόσιος τομέας και το κράτος με τις πολιτικές του επιχειρεί να θεραπεύσει το πρόβλημα, χωρίς όμως την ανάλογη στήριξη από τον ιδιωτικό τομέα. Αυτό δεν πρέπει να διαλάθει της προσοχής της Αξιωματικής Αντιπολίτευσης. Και η λαθρομετανάστευση, για να μην υποπίπτουμε στο «αδίκημα» του λαϊκισμού, δεν αφαιρεί από τους Έλληνες πολίτες, ό,τι απομένει από τις λιγοστές θέσεις. Διότι με την εξαίρεση ορισμένων κατηγοριών νοσηλευτικού προσωπικού, όπου πράγματι θέσεις κατέχονται από ανθρώπους που προέρχονται από τις χώρες κυρίως της Ανατολικής Ευρώπης, η λαθρομετανάστευση καταλαμβάνει θέσεις στις οποίες δεν προσέρχεται το εργατικό δυναμικό της χώρας, το ελληνικό εργατικό δυναμικό.
     Κυρία Πρόεδρε, κύριοι συνάδελφοι, πιστεύω ότι είναι ωφέλιμο, θέματα κρίσιμα για την ελληνική νεολαία και τον ελληνικό λαό να τα αντιμετωπίζουμε με περίσκεψη, με ιστορική ευθύνη, με ιστορική ακρίβεια και με αίσθημα σωφροσύνης. Αλλιώς στα πλαίσια μιας στενής κομματικής αντιδικίας, θα χάσουμε τους εθνικούς στόχους και τα οφέλη γι’ αυτήν τη χώρα. 
     Ευχαριστώ.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θέλετε να πείτε κάτι; 
	ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, κηρύσσεται περαιωμένη η συζήτηση επί της «Ετησίας Εκθέσεως 2001» του Ανωτάτου Συμβουλίου Επιλογής Προσωπικού, (Α.Σ.Ε.Π.).
      Δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 13.35΄, λύεται η συνεδρίαση για αύριο ημέρα Παρασκευή 16 Μαΐου 2003 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμ. 55/9.4.2003 επερωτήσεως Βουλευτών του Συνασπισμού της Αριστεράς και της Προόδου προς τον Υπουργό Υγείας και Πρόνοιας, σχετικώς με θέματα υγείας, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ


