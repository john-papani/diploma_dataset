ΣΗΜΕΙΩΣΗ:  Το παρακάτω Πρακτικό δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις.
      
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΜΔ΄
      Δευτέρα 29 Μαΐου 2006
      ----------
      Αθήνα, σήμερα στις 29 Μαΐου 2006, ημέρα Δεύτερα και ώρα 18.18΄ συνήλθε στην Αίθουσα συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής  κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από τον κ. Δημήτριο Τσιόγκα, Βουλευτή Λαρίσης, τα εξής: 
      Ο Βουλευτής Αθηνών κ. Απόστολος Κακλαμάνης κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη θεσμική εκπροσώπησή της στα Περιφερειακά Συμβούλια της χώρας. 
      Η Βουλευτής Θεσσαλονίκης κ. Ασημίνα Ξηροτύρη – Αικατερινάρη κατέθεσε αναφορά με την οποία το Σωματείο Εργαζομένων Οργανισμών Εγγείων Βελτιώσεων Νομού Αιτωλοακαρνανίας διαμαρτύρεται για την αδυναμία του Οργανισμού να ανταποκριθεί στις απαιτήσεις άρδευσης και αποστράγγισης και ζητεί να ικανοποιηθούν οι οικονομικές υποχρεώσεις του Οργανισμού προς τους εργαζομένους. 
      Η Βουλευτής Πέλλας κ. Θεοδώρα Τζάκρη κατέθεσε αναφορά με την οποία ο Δήμος Εξαπλατάνου Πέλλας ζητεί να αποζημιωθούν οι ροδακινοκαλλιέργειες της περιοχής της, που επλήγησαν από ξήρανση. 
      Ο Βουλευτής Λασιθίου κ. Μιχαήλ Καρχιμάκης κατέθεσε αναφορά με την οποία οι εργαζόμενοι στα Ελληνικά Διυλιστήρια Ασπροπύργου ζητούν την κρατική παρέμβαση για την αποκάλυψη της λαθρεμπορίας στα καύσιμα. 
      Ο Βουλευτής Άρτας κ. Θεόδωρος Κολιοπάνος κατέθεσε αναφορά με την οποία ο Σύλλογος Εργαζομένων Δ.Ο.Υ. Άρτας – Πρέβεζας – Λευκάδας ζητεί τη μη μετακίνηση προσωπικού από τη Δ.Ο.Υ. Άρτας κ.λπ.)
      (TL)
      
       
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 30 Μαΐου 2006.
      Α. Αναφορές – ερωτήσεις πρώτου κύκλου (Άρθρο 130, παρ 5 Καν. Βουλής)
      1. Η με αριθμό 9207/27-3-2006 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Οικονόμου προς τον Υπουργό Οικονομίας και Οικονομικών, σχετικά με τη χρηματοδότηση των Δήμων του Νομού Ηρακλείου.
      2. Η με αριθμό 9590/5-4-2006 ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Αιγαίου και Νησιωτικής Πολιτικής, σχετικά με την επιδότηση του δρομολογίου στη ναυτιλιακή γραμμή Νίσυρος – Κως.
      Β. Αναφορές – ερωτήσεις δεύτερου κύκλου (Άρθρο 130, παρ. 5 Καν. Βουλής)
      1. Η με αριθμό 10013/14-4-2006 ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων στο Πανεπιστημιακό Γενικό Νοσοκομείο και στο Βενιζέλειο Νοσοκομείο στο Ηράκλειο.
      Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Θα συζητηθούν οι επίκαιρες ερωτήσεις του κ. Σαλαγιάννη και του κ. Τσιόγκα, που έχουν το ίδιο περιεχόμενο.
      Πρώτη είναι η με αριθμό 746/23-5-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τις βροχοπτώσεις βαμβακοπαραγωγών λόγω της επανασποράς βαμβακιού κ.λπ.
      Αναλυτικότερα, η ερώτηση του κ. Σαλαγιάννη έχει ως εξής:
      «Πολλοί αγρότες του νομού Καρδίτσας εξαναγκάστηκαν να προχωρήσουν σε επαναφορά των χωραφιών τους με βαμβάκι, εξαιτίας των δυσμενών καιρικών συνθηκών που κράτησαν την κρίσιμη περίοδο απ’ τα μέσα Απριλίου μέχρι τα μέσα Μαΐου.
      Συγκεκριμένα, στην περίοδο αυτή είχαμε καθημερινά σχεδόν, άκαιρα, συνεχείς βροχοπτώσεις και μάλιστα μεγάλης έντασης (ύψος βροχής 90-110 χιλ.). Το γεγονός αυτό σε συνδυασμό με τις χαμηλές για την εποχή θερμοκρασίες δημιούργησαν μεγάλα προβλήματα στη βαμβακοκαλλιέργεια. Όλα αυτά είχαν σαν αποτέλεσμα να υποχρεωθούν οι αγρότες του νομού Καρδίτσας να προχωρήσουν σε επανασπορά, σε έκταση περίπου 60-70 χλμ. στρεμμάτων.
      Σε μια περίοδο μεγάλης ανέχειας του αγροτικού κόσμου, η δαπάνη επανασποράς επιβαρύνει ακόμη περισσότερο τα αγροτικά νοικοκυριά, που έτσι κι αλλιώς τα βγάζουν πάρα πολύ δύσκολα.
      Ερωτάται, λοιπόν, ο κύριος Υπουργός
      Αν προτίθεται η Κυβέρνηση να προβεί σε αποζημίωση, μέσω ΕΛΓΑ, των αγροτών που εξαναγκάστηκαν σε επανασπορά λόγω άκαιρων και δυσμενών καιρικών συνθηκών».
      Η δεύτερη είναι η με αριθμό 750/23-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τις βροχοπτώσεις βαμβακοπαραγωγών λόγω της επανασποράς βαμβακιού κ.λπ.
      Η επίκαιρη ερώτηση αναλυτικότερα έχει ως εξής:
      «Οι παρατεταμένες βροχοπτώσεις και οι χαμηλές θερμοκρασίες που επικράτησαν την τελευταία περίοδο στους νομούς Τρικάλων, Λάρισας, Καρδίτσας, καθώς και τους υπόλοιπους βαμβακοπαραγωγικούς νομούς της χώρας, είχαν σαν αποτέλεσμα την επανασπορά πολλών βαμβακιών με συνέπεια μεγάλη οικονομική επιβάρυνση των βαμβακοπαραγωγών. Επειδή από τον ΕΛΓΑ υπάρχει σοβαρή επιφύλαξη έως άρνηση για την κάλυψη των εξόδων
      Ερωτάται ο κύριος Υπουργός τι ενέργειες θα κάνει για να αποζημιωθούν οι πληγέντες βαμβακοπαραγωγοί».
      Στις ερωτήσεις των κυρίων συναδέλφων θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, οφείλω να σας πω ότι στο Υπουργείο Αγροτικής Ανάπτυξης και Τροφίμων αισθανόμαστε ιδιαίτερα ευτυχείς και χαρούμενοι, όταν μας δίνεται η δυνατότητα να επιλύσουμε προβλήματα των αγροτών, όταν μας δίνεται η δυνατότητα να καλύψουμε ανάγκες των αγροτών, διότι όλοι εμείς που προερχόμαστε από αγροτικές περιοχές γνωρίζουμε ότι ο αγρότης δραστηριοποιείται κάτω από δύσκολες συνθήκες, έχει πολλές φορές να αντιμετωπίσει φαινόμενα, τα οποία δεν μπορεί να προσδιοριστούν εκ των προτέρων και κατά συνέπεια είμαστε υποχρεωμένοι στις δύσκολες ώρες που πολλές φορές διέρχεται να σταθούμε δίπλα, να είμαστε αρωγοί, συμπαραστάτες στο δύσκολο έργο που αυτός επιτελεί.
      Σας λέω, λοιπόν, ότι αν και με βάση τον κανονισμό της φυτικής παραγωγής του ΕΛΓΑ πριν από τις 15 Μαΐου, όταν έχουμε δυσμενή καιρικά φαινόμενα, δεν αποζημιώνονται οι ζημιές που υφίστανται οι αγρότες, ο νόμος δίνει το δικαίωμα –και χρήση του νόμου κάναμε και φέτος- ώστε με απόφαση των Υπουργών Οικονομίας και Οικονομικών και Αγροτικής Ανάπτυξης και Τροφίμων, δηλαδή των κ. Αλογοσκούφη και Μπασιάκου, να καλυφθούν οι αγρότες, οι οποίοι έπαθαν ζημιές πριν από τις 15 Μαΐου.
      (ΒΑ)
      Με κοινή, λοιπόν, υπουργική απόφαση των Υπουργών Οικονομίας και Οικονομικών και Αγροτικής Ανάπτυξης και Τροφίμων καλύπτονται ασφαλιστικά για την τρέχουσα καλλιεργητική περίοδο 2006 οι ζημιές που προκλήθηκαν στη φυτική παραγωγή των αγροτικών καλλιεργειών της χώρας από τις συνεχείς, έντονες και υπερβολικές βροχοπτώσεις προ της 15ης Μαΐου του τρέχοντος έτους.
      Ειδικότερα θα αποζημιωθεί η μειωμένη παραγωγή που σημειώθηκε με τη μορφή της καρπόπτωσης των αμύγδαλων, των αχλαδιών, των δαμάσκηνων, των βερίκοκων και των ροδάκινων, της κακής γονιμοποίησης των αμύγδαλων, των αχλαδιών, των βερίκοκων, των δαμάσκηνων, των κερασιών, των μήλων και των ακτινιδίων, της εμφάνισης σοβαρών προβλημάτων κατά το φύτρωμα και της ανάγκης της επανασποράς του βαμβακιού, των ζαχαρότευτλων και των σιτηρών, της οψίμισης της παραγωγής των πεπονοειδών, της μειωμένης παραγωγής της φράουλας, της μειωμένης ανθοφορίας των μήλων και των εντομολογικών προσβολών των σιτηρών και των παγετών κατά τους πρώτους μήνες του χειμώνα του 2006 που, σε συνδυασμό με τις συνεχείς έντονες και υπερβολικές βροχοπτώσεις, συνέβαλαν σοβαρά στη μειωμένη απόδοση σε παραγωγή όλων των ανωτέρω καλλιεργούμενων ειδών, φυλλοβόλων, καρποφόρων δέντρων και φυτών.
      Ο πρόεδρος του ΕΛΓΑ κ. Κατσαρός έχει ήδη πάρει εντολή να ξεκινήσουν οι δηλώσεις ζημιάς, έτσι ώστε να γίνουν δίκαιες, γρήγορες, αντικειμενικές εκτιμήσεις και το ταχύτερο δυνατό να αποζημιωθούν οι άνθρωποι.
      ΠΡΟΕΔΡΕΥΩΝ (Γεώργιος Σούρλας): Ο κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, δεν έχω παρά να εκφράσω τη θετική μου αίσθηση απ’ αυτά που είπε ο κύριος Υπουργός. Είναι μια θετική απάντηση σε έναν κόσμο που πραγματικά έχει προβλήματα και πάσχει. Απλώς, κύριε Υπουργέ, να δούμε το χρονοδιάγραμμα των εξελίξεων, για να πάμε όσο το δυνατόν πιο γρήγορα. Επίσης, να δούμε και το θέμα των χαλαζοπτώσεων που το τελευταίο διάστημα έγιναν και στη Θεσσαλία. 
      Κρατάω τα θετικά της απάντησής σας –και τα εκτιμώ πάρα πολύ θετικά- και περιμένω το χρονοδιάγραμμα, για να δούμε πότε θα λήξει αυτό το θέμα και για να γίνει και δίκαιη αποτίμηση και δίκαιη αποζημίωση.
      ΠΡΟΕΔΡΕΥΩΝ (Γεώργιος Σούρλας): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Πριν από δύο-τρία χρόνια ξαναφέραμε αυτό το θέμα στη Βουλή, γιατί είχαμε ανάλογες καιρικές συνθήκες. Το ίδιο συνέβη και φέτος και όχι μόνο στη Θεσσαλία, αλλά και σε άλλες περιοχές της χώρας είχαμε συνεχείς βροχοπτώσεις, χαμηλές θερμοκρασίες και όντως υπήρξε σοβαρή ζημιά στη βαμβακοκαλλιέργεια και σε άλλες παραγωγές, όπως και εσείς αναφέρατε.  
      Είπατε ότι δώσατε εντολή στον πρόεδρο του ΕΛΓΑ να προχωρήσει η διαδικασία, να ξεκινήσουν να κάνουν τις αιτήσεις οι αγρότες, για να πάρουν τις αποζημιώσεις τους. Δεν είναι μόνο τα σπόρια. 
      Ξέρετε πολύ καλά -τα γνωρίζετε- ότι, εκτός από το σπόρο, είναι και τα άλλα καλλιεργητικά έξοδα, από το πετρέλαιο και ό,τι άλλο χρειάζεται η επανασπορά, για να καλύψουν το χαμένο εισόδημά τους οι αγρότες, που ιδιαίτερα με τη νέα ΚΑΠ έχει μειωθεί σοβαρά. Απ’ αυτά που προβλέπονται, τις πολλές παρακρατήσεις που έχουν οι αγρότες ιδιαίτερα το τελευταίο διάστημα και με τις παρακρατήσεις του ΟΣΔΕ υπάρχει μια γενική αναστάτωση -τους κρατούν πολλά λεφτά- και δυσαρέσκεια στους αγρότες και νομίζω ότι οι αποζημιώσεις πρέπει να ικανοποιήσουν το αίτημα των αγροτών.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, είναι γνωστό πλέον σε όλους τους αγρότες της χώρας ότι έχει εμπεδωθεί ένα αίσθημα ασφάλειας και ένα αίσθημα εμπιστοσύνης μεταξύ των αγροτών και του Υπουργείου Αγροτικής Ανάπτυξης και Τροφίμων, ένα αίσθημα ασφάλειας και εμπιστοσύνης που αποδεικνύεται καθημερινά. 
      Θέλω να πω ότι με την κοινή υπουργική απόφαση, για την κάλυψη των ζημιών πριν από τη 15η Μαΐου του τρέχοντος έτους, αποδεικνύεται ο φιλοαγροτικός χαρακτήρας της σημερινής Κυβέρνησης. 
      (MB)
      
      
      
      
      
      
      
      
      
      
      Επειδή αναφέρατε για την ταχύτητα των καταβολών των αποζημιώσεων, πρέπει να πούμε ότι η προηγούμενη κυβέρνηση είχε ένα μέσο όρο καταβολής αποζημιώσεων διακόσιες τριάντα ημέρες από τη ζημιά που υφίσταντο οι παραγωγοί. Εμείς τις διακόσιες τριάντα ημέρες τις έχουμε κατεβάσει κατά μέσο όρο σε εκατόν τριάντα ημέρες, που είναι ένας χρόνος πολύ μικρότερος από τους τρεις μήνες, που είχαμε πει, από τη συγκομιδή του προϊόντος. Εκατόν τριάντα ημέρες από τη ζημιά είναι μικρότερος χρόνος από τους τρεις μήνες από τη συγκομιδή, που αναφέραμε στο προεκλογικό μας πρόγραμμα. 
      Επίσης πρέπει να πούμε –γιατί το έχουμε συζητήσει και μαζί, κύριε συνάδελφε- ότι έχουμε συμπεριλάβει και νέες καλύψεις, όσον αφορά τη φυτική παραγωγή. Και είχαμε συζητήσει εδώ για τον κηλιδωτό ιό του καπνού, που καλύψαμε για πρώτη φορά πέρυσι -στην Ελασσόνα έχουν ικανοποιηθεί ο αγρότες- καθώς και μια σειρά από άλλες ασθένειες, που για πρώτη φορά έχουν συμπεριληφθεί στον Κανονισμό της φυτικής παραγωγής του ΕΛΓΑ και καλύπτονται οι αγρότες. 
      ΔΗΜΗΤΡΙΟΣ ΤΣΙΟΓΚΑΣ: Δεν βάζουν καπνό πλέον.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Επειδή αναφέρθηκε ο κύριος συνάδελφος και στο θέμα της πρόσφατης χαλαζόπτωσης, θέλω να σας πω ότι δύο ημέρες μετά τη χαλαζόπτωση τόσο ο ομιλών όσο και ο κ. Κατσαρός επισκεφθήκαμε τη Θεσσαλία και τη Θράκη, όπου είχαμε χαλαζοπτώσεις, με κλιμάκια του ΕΛΓΑ και είχαμε μία πρώτη, αν θέλετε, επαφή με τις περιοχές και τους αγρότες που επλήγησαν. Τους διαβεβαιώσαμε ότι άμεσα αρχίζουν οι εκτιμήσεις και ότι το ταχύτερο δυνατόν θα γίνουν δίκαιες και αντικειμενικές εκτιμήσεις και θα αποζημιωθούν οι αγρότες μας.
      Θέλω να σας πω, λοιπόν, ότι στο θέμα του ΕΛΓΑ έχουμε κάνει άλματα, ότι στο θέμα του ΕΛΓΑ καταβάλλεται μία πολύ μεγάλη προσπάθεια και ότι έχουμε μετατρέψει, στην κυριολεξία, τον ΕΛΓΑ από έναν Οργανισμό που ήταν, αν θέλετε, μακριά από τους αγρότες και σε πολλές περιπτώσεις απέναντι από τους αγρότες, σε έναν Οργανισμό δίπλα τους, ουσιαστικό αρωγό και συμπαραστάτη των αγροτών. 
      ΠΡΟΕΔΡΕΥΩΝ (Γεώργιος Σούρλας): Επιτρέψτε και στο Προεδρείο να εκφράσει την εκτίμησή του και να πει -γιατί και εγώ προέρχομαι από αγροτική περιοχή- ότι αυτήν την κοινή υπουργική απόφαση, που σήμερα υπέγραψαν οι Υπουργοί Αγροτικής Ανάπτυξης και Οικονομίας και Οικονομικών, τη δέχθηκαν με πολύ μεγάλη ικανοποίηση οι αγρότες. Πήραν μια πρωτοβουλία, πραγματοποιήθηκε μια ευρυτάτη σύσκεψη στο Νομό Μαγνησίας, με συμμετοχή όλων των εμπλεκομένων υπηρεσιακών παραγόντων και των εκπροσώπων συνεταιριστικών οργανώσεων και μάλιστα δόθηκε η διαβεβαίωση ότι για τις επανασπορές θα δοθούν, φυσικά, και τα έξοδα τα οποία απαιτούνται για την καλλιέργεια και όχι μόνο για τον σπόρο. Αυτή ήταν η διαβεβαίωση και από τους δύο Υπουργούς και από τον κ. Κατσαρό. Και έτσι θα δοθούν για την επανασπορά και για όλα τα φυλλοβόλα καρποφόρα δένδρα. 
      Κύριε Υπουργέ, καλά τα λέω;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Έτσι είναι, κύριε Πρόεδρε.
      ΔΗΜΗΤΡΙΟΣ ΤΣΙΟΓΚΑΣ: Πάντως, καπνά δεν βάζουν φέτος στην Ελασσόνα. Από δεκαέξι χιλιάδες στρέμματα, ζήτημα είναι εάν θα βάλουν τρεις χιλιάδες.
      ΠΡΟΕΔΡΕΥΩΝ (Γεώργιος Σούρλας): Η δεύτερη με αριθμό 751/23-5-2006 επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αξιοποίηση εκτάσεως στην περιοχή Προμπονά όπου βρίσκονται και οι εγκαταστάσεις της «ΚΟΥΛΟΥΜΠΙΑ», διαγράφεται λόγω κωλύματος του κυρίου Βουλευτή.
      Έχει έλθει ο Υπουργός Υγείας, για να απαντήσει στην τρίτη, με  αριθμό 745/23-5-2006 επίκαιρη ερώτηση πρώτου κύκλου του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη.
      Κύριε Σιούφα, θέλετε να προηγηθεί η ερώτηση που απευθύνεται σε σας;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ναι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Επομένως, εισερχόμαστε στις επίκαιρες ερωτήσεις δεύτερου κύκλου.
      Θα συζητηθεί η πρώτη, με αριθμό 739/22-5-2006, επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φωτίου Χατζημιχάλη προς τον Υπουργό Ανάπτυξης, σχετικά με την προκήρυξη διαγωνισμού για την αξιοποίηση από ιδιώτες των κοιτασμάτων λιγνίτη στην περιοχή Ποταμιάς Νομού Λάρισας.
      Αναλυτικότερα, η επίκαιρη ερώτηση του κ. Χατζημιχάλη έχει ως εξής:
      «Στην τελευταία συνεδρίαση του Υπουργικού Συμβουλίου και ύστερα από εισήγηση του Υπουργού Ανάπτυξης κ. Σιούφα, ελήφθη η απόφαση να προκηρυχθεί διαγωνισμός για την αξιοποίηση, από ιδιώτες επιχειρηματίες, των κοιτασμάτων λιγνίτη στην περιοχή Ποταμιάς της Επαρχίας Ελασσόνας.
      Με δεδομένη την ανυπαρξία διαλόγου και ενημέρωσης των πολιτών και φορέων της περιοχής για ένα θέμα που θα έχει σημαντικές επιπτώσεις στο περιβάλλον, στην ευρύτερη περιοχή, αλλά και στη ζωή των πολιτών και ιδιαίτερα των νέων ανθρώπων, ερωτάται ο κύριος Υπουργός:
      Με ποια κριτήρια οδηγήθηκε στην απόφαση διάθεσης των κοιτασμάτων λιγνίτη της Ποταμιάς Ελασσόνας σε ιδιώτες επενδυτές; Ποια θα είναι, συγκεκριμένα και όχι αόριστα, τα οφέλη της περιοχής από αυτήν την απόφαση; 
      Ποιες και πόσο σοβαρές θα είναι οι επιπτώσεις στο περιβάλλον και τη φυσιογνωμία της περιοχής (τι αναλογίες θα υπάρχουν με τη γειτονική περιοχή της Πτολεμαϊδας);
      Γιατί δεν προηγήθηκε ουσιαστικός διάλογος και συμφωνία με την τοπική κοινωνία πριν ληφθεί μια απόφαση που θα αλλάξει ριζικά τη ζωή της;».
      Το λόγο έχει ο Υπουργός Ανάπτυξης κ. Σιούφας.
      (PD)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ευχαριστώ το συνάδελφο για την κατάθεση αυτής της ερώτησης γιατί πέρα από την τοπική διάσταση για το Νομό Λαρίσης και την περιοχή Ελασσόνας αναφερόμαστε σε ένα θέμα το λιγνίτη που είναι το εθνικό καύσιμο της χώρας από το οποίο παράγεται και πάρα πολύ μεγάλη ποσότητα ηλεκτρικής ενέργειας στην πατρίδα μας. 
      Ο λιγνίτης ως εθνικό καύσιμο συμμετέχει αποφασιστικά στην ασφάλεια της τροφοδοσίας και στην ανταγωνιστικότητα της λιγνιτικής δραστηριότητας η οποία και οδηγεί στο να έχουμε τιμές ηλεκτρικού ρεύματος σ’ αυτό το επίπεδο το οποίο είναι σήμερα στην πατρίδα μας, που σημαίνει χαμηλότερο κόστος και για τα νοικοκυριά αλλά βεβαίως και για όλες τις άλλες μεταποιητικές, εμπορικές και άλλες δραστηριότητες. Είναι με άλλα λόγια σημαντική πρώτη ύλη. 
      Πράγματι, έχετε αλήθεια σ’ αυτό το οποίο είπατε κύριε συνάδελφε, ότι στα πλαίσια της εθνικής στρατηγικής συζητήθηκε και το θέμα της περαιτέρω αξιοποίησης των λιγνιτικών πεδίων της χώρας, ένα από τα οποία είναι και της περιοχής αυτής της Ελασσόνας στη Λάρισα, αλλά αυτό δεν είναι μία καινούρια πραγματικότητα. Εσείς  γνωρίζετε και ως πολιτικός του Νομού Λαρίσης, αλλά και ως μέλος της κυβέρνησης ότι εκεί από το 1988 είχαν αρχίσει έρευνες και από το Ινστιτούτο Γεωλογικών και Μεταλλευτικών Ερευνών και από τη Δ.Ε.Η. όπου εντοπίστηκαν σημαντικά κοιτάσματα της τάξης των 150 εκατομμυρίων τόνων. Οι έρευνες έφθασαν περίπου στα 130 εκατομμύρια τόνους και σε πάρα πολύ μεγάλο βάθος στα 150-170 εκατομμύρια  τόνους. Αυτή είναι  η ακριβής προσέγγιση των αποθεμάτων που υπάρχουν και μάλιστα αποθεμάτων εξαιρετικά υψηλής ποιότητας. Η εισήγηση δε που έκανα στο Υπουργικό Συμβούλιο ήταν να πάρω την κατ’ αρχήν έγκριση για τον τρόπο με τον οποίο θα αξιοποιηθεί και αυτό το κοίτασμα προς το συμφέρον και της τοπικής οικονομίας  αλλά και προς το συμφέρον της εθνικής οικονομίας. 
      Χαίρομαι γιατί είναι εξαιρετικά προσεκτική  η ερώτησή σας και δεν μπαίνει στη λογική κάποιας αντιπαράθεσης. Και το λέω αυτό διότι εσείς γνωρίζετε καλύτερα από μένα ότι τοπικοί παράγοντες από το 1997 ζητούσαν την αξιοποίηση αυτού του κοιτάσματος. Και αναφέρομαι στον τότε δήμαρχο της Ελασσόνας ο οποίος σε υπομνήματα προς την τότε κυβέρνηση ανέφερε ότι είναι ένα θέμα το οποίο βεβαίως σε συνεργασία και με την τοπική κοινωνία θα έπρεπε να εξεταστεί πώς μπορεί να αποτελέσει τη βάση μιας ακόμα πηγής ανάπτυξης για την ευρύτερη περιοχή. 
      Θέλω δε να σας σημειώσω   -και μένω σ' αυτό το  θέμα για την πρωτολογία μου- ύστερα από το γεγονός ότι κατεβλήθη μία προσπάθεια να δοθούν διαφορετικές διαστάσεις από αυτές που αποφασίστηκαν και στο Υπουργικό Συμβούλιο, αλλά και από την πρόθεση της πολιτικής ηγεσίας του Υπουργείου Ανάπτυξης και να επαναλάβω στην Εθνική Αντιπροσωπεία τη δήλωση την οποία έκανα την επόμενη ακριβώς μέρα η οποία λέει τα εξής: «Η καλύτερη δυνατή αξιοποίηση του εθνικού ενεργειακού πλούτου του λιγνίτη είναι ένας από τους βασικούς στόχους της νέας ενεργειακής πολιτικής. Είναι γνωστό ότι στο υπέδαφος της Ελασσόνας υπάρχουν βεβαιωμένα σημαντικής αξίας λιγνιτικά αποθέματα η εκμετάλλευση των οποίων θα συμβάλει σημαντικά στην ανάπτυξη της ευρύτερης περιοχής και στη δημιουργία εκατοντάδων νέων θέσεων εργασίας. Για το σκοπό αυτό πρόκειται να συσταθεί τις επόμενες μέρες επιτροπή στην οποία θα συμμετέχουν στελέχη του Υπουργείου Ανάπτυξης και του ΙΓΜΕ τα οποία σε συνεννόηση με το Υπουργείο Περιβάλλοντος, Χωροταξίας και Δημοσίων Έργων θα εξετάσουν τρόπους για την καλύτερη δυνατή αξιοποίηση των λιγνιτικών πόρων της περιοχής που μπορεί να αποτελέσει πηγή πλούτου για τους κατοίκους της. Σε κάθε περίπτωση διευκρινίζω, όπως γίνεται κατά τρόπο συστηματικό τους τελευταίους είκοσι έξι μήνες, οι οργανωμένοι φορείς και οι κάτοικοι της περιοχής θα έχουν και λόγο και άποψη. Άλλωστε, όπως κατ’ επανάληψη έχω δηλώσει, τέτοιου είδους ζητήματα απαιτούν τη σύγκλιση απόψεων και θέσεων αλλά και τη στήριξη των τοπικών κοινωνιών για να προχωρήσουν.». 
      (PM)
      
      ΠΡΟΕΔΡΕΥΩΝ (Γεώργιος Σούρλας): Ο κ. Χατζημιχάλης έχει το λόγο.
      ΦΩΤΗΣ ΧΑΤΖΗΜΙΧΑΛΗΣ: Ευχαριστώ, κύριε Πρόεδρε.
      Κύριε Υπουργέ, απαντώντας στην ερώτησή μου κάνατε μία ιστορική αναδρομή. Πήγατε πίσω στο παρελθόν, περίπου μία δεκαετία πίσω. 
      Είναι γνωστό ότι η περιοχή έχει πολύ καλά κοιτάσματα λιγνίτη. Είναι γνωστό ότι έρευνες έχουν γίνει παλιότερα από το ΙΓΜΕ. Είναι γνωστό όμως επίσης ότι τα κοιτάσματα αυτά δεν εντάχθηκαν τότε στο δεκαετές πρόγραμμα της Δ.Ε.Η., δεν προχώρησε η αξιοποίησή τους και βεβαίως από τότε ως τώρα, μετά από μία δεκαετία, υπάρχει μία εξέλιξη στην περιοχή. 
      Είναι γνωστό επίσης ότι εσείς ως Κυβέρνηση, ο Πρωθυπουργός και εσείς ως Υπουργός αναφέρεστε συνεχώς σε μία νέα ενεργειακή πολιτική, αναφέρεστε στις καθαρές μορφές ενέργειας, αναφερθήκατε στο υπουργικό συμβούλιο, στη μεγαλύτερη δυνατή διείσδυση των ανανεώσιμων πηγών ενέργειας στο ενεργειακό ισοζύγιο της χώρας. Γίνονται προσπάθειες και συζητήθηκαν νόμοι εδώ πέρα για την παραγωγή βιοκαυσίμων από ενεργειακά φυτά. Παράλληλα, ο παριστάμενος Υφυπουργός Γεωργίας επισκέφθηκε την περιοχή και μίλησε για προϊόντα προστατευόμενης ονομασίας προέλευσης. 
      Η περιοχή αναπτύσσεται σε μία συγκεκριμένη κατεύθυνση προωθώντας βιολογικά προϊόντα και ενεργειακά φυτά σε εκείνη ακριβώς την περιοχή που βρίσκονται τα κοιτάσματα του λιγνίτη. Για παράδειγμα, πάνω από τα κοιτάσματα είκοσι χιλιάδες στρέμματα μέχρι τώρα έχουν περίπου διατεθεί μέσω συνεταιρισμού παραγωγών για την παραγωγή ενεργειακών φυτών. Δίπλα βρίσκονται μνημεία πολιτιστικής σημασίας και περιοχές φυσικού κάλλους. Μπορώ να αναφέρω πάρα πολλά, αλλά δεν θέλω να χάσω την ουσία της τοποθέτησης. 
      Η συγκεκριμένη απόφαση, κύριε Υπουργέ, σηματοδοτεί μία αλλαγή στην πορεία ανάπτυξης της συγκεκριμένης περιοχής και η αλλαγή αυτή δεν μπορεί να γίνει με μία απόφαση της Κυβέρνησης, του Υπουργείου σας ή του υπουργικού συμβουλίου μόνο. Η Κυβέρνηση οφείλει να ακούσει το λόγο –που θα πρέπει να είναι καθοριστικός- των φορέων της περιοχής.
      Οι φορείς της περιοχής αυτήν τη στιγμή αντιδρούν. Πρώτα απ’ όλα αντιδρούν γιατί, όπως σας είπα, η επαρχία έχει έναν τελείως διαφορετικό τρόπο ανάπτυξης, έχει δρομολογήσει συγκεκριμένες αναπτυξιακές πρωτοβουλίες στην ευρύτερη περιοχή. Δεύτερον, αντιδρούν γιατί έχουν πολλές επιφυλάξεις για τα προβλήματα που μπορεί να δημιουργήσει αυτός ο τρόπος της ανάπτυξης. Τρίτον, αντιδρούν γιατί θεωρούν ότι η απόφαση αυτή, έτσι τουλάχιστον όπως εκδηλώθηκε, είναι ιδιαίτερα βεβιασμένη.
      Θα έλεγα λοιπόν να δεσμευθείτε, κύριε Υπουργέ. Άκουσα τη δήλωσή σας με προσοχή, τη διάβασα με προσοχή. Η δήλωσή σας λέει: «Εμείς θα αξιοποιήσουμε, θα ακούσουμε τους φορείς και θα αποφασίσουμε στη συνέχεια». Εγώ θα έλεγα να αντιστρέψετε τη δήλωση, να κάνετε μία καινούργια δήλωση που να λέει: «Θα ρωτήσουμε τους φορείς, θα ενημερώσουμε σωστά τους φορείς και οι φορείς της επαρχίας θα αποφασίσουν για το μέλλον της δικής τους πορείας και ιδιαίτερα των παιδιών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΦΩΤΗΣ ΧΑΤΖΗΜΙΧΑΛΗΣ: Κύριε Υπουργέ, με ξέρετε πολύ καλά, το ίδιο κι εσείς, κύριε Πρόεδρε. Γνωριζόμαστε για χρόνια. Ξέρετε και την άποψή μου, την έχετε δει, την έχετε διαβάσει στις εφημερίδες, είμαι σίγουρος γι’ αυτό. Βλέπετε ότι η τοποθέτησή μου γι’ αυτό το θέμα είναι πολύ προσεκτική γιατί θεωρώ ότι είναι ένα πολύ μεγάλο θέμα που θα χαρακτηρίσει τις ζωές των παιδιών μας. Δεν μπορείτε να πάρετε αυτήν την απόφαση έτσι εύκολα –δεν θα έλεγα ευκαιριακά- και χωρίς να υπολογίζετε πόσα έχουν γίνει μέχρι τώρα στην επαρχία και όσα ονειρεύεται η επαρχία να ζήσει σε μία τελείως διαφορετική μορφή ανάπτυξης απ’ αυτήν που πιθανόν να αποκτήσει μέσα από τις δικές σας αποφάσεις.
      ΠΡΟΕΔΡΕΥΩΝ (Γεώργιος Σούρλας): Ο κ. Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, προσπάθησα να κρατήσω σε εξαιρετικά χαμηλούς τόνους και σ’ ένα υπεύθυνο σημείο τη σημερινή συζήτηση. Προκαλούμαι όμως από τον εκ Λαρίσης συνάδελφο και θα του απαντήσω όχι με αναφορές στο παρελθόν, γιατί αυτά τα οποία είπε σήμερα στην Εθνική Αντιπροσωπεία θα έπρεπε να τα είχε πει και το 1999 σε συνάδελφό του Υπουργό της κυβέρνησης, στον τότε Υπουργό Ανάπτυξης, ο οποίος στις 19 Αυγούστου του 1999 με την απόφασή του (ΦΕΚ 1730/1999) παρέτεινε το δικαίωμα έρευνας και αναζήτησης των σχετικών κοιτασμάτων στην Ελασσόνα –αναφέρομαι στον κύριο Ευάγγελο Βενιζέλο- ενώ για την παραχώρηση του δικαιώματος και της εκμετάλλευσης ανέφερε τα εξής: 
      (GK)
       
      
      «Η εκχώρηση ή όχι του αποκλειστικού δικαιώματος εκμετάλλευσης των λιγνιτοφόρων λεκανών Δράμας και Ελασσόνας κατ’ αποκλειστικότητα στη Δ.Ε.Η. θα εξεταστεί ύστερα από αίτησή της, αφού διερευνηθούν όλες εκείνες οι παράμετροι μεταλλευτικές, περιβαλλοντικές, οικονομικές και κοινωνικές που θα καθορίσουν αλληλοεξαρτώμενες την εκμεταλλευσιμότητα των εντοπισθέντων κοιτασμάτων και μας γνωστοποιηθούν τα σχετικά αποτελέσματα, προκειμένου να αξιοποιηθούν.» 
      Θα ήθελα να αναφέρω δύο πράγματα, κύριε Πρόεδρε και με αυτά κλείνω γιατί δεν θέλω να υπάρξει και αντιπαράθεση.
      ΦΩΤΗΣ ΧΑΤΖΗΜΙΧΑΛΗΣ: Έχετε αυτές τις μελέτες, κύριε Υπουργέ; Έχει μελετηθεί η εξέλιξη της ανάπτυξης στην περιοχή; Έχετε πάρει υπ’ όψιν σας τους φορείς και τι λένε σήμερα; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε συνάδελφε, η δήλωσή μου είναι κατηγορηματική. 
      Ελήφθη απόφαση ότι εκεί υπάρχει εθνικός πλούτος και αυτόν τον εθνικό πλούτο το Υπουργείο Ανάπτυξης, όλοι οι συνεργαζόμενοι φορείς με το Υπουργείο Ανάπτυξης και κυρίως οι τοπικοί φορείς θα συνεξετάσουν. Και αυτό θέλει βάθος χρόνου, αλλά καλύτερα να προετοιμαζόμαστε έγκαιρα και να μελετούμε όλες τις πτυχές. 
      Απόφαση για να πάνε αύριο εκεί να βγάζουν λιγνίτη δεν ελήφθη! Ελήφθη απόφαση ότι εκεί υπάρχει ένα σημαντικό κοίτασμα και πρέπει η Κυβέρνηση να δει τους τρόπους με τους οποίους αυτό μπορεί να γίνει εκμεταλλεύσιμο. Ούτε η τοπική κοινωνία αγνοείται, ούτε η νομαρχιακή αυτοδιοίκηση, ούτε η τοπική αυτοδιοίκηση, ούτε τα επιμελητήρια και προπάντων δεν αγνοούνται οι πολιτικοί! Θα τα δούμε με προσοχή και με υπευθυνότητα ζώντας μέσα σε ένα εξαιρετικά δύσκολο ενεργειακό περιβάλλον με τις τιμές των καυσίμων να κάνουν ένα πραγματικό ράλι διεθνώς και ευτυχώς που υπάρχει αυτός ο εθνικός πλούτος που λέγεται λιγνίτης. 
      Καμία απόφαση δεν έχει ληφθεί και συνεπώς και για την τοπική κοινωνία, αλλά και για την Εθνική Αντιπροσωπία όσο πιο προσεκτικά προσεγγίσουμε το θέμα και με τη μεγαλύτερη δυνατή υπευθυνότητα τόσο πιο αποτελεσματικές λύσεις θα δώσουμε είτε προς τη μια μεριά είτε προς την άλλη! Κανένας δεν αιφνιδιάζει κανέναν, αλλά θα ήταν καθαρή εθελοτυφλία το να μη ερευνά κανείς, να μην προετοιμάζεται.  
      Αυτό κάνει η σημερινή Κυβέρνηση και αυτό κάνει και ο απαντών στην ερώτησή σας με όλη την υπευθυνότητα, που γνωρίζετε ότι τον διακρίνει, χωρίς να επιθυμεί να αιφνιδιάσει κανέναν ή να φέρει κανέναν προ τετελεσμένων γεγονότων και αποφάσεων.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών και Εξωτερικών κατέθεσαν σχέδια νόμων:
      α) «Κύρωση της Συμφωνίας που συνάφθηκε με ανταλλαγή ρηματικών διακοινώσεων μεταξύ της Κυβέρνησης της Ελληνικής Δημοκρατίας και της Κυβέρνησης του Κράτους του Κουβέιτ για την αμοιβαία απαλλαγή από την καταβολή Φόρου Προστιθέμενης Αξίας σε σχέση με την αγορά αγαθών ή τη λήψη υπηρεσιών που συνδέονται άμεσα με την κατασκευή κτιρίων στις οδούς Πελοποννήσου, Ρίμινι και Πίνδου στη Φιλοθέη Αττικής».
      β) «Κύρωση της Συμφωνίας που συνάφθηκε με ανταλλαγή ρηματικών διακοινώσεων μεταξύ της Κυβέρνησης της Ελληνικής Δημοκρατίας και της Κυβέρνησης της Κυπριακής Δημοκρατίας σχετικά με την αμοιβαία ανταλλαγή από την καταβολή Φόρου Προστιθέμενης Αξίας σε σχέση με την αγορά αγαθών ή τη λήψη υπηρεσιών που συνδέονται άμεσα με την ανέγερση κτιρίου επί της οδού Ξενοφώντος 4, περιοχή Συντάγματος, Αθήνα, στο οποίο πρόκειται να στεγασθούν κρατικές υπηρεσίες της Κυπριακής Δημοκρατίας».
      Παραπέμπεται στην αρμόδια Διαρκή Επιτροπή.
      Εισερχόμαστε στη συζήτηση της υπ’ αριθμόν 745/23.5.2006 επίκαιρης ερώτησης πρώτου κύκλου του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Υγείας και Κοινωνικής Αλληλεγγύης, σχετικά με τον έλεγχο του μεταγγιζόμενου αίματος με τη μοριακή μέθοδο ΝΑΤ κ.λπ..
      Αναλυτικότερα η επίκαιρη ερώτηση του κ. Κουβέλη έχει ως εξής:
      «Μετά τα πρόσφατα κρούσματα μετάδοσης του ιού HIV με μεταγγιζόμενο αίμα, εξεδόθη η με αριθμό πρωτοκόλλου Ε47/24.3.2006 εγκύκλιος του Υπουργού Υγείας και Κοινωνικής Αλληλεγγύης, σύμφωνα με την οποία η μοριακή μέθοδος ΝΑΤ για τον έλεγχο του αίματος έπρεπε ήδη να έχει αρχίσει σε όλα τα νοσοκομεία της χώρας.
      
      (DP) 
      (1GK)
      Σε διάφορα νοσοκομεία όμως, αναβάλλονται οι μεταγγίσεις, επειδή δεν εφαρμόζεται η μέθοδος ΝΑΤ, προφανή τον κίνδυνο της ζωής των ασθενών από τη μη μετάγγιση. Υπάρχουν μάλιστα περιπτώσεις κατά τις οποίες καλούνται οι πάσχοντες να υπογράψουν «υπεύθυνες δηλώσεις» ότι με δική τους ευθύνη μεταγγίζονται με την παλαιά μέθοδο ελέγχου του αίματος, διαφορετικά οι μεταγγίσεις δεν γίνονται. 
      Ερωτάται ο αρμόδιος Υπουργός:
      - Γιατί δεν εφαρμόζεται η μέθοδος ΝΑΤ για τον έλεγχο του αίματος σε όλα τα νοσοκομεία της χώρας;
      - Σε ποιες άμεσες ενέργειες θα προβεί για την υποχρέωση όλων των νοσοκομείων να εφαρμόζουν τη μέθοδο ΝΑΤ για τον έλεγχο του μεταγγιζομένου αίματος, με αυτονόητη την υποχρέωση αυτή για την προστασία της ζωής των ασθενών». 
      Στην ερώτηση του κ. Κουβέλη θα απαντήσει ο Υφυπουργός Υγείας και Κοινωνικής Αλληλεγγύης, κ. Γιαννόπουλος.
      Κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι μετά το θλιβερό αυτό συμβάν της μόλυνσης δύο συνανθρώπων μας, που έπεσαν ακριβώς στο «σιωπηλό παράθυρο» κατά τη μετάγγιση αίματος, έγινε μία κοσμογονία, θα έλεγα, στο χώρο της αιμοδοσίας.
      Θα πρέπει να ξέρετε, κύριοι συνάδελφοι, ότι η Ελλάδα είχε καθυστερήσει στο να εναρμονιστεί με τα διεθνώς και ευρωπαϊκώς κρατούντα όσον αφορά το θέμα της αιμοδοσίας. Ενώ η εναρμόνιση θα έπρεπε να είχε γίνει μέχρι το 2003, εν τούτοις υπήρξε αυτή η καθυστέρηση. Ο νόμος της νέας διαχείρισης των διαφόρων παραγώγων και πλάσματος, αλλά και διακίνησης-διαχείρισης αίματος ψηφίστηκε το 2005. 
      Αυτή τη στιγμή ήδη θα πρέπει να γνωρίζετε ότι ξεκίνησε η μοριακή τεχνική PCR, διανουκλεονικών οξέων ΝΑΤ, στο Νοσοκομείο ΑΧΕΠΑ που καλύπτει όλη τη βόρειο Ελλάδα με σύγχρονη τεχνολογία, σύγχρονα μηχανήματα, έχοντας το Κέντρο αυτό και την τεχνογνωσία της νέας αυτής τεχνικής. 
      Κράτη της Ευρωπαϊκής Ένωσης, όπως η Γαλλία και η Αγγλία, για να εναρμονιστούν σ’ αυτές τις σύγχρονες τεχνικές έκαναν πάρα πολλά χρόνια. Εμείς κατορθώσαμε αξιοποιώντας τη συμπεπυκνωμένη εμπειρία και συναδέλφων, αλλά και γενικότερα τις δυνατότητες που έχουν αναπτυχθεί στην Ευρωπαϊκή Ένωση, σε σύντομο χρονικό διάστημα να αναπτύξουμε αυτή τη τεχνική και περί το τέλος Ιουλίου τα υπόλοιπα Κέντρα –τα οποία είναι εννέα τον αριθμό- θα έχουν τη δυνατότητα της σύγχρονης αυτής τεχνικής, ώστε το «σιωπηλό παράθυρο» να μειωθεί. 
      Μου δίνεται η ευκαιρία, αφορμής γενομένης από την ερώτηση του κ. Κουβέλη, να σχολιάσω και να πω ότι οι μεταγγίσεις αίματος συνεχίζονται και θα συνεχίζονται. Ποτέ όμως, δεν μπορεί αυτό το μικρό παράθυρο που το λέμε «σιωπηλό παράθυρο» όσον αφορά την ανάδειξη των διαφόρων ιών –κυρίως είναι ο ιός του AIDS ο HIV και ο ιός της ηπατίτιδας Β και C- να μηδενιστεί. 
      Το λέω αυτό για να μην δοθεί η εντύπωση ότι η τεχνική, η οποία δόκιμα αυτή τη στιγμή εφαρμόζεται –δηλαδή, η τεχνική της ELISA της ανακάλυψης, αποκάλυψης αντισωμάτων μέσα στο αίμα- δεν είναι μία ξεπερασμένη τεχνική. Γίνεται και αυτή η τεχνική, απλώς και μόνο σήμερα με τα εννέα Κέντρα μπαίνουμε ακριβώς σε μία επανάσταση στο χώρο της αιμοδοσίας που δίνει τη δυνατότητα της εξασφάλισης, κατά το μεγαλύτερο ποσοστό, της πλήρους και καλύτερης μετάγγισης αίματος στους ασθενείς μας, χωρίς αυτό όμως, να αποκλείει τη σμίκρυνση, αυτή έστω, του «σιωπηλού παραθύρου». 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, είναι σαφές με τα όσα είπε ο κύριος Υφυπουργός ότι η μέθοδος ΝΑΤ δεν εφαρμόζεται καθολικά σε όλη την Ελλάδα, παρά το γεγονός ότι ο κύριος Υπουργός Υγείας διαβεβαίωνε με την εγκύκλιό του, την οποία μνημονεύω στην ερώτησή μου, ότι επεκτείνεται καθολικά στη χώρα μας η εφαρμογή της μεθόδου ΝΑΤ.
      Επίσης, κύριε Υφυπουργέ, δεν μου απαντήσατε στα πολύ συγκεκριμένα στοιχεία που παραθέτω, ότι υπάρχουν νοσοκομεία στα οποία δεν μεταγγίζονται οι ασθενείς και καλούνται να υπογράψουν υπεύθυνες δηλώσεις ότι με δική τους ευθύνη θα γίνει η μετάγγιση, επειδή ακριβώς δεν εφαρμόζεται η μέθοδος ΝΑΤ.
      
      
      (LM)
      
      
      
      
      
      
      
      
      
      Μάλιστα η ευθύνη μετατίθεται αρχικά στους θεράποντες γιατρούς και εν συνεχεία στους ίδιους τους ασθενείς.
      Τα στοιχεία είναι συγκεκριμένα. Ενδεικτικά αναφέρω, κύριε Υφυπουργέ, δυο Νοσοκομεία, Σπάρτης και Αμαλιάδας, όπου εκεί πράγματι έχουν κληθεί οι ασθενείς να υπογράψουν υπεύθυνες δηλώσεις ότι θα μεταγγιστούν με δική τους ευθύνη. Είναι απαράδεκτο! Ή δεν είναι ακριβής η εγκύκλιος που εξεδόθη από το Υπουργείο σας ότι επεκτείνεται καθολικά η εφαρμογή της μεθόδου ΝΑΤ ή εν πάση περιπτώσει, κάτι άλλο συμβαίνει σε τούτη τη χώρα. Άλλωστε, μπορώ ασφαλώς να συμπεράνω από τα όσα είπατε ότι η μέθοδος ΝΑΤ δεν εφαρμόζεται καθολικά, παρά εφαρμόζεται σε ορισμένες περιπτώσεις. 
      Κατά συνέπεια, το ερώτημα παραμένει αναπάντητο. Πότε θα γενικευτεί και θα καταστεί καθολική η μέθοδος ΝΑΤ για τον έλεγχο του μεταγγιζομένου αίματος; Διαφορετικά κάθε φορά θα συναντώμεθα, έστω με οριακά περιστατικά, για να διαπιστώνουμε ότι υπήρξαμε επιμηθείς για ένα μεγάλο ζήτημα, το οποίο -νομίζω ότι είναι κοινός τόπος- απασχολεί τον κάθε πολίτη αυτής της χώρας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Κουβέλη. 
      Ο Υφυπουργός Υγείας και Κοινωνικής Αλληλεγγύης κύριος Γιαννόπουλος  έχει το λόγο για να δευτερολογήσει.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Με την υπουργική απόφαση αυτή…
      ΦΩΤΗΣ ΚΟΥΒΕΛΗΣ: Δεν είναι υπουργική απόφαση, κύριε Υφυπουργέ. Εγκύκλιος είναι.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Με την εγκύκλιο αυτή, η οποία εξεδόθη στις 24 Μαρτίου, αμέσως μετά τη γνωστοποίηση αυτού του συμβάντος, η καθολική πραγματικά επέκταση δεν είχε την έννοια της αυτοματοποίησης της μεθόδου αυτής, γιατί όπως γνωρίζετε, κύριε Κουβέλη, οι τεχνικές αυτές απαιτούν ειδική τεχνογνωσία και ειδικές υποδομές. 
      Επειδή αναφέρατε, γιατί δεν γίνεται η εξέταση αυτή ή δεν θα γίνεται η εξέταση αυτή σε όλους τους σχηματισμούς αιμοδοσίας, θα σας πω το εξής. Αυτή τη στιγμή η Ελλάδα διαθέτει ένα δίκτυο αιμοδοσιών σε επίπεδο κέντρων και σε επίπεδο σταθμών α’ και β’ τάξεως που ξεπερνούν τα 90 συγκροτήματα. Είναι αδιανόητο στα 90 συγκροτήματα -δηλαδή σε μια περιοχή, όπως η δικιά μου, ή το Καρπενήσι, ή η Δεσκάτη- στην αιμοδοσία να υπάρχει αυτή η δυνατότητα να κάνει κανείς το μοριακό έλεγχο. Ολόκληρη η Αγγλία έχει 6 κέντρα. Η Γαλλία έχει επίσης 8 κέντρα που αντιστοιχούν σε ένα πληθυσμό 70 εκατομμυρίων.
      Αυτό τι σημαίνει; Σημαίνει ότι η τεχνική αυτή είναι τόσο πολύ λεπτή τεχνική που θα πρέπει οπωσδήποτε να υπάρχει μια συγκεκριμένη τεχνογνωσία. Δεν μπαίνω ακριβώς στην περίπτωση του κόστους. Δεν υπάρχει κόστος μπροστά στην εξασφάλιση της απόλυτης υγείας και μιλάμε για μια μετάγγιση αίματος ενός συνανθρώπου μας. Άρα, λοιπόν, δεν τίθεται θέμα κόστους. Τίθεται ακριβώς θέμα της γνώσης του ποιος ξέρει να κάνει τη μέθοδο αυτή. Στην Ευρώπη, στην Αγγλία επί παραδείγματι, στο Λονδίνο, υπάρχουν 3 κέντρα τα οποία είναι εκτός νοσοκομειακού σχηματισμού που κάνουν αυτή την τεχνική.
      Αυτό που πρέπει να ξέρετε είναι ότι μέχρι το τέλος Ιουλίου έχουμε ως στόχο, με τα κέντρα τα άλλα, όπως είναι η Λάρισα, η Πάτρα, η Κόρινθος, το ΕΚΕΑ, η Κρήτη, τα Γιάννενα και η Αλεξανδρούπολη που έχουν ήδη τις υποδομές και την τεχνογνωσία από πλευράς της γνώσης της P.C.R. ΝΑΤ τεχνικής, να μπορέσουμε να καλύψουμε όλη την Ελλάδα.
      Όσον αφορά το θέμα Σπάρτης και Αμαλιάδος, εκεί όπως αντιλαμβάνεστε σε ένα επίπεδο αμυντικής ιατρικής μπορεί συνάδελφοι ή διοικητές των νοσοκομείων να έφτασαν σε μια τέτοια πρωτοβουλία, χωρίς να υπάρχει καμία τέτοια συγκεκριμένη οδηγία εκ μέρους του Υπουργείου.
      Σας λέω ότι ο καθηγητής αιματολογίας, μια μεγάλη αυθεντία, ο Άγγλος Μόλισον Νελ λέει ότι ποτέ δεν πρόκειται να διασφαλιστεί κανείς στο επίπεδο της μετάγγισης, διότι πάντοτε θα υπάρχει ένα μικρό σιωπηλό παράθυρο. Όσον αφορά δε το κόστος, θα είναι μεν μεγάλο, αλλά θα πέσει με τη μεγάλη μαζικοποίηση της τεχνικής αυτή και την πλήρη ηλεκτρονική της διάσταση.
      Αυτό που επίσης παίζει μεγάλο ρόλο, κύριε Κουβέλη, είναι το εξής: Θα ήθελα να σας πω ότι τα δημοσιεύματα και οι γνωστές εικόνες που έχουμε να μεταφέρεται το αίμα μέσω του ΚΤΕΛ στα διάφορα νοσοκομεία, από νομαρχιακή αυτοδιοίκηση σε νομαρχιακή αυτοδιοίκηση, από νοσοκομείο σε νοσοκομείο, θα αποτελέσουν παρελθόν πλέον εντός ολίγου χρονικού διαστήματος, διότι είναι σε εξέλιξη διεθνής διαγωνισμός για το delivery του αίματος που γίνεται και σε επίπεδο μεταφοράς αίματος και πλάσματος, αλλά επίσης σε επίπεδο δειγμάτων αίματος για να πηγαίνουν στα κέντρα αιμοδοσίας και να τυγχάνουν του ελέγχου αυτού της νέας τεχνικής της P.C.R ΝΑΤ. 
      
      (PE)
      ΠΡΟΕΔΡΕΥΩΝ (Γεώργιος Σούρλας): Για να λειτουργεί σύντομα η Μονάδα Παραγωγών Αίματος, κύριε Υπουργέ. Έτσι δεν είναι; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έχετε απόλυτο δίκιο, κύριε Πρόεδρε, και φιλοδοξούμε, μόλις τελειώσουν οι δουλείες που έχουμε από την κατασκευάστρια εταιρεία η οποία θα έπρεπε να είχε τελειώσει αυτό το Κέντρο το 2001, η Ελλάδα να αποκτήσει τη δυνατότητα της αυτάρκειας σε επίπεδο πλασματοποίησης πλάσματος. Κατ’ αυτόν τον τρόπο και συνάλλαγμα θα γλιτώσουμε, αλλά παράλληλα θα έχουμε και δυνατότητες εξαγωγής τέτοιων προϊόντων. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην Έκθεση για τα «Τριάντα χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα τέσσερις μαθητές και μαθήτριες και έξι συνοδοί δάσκαλοι από το 1ο Δημοτικό Σχολείο Πανοράματος Θεσσαλονίκης.
      Η Βουλή καλωσορίζει τους μαθητές.
      (Χειροκροτήματα από όλες τις πτέυρυγες)
      Είναι πραγματικό πανόραμα εκεί που ζείτε. Σας ευχόμαστε καλές σπουδές και καλή επάνοδο στη Θεσσαλονίκη μας. 
      Ο συνάδελφος Βουλευτής κ. Αριστόβουλος Σπηλιωτόπουλος ζητεί ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς, η Βουλή ενέκρινε τη ζητηθείσα άδεια.
      Θα συζητηθεί τώρα η με αριθμό 752/23.5.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για την απομάκρυνση του αμιάντου από τα δημόσια νοσοκομεία κ.λπ..
      Αναλυτικότερα η επίκαιρη ερώτηση του κ. Λεβέντη έχει ως εξής:
      «Ο αμίαντος που χρησιμοποιήθηκε ευρύτατα στις κατασκευές νοσοκομείων, σχολείων και άλλων δημόσιων κτιρίων κυρίως τις δεκαετίες του 1960-1990 εξακολουθεί και παραμένει στη θέση του παρά τους κινδύνους που εγκυμονεί η παρουσία του εξαιτίας του ότι είναι καρκινογόνο προϊόν. Επιπλέον η Ευρωπαϊκή Ένωση έχει απαγορεύσει τη χρήση του με σχετικές αποφάσεις της. 
      Το θέμα το είχαμε θέσει και είχε συζητηθεί με επίκαιρη ερώτηση την 1.2.2005. Τότε ο Υφυπουργός κ. Γιαννόπουλος δεσμεύτηκε ότι, πέραν των στοιχείων για τα νοσοκομεία της Δυτικής Μακεδονίας, θα μας ενημερώσει και για τα νοσοκομεία της υπόλοιπης Ελλάδας, όπως έπραξε και το Υπουργείο Παιδείας, μόλις ολοκληρωθεί η έρευνα και δοθούν στοιχεία από τις Δ.Υ.Π.Ε.. 
      Στις 7.2.2006 επανήλθαμε για το ίδιο θέμα με την υπ’ αριθμ. 430 επίκαιρη ερώτησή μας, γιατί μέχρι τότε ουδεμία σχετική πληροφορία ή επίσημη ανακοίνωση του Υπουργείου Υγείας είχε υπάρξει. Ο Υφυπουργός κ. Γιαννόπουλος μετά από συνεννόηση μαζί μας ζήτησε επιπλέον χρόνο για να συγκεντρώσει τα στοιχεία. 
      Επειδή έχουν περάσει τρεις μήνες από τότε και ουδεμία πάλι σχετική πληροφορία ή επίσημη ανακοίνωση έχει υπάρξει από το Υπουργείο Υγείας, επειδή ο αμίαντος αποτελεί δομικό στοιχείο εκατοντάδων σχολείων, νοσοκομείων και άλλων δημόσιων κτιρίων, αλλά και αγνώστου αριθμού ιδιωτικών κτιρίων ανά την επικράτεια, ερωτάται ο κύριος Υπουργός: 
      Ποια νοσοκομεία περιέχουν αμίαντο; Πότε κατασκευάστηκαν; Ποιοι πήραν τις σχετικές αποφάσεις; Αναζητήθηκαν και αποδόθηκαν ευθύνες; 
      Σε τι μέτρα έχει προβεί το Υπουργείο Υγείας για την ταχεία και ασφαλή απομάκρυνση των «βομβών αμιάντου», όπως ο Υπουργός τις έχει χαρακτηρίσει; Ποιο είναι το υπολογιζόμενο κόστος απομάκρυνσης και ασφαλούς ενταφιασμού του και από ποια κονδύλια θα καταβληθεί; Τι προστατευτικά μέτρα θα ληφθούν για τα υπόλοιπα δημόσια και ιδιωτικά κτίρια που περιέχουν αμίαντο;».
      Στην ερώτηση του κ. Λεβέντη θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      Κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, δίνεται πάλι η ευκαιρία σήμερα να επικαιροποιήσουμε τα περί αμιάντου, θέμα με το οποίο και παλιότερα είχαμε ασχοληθεί. Όπως γνωρίζετε, κύριε συνάδελφε, οι βλαπτικές ιδιότητες από τις ίνες αμιάντου είναι στο αναπνευστικό σύστημα και ιδιαίτερα δημιουργούν το μεσοθηλίωμα του πνεύμονα σε μία χρονία έκθεση σε μία τέτοια ρύπανση του περιβάλλοντος. 
      Όσον αφορά το σκέλος της ερώτησής σας για το ποια νοσοκομεία περιέχουν αμίαντο, πότε κατασκευάστηκαν, ποιοι πήραν τις σχετικές αποφάσεις και αν αναζητήθηκαν και αποδόθηκαν ευθύνες, θέλω να σας πω ότι η υπόθεση όλων αυτών των νοσοκομείων και κατασκευών των δεκαετιών του ’70, του ’80 κ.λπ., ήταν εναρμονισμένη σύμφωνα με τα τότε κρατούντα, ότι δηλαδή ως δομικό υλικό μπορούσε ο αμίαντος, εκείνη την εποχή, να έχει όλες του τις καλές ιδιότητες. Μετά, που πράγματι βρέθηκε ότι ο αμίαντος έχει αυτές τις βλαπτικές ιδιότητες για τον άνθρωπο και δη την καρκινογένεση, άμεσα άρχισε από την Ευρωπαϊκή Ένωση, με συγκεκριμένη οδηγία, η απαγόρευση της χρήσης όλων αυτών των δομικών υλικών.
      
      (RG)
      Στην ερώτησή σας έχετε μια αναφορά για τις κατασκευές νοσοκομείων.  Θα σας δώσω αυτόν το φάκελο, ο οποίος είναι ακριβώς όλη η ιστορική διαδρομή της χρήσης του αμιάντου στις κατασκευές αυτές και επικεντρωνόμαστε στα νοσοκομεία, για να αναφερθεί, ότι όπου υπήρχαν θρυμματισμένες πλάκες, όπου είχε χρησιμοποιηθεί αμίαντος και έχει τη φθορά του χρόνου, ή επίσης τη φθορά από τη χρήση των πλακών αυτών, έχει γίνει η καθαίρεση, η αποξήλωση, η μεταφορά και η τοποθέτηση νέων δομικών υλικών.
      Στο νοσοκομείο ΘΡΙΑΣΙΟ, το οποίο είναι στην περιφέρειά σας, όπως βλέπετε τελειώνει η όλη αυτή ανάπλαση των εμφανών στοιχείων, εκ των δομικών υλικών του αμιάντου και έτσι δεν υπάρχει κανένας κίνδυνος για τους εργαζομένους. Τούτο αυτό συμβαίνει σε όλες ακριβώς τις κατασκευές, είτε αυτές είναι νοσοκομεία, είτε είναι σχολειά ή ακόμη και κάποιες ιδιωτικές κλινικές, γιατί γίνεται μια αναφορά, σε δημόσιο και ιδιωτικό τομέα.
      Όπως αντιλαμβάνεστε δεν υπάρχει καμία διάκριση, μεταξύ του δημόσιου τομέα και του ιδιωτικού τομέα. Η ίδια πολιτική υπάρχει, αλλά θα πρέπει να γνωρίζουμε, ότι δεν πρέπει να μας πιάνει υστερία στη λέξη αμίαντος. Ο αμίαντος, ναι, προκαλεί το μεσοθηλίωμα του πνεύμονος, οι ίνες αμιάντου, ναι, είναι βλαπτικές, αλλά όταν ο αμίαντος δεν είναι κατεστραμμένος, όταν ο αμίαντος δεν είναι φθοροποιημένος, όταν δεν υπάρχει τέτοιο πρόβλημα από πλευράς εκθέσεως των ατόμων σε κίνδυνο, τότε νομίζω ότι αυτό είναι υπερβολή.
      Τι συμβαίνει σε αυτές τις περιπτώσεις; Εκεί αυτά τα δομικά υλικά μπορούν κάλλιστα να εντοιχιστούν με άλλα σύγχρονα υλικά, τα οποία και πολύ λιγότερο στοιχίζουν και πολύ καλύτερη είναι η όλη τους ανάπλαση και κατασκευή. Δεν δημιουργείται όχληση σε όλους αυτούς τους νοσοκομειακούς σχηματισμούς -είτε και σχολειά- από τον εγκιβωτισμό αυτών των δομικών στοιχείων και υλικών. Και παράλληλα, όπως θα ξέρετε πολύ καλά, κύριε Λεβέντη, διότι έχετε θητεύσει επί μακρόν σε νοσοκομεία, το πιο δύσκολο θέμα, είναι το θέμα όχι της τοποθέτησης, αλλά της αποξήλωσης των δεδομένων αυτών δομικών υλικών, διότι τα συνεργεία τα οποία εμπλέκονται σε όλη αυτή την κατασκευαστική επιχείρηση, πρέπει να είναι ειδικώς εκπαιδευμένα και εξοικειωμένα, όπως συμβαίνει, διότι ελάχιστες εταιρείες είναι αυτές που αναλαμβάνουν τέτοιες αναπλάσεις χώρων, που είχαν δομικά υλικά τον αμίαντο. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος, κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, καταρχήν από αυτά που και εσείς αναφέρατε και που δεν διαφωνούμε, το αναπνευστικό είναι αυτό που πλήττεται κατ’ εξοχήν -όχι μοναδικά, όμως- από τον αμίαντο και το πεπτικό. Όταν έχουμε αμιαντοσωλήνες που χρησιμοποιούνται για την ύδρευση και υπάρχουν φθορές και εκεί μπορεί να υπάρξουν προβλήματα. Σαφώς μικρότερα, αλλά οπωσδήποτε μπορεί να υπάρξουν.
      Δεύτερον, συμφωνούμε απόλυτα ότι η απομάκρυνση είναι πολύ δυσκολότερη από την τοποθέτηση.
      Τρίτον, συμφωνούμε επίσης ότι δεν πρέπει να υπάρξει υστερία. Πρέπει να ξέρουμε, όμως, περί τίνος πρόκειται και ασφαλώς εκεί που υπάρχει αμίαντος, πρέπει να είναι εγγυήσεις απόλυτες, ότι δεν θα υπάρξει διασπορά στο περιβάλλον. Εάν υπάρχουν φθορές να καλυφθούν ή να απομακρυνθεί το υλικό. Και επειδή εδώ έχουμε διάφορα κτήρια και παλιότερα και νεότερα, τα παλιά κτήρια, δεν ξέρω αν συμφέρει να πάει κανένας να τα επικαλύψει και σε λίγο να πρέπει να τα ξηλώσει, οπότε θα πληρώσει δύο και τρείς φορές περισσότερο και δεν θα είναι και εξασφαλισμένος.
       Από αυτή την άποψη, λοιπόν, πρέπει να ξέρουμε πού βρίσκεται ο αμίαντος. Δεν ξέρω, αν σ' αυτόν τον τόμο, τον οποίο θα μου παραχωρήσετε, θα μου «δωρίσετε» -και σας ευχαριστώ γι' αυτό- περιλαμβάνονται όλα τα στοιχεία για όλα τα νοσοκομεία, δημόσια και ιδιωτικά ή και τα άλλα δημόσια κτήρια.
      (ML)
      (RG)
      Θέλω να πιστεύω ότι θα είναι όλα τα στοιχεία, αν και φοβάμαι ότι είναι πολύ εκτεταμένη η χρήση αμιάντου. Με τα σχολεία, με τα οποία επίσης είχαμε απασχοληθεί εδώ, σε αυτή τη Βουλή, ύστερα από επίκαιρες ερωτήσεις και άλλες ερωτήσεις, που και εγώ είχα φέρει εδώ, η απάντηση στην αρχή  ήταν ότι ήταν μερικά σχολεία, στη συνέχεια πήγαμε στα διακόσια πενήντα πέντε και τελικά απεδείχθη  ότι είναι πάνω από χίλια. Φοβάμαι ότι κάτι αντίστοιχο μπορεί να συμβαίνει και με τα νοσοκομεία. Τουλάχιστον να ξέρουμε που έχουμε αμίαντο και από εκεί και πέρα να πάρουμε όλα τα μέτρα, ώστε σε περίπτωση που πρέπει να απομακρυνθεί ο αμίαντος, σύμφωνοι να απομακρυνθεί το γρηγορότερο δυνατόν, παίρνοντας όλα τα προστατευτικά μέτρα για τους εργαζόμενους και για τους ασθενείς ενδεχομένως, γιατί κανονικά πρέπει να εκκενωθεί το νοσοκομείο, αν δεν γίνεται αλλιώς -αν είναι στο εσωτερικό του κτιρίου, πρέπει να απομακρυνθούν- και από την άλλη να φροντίσουμε ώστε στο μέλλον τουλάχιστον να μην έχουμε τέτοια καινούργια φαινόμενα.
        Είπατε ότι τη δεκαετία του ’80 ενέκυψε το θέμα. Πρέπει να σας πω κύριε Υπουργέ, ότι τη δεκαετία του ’70, επανειλημμένα προσωπικά και μαζί με άλλους εκλεκτούς συναδέλφους δώσαμε διαλέξεις ανά όλη την επικράτεια, τονίζοντας τους κινδύνους από τον αμίαντο, οι οποίο είναι γνωστοί, από τα τέλη του 19ου αιώνα, όχι βέβαια σε αυτή την έκταση που είναι σήμερα γνωστοί, αλλά οπωσδήποτε ήταν γνωστοί. 
      Δεν έπρεπε να χρησιμοποιήσουμε στο Θριάσιο Νοσοκομείο παραδείγματος χάριν πλάκες αμιάντου. Από αυτή την άποψη ρωτάμε ποίοι το αποφάσισαν. Γιατί το 1990 τόσο –δεν ξέρω ποια ημερομηνία ακριβώς μπήκαν οι πλάκες αμιάντου στο Θριάσιο Νοσοκομείο-  ήταν εντελώς αδικαιολόγητο και εντελώς άστοχο και επικίνδυνο αυτό που έγινε. Νομίζω ότι από αυτή την άποψη η Κυβέρνηση θα πρέπει να το ερευνήσει το θέμα και τουλάχιστον όπου είναι οφθαλμοφανείς οι ευθύνες, να αποδοθούν. 
      Θα προσφέρω και εγώ κύριε Υπουργέ, ένα μικρό φυλλάδιο που είναι έκδοση του κόμματος της Ευρωπαϊκής Αριστεράς, ειδικά για τον αμίαντο, όπου έχει μια σειρά χρήσιμες πληροφορίες και από το Ευρωκοινοβούλιο και από άλλα στοιχεία. Το καταθέτω στα Πρακτικά. 
      (Στο σημείο αυτό ο Βουλευτής κ. Αθανάσιος Λεβέντης                         καταθέτει για τα Πρακτικά το προαναφερθέν φυλλάδιο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Να πω στο Σώμα ότι για πρώτη φορά το θέμα προέκυψε το 1990 που είχα την τιμή να είμαι Υπουργός Υγείας, με συνεργάτη τον κ. Γιαννόπουλο, από τις πυρίμαχες πλάκες στους φούρνους, όπου ξεσηκώθηκε θύελλα και αντικαταστάθηκαν οι πλάκες. Έχει γίνει μια πολύ καλή μελέτη με επιστήμονες διεθνούς κύρους κ. Λεβέντη, που πρέπει να υπάρχει κάπου στο αρχείο του Υπουργείου και κάτι που διαφεύγει της προσοχής είναι ότι είναι επικίνδυνο το νερό που πίνεται όταν περνάει μέσα από πετρώματα με αμίαντο. Και εκεί χρειάζεται ιδιαίτερη προσοχή και έλεγχος. Τέτοιες πηγές υπάρχουν συνήθως στην Ήπειρο. Το δίνω απλά σαν ερέθισμα για να το λάβει ο Υπουργός υπ' όψιν του. 
      Ο κύριος Υπουργός έχει το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε  Πρόεδρε, με  φέρατε πίσω επί θητείας σας, στο Υπουργείο Υγείας. Και πράγματι τότε έγινε, όπως είπε ο κύριος Πρόεδρος, η αντικατάσταση όλων των πλακών αμιάντου στα αρτοποιεία. Εκείνη την εποχή όμως που ήταν το Θριάσιο εν εξελίξει οι μελέτες ήταν συγκεκριμένες, μελέτες οι οποίες είχαν γίνει από διεθνείς οίκους και εχρησιμοποιούντο τα υλικά αυτά. Απλώς και  μόνο για την ιστορία, θα ήθελα να σας πω κύριε Λεβέντη, ότι οι πλάκες αμιάντου που είχαν έλθει τότε για να εντοιχίσουν τους εξωτερικούς χώρους, ήταν από το εργοστάσιο με συγκεκριμένες απόλυτα διαστάσεις βάσει του σχεδίου και για να μην υπάρχει η οποιαδήποτε ρύπανση και έκθεση των εργαζομένων στην εισπνοή των ινών αμιάντου ήταν ακόμα και οι οπές που μπαίναμε οι βίδες για να πακτωθούν στα στοιχεία της επικάλυψης. Αυτή την προσοχή πραγματικά την έδιναν εκείνη την εποχή. Όταν γίνεται πλέον γνωστό στην Ευρώπη, γνωστοποιείται απόλυτα η επικινδυνότητα του δομικού αυτού υλικού, αφαιρείται. 
      Στο φάκελο τον οποίο σας παραθέτουμε και σας εγχειρίζουμε σήμερα θα  δείτε ότι τα νοσοκομεία τα οποία έγιναν εκείνη την εποχή ήταν πολύ λίγα. Τα δεκαεπτά νοσοκομεία, τα  μεγάλα, που έγιναν και είναι σε εξέλιξη και άλλα νοσοκομεία, είναι με υλικά που έχουν ξεπεράσει τα αμιαντούχα υλικά, οπότε δεν έχουν καμία σχέση συγκριτικά μ' αυτό που αναφέρετε με τα σχολεία.
      (BS)
      
      
    Διότι εκατοντάδες σχολεία είχαν γίνει τη δεκαετία και του ’70 και του ’80. Άρα αυτά είχαν ως κύριο δομικό υλικό τον αμίαντο. Στα νοσοκομείο μας λοιπόν μπαίνουμε στην καθαίρεση, αποξήλωση, όλων αυτών των στοιχείων. Το πρόβλημα το οποίο προκύπτει  -το οποίο, εντάξει, το διαχειριζόμαστε με κόστος- είναι που πηγαίνουν τα υλικά αυτά. Τα βγάζουμε και που τα πάμε; Εδώ έχει υπογραφεί σύμβαση με άλλα κράτη -Γερμανία και Σουηδία- και ως τοξικό πλέον βιομηχανικό απόβλητο μεταφέρεται και πηγαίνει στις περιοχές αυτές. Την εποχή που γίνονται οι Ολυμπιακοί Αγώνες και μπαίνουμε στην προετοιμασία και εδώ στην πατρίδα μας μεγάλα ξενοδοχειακά συγκροτήματα –δεν χρειάζεται να αναφέρω ποια- χωρίς να κλείσουν, χωρίς να ελαττώσουν την οποιαδήποτε δραστηριότητά τους μπήκαν στη λογική της καθαίρεσης και αποξήλωσης όλων των αμιαντούχων αυτών υλικών και έχουμε σύγχρονα πια ξενοδοχεία με την αφαίρεση όλων αυτών των προϊόντων. 
    Άρα, λοιπόν, κύριε Λεβέντη στο φάκελο θα δείτε ακριβώς όλες τις κατασκευές, υπερκατασκευές και συμπληρωματικές που έγιναν στο επίπεδο όλων των νοσοκομείων μας και τα μέτρα τα οποία έχουμε πάρει και πιστεύω –και δική σας άποψη είναι άλλα και δική μας θέση και βούληση είναι- ότι θα  προχωρήσουμε όπως προχωρήσαμε στο Θριάσιο και στις άλλες υποδομές που έχουν τέτοια υλικά. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
    Ολοκληρώθηκε η συζήτηση των επικαίρων ερωτήσεων.
    Εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
     Θα συζητηθεί η επερώτηση 21 Βουλευτών του ΠΑ.ΣΟ.Κ. αρμοδιότητος του Υπουργείου Οικονομίας και Οικονομικών και Μεταφορών και Επικοινωνιών, σχετικά με τον Ο.Τ.Ε. 
     Ο Γενικός Γραμματέας της Κοινοβουλευτικής Ομάδας της Νέας Δημοκρατίας, κ. Σταύρου, ορίζει Κοινοβουλευτικό Εκπρόσωπο τον κ. Τασούλα. 
     Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ., κ. Ρέππας,  ορίζει Κοινοβουλευτικό Εκπρόσωπο τον κ. Τσιόκα. 
     Ο Πρόεδρος του Συνασπισμού Ριζοσπαστικής Αριστεράς, κ. Αλαβάνος, ορίζει Κοινοβουλευτικό Εκπρόσωπο τον κ. Λεβέντη. 
     Το λόγο έχει η πρώτη επερωτώσα, κ. Αντωνία Αντωνίου. 
     ΑΝΤΩΝΙΑ ΑΝΤΩΝΙΟΥ: Κύριε Πρόεδρε, κύριε Υπουργέ, κυρίες και κύριοι συνάδελφοι, καταθέσαμε την συζητούμενη επερώτηση γιατί θεωρούμε ότι η πολιτική που ασκείται σήμερα στον Ο.Τ.Ε. έχει αρνητικές συνέπειες για την επιχείρηση, τους εργαζόμενους, τους πολίτες και την οικονομία. Για την πολιτική αυτή έχει σοβαρές ευθύνες η Κυβέρνηση γιατί η τοποθέτηση της διοίκησης του Ο.Τ.Ε. είναι δική της επιλογή εφόσον το δημόσιο είναι ο βασικός μέτοχος της επιχείρησης. 
     Ο Ο.Τ.Ε. δεν είναι μια οποιαδήποτε ανώνυμη εταιρεία. Είναι μια από τις ναυαρχίδες της ελληνικής οικονομίας. Είναι ένα από τα σημαντικότερα και πιο κρίσιμα εργαλεία για την ανταγωνιστικότητα και την ανάπτυξή της. Αυτή η θέση του στην αγορά δεν είναι βέβαια τυχαία. Είναι το αποτέλεσμα ενός αναπτυξιακού άλματος που συντελέστηκε την δεκαετία 1994-2004. Είναι το αποτέλεσμα πολιτικών επιλογών που έγιναν από τις κυβερνήσεις του ΠΑ.ΣΟ.Κ. Οι πιο σημαντικές από αυτές τις επιλογές ήταν: η είσοδος του Ο.Τ.Ε. στην κινητή τηλεφωνία, οι επενδύσεις σε ξένες αγορές, ο τεχνολογικός εκσυγχρονισμός και η ψηφιακοποίηση ολόκληρου του δικτύου. Όλα αυτά κατέστησαν δυνατά ύστερα από μια πορεία επιτυχημένων μετοχοποιήσεων και εξορθολογισμού της επιχείρησης με εργασιακή ειρήνη και την συναίνεση των εργαζομένων. 
     Θα πρέπει βέβαια να σας θυμίσω ότι σε όλες αυτές τις επιλογές τις οποίες σήμερα επικροτεί και αναγνωρίζει η δική σας διοίκηση αντιτάχθηκε σθεναρά η Νέα Δημοκρατία. Απέκλεισε την είσοδο του Ο.Τ.Ε. στην κινητή τηλεφωνία ορθώνοντας σοβαρά νομοθετικά εμπόδια. Κατήγγειλε τις επενδύσεις στο εξωτερικό μιλώντας για σκάνδαλα. Το κυριότερο όμως απ’ όλα είναι ότι η κυβέρνηση Μητσοτάκη στην τριετία 1990-1993 επιχείρησε να πουλήσει τον Ο.Τ.Ε. σε εξευτελιστική τιμή. Θα σας αναφέρω μόνο χαρακτηριστικά ότι η τότε Κυβέρνηση της Νέας Δημοκρατίας είχε αποτιμήσει τον Ο.Τ.Ε. στο 1 τρισεκατομμύριο δραχμές. Με τις μετοχοποιήσεις που έγιναν όμως από τις κυβερνήσεις του ΠΑ.ΣΟ.Κ. η αξία του Ο.Τ.Ε. υπερτριπλασιάστηκε. Την περίοδο 1996-2004 το κράτος εισέπραξε από τον Ο.Τ.Ε. πάνω από 3 τρισεκατομμύρια δραχμές, σε σημερινό νόμισμα πάνω από 10 δισεκατομμύρια ευρώ. 
     (GH)
     
    
      Πέρα, όμως, από το άμεσο οικονομικό όφελος για το κράτος, οι επιλογές εκείνες είχαν τεράστια αξία για την ελληνική οικονομία και τον Έλληνα πολίτη. Η είσοδος του Ο.Τ.Ε. στην κινητή τηλεφωνία βοήθησε στην αυτορύθμιση της αγοράς, την απελευθέρωσε και την προσάρμοσε στους κανόνες της Ευρωπαϊκής Ένωσης έριξε τις τιμές και δεν επέτρεψε να λειτουργήσει καρτέλ των ιδιωτικών εταιριών.  Εκτιμώ μάλιστα ότι οι τιμές αυτές θα μπορούσαν και σήμερα να κατέβουν ακόμη περισσότερο με δεδομένο ότι είναι τεράστια τα κέρδη των εταιριών κινητής τηλεφωνίας. 
      Ο τεχνολογικός εκσυγχρονισμός και η ψηφιακοποίηση άνοιξαν νέους ορίζοντες στην ελληνική οικονομία και έδωσαν στον Έλληνα πολίτη τη δυνατότητα να έχει πρόσβαση στις νέες τεχνολογίες. Η επέκταση αυτής της τεχνολογίας σε όλη τη χώρα έγινε ισομερώς. 
      Δεν θα μιλούσαμε, κύριοι συνάδελφοι, καν για ευρυζωνικά δίκτυα σήμερα αν δεν υπήρχαν αυτά τα επιτεύγματα. Δεν θα μπορούσαμε καν να μιλήσουμε σήμερα για παροχή ψηφιακής τηλεφωνικής γραμμής στον κάτοικο μιας απομονωμένης περιοχής εάν ο Ο.Τ.Ε. το 1993 είχε περάσει σε ιδιώτη. 
      Η εμπειρία των εναλλακτικών παρόχων δείχνει ότι οι ιδιώτες επενδύουν μόνο εκεί που οι επενδύσεις τους μπορεί να είναι κερδοφόρες, δηλαδή στα αστικά κέντρα και προς το παρόν στα μεγάλα αστικά κέντρα. 
      Οι επενδύσεις στο εξωτερικό μαζί με την κινητή τηλεφωνία, αποτελούν σήμερα τις χρυσοφόρες όρνιθες του οργανισμού σύμφωνα με δηλώσεις των δικών σας στελεχών, με δηλώσεις του κ. Βουρλούμη, που δίνουν στον Ο.Τ.Ε. τη δυνατότητα να ασκήσει βέβαια ένα τεράστιο κοινωνικό ρόλο. Ωστόσο, η σημερινή διοίκηση του Ο.Τ.Ε. προσπαθεί να εμφανίσει ως δικά της οικονομικά αποτελέσματα, τα αποτελέσματα της πολιτικής που έφεραν τον Ο.Τ.Ε. στην κορυφαία θέση την οποία κατέχει σήμερα.
      Εάν όλες αυτές οι επιλογές και επενδύσεις δεν είχαν γίνει σ’ αυτή τη δεκαετία 1994-2004 και δεν είχαν αποδώσει, θα μπορούσε σήμερα η μετοχή του Ο.Τ.Ε. να φθάσει στις τιμές που βλέπουμε σήμερα; Η απάντηση, κύριε Υπουργέ, είναι κατηγορηματικά όχι. Τα σημερινά οικονομικά αποτελέσματα είχαν προδιαγραφεί και εξελίσσονταν από τότε που οι διοικήσεις του ΠΑ.ΣΟ.Κ. έκαναν αυτές τις επιλογές. 
      Το να μιλάει κανείς επομένως σήμερα για «επιτυχημένη» διοίκηση Βουρλούμη, μόνο και μόνο επειδή η μετοχή του Ο.Τ.Ε. είναι υψηλά, είναι ένας μύθος που καταρρίπτεται καθημερινά από τις επιλογές που έχει κάνει μέχρι στιγμής η σημερινή διοίκηση του Ο.Τ.Ε.
      Απέναντι σε μια πολιτική που είχε στόχο, στρατηγική και απτά αποτελέσματα, ακολουθείται σήμερα μία πολιτική που χαρακτηρίζεται από αδιαφάνεια, προχειρότητα και απουσία στρατηγικού σχεδιασμού. 
      Όπως παντού, κύριε Υπουργέ, έτσι και στον Ο.Τ.Ε. λειτουργείτε με κρυφή ατζέντα. Η πολιτική σας υπονομεύει τα συμφέροντα, το μέγεθος και την προοπτική της επιχείρησης. Η πολιτική σας κοστίζει σήμερα στον Έλληνα πολίτη και στην οικονομία της χώρας και θα κοστίσει ακόμη περισσότερο αύριο, όταν θα αρχίσουν σε βάθος χρόνου να φαίνονται τα αποτελέσματα αυτών των επιλογών σας. Και δεν είναι κάτι που το λέμε μόνο εμείς. Το λένε διεθνείς οίκοι. Ο τεχνολογικός εκσυγχρονισμός δεν έχει πάει ούτε βήμα παραπέρα από εκεί που τον βρήκατε.
      Πέστε μου, κύριε Υπουργέ: Ο «επιτυχημένος» διοικητής ποια επένδυση έχει κάνει μέχρι σήμερα; Όμως αυτές οι καθυστερήσεις έχουν τεράστιες συνέπειες για τη συμμετοχή της χώρας μας στην κοινωνία της πληροφορίας. Βρισκόμαστε σήμερα στην τελευταία θέση από πλευράς διείσδυσης των ευρυζωνικών δικτύων μεταξύ των κρατών-μελών της Ευρωπαϊκής Ένωσης των δεκαπέντε, αλλά και κάτω ακόμα από το μέσο όρο των χωρών της διεύρυνσης. Οι συνδέσεις στην Ελλάδα αντιστοιχούν μόλις στο 1,8% του πληθυσμού της χώρας. 
      (XA)
      
      (1GH)
      Το χειρότερο όμως είναι ότι διεθνείς οίκοι, όπως η Merrill Lynch, προβλέπουν ότι η προοπτική είναι να παραμείνουμε στην τελευταία θέση και το 2010. Καταλαβαίνουμε όλοι σ’ αυτήν την Αίθουσα ποιες θα είναι οι συνέπειες για τη χώρα μας και την ανταγωνιστικότητα της οικονομίας μας. 
      Δε φτάνει όμως ότι καθυστερεί ο αναγκαίος εκσυγχρονισμός, αλλά απαξιώνεται και το υπάρχον δίκτυο και υποβαθμίζονται οι υπηρεσίες που παρέχονται στους πολίτες. Σήμερα χρειάζεται να περιμένει ο πολίτης μέχρι και δύο μήνες για μια νέα σύνδεση τηλεφωνικής γραμμής. Από δύο-τρεις μέρες που ήταν το 2004, σήμερα περιμένει και δύο μήνες, κύριε Υπουργέ. Σε πολλές περιπτώσεις μάλιστα χρειάζεται ξανά να επιστρατεύσει το πολιτικό μέσο. Συγχαρητήρια γι’ αυτήν τη μεγάλη σας επιτυχία, γιατί δυστυχώς επιστρέψαμε στην εποχή που πήγαινε ο πολίτης στον Υπουργό, για να βάλει ένα τηλέφωνο.
      Τα προβλήματα στη συντήρηση του δικτύου αυξάνονται καθημερινά και έχουν κόστος όχι μόνο για τους συνδρομητές του Ο.Τ.Ε., αλλά και για τους συνδρομητές των εναλλακτικών παρόχων που χρησιμοποιούν το δίκτυο του Ο.Τ.Ε. Αυτό το κόστος όμως έρχεται και το πληρώνει και πάλι ο Ο.Τ.Ε. υπό τη μορφή αποζημιώσεων για τις ρήτρες που έχει υπογράψει. Με αυτόν τον τρόπο τελικά ό,τι εισπράττει από τους εναλλακτικούς παρόχους, το επιστρέφει σε αποζημιώσεις. Το αποτέλεσμα όλων αυτών είναι να συρρικνώνεται  ο Οργανισμός, να συκοφαντείται και να απαξιώνεται στη συνείδηση των πολιτών. 
      Αυτές οι δυσμενείς εξελίξεις στην ποιότητα και το κόστος των υπηρεσιών είναι μερικές από τις πολλές συνέπειες του τρόπου με τον οποίο προχωρά η εφαρμογή της εθελουσίας εξόδου στον Οργανισμό, μια διαδικασία, κύριε Υπουργέ, που έγινε με προχειρότητα, με πολύ μεγάλη σπατάλη και χωρίς στόχευση. Το αποτέλεσμα ήταν να στερηθεί η επιχείρηση έμπειρα στελέχη και τεχνικό προσωπικό. Ακόμη, μάλιστα, δεν έχουμε δει πόσο θα αυξηθούν αυτοί οι χρόνοι, γιατί επίκειται αποχώρηση και άλλων, από τους οποίους οι περισσότεροι είναι τεχνικό προσωπικό.
      Η διοίκηση του Ο.Τ.Ε. προχώρησε στη διαδικασία της εθελουσίας εξόδου χωρίς να παρουσιάσει καν το επιχειρησιακό της σχέδιο ως όφειλε. Ο κ. Βουρλούμης αρνήθηκε με αστεία προσχήματα ενώπιον της Επιτροπής της Βουλής να μας πει ποιο είναι το σχέδιο και πού εντάσσεται αυτή η πολιτική. Περιφρόνησε τη Βουλή με την κάλυψη ασφαλώς της Κυβέρνησης και αρνήθηκε να παρουσιάσει το σχέδιό του λέγοντας προσχηματικά ότι δεν μπορεί να δώσει πληροφορίες που μπορεί να διαρρεύσουν στους ανταγωνιστές του. Σ’ αυτό λοιπόν το απόρρητο –σε εισαγωγικά- σχέδιο που δεν μπορεί ο κ. Βουρλούμης να παρουσιάσει  στο βασικό μέτοχο του Ο.Τ.Ε., που είναι το ελληνικό δημόσιο, έχει παρ’ όλα αυτά πρόσβαση κάθε κάτοχος έστω και μίας μόνο μετοχής στο χρηματιστήριο της Νέας Υόρκης. Μπορεί να ζητήσει και να λάβει το τεύχος 20F. Πηγαίνετε να το βρείτε και εσείς, κύριε Υπουργέ, και οι ανταγωνιστές του κ. Βουρλούμη. 
      Το πραγματικό πρόβλημα του κ. Βουρλούμη με τον ανταγωνισμό είναι ότι με την εθελουσία απογυμνώνεται από πεπειραμένα και από ικανά στελέχη που έφυγαν από τον Ο.Τ.Ε. και θα πάνε σε ανταγωνίστριες εταιρείες με τεράστιο κόστος έτσι για τον Ο.Τ.Ε. Αυτό, κύριε Υπουργέ, έγινε τυχαία ή υπάρχει σκοπιμότητα; Καλό είναι να μας απαντήσετε. 
      Η άλλη διάσταση όλης αυτής της διαδικασίας είναι ότι η εθελουσία εξελίχθηκε  με εκβιασμό προς τους εργαζόμενους και με πολιτική σκοπιμότητα, προκειμένου να εξυπηρετηθεί η γενικότερη πολιτική Αλογοσκούφη για δημιουργία εργασιακού μεσαίωνα, ξεκινώντας βέβαια από τις Δ.Ε.Κ.Ο. και συνεχίζοντας στον ιδιωτικό τομέα. Παρά τον εκβιασμό όμως, για να αποσπάσετε τη συναίνεσή τους σήμερα η διοίκηση Βουρλούμη, δεν τηρεί καν τις δεσμεύσεις της απέναντι σε όσους βγαίνουν στη σύνταξη. Οι 700 πρώτοι αποχωρήσαντες δεν έχουν λάβει τους μισθούς τους όλους αυτούς τους μήνες ούτε το εφάπαξ και βέβαια υπάρχει ένα θέμα αν θα εισπράξουν το εφάπαξ στο μέλλον. Υπάρχουν αυτήν τη στιγμή άλλοι 4.000 που θα αποχωρήσουν και αυτοί θα έχουν την ίδια μοίρα.
      
                                            (SX)
     Ωστόσο, για τον κ. Αλογοσκούφη ήταν χρήσιμο εργαλείο η εγγραφή όλου του κόστους της εθελουσίας στον ισολογισμό του 2005 που εμφανίζει ένα κερδοφόρο Οργανισμό, όπως ο ΟΤΕ, εικονικά ελλειμματικό. 
     Αυτό βέβαια έγινε γιατί, όπως είχαμε καταγγείλει στη Βουλή, η επιβάρυνση του ελληνικού δημοσίου με το κόστος της εθελουσίας θα συνιστούσε παράνομη κρατική ενίσχυση και άρα θα προέκυπτε παραβίαση του Κοινοτικού Δικαίου περί ανταγωνισμού. 
     Συνεπώς, αυτό το εργαλείο δίνει τη δυνατότητα στον κ. Αλογοσκούφη, εάν δεν πιάσει και ο επόμενος εκβιασμός των εργαζομένων για την κατάργηση του Γενικού Κανονισμού Προσωπικού και την καθιέρωση διευθυντικού δικαιώματος για προσλήψεις και απολύσεις, να μπορεί να παρεμβαίνει νομοθετικά εφαρμόζοντας το νόμο για τις ΔΕΚΟ που ψήφισε η Κυβέρνηση πέρυσι το καλοκαίρι.
     Την ίδια στιγμή που μεθοδεύονταν όλα αυτά, επιχειρήθηκε στον ΟΤΕ μια αναδιοργάνωση - παρωδία με τεράστιο κόστος. Αυτό είχε ως αποτέλεσμα μετά την εθελουσία να πρέπει και πάλι να αναδιοργανωθεί ο ΟΤΕ με βάση –τώρα- τις ανάγκες και τις ελλείψεις προσωπικού. 
     Αυτή η διαδικασία έγινε μόνο και μόνο για να εξυπηρετήσει την αλλαγή προϊσταμένων σε όλη την Περιφέρεια με ορισμό και όχι με εσωτερική προκήρυξη, όπως προβλέπει ο νόμος. Αντικαταστήσατε προϊσταμένους με άριστα αποτελέσματα, οι οποίοι μάλιστα παραμένουν στον ΟΤΕ και μετά την εθελουσία, με τα γνωστά γαλάζια παιδιά σας.
     Σε επίπεδο κεντρικής διοίκησης και κατά παράβαση του Γενικού Κανονισμού Προσωπικού τοποθετούνται σε καίριες θέσεις, όπως παραδείγματος χάρη ο Διευθυντής Προμηθειών, στελέχη από τον ΟΤΕ-ΑΓΟΡΑ με πολύ μεγάλους μισθούς, ενώ υπάρχουν έμπειρα στελέχη μέσα στον Οργανισμό.
     Επίσης, κύριε Υπουργέ, έχει γεμίσει ο ΟΤΕ με συμβούλους, με μισθούς πολύ υψηλότερους και από το δικό σας και με πλήθος παροχών, πιστωτικές κάρτες, πολυτελή αυτοκίνητα, μπόνους κλπ. Και ο εργαζόμενος όχι μόνο στον ΟΤΕ, αλλά ο Έλληνας εργαζόμενος απορεί και λέει: «Τόσα πολλά προσόντα έχουν όλοι αυτοί οι ακριβοπληρωμένοι σύμβουλοι σε μία περίοδο που η χώρα περνάει οικονομική ύφεση και οι εργαζόμενοι δεν μπορούν να καλύψουν τις ανάγκες τους;» 
     Επειδή προκαλείτε, σας καλώ να ενημερώσετε τον ελληνικό λαό για τις αμοιβές και για τις παροχές αυτών των στελεχών.
     Ο κ. Βουρλούμης είχε πει ότι θα αντικαταστήσει ένα μεγάλο ποσοστό αυτών που φεύγουν με την εθελουσία. Μας είπε ότι θα προσλάβει δύο χιλιάδες άτομα με διαγωνισμό. Και ήδη εξελίσσεται ο διαγωνισμός. Ένας διαγωνισμός που πρυτανεύουν, για άλλη μια φορά, τα γαλάζια κριτήρια.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτου)
     Ένα λεπτό, κύριε Πρόεδρε.
     Την ίδια στιγμή, βέβαια, ο κ. Βουρλούμης μας αποκρύπτει τις στρατιές προσλήψεων που γίνονται μέσω των δεκάδων θυγατρικών που διαθέτει ο ΟΤΕ. ΄
     Επιπλέον, η ΟΤΕ PLUS λειτουργεί ως εργολάβος του ΟΤΕ, εκμισθώνει υπαλλήλους και τους στέλνει να δουλέψουν στον ΟΤΕ. 
     Γι’ αυτό το λόγο, κύριε Υπουργέ, κάντε έλεγχο –και για εσάς, αλλά για να ενημερώσετε και το Ελληνικό Κοινοβούλιο- πόσες προσλήψεις έχουν γίνει από την INFOTE και πόσες στην HELLAS SAT. 
     Όσον αφορά μάλιστα ειδικά την HELLAS SAT πρέπει να πω ότι σας παραδόθηκε μια εταιρεία με προχωρημένη τεχνολογία, για να τη χρησιμοποιήσετε ως εργαλείο ανάπτυξης της χώρας κι εσείς τη χρησιμοποιείτε για εξυπηρετήσεις της εκλογικής σας πελατείας. 
     Αφήστε που εδώ υπάρχει και μία παγκόσμια πρωτοτυπία: Από εδώ δραστηριοποιείται εμπορικά η εταιρεία, εδώ είναι το κέντρο ελέγχου του δορυφόρου, όμως όλοι οι προϊστάμενοι έχουν έδρα την Κύπρο. Ποιος θα δώσει λόγο για όλα αυτά;
     Μάλιστα, αυτά συμβαίνουν τη στιγμή που κινδυνεύουμε να χάσουμε τη δυνατότητά μας να έχουμε και δεύτερο δορυφόρο στο διάστημα, επειδή καθυστερείτε να πάρετε τις αποφάσεις που πρέπει.
     Πολύ φοβάμαι, κύριε Υπουργέ, ότι το ίδιο έργο που είδαμε στην ΕΘΝΙΚΗ, θα δούμε και στον ΟΤΕ, αν κρίνουμε από τις δηλώσεις του κ. Βουρλούμη και με τις μέχρι σήμερα πολιτικές σας επιλογές. Πολύ φοβάμαι ότι ο στόχος σας είναι να προχωρήσετε και να ολοκληρώσετε κάτι που δεν ολοκλήρωσε η προηγούμενή σας κυβέρνηση το 1990-1993, η κυβέρνηση του κ. Μητσοτάκη, για πλήρη ιδιωτικοποίηση του ΟΤΕ. Σε μία τέτοια περίπτωση θα έχουμε μία ακόμα πιο τραγική εξέλιξη για την οικονομία, για τη χώρα, αλλά πάνω απ’ όλα για τον Έλληνα πολίτη.
     Κύριε Υπουργέ, σε αυτή την προοπτική μας βρίσκετε αντίθετους. Θα αποτύχει για άλλη μια φορά, όπως έγινε και στο παρελθόν.
     Σας ευχαριστώ πάρα πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κα Αντωνίου.
     Το λόγο έχει η συνάδελφος κα Παρασκευή Χριστοφιλοπούλου.
     
     (TS)
     
      (1SX)
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, θα ήθελα να αρχίσω, ρωτώντας με τη σειρά μου τον κύριο Υπουργό το εξής: Κύριε Υπουργέ, που τον πάτε τον Ο.Τ.Ε.; Ποιο είναι το σχέδιο σας; Υπάρχει κάποιο αναπτυξιακό σχέδιο του Οργανισμού που δεν το γνωρίζουμε; Διότι αν κρίνει κανείς από τα όσα ακούσαμε μέχρι τώρα, από τα όσα έχουν γραφτεί σ’ αυτήν την επερώτηση, αλλά και από τα όσα έχουν δει το φώς της δημοσιότητας τους τελευταίους μήνες, είναι φανερό ότι η προσέγγισή σας είναι αυστηρά χρηματαστηριακού λογιστικού τύπου. Το μόνο που κάνετε, είναι να πετυχαίνετε μία μείωση του λειτουργικού κόστους του Οργανισμού, χωρίς ταυτόχρονα να έχετε σχέδιο επενδύσεων και σχέδιο ανάπτυξης του, χωρίς να μπορείτε να μας πείτε αυτή η μείωση του λειτουργικού κόστους, η οποία γίνεται κυρίως μέσω της εθελουσίας εξόδου, που οδηγεί τον Οργανισμό από μόνη της, ει μη μόνον στην πρόσκαιρη αύξηση της αξίας της μετοχής και βεβαίως στην ωραιοποίηση του Οργανισμού, ο οποίος εκτίθεται προς πώληση. 
      Θέλω, κυρίες και κύριοι συνάδελφοι, να σταθώ λίγο στο θέμα της εθελουσίας εξόδου, γιατί, όπως είπα και πριν, είναι η αρχή, η μέση και το τέλος όλης της πολιτικής σας. Δεν υπάρχει άλλη πολιτική, πέρα των «γαλάζιων παιδιών» και των άλλων στρατιών που σας ανέφερε προηγουμένως η πρώτη εισηγήτρια. 
      Κύριε Υπουργέ, τις μέρες αυτές έχουμε και τις πρώτες συνταξιοδοτήσεις. Βγαίνουν οι πρώτοι εξήντα συνταξιοδοτούμενοι υπάλληλοι του Ο.Τ.Ε., πενήντα περίπου ετών και παίρνουν πόσα; Μπορείτε να μου απαντήσετε; Ποια είναι η σύνταξη τους ; Ποια είναι η μέση σύνταξη ενός πενηντάρη που εξέρχεται σήμερα από τον Ο.Τ.Ε.; Πιθανολογούμε ότι ο μέσος όρος μιας τέτοιας σύνταξης στην κύρια σύνταξη είναι 2.500 ευρώ και γύρω στα 500 ευρώ είναι η επικουρική σύνταξη. Δηλαδή, αυτή τη στιγμή βγαίνουν στρατιές πενηντάρηδων με 3.000 ευρώ σύνταξη, τη στιγμή που η Κυβέρνηση δια στόματος του κ. Αλογοσκούφη ομιλεί περί κατάργησης των πρόωρων συνταξιοδοτήσεων; Ομιλεί αυτή η Κυβέρνηση περί κινήτρων εθελουσίας παράτασης του εργασιακού βίου, όταν αυτή και μόνη, όταν ολοκληρωθεί η εθελουσία έξοδος του Ο.Τ.Ε., θα σημάνει τη μείωση της ηλικίας συνταξιοδότησης των Ελλήνων ασφαλισμένων συνολικά για τη χώρα κατά 0,8%;
      Άρα, πριν ξαναπάω στον Ο.Τ.Ε., κύριε Υπουργέ, έχετε τεράστια ευθύνη για τα βάρη τα οποία επιρρίπτει στο ασφαλιστικό σύστημα και στη χώρα συνολικά αυτή η πολιτική της εθελουσίας εξόδου, η οποία είναι μια τραγική απάτη και δυστυχώς δεν έχει ούτε όφελος για τον Οργανισμό, όπως θα αποδείξω παρακάτω. Επομένως, έχουμε βάρος στα ασφαλιστικά ταμεία. Και έρχομαι εν προκειμένω στο ΤΑΠ-Ο.Τ.Ε.. 
      Κύριε Υπουργέ, υπάρχει αναλογιστική μελέτη, που να δείχνει ποιο είναι το αναλογιστικό κόστος του ΤΑΠ-ΟΤΈ από την πολιτική της εθελουσίας εξόδου; Δεν υπάρχει αναλογιστική μελέτη. Εάν υπάρχει, καταθέστε τη σας παρακαλώ στη Βουλή. Ποιος θα καλύψει αυτό το αναλογιστικό κόστος; Ο κρατικός Προϋπολογισμός ή ο Έλληνας φορολογούμενος; Τι σας έχει πει επ’ αυτού η Ευρωπαϊκή Επιτροπή σε σχετικά πρόσφατο, πριν λίγους μήνες, έγγραφό της το οποίο είδε το φώς της δημοσιότητας; Μήπως σας είπε ότι αν τυχόν ο Ο.Τ.Ε. καλύψει το κόστος αυτό, τότε θα πρέπει να προβεί σε ανταποδοτικά οφέλη προς τους ανταγωνιστές του, προς τους εναλλακτικούς παροχείς; Τι σημαίνει αυτό για τον Οργανισμό; Το έχετε υπολογίσει; Αλλά είπαμε, θέλουμε να δούμε αν έχετε σχέδιο και ποιο είναι το σχέδιό σας. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα πάρω  και το χρόνο της δευτερολογίας μου, κύριε Πρόεδρε. 
      Αν έρθω και στην εξέλιξη των οργανικών πλέον ελλειμμάτων και όχι των αναλογιστικών του ΤΑΠ-Ο.Τ.Ε., θα ήθελα να σας ρωτήσω, κύριε Υπουργέ των Οικονομικών, το εξής: Τα ελλείμματα του ΤΑΠ-Ο.Τ.Ε.  είναι εγγεγραμμένα πλήρως στον Προϋπολογισμό του 2006. Και αν δεν είναι εγγεγραμμένα, γιατί δεν είναι; Διότι στοιχεία που έχω στη διάθεση μου, ομιλούν καταρχήν περί εκτίναξης των οργανικών ελλειμμάτων του ΤΑΠ-Ο.Τ.Ε.  από το 2005 στο 2006 από το ποσό των 330.000.000 ευρώ στο ποσό των 500.000.000 ευρώ.
      (XF)
Από αυτά τα 500 εκατομμύρια ευρώ, κύριε Υπουργέ, καλύπτετε στον προϋπολογισμό μόνο τα 330 εκατομμύρια ευρώ.
        Τα οργανικά ελλείμματα του ΤΑΠΟΤΕ, κύριε Υπουργέ, εγγράφονται πλην του γενικού προϋπολογισμού και στον τακτικό προϋπολογισμό; Τα οργανικά ελλείμματα του ΤΑΠΟΤΕ είναι κανονικά εγγεγραμμένα στον τακτικό προϋπολογισμό και άρα μετριόνται στο έλλειμμα; Το γνωρίζει αυτό η Ευρωπαϊκή Επιτροπή; Γνωρίζει αυτές τις λογιστικές αλχημείες μιας κυβέρνησης που ήρθε με σημαία το νοικοκύρεμα των οικονομικών και με σημαία την απογραφή;
        Αλλά ας επανέλθουμε στον Ο.Τ.Ε. Μήπως αυτή η εθελουσία έξοδος θα δυσκολέψει αντί να διευκολύνει τις διαδικασίες δηλαδή τις επενδύσεις που δεν έγιναν επί δύο χρόνια, αυτή την αξιοποίηση της τεράστιας υποδομής που έχει ο Ο.Τ.Ε. για να ανοίξει και να αναπτύξει περαιτέρω στην περιφέρεια τα δίκτυα της ευρυζωνικότητας για να δώσει η ευρυζωνικότητα;; 
        Και αναρωτιέμαι: Γιατί ο κ. Βουρλούμης ενημερώνοντας τα μέλη της Επιτροπής Έρευνας και Τεχνολογίας της Βουλής μας είπε ότι δεν θα δυσκολέψει καθόλου; Τι εννοεί ο κύριος διοικητής; Μήπως, κύριε Υπουργέ, μπορείτε εσείς να το εξηγήσετε; Πως είναι δυνατόν να φεύγουν εμπειρότατα στελέχη, τεχνικοί από τον Οργανισμό και να αντικαθίσταται από νέους; Γιατί μας είπε ο κ. Βουρλούμης ότι οι νέοι ξέρουν τις νέες τεχνολογίες. Ναι, αλλά οι νέοι γνωρίζουν το δίκτυο του Ο.Τ.Ε.; Μπορούν να το συντηρήσουν; Μπορούν να το επεκτείνουν; Μπορούν να είναι εκεί την ώρα που θα συμβεί το πρόβλημα, την ώρα που πρέπει να γίνει η επέκταση, την ώρα που δεν θα υπάρχει η δυνατότητα να δοθεί μια λύση σε ένα πρόβλημα; Μπορούν οι νέοι; Ή μήπως θα έπρεπε να κάνετε ήπιες εθελούσιες εξόδους, όπως έκαναν πετυχημένα οι κυβερνήσεις του ΠΑ.ΣΟ.Κ.;
        Τελικά όλη η πολιτική σας αρχίζει και τελειώνει, όπως είπα και πριν, στο θέμα των λειτουργικών εξόδων του Οργανισμού και βεβαίως στο θέμα το εργασιακό. Πάλι χρησιμοποιήσατε την εθελούσια έξοδο ως ένα τρικ για να κάνετε τον Οργανισμό ζημιογόνο. Εγγράψατε στη χρήση του 2005 όλο το ποσό της εθελουσίας εξόδου για να καταστήσετε τον Ο.Τ.Ε. ζημιογόνο από κερδοφόρο. Βεβαίως με ποιο φοβερό όφελος; Μπορείτε να χρησιμοποιήσετε και να εφαρμόσετε τον περίφημο νόμο για τις Δ.Ε.Κ.Ο. τον οποίο εσείς ψηφίσατε και εμείς καταγγείλαμε, για να αλλάξετε άρδην τις εργασιακές σχέσεις στον Ο.Τ.Ε.
        Άρα, ποια είναι η πολιτική σας; Η πολιτική σας δεν είναι άλλη από μία αυστηρά, όπως είπα και πριν, χρηματιστηριακή λογιστική προσέγγιση στην ανάπτυξη του Οργανισμού, ο οποίος εκτίθεται προς πώληση. Δεν υπάρχει σχέδιο, δεν υπάρχει έρμα, υπάρχει μια κεφαλαιώδης αντίφαση μιας πολιτικής, η οποία το μόνο που έχει ως στόχο είναι η αύξηση της τιμής της μετοχής του Ο.Τ.Ε. και η πλήρης ιδιωτικοποίησή του. Σ’ αυτό, κύριε Υπουργέ, θα βρείτε την Αξιωματική Αντιπολίτευση σύσσωμη απέναντί σας.
        Ευχαριστώ που με ακούσατε.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Χριστοφιλοπούλου.
        Το λόγο έχει ο συνάδελφος κ. Βενιζέλος.
        ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, τις τελευταίες εβδομάδες ο δημόσιος βίος κυριαρχείται από ορισμένες μεγάλες οικονομικές υποθέσεις, από ορισμένες μεγάλες εμπορικές συμφωνίες που συνάπτονται με την εντολή και τη στήριξη και την ενθάρρυνση της Κυβέρνησης και οι οποίες όζουν περίεργα, είναι αντικείμενο ελέγχου και διερεύνησης, ανοίγουν πιθανότατα μεγάλα ζητήματα, υποκρύπτουν πιθανότατα πολύ μεγάλα σκάνδαλα, για τα οποία η Κυβέρνηση είτε το έχει καταλάβει είτε όχι, έχει ήδη αρχίσει να απολογείται ή να απομακρύνεται λαμβάνοντας αποστάσεις ασφαλείας, ενώ είναι ο αυτουργός όλων αυτών των υποθέσεων.
        Αναφέρομαι στο κορυφαίο παράδειγμα του Ο.Τ.Ε., της COSMOTE και της απόκτησης της εταιρείας ΓΕΡΜΑΝΟΣ. Αναφέρομαι και στο απολύτως συναφές και συγκρίσιμο παράδειγμα της Εθνικής Τράπεζας και της FINASBANK με την Κυβέρνηση να μην είναι σε θέση να πει ότι η συμφωνία αυτή είναι ορθή και επωφελής και άρα τα ασφαλιστικά ταμεία πρέπει να διατηρήσουν τη συμμετοχή τους στο μετοχικό κεφάλαιο της Εθνικής ή είναι διφορούμενη και μη επωφελής, οπότε πρέπει να ανατραπεί διότι βρισκόμαστε μπροστά σε ένα παράδοξο κοινωνικά και πολιτικά φαινόμενο, δίπλα στον ιδιωτικό τομέα της οικονομίας και δίπλα στο δημόσιο τομέα της οικονομίας να λειτουργεί με τις ευλογίες της Κυβέρνησης ένας τρίτος αδιαφανής και απροσδιόριστος τομέας της οικονομίας, στον οποίο ανήκουν όλες οι μεγάλες επιχειρήσεις δημοσίου συμφέροντος με κορυφαία παραδείγματα τον Ο.Τ.Ε. και την Εθνική Τράπεζα.
        
        (ST)
      Στον ιδιωτικό τομέα ο ιδιώτης επιχειρηματίας απολογείται στον εαυτό του, στο συμφέρον του, στους μετόχους του. Υπάρχει μια ορθολογική αντιμετώπιση. Στο δημόσιο τομέα υπάρχει ο θεματοφύλακας του δημοσίου συμφέροντος που είναι η Κυβέρνηση, η Βουλή, το Εκλογικό Σώμα, ο δικαστής. Σε αυτόν τον επαμφοτερίζοντα ύποπτο τομέα, όπου το Δημόσιο διορίζει τις διοικήσεις, το Δημόσιο στηρίζει τις επιχειρήσεις με μέτρα όπως το ασφαλιστικό των τραπεζοϋπαλλήλων και η εθελουσία έξοδος στον Ο.Τ.Ε., το Δημόσιο είναι αυτό που ευλογεί, χειροτονεί, ενθαρρύνει, υποστηρίζει, αλλά η επιχείρηση δεν είναι ούτε δημοσίου συμφέροντος ούτε ιδιωτικού. Τι είναι; Είναι ένα πήδημα στο κενό. Αυτό είναι από μόνο του ένα μεγάλο θεσμικό πρόβλημα, ένα σκάνδαλο, διότι τεράστια οικονομικά συμφέροντα που επηρεάζουν και επιμέρους αγορές, όπως είναι η τραπεζική αγορά ή η αγορά τηλεπικοινωνιών, αλλά και συνολικά την πορεία της εθνικής οικονομίας τελούν υπό πέπλο αδιαφάνειας και αυτό νομίζω ότι κατεξοχήν συμβαίνει στον Ο.Τ.Ε.. 
      Τι έχουμε στον Ο.Τ.Ε.; Έχουμε το μεγάλο πειραματικό εργαστήριο πρώτα για τις εργασιακές σχέσεις με την απόπειρα εξαγοράς των εργαζομένων μέσω της εθελουσίας εξόδου, προκειμένου να συναφθεί νέα συλλογική σύμβαση που θα ανατρέπει το Γενικό Κανονισμό Προσωπικού, αλλά μετά η Κυβέρνηση, εφαρμόζοντας το δόγμα «πίσω-μπρος», αλλάζει ρότα και ψηφίζει το νόμο για τις Δ.Ε.Κ.Ο., όπου θεωρεί ότι δεν χρειάζεται συλλογική σύμβαση, αλλά αρκεί, παρά το Σύνταγμα και παρά τις διεθνείς συμβάσεις εργασίας, η μονομερής επέμβαση του νομοθέτη. Δυοίν θάττερον; Πρέπει να διαλέξετε: Και να μπορέσετε να συνεχίσετε με όχημα τον Ο.Τ.Ε., ενώ για παράδειγμα στον ΟΣΕ συνάπτεται συλλογική σύμβαση που υπερβαίνει το εξαγγελμένο από εσάς όριο της εισοδηματικής πολιτικής. 
      Σας είπαν ήδη οι συνάδελφοι που μίλησαν: «Τι έγινε, λοιπόν, με το ΤΑΠΟΤΕ; Τι γίνεται με τους επτακοσίους συνταξιούχους που περιμένουν; Τι γίνεται με την Ευρωπαϊκή Ένωση;». Ποιος επαληθεύτηκε; Εσείς με αυτά που λέγατε ενώπιον της Βουλής, όταν ψηφίστηκε αυτός ο νόμος ή εμείς και η υπόλοιπη Αντιπολίτευση που θέταμε θέματα εφαρμοσιμότητας και αντικοινοτικότητας αυτών των διατάξεων; Και ποια είναι τελικά η επιλογή σας για τις εργασιακές σχέσεις;
      Είναι όμως και για άλλα θέματα το μεγάλο όχημα και το μεγάλο πειραματικό εργαστήριο ο Ο.Τ.Ε. κατ’ αρχάς για τον τρόπο με τον οποίο αντιλαμβάνεται η Κυβέρνηση την τεχνολογική πρόοδο, την επένδυση σε τομείς αιχμής. Τι γίνεται με τα ευρυζωνικά δίκτυα; Τι γίνεται με το φθηνό Internet και την πρόσβαση των νέων σ' αυτό, με το δικαίωμα που το Σύνταγμα προβλέπει για ελεύθερη και ισότιμη συμμετοχή στην κοινωνία της πληροφορίας; Τι απάντηση δίνει σ’ αυτές τις απαιτήσεις της κοινωνίας η Κυβέρνηση, η οποία οφείλει να ασκεί μια πολιτική και μέσω της Εθνικής Επιτροπής Τηλεπικοινωνιών και Ταχυδρομείων αλλά και ως μέτοχος του Ο.Τ.Ε. που έχει την ευθύνη για την πορεία της στρατηγικότερης και καθοριστικότερης επιχείρησης στην τηλεπικοινωνιακή αγορά; 
      Και βέβαια εμφανίζεται ως εργαστήριο ο Ο.Τ.Ε. και στα μεγάλα deals που γίνονται, διότι τι συνέβη με την εξαγορά της «ΓΕΡΜΑΝΟΣ»; Ποιος θα απολογηθεί γι’ αυτό; Ο κύριος Πρόεδρος του Ο.Τ.Ε. ως ιδιώτης; Ως διορισμένος διοικητής δημόσιας επιχείρησης ή ως κάποιος, ο οποίος βρέθηκε εκεί χωρίς να ξέρει τον τρόπο και τη διαδικασία και δεν απολογείται πουθενά; Ποιος θα μας πει πώς αποτιμήθηκε η αξία της «ΓΕΡΜΑΝΟΣ»; Μέσα από ποιες διαδικασίες και διεργασίες της αγοράς; Μέσα από ποιες προσφορές που αναδεικνύουν μια αγοραία αξία;
      (XP)
    Μέσα από την εκτίμηση ποιού διεθνούς εκτιμητικού οίκου; Τι εξασφαλίζει ότι όλο αυτό το δίκτυο που βασίζεται στο φραντσάιζ θα παραμείνει και δεν θα καταρρεύσει; Γιατί τα ίδια ποσά δεν μπορούσαν να επενδυθούν στην ανάπτυξη των καταστημάτων του Ο.Τ.Ε. και της COSMOTE; Τι θα κρατήσει την VODAFON, την ΤΙΜ και την Q στα καταστήματα της ΓΕΡΜΑΝΟΣ; Γιατί δεν θα προκύψουν θέματα ανταγωνισμού και προσφυγές στην επιτροπή ανταγωνισμού αλλά και στην Ευρωπαϊκή Ένωση; Τι μας εγγυάται ότι ο κ.Γερμανός δεν θα κινητοποιήσει την άλλη αλυσίδα που έχει τη MULTIRAMA ώστε να ασκήσει ανταγωνιστικές δραστηριότητες; ‘Εχουν διασφαλιστεί όλα αυτά σε σχέση με τη σύμβαση; 
    Εν πάση περιπτώσει, ποιος αναλαμβάνει την ευθύνη αυτής της επιλογής; Και πώς επηρεάζει αυτή η επιλογή τα λογιστικά δεδομένα του Ο.Τ.Ε., το επενδυτικό του πρόγραμμα, την εισοδηματική του πολιτική και τις εργασιακές σχέσεις, την εκπλήρωση των υποχρεώσεών του απέναντι στο ΤΑΠ-Ο.Τ.Ε., την εθελουσία έξοδο που υποσχεθήκατε αντιφάσκοντες σε όλα όσα λέτε για το ασφαλιστικό, γιατί στο γενικό ασφαλιστικό απειλείτε και κινδυνολογείτε και εκπέμπετε ένα μήνυμα επικείμενης κατάρρευσης του συστήματος. Βέβαια, το σύστημα δεν καταρρέει καθόλου όταν πρόκειται να διευκολύνουμε τις τράπεζες ή τον Ο.Τ.Ε., ή την Τράπεζα της Ελλάδος στους δικούς της χειρισμούς, για να πω ένα άλλο παράδειγμα.
    Κύριε Υπουργέ, η ευθύνη που φέρετε και προσωπικά είναι τεράστια. Αλλά βεβαίως την κύρια ευθύνη την έχει ο Πρωθυπουργός ο οποίος καθοδηγεί ή έστω ανέχεται μια κατάσταση η οποία νομίζω ότι θα δηλητηριάσει για πάρα πολύ καιρό την πολιτική ζωή και τον δημόσιο βίο της χώρας. ‘Εχετε ακόμη καιρό να επανορθώσετε και να υπαναχωρήσετε. Μετά από ολίγες ημέρες θα είναι αργά.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Ο κ. Στρατάκης έχει το λόγο.
     ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, επερωτάμε σήμερα την Κυβέρνηση για ένα πολύ σημαντικό θέμα. Είναι σημαντικό το θέμα γιατί θεωρούμε ότι ο Ο.Τ.Ε. είναι η ναυαρχία των δημοσίων επιχειρήσεων της χώρας μας, η μεγαλύτερη επιχείρηση τηλεπικοινωνιών της νοτιοανατολικής Ευρώπης και παρατηρούμε ότι οι επιλογές της διορισμένης διοίκησης από τη Νέα Δημοκρατία στρέφονται σε μια κατεύθυνση που ουσιαστικά θέλουν να εξυπηρετήσουν έναν και μόνο στόχο, το πώς θα ξεπουληθεί το γρηγορότερο δυνατόν και μάλιστα όσο γίνεται στη χαμηλότερη δυνατή τιμή. Αυτό θα το αποδείξω στη συνέχεια, κύριοι Υπουργοί.
     Το μόνο θετικό που μπορούμε να αναγνωρίσουμε στην παρούσα διοίκηση του Ο.Τ.Ε. είναι ότι σε αντίθεση με αυτά που έλεγε η Νέα Δημοκρατία προεκλογικά όταν ήταν στην αντιπολίτευση αναγνώρισε την χρησιμότητα των επενδύσεων που έγιναν στις χώρες της Βαλκανικής εξαιτίας των οποίων σήμερα είναι σε θέση ο Ο.Τ.Ε. να έχει θετικά οικονομικά αποτελέσματα. Και αυτό δεν το λέει η Κυβέρνηση παρά τον πόλεμο που γινόταν σε σχέση με αυτές τις επενδύσεις. 
     Σε όλα τα υπόλοιπα παρατηρούμε απουσία στρατηγικού σχεδιασμού. Και δεν είναι ακριβώς απουσία σε σχέση μόνον με τις εξελίξεις, αλλά και σε σχέση που τελικά θέλει να κάνει, διότι το κάνει με έναν αδιέξοδο τρόπο με αποτέλεσμα να δημιουργούνται συνολικά αρνητικά αποτελέσματα. Αυτό είναι μείζον ζήτημα. Διότι αναφέρθηκε πριν από τον κ.Βενιζέλο η περίπτωση της εξαγοράς του 34,3% των μετοχών της ΓΕΡΜΑΝΟΣ και βλέπουμε με ποια διαδικασία και με ποιόν ανορθόδοξο τρόπο προσπαθεί να δώσει χρήματα σε κάποιους με ζημιογόνο τελικά για τον Ο.Τ.Ε. αποτέλεσμα. Αυτό είναι ένα ζήτημα που δεν απασχολεί την Κυβέρνηση. Τουλάχιστον, την κάνει να σφυρίζει αδιάφορα γιατί έχει σκοπιμότητα και θέλει να εξυπηρετηθούν συγκεκριμένα συμφέροντα.
     Και βέβαια παρακολουθούμε και κάτι πολύ σημαντικό που έχει να κάνει με την καθυστέρηση του τεχνολογικού εκσυγχρονισμού που είναι το μείζον ζήτημα που πρέπει να απασχολήσει σήμερα μια σύγχρονη διοίκηση, μια διοίκηση που θέλει πραγματικά να οδηγήσει έναν φορέα και έναν οργανισμό σε μια κατεύθυνση που έχει να κάνει με τις νέες εξελίξεις και με τα δεδομένα που διαμορφώνονται σε ευρωπαϊκό και διεθνές επίπεδο. Υπάρχει μεγάλη καθυστέρηση.
     
     (GM)
    Μεγάλη καθυστέρηση. Γιατί υπάρχει μεγάλη καθυστέρηση; Διότι ενώ βλέπει τον πόλεμο που γίνεται από τους παρόχους των μεγάλων ευρωπαϊκών χωρών που δεν επιθυμούν για παράδειγμα –αναφέρω μόνο ένα παράδειγμα- να υπάρξει καθολικότητα της ευρωζωνικότητας σε όλες τις χώρες τις Ευρωπαϊκής Ένωσης, γιατί ακριβώς γνωρίζουμε ότι μέσα από αυτήν την καθολικότητα των ευρωζωνικών υπηρεσιών θα εξυπηρετηθούν πάροχοι του μεγέθους του ΟΤΕ και κυρίως πάροχοι των μικρών χωρών, η Κυβέρνηση αδιαφορεί και δεν έχει πάρει ακόμα θέση, ενώ έχουν τελειώσει οι προθεσμίες που έπρεπε να δηλώσει τις προθέσεις της, σε αυτό το μείζον ζήτημα σε σχέση με την καθολικότητα των ευρωζωνικών υπηρεσιών. Και μάλιστα όταν είναι γνωστό ότι είμαστε οι τελευταίοι σε αυτό το σημείο και θα έπρεπε να αξιοποιήσουμε την ευκαιρία από τη στιγμή που μπαίνει θέμα συζήτησης στην Ευρωπαϊκή Ένωση και στην ευρωπαϊκή επιτροπή να πάμε με όσο γίνεται γρηγορότερους ρυθμούς σε μία τέτοια κατεύθυνση για να μπορέσουμε πράγματι να δώσουμε ευρωζωνικές υπηρεσίες σε όσο γίνεται μεγαλύτερο ποσοστό του ελληνικού πληθυσμού. Και δεν κάνει η Κυβέρνηση προς αυτήν την κατεύθυνση, που έχει πράγματι να κάνει επί της ουσίας του εκσυγχρονισμού του τεχνολογικού εξοπλισμού βήματα σημαντικά, καμία κίνηση. Διότι αν πράγματι γινόταν και δινόταν δυνατότητα να υπάρξει καθολικότητα των ευρωζωνικών υπηρεσιών, τότε οι επτακόσιοι δακτύλιοι των οπτικών ινών που αντιστοιχούν σε περίπου είκοσι χιλιάδες χιλιόμετρα οπτικές ίνες, θα μπορούσαν να αξιοποιηθούν, σε αντίθεση με αυτό που γίνεται σήμερα που αξιοποιείται μόνο το 10% έως 20% αυτών των οπτικών ινών.
    Ταυτόχρονα έχουμε βέβαια και το εξής σημαντικό στοιχείο, ότι για να λογαριάσατε το κόστος των ευρωζωνικών υπηρεσιών, υπολογίζετε τις αποσβέσεις του συνόλου του δικτύου με βάση μόνο αυτήν την αξιοποίηση, δηλαδή το 10% έως 20%, με αποτέλεσμα βέβαια οι ευρωζωνικές υπηρεσίες στη χώρα μας να είναι πάρα πολύ ακριβές σε σχέση με την υπόλοιπη Ευρώπη, έτσι ώστε να πηγαίνουμε πίσω αντί για μπροστά, αφού δεν μπορούμε να παρέχουμε υπηρεσίες στο κόστος που παρέχονται στις υπόλοιπες χώρες, όταν μάλιστα διαπιστώνουμε ότι σε παγκόσμιο επίπεδο γίνεται μία προσπάθεια οι τιμές αυτές να είναι φιξ, να είναι στάνταρ και να μπορούν πραγματικά να είναι χρήστες όλοι οι πολίτες. Αυτή είναι η κατάσταση και οι μεγάλες καθυστερήσεις που έχετε στον τεχνολογικό εξοπλισμό του ΟΤΕ.  
    (Στο σημείο αυτό κτυπάει το κουδούνι λήξεως του χρόνου ομιλίας του κ. Βουλευτού)
    Κύριε Πρόεδρε, θα αξιοποιήσω τη δευτερολογία μου.
    Βέβαια αναφέρθηκε από τους συναδέλφους το ζήτημα της εθελουσίας εξόδου και πού στοχεύετε μέσα από αυτήν τη διαδικασία. Είναι, όπως είπε ο κ. Βενιζέλος χαρακτηριστικά, το εργαστήρι, που είδατε ότι το εργαστήρι δεν απέδωσε. Η in vitro διαδικασία που ακολουθήσατε δεν απέδωσε. Κάνατε το νόμο για τις ΔΕΚΟ και γι’ αυτό προσπαθείτε αυτό που πήγατε να εφαρμόσετε στον ΟΤΕ να έχετε τη δυνατότητα να το κάνετε και με το νόμο. Λογαριάσατε δηλαδή, όπως ειπώθηκε, όλο το κόστος της εθελουσίας εξόδου σε έναν ισολογισμό, για να κάνετε ζημιογόνο τον ΟΤΕ, για να μπορείτε να τον εντάξετε σε μία τέτοια διαδικασία, αξιοποιώντας το νόμο που εσείς κάνατε, παρά τις συνταγματικές επιταγές, για να μπορέσετε πράγματι να επιβάλλετε αυτό που θέλετε. Και δεν είναι τυχαία τα σημερινά δημοσιεύματα στον αθηναϊκό τύπο, που αναφέρεται ότι πάτε να δώσετε τη δυνατότητα του διευθετικού δικαιώματος στην καταστρατήγηση του κανονισμού του προσωπικού του ΟΤΕ και βέβαια αναφέρεται σε μία κατάσταση στον ΟΤΕ όπως είναι περίπου η θυγατρική η COSMOTE, για να μπορείτε πράγματι μέσα από αυτήν τη διαδικασία να τον ξεπουλήσετε στον στρατηγικό επενδυτή με φθηνότερο κόστος γι’ αυτόν και βέβαια σε βάρος και προς ζημία του ελληνικού λαού, του ελληνικού δημοσίου και των μετόχων.
    Άρα, λοιπόν, εδώ υπάρχει ένα συγκεκριμένο σχέδιο που θέλετε να υλοποιήσετε και είναι πάρα πολύ σημαντικό να τονιστεί –και είναι καιρός, κύριε Υπουργέ- αν πραγματικά θέλετε να υπηρετήσετε τα καλώς εννοούμενα συμφέροντα του ελληνικού λαού, να αλλάξετε αυτήν τη στρατηγική γιατί ό,τι κάνετε θα ανακαλύπτεται μέρα με την ημέρα, θα εκτίθεστε ως Κυβέρνηση και βέβαια θα ζημιώνετε σε πολύ σημαντικό βαθμό το ελληνικό δημόσιο και τους Έλληνες πολίτες.
    Δεν είναι όμως μόνο αυτά. Εδώ υπάρχει ένα άλλο μείζον ζήτημα, που ενώ μας είπατε ότι θέλετε να κάνετε εκσυγχρονισμό, ότι θέλετε να προχωρήσετε σε αλλαγές των δεδομένων σε σχέση με το προσωπικό, παρατηρούμε το εξής, ότι τα τελευταία δύο χρόνια έχει τετραπλασιαστεί ο αριθμός των στελεχών που πληρώνονται με μισθούς από 10.000 έως 15.000 ευρώ το μήνα, πέραν των άλλων παροχών που προσφέρονται μέσω των καρτών, των αυτοκινήτων και όλων αυτών. Αυτό ξέρετε τι σημαίνει; Ένα τεράστιο κόστος για τον ΟΤΕ. Και ο σκοπός και ο στόχος που έχετε είναι μόνο πως θα εξυπηρετήσετε τα γαλάζια παιδιά ή κάποιους γαλάζιους φίλους σας και αυτό σε βάρος βέβαια του ΟΤΕ και σε βάρος των οικονομικών δεδομένων. Αυτή είναι μία κατάσταση που έχει να κάνει και με το άλλο που βλέπουμε το τρομακτικό, να χρησιμοποιείτε ως όχημα την ΟΤΕ PLUS και τις άλλες θυγατρικές εταιρείες για να γεμίζετε τον ΟΤΕ με κόσμο. Ακόμα και ο υπάλληλος που έχετε στείλει στην ευρωπαϊκή επιτροπή, στην Ευρωπαϊκή Ένωση, είναι υπάλληλος του ΟΤΕ με αυτές τις διαδικασίες. Γιατί ακριβώς θέλετε κι εκεί να στείλετε ένα γαλάζιο παιδί, λες και δεν υπάρχουν άλλοι άνθρωποι που θα μπορούσαν πραγματικά να πάνε και να υπηρετήσουν τη χώρα από το πόστο αυτό. 
    Και βέβαια δεν είναι μόνο αυτό, είναι πάρα πολλά άλλα στοιχεία που έχουν να κάνουν με τις θυγατρικές εταιρείες. Χαρακτηριστικότερο το παράδειγμα του HELLAS-SAT, που πουλήσατε αντί πινακίου φακής τους transporters που είχαμε με τους UTTER-SAT και τώρα πληρώνει η ΕΡΤ στη UTTER-SAT για να έχει αναμεταδότες εκεί που θέλει να μεταδώσει τα προγράμματά της. Ενώ θα μπορούσατε θαυμάσια αξιοποιώντας αυτό το περιουσιακό στοιχείο που έπρεπε και είχε η HELLAS-SAT, να συνδυάσετε τις συχνότητες και να μπορέσετε πράγματι και να επεκταθείτε, αλλά και να μην αφήνετε στην ΕΡΤ το δικαίωμα να χρησιμοποιεί άλλους δορυφόρους. Πέραν βέβαια από το ότι ενώ η Κύπρος έχει μόνο το 15%, ουσιαστικά έχετε χωρίσει όλα τα δικαιώματα της HELLAS-SAT στην Κύπρο, με αποτέλεσμα να μην γνωρίζει καν η ελληνική Κυβέρνηση τι ακριβώς γίνεται σε σχέση με αυτήν την πολύ σημαντική θυγατρική εταιρεία του ΟΤΕ, που -αν θέλετε- είναι μία εταιρεία η οποία έχει άλλες δυνατότητες, μπορεί να προσφέρει άλλα δεδομένα στη σημερινή εποχή και κυρίως να δώσει τη δυνατότητα και την προοπτική με γρήγορο τρόπο να αποφασίσετε για το πώς θα αποκτήσουμε και δεύτερο ελληνικό δορυφόρο, όταν βλέπουμε ότι γίνεται μάχη ποιος θα μπορέσει να πάρει τις θέσεις στο διάστημα για να έχει περισσότερους δορυφόρους. 
    (MN)
    
      Κύριε Υπουργέ, αυτή η στρατηγική που ακολουθείτε είναι σε λάθος κατεύθυνση, γιατί ζημιώνει τα συμφέροντα του ελληνικού λαού και καλείσθε μέσα απ’ αυτή την επερώτηση να αλλάξετε ρότα, να αλλάξετε τακτική γιατί διαφορετικά εμείς είμαστε υποχρεωμένοι σε κάθε περίπτωση να σας καταγγέλλουμε γιατί έτσι εκτιμούμε ότι υπηρετούμε τα καλώς εννοούμενα συμφέροντα του ελληνικού λαού.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Στρατάκη.
      Ο κ. Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε και κύριε Υπουργέ, στην πολιτική η υποψία είναι σε βάρος του κατηγορουμένου, σε αντίθεση βεβαίως με τη δικαστική διαδικασία όπου τον απαλλάσσει. Εσείς λοιπόν έχετε εγείρει υποψίες σχετικά με τη σκοπιμότητα που έχει η πολιτική σας απέναντι από τις μεγαλύτερες εταιρείες της χώρας που είναι ο Ο.Τ.Ε. Βεβαίως ήδη έχουν υπάρξει γκρίζες ζώνες σε σχέση με την πολιτική σας γύρω από την Εθνική Τράπεζα και τις μεγάλες συγχωνεύσεις και εξαγορές που έχει κάνει, υπάρχουν υποψίες στους εργαζόμενους στα ΕΛ.ΤΑ και στο Ταχυδρομικό Ταμιευτήριο σχετικά με την πολιτική που θα ακολουθήσετε και βέβαια έχετε δείξει δείγματα γραφής, συσκότισης των διαδικασιών που αφορούν μεγάλες αγορές, μεγάλες συγχωνεύσεις. 
      Φαίνεται ότι υπάρχει ένας πανικός που οδηγεί στη διαδικασία του ξεπουλήματος, γιατί πράγματι όσοι είναι στην αγορά ξέρουν ότι μόνο ο πανικός να διώξει το προϊόν σε οδηγεί στον ευτελισμό του προϊόντος. Αυτό που κάνατε στον Ο.Τ.Ε. είναι μια συνειδητή πολιτική απαξίωσής του, μείωσης της αξίας του στην αγορά ούτως ώστε πολύ γρήγορα να πετύχετε μία πώληση η οποία μπορεί να είναι επικερδής για τον αγοραστή, αλλά αυτό θυμίζει τη λαϊκή του Σαββάτου όπου αργά το μεσημέρι για να φύγουν οι έμποροι που πωλούν τα προϊόντα, όπως πιθανόν βιάζεσθε και σεις, ρίχνουν τις τιμές βγάζουν τα σκάρτα προϊόντα και προσπαθούν όσο όσο να πουλήσουν. Αυτή η τύχη δεν αξίζει στον Ο.Τ.Ε. γιατί αυτά μπορεί να γίνονται στις λαϊκές, αλλά εσείς ως λαϊκή Δεξιά δεν έχετε αυτό το δικαίωμα να διαχειρίζεσθε απαξιωτικά τους εργαζόμενους και το εθνικό κεφάλαιο που λέγεται Ο.Τ.Ε. Σας το είπαν οι εργαζόμενοι πριν λίγες μέρες στο συνέδριο της ΟΜΕ-Ο.Τ.Ε. όπου έστειλαν ένα ηχηρό μήνυμα για την προστασία αυτού του μεγάλου οικονομικού και αναπτυξιακού μεγέθους, αλλά σεις προφανώς δεν ακούτε, προφανώς έχετε ακούσει άλλα.
      Σήμερα λοιπόν έχουμε έναν Ο.Τ.Ε. που αν δούμε πώς τον παραλάβατε και τι έχετε καταφέρει με τους μαθητευόμενους μάγους που έχετε ορίσει σε όλες αυτές τις επιχειρήσεις η σύγκριση είναι συντριπτική για σας. Πήρατε έναν Ο.Τ.Ε. που ήταν ο μεγαλύτερος πάροχος τηλεπικοινωνιών στη χώρα και μια από τις πέντε μεγαλύτερες εισηγμένες στο Χρηματιστήριο εταιρείες. Μια εταιρεία από τους μεγαλύτερους εταίρους τηλεπικοινωνιών στον ευρωπαϊκό χώρο, εισηγμένη εταιρεία στο Χρηματιστήριο του Λονδίνου και της Νέας Υόρκης και αφού σαν Αντιπολίτευση δεν καταφέρατε να εμποδίσετε την είσοδο του Ο.Τ.Ε. στην κινητή τηλεφωνία ούτε καταφέρατε το 1990-1993 να τον ξεπουλήσετε όπως προσπαθήσατε να κάνετε με τα λεωφορεία, αλλά σας απογύμνωσαν οι εργαζόμενοι και παρακαλώ να το προσέξετε αυτό σήμερα με τους εργαζόμενους στον Ο.Τ.Ε. 
      
      (KO)
      
      
      
      
      
      
Οι εργαζόμενοι μπορεί κάποια στιγμή να μην έχουν τους τόνους παρουσίασης και αγωνιστικότητας -γεγονός το οποίο νομίζετε ότι είναι συμμαχία προς εσάς- όταν όμως απειλούνται βασικά μεγέθη της εργασίας που είναι η μονιμότητα, η ποιότητα και το ασφαλιστικό, τότε δυστυχώς υπάρχει το κύμα της εξέγερσης και αυτό το κύμα έρχεται πολύ σύντομα. 
      Πιστεύω, λοιπόν, κύριε Υπουργέ, ότι σε σχέση με τη διαχείριση του Ο.Τ.Ε., έχετε καταφέρει να πετύχετε τους στόχους σας. Έχετε καταφέρει να απαξιώσετε την επιχείρηση στην ποιότητα παροχής υπηρεσιών. Από δύο μέρες σύνδεση το χρόνο, πήγε σαράντα δύο. Καταφέρατε να τη χρεώσετε, μεταφέροντας όλο το κόστος του Προγράμματος Εθελουσίας Εξόδου στο 2005, καταφέρατε να αλλάξετε τις σχέσεις εργασίας και καταφέρατε να κάνετε εργαζόμενους δύο ταχυτήτων. 
      Τι άλλο έχετε καταφέρει; Καταφέρατε να βάλετε στο «ψυγείο» τα άξια στελέχη του Ο.Τ.Ε. με τη διαχρονική εμπειρία που έχουν και να φέρετε κάποιους από την αγορά, οι οποίοι δεν είχαν καμία σχέση με τον Ο.Τ.Ε. και οι οποίοι μαθαίνουν από τους παλιούς, ενώ αμείβονται με τριπλάσιο μισθό από τα έμπειρα στελέχη του Ο.Τ.Ε. Αμείβονται με μισθούς προκλητικούς, με μισθούς που δεν ταιριάζουν με τους μισθούς απογραφής που δίνετε στους μόνιμους του Ο.Τ.Ε. 
      Καταφέρατε, λοιπόν, μέσω των θυγατρικών να «τακτοποιήσετε» κάποιες εκκρεμότητες και να κάνετε κάποια ρουσφέτια. Καταφέρατε, λοιπόν, να έχετε έναν Ο.Τ.Ε. που από Οργανισμός Τηλεπικοινωνιών Ελλάδος κοντεύει να γίνει «Οργανισμός Ταλαιπωρίας Ελλήνων», γιατί πράγματι οι Έλληνες μέσω του φορολογικού συστήματος, της φορολογικής τους εισφοράς, πληρώνουν μέσω του κράτους, μέσω του βασικού μετόχου στον Ο.Τ.Ε.. Οι Έλληνες πληρώνουν τις κακές υπηρεσίες που δίνει ο Ο.Τ.Ε! Οι Έλληνες είναι αυτοί που λαμβάνουν υπηρεσίες χαμηλού επιπέδου, γιατί εσείς τα  καταφέρατε και τέλος, οι εργαζόμενοι Έλληνες στον Ο.Τ.Ε. είναι αυτοί που υφίστανται την προσβολή να είναι στην κατηγορία των φτωχών, διότι κάνετε πληβείους και πατρίκιους μέσα στον Ο.Τ.Ε. 
      Ε, λοιπόν, πιστεύω ότι αυτή την πολιτική δεν θα την επιτρέψει να γίνει κανένας εργαζόμενος του Ο.Τ.Ε., διότι το μέλλον είναι σκοτεινό και για την επιχείρηση και για τους εργαζόμενους, αλλά κυρίως για τους χρήστες αυτών των υπηρεσιών που είναι όλοι οι Έλληνες, διότι οι τηλεπικοινωνίες είναι βασική παράμετρος ανάπτυξης, αλλά και κοινωνικής συνοχής, γιατί πράγματι σήμερα δεν διασφαλίζεται η κοινωνική συνοχή, αφού στερείτε στους Έλληνες του δικαιώματος να είναι εταίροι της κοινωνίας της πληροφορίας, στερείτε τα ευρυζωνικά ψηφιακά δίκτυα που δεν δίνουν τη δυνατότητα χρήσης Ίντερνετ σε πολλές περιοχές της χώρας. Δεν δίνετε τη δυνατότητα μιας επικοινωνίας μεταξύ των πολιτών, αλλά και της χρήσης των τηλεπικοινωνιών στη διαδικασία της οικονομικής διαδικασίας. 
      Έχετε μία ευκαιρία να αλλάξετε την πολιτική σας. Έχετε μία ευκαιρία να κρατήσετε τουλάχιστον κάποια στοιχεία αξιοπρεπούς πολιτικής δράσης, γιατί πράγματι οι υπηρεσίες και οι επιχειρήσεις που είναι δημοσίου συμφέροντος δεν μπορεί να αντιμετωπίζονται ως αναλώσιμα προϊόντα. Δεν μπορεί να αντιμετωπίζονται ως επαχθή φορτία, τα οποία πρέπει να ξεπουληθούν όσο-όσο στην αγορά κάτω από αδιαφανείς διαδικασίες. 
      Αυτό φάνηκε και στο συνέδριο των εργαζομένων του Ο.Τ.Ε. στην Τεμένη του Αιγίου πριν δύο εβδομάδες, αλλά και στο συνέδριο των συνταξιούχων του Ο.Τ.Ε., οι οποίοι ανησυχούν, διότι πράγματι δεν διασφαλίζετε ούτε καν τις συντάξεις αυτών που σήμερα τις παίρνουν, αλλά και αυτών που σύντομα θα βγουν σε σύνταξη. Γιατί ούτε καν συζητάτε τα δέκα σημεία που σας βάζουν  από τον ΤΑΠ-Ο.Τ.Ε., τα δέκα σημεία που προτείνετε για να υπαχθούν στον ενιαίο ασφαλιστικό φορέα. 
      Μα, πώς να τα συζητήσετε, όταν δεν εισφέρετε ούτε το 1% του ΑΕΠ στο Ι.Κ.Α., όπως προβλέπει ο νόμος, όταν τα έσοδα του Ο.Τ.Ε., όπως εσείς σήμερα προγραμματίζετε την εξέλιξή του, προβλέπονται να καταρρεύσουν, όταν αποδίδετε βασικά τον Ο.Τ.Ε. σε ένα επενδυτικό ιδιωτικό ενδιαφέρον; Όπως γνωρίζουμε, η αγορά σήμερα μόνο για την ασφάλεια της εργασίας δεν ενδιαφέρεται, μόνο για το ασφαλιστικό σύστημα δεν ενδιαφέρεται! 
      Για το μόνο που ενδιαφέρεται η αγορά είναι η υψηλή κερδοφορία, όπως συμβαίνει στην Εθνική Τράπεζα με το ένα δισεκατομμύριο ευρώ κέρδη, η οποία, βεβαίως, δεν εισφέρει στην πολιτική που ακολουθήσατε για την επίλυση του τραπεζικού και έτσι, μεταφέρατε τα δέκα δισεκατομμύρια ευρώ κόστος στο Ι.Κ.Α, με αποτέλεσμα να πληρώσουν πάλι οι φτωχοί, οι οικοδόμοι, οι εργαζόμενοι της καθημερινότητας το ασφαλιστικό των τραπεζών, για να μην θιγούν, για παράδειγμα, τα υπερκέρδη του ενός δισεκατομμυρίου ευρώ το χρόνο της Εθνικής Τράπεζας. 
      (NP)
      Σε αυτά τα βήματα, λοιπόν, της πολιτικής συνεχίζετε και για τον Ο.Τ.Ε.. Είναι κρίμα, γιατί πρέπει κάποια μεγάλα μεγέθη –εθνικά, κοινωνικά, οικονομικά, αναπτυξιακά- να διαφυλαχθούν. 
      Βεβαίως, ως λαϊκή δεξιά παλαιάς κοπής περιμέναμε να κάνετε κάποιο βήμα εκσυγχρονισμού. Να μην αντιμετωπίζετε όλα τα ζητήματα οικονομίστικα και μικροπολιτικά. Δυστυχώς, επαληθεύετε τη ρήση ότι παραμένετε «η λαϊκή δεξιά παλαιάς κοπής»!
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αντωνακόπουλο. 
      Δικαίωμα δευτερολογίας έχει μόνο η κυρία Αντωνίου.
      Κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, το ενδιαφέρον που επιδεικνύουν οι συνάδελφοι της Αξιωματικής Αντιπολίτευσης που κατέθεσαν αυτή την επερώτηση έρχεται, πρώτον, πολύ αργά και, δυστυχώς, οι ισχυρισμοί τους είναι τελείως εκτός πραγματικότητας. Το ενδιαφέρον είναι και όψιμο και υποκριτικό. Οι δε ερωτήσεις είναι αόριστες, ανυπόστατες, αν όχι συκοφαντικές. 
      Αν πράγματι ενδιαφέρονταν τα στελέχη της Αξιωματικής Αντιπολίτευσης για την πορεία του Οργανισμού Τηλεπικοινωνιών Ελλάδος, θα μπορούσαν κάλλιστα να το έχουν κάνει όλα τα χρόνια που ήταν στην Κυβέρνηση. Αντί αυτού, είχαν αφήσει τον Ο.Τ.Ε. έκθετο να φθίνει και να αντιμετωπίζει μεγάλα, κλιμακούμενα και διογκούμενα προβλήματα. 
      Σας θυμίζω: Επί κυβερνήσεων ΠΑ.ΣΟ.Κ. οι διοικήσεις του Ο.Τ.Ε. άλλαζαν σαν τα πουκάμισα. Ο Ο.Τ.Ε. αντιμετωπιζόταν ως κομματικό φέουδο. Οι τότε κυβερνήσεις προχώρησαν σε άστοχες κινήσεις σε μία κρίσιμη περίοδο για την μελλοντική υπόσταση του οργανισμού και οι διοικήσεις καθυστέρησαν την τεχνολογική του αναβάθμιση, με αποτέλεσμα και η ελληνική οικονομία και ο καταναλωτής να ζημιώνονται από την περιορισμένη χρήση των νέων δυνατοτήτων, όπως είναι η ευρυζωνικότητα. Μη ξεχνάτε άλλωστε ότι ο Ο.Τ.Ε. εκείνη την  εποχή είχε παραδοθεί στους λεγόμενους εθνικούς προμηθευτές.
      Το 2004 ο Ο.Τ.Ε. βρισκόταν σε μία πορεία που, αν δεν άλλαζε, θα τον καθιστούσε με μαθηματική ακρίβεια μία νέα Ολυμπιακή Αεροπορία. Ενώ ο ανταγωνισμός και οι νέες τεχνολογίες οδηγούσαν σε μείωση των εσόδων του και των περιθωρίων κέρδους, διότι είχε ανοίξει η αγορά των τηλεπικοινωνιών, τα έξοδά του αυξάνονταν συνεχώς και με ταχύτατους ρυθμούς μεγαλύτερους από τον πληθωρισμό. 
      Αν ο Ο.Τ.Ε. συνέχιζε έτσι, δεν θα του έμεναν πολλά χρόνια ζωής ακόμη. Θα μετατρεπόταν σε μία ακόμη προβληματική επιχείρηση. Θα ζημιώνονταν και οι εργαζόμενοι σε αυτόν και η μετοχή του μεταξύ των οποίων και το ελληνικό δημόσιο, αλλά και η οικονομία μας γενικότερα. 
      Το πρόγραμμα αναδιοργάνωσης που υλοποιεί σήμερα η διοίκηση του οργανισμού της επιχείρησης αποσκοπεί στον εξορθολογισμό των λειτουργικών εξόδων του, στην επένδυση σε νέες τεχνολογίες, για να είναι ανταγωνιστικός, στην εξυγίανση των δραστηριοτήτων του στο εξωτερικό, που είχαν αναπτυχθεί με άλλα κριτήρια από το συμφέρον του οργανισμού και της εθνικής οικονομίας και στην αντιμετώπιση των ενδογενών αδυναμιών που είχαν επισωρευθεί όλα αυτά τα χρόνια.
      Ο Ο.Τ.Ε. επενδύει πλέον εντατικά σε νέες τεχνολογίες πάνω από 150.000.000 ευρώ κάθε χρόνο. Αποτέλεσμα είναι να έχουν αυξηθεί μέσα στους τελευταίους δεκαπέντε μήνες κατά 390% οι χρήστες των ευρυζωνικών υπηρεσιών. Οι ευρυζωνικές υπηρεσίες έπρεπε να είχαν αναπτυχθεί πολλά χρόνια πριν, αλλά καθυστερούσαν όχι γιατί δεν το ήθελε ο Ο.Τ.Ε., αλλά γιατί δεν το ήθελαν κάποιοι άλλοι. 
      ΘΕΟΧΑΡΗΣ ΤΣΙΟΚΑΣ: Έναντι ποιών; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Η διοίκηση του Ο.Τ.Ε. μαζί με τους εκπροσώπους των εργαζομένων αποφάσισαν από κοινού ένα πρόγραμμα εξυγίανσης του οργανισμού. Συστατικό μέρος αυτού του προγράμματος ήταν η σταδιακή εθελουσία αποχώρηση μέρους του προσωπικού, ώστε η επιχείρηση να καταστεί υγιής και πάλι, αλλά και να μην επηρεαστεί η επιχειρησιακή λειτουργία της. 
      (ΖΕ)
      
      Ο Ο.Τ.Ε. λειτουργεί με κριτήρια αγοράς. Είναι μια ανώνυμη εταιρεία, μια από τις μεγαλύτερες στην Ελλάδα αλλά δεν παύει να είναι μια ανώνυμη πολυμετοχική εταιρεία. Βρίσκεται σε περιβάλλον ελεύθερης αγοράς και συνεπώς δεν μπορεί παρά να λειτουργεί με κριτήρια επιχειρηματικά και ιδιωτικοοικονομικά. Το ελληνικό δημόσιο βεβαίως είναι μέτοχος του Ο.Τ.Ε.. Μπορεί να ασκεί έλεγχο μόνο με την ιδιότητά του ως μετόχου της Ο.Τ.Ε. Α.Ε.. Δεν είναι πια ο Ο.Τ.Ε. ούτε το προστατευμένο μονοπώλιο του παρελθόντος ούτε το κομματικό μαγαζί στο οποίο το είχαν καταδικάσει οι κυβερνήσεις του ΠΑ.ΣΟ.Κ.. Είναι εισηγμένο σε δυο Χρηματιστήρια ένα από αυτά είναι το Χρηματιστήριο της Νέας Υόρκης και η διοίκησή του είναι υποχρεωμένη να συμμορφώνεται με τους πολύ αυστηρούς κανόνες και των ελληνικών και των αμερικανικών εποπτικών αρχών και να αποτυπώνει με τη μέγιστη δυνατή ακρίβεια τα οικονομικά μεγέθη του οργανισμού. 
      Για την ακρίβεια των στοιχείων που δημοσιεύει ο Ο.Τ.Ε. ελέγχεται διαρκώς από ελεγκτικές εταιρείες και δημοσιεύει τις οικονομικές του καταστάσεις σε τακτά χρονικά διαστήματα όπως άλλωστε κάνουν όλες οι αντίστοιχες επιχειρήσεις σε όλο τον κόσμο αλλά και οι ανταγωνιστές του στην Ελλάδα. Η διοίκηση του Ο.Τ.Ε. όπως όλες οι διοικήσεις των ανωνύμων εταιρειών λογοδοτεί στη Γενική Συνέλευση των μετόχων και όπως γνωρίζεται υπάρχει ευρεία διασπορά των μετοχών στην Ελλάδα και το εξωτερικό.
      Το να αντιπολιτεύεται λοιπόν σήμερα η Αξιωματική Αντιπολίτευση μια επιχείρηση είναι ένα σχήμα οξύμωρο. Αντί να αντιπολιτεύεται την Κυβέρνηση αντιπολιτεύεται μια επιχείρηση αγνοώντας ότι αυτή η επιχείρηση βρίσκεται σε μια ανταγωνιστική αγορά και ότι υπάρχουν και ανταγωνιστές οι οποίοι δεν θέλουν βεβαίως το καλό της επιχείρησης. Είναι λογικό αυτό στο παιχνίδι του ανταγωνισμού. 
      Η διοίκηση του Ο.Τ.Ε. και με συνέχεια και με συνέπεια και με την πλήρη συνεργασία των εργαζομένων –να μην το ξεχνάμε αυτό- υλοποιεί ένα σημαντικό πρόγραμμα αναδιοργάνωσης του οργανισμού ακριβώς για να γίνει πιο ανταγωνιστικός. Τι θα θέλατε δηλαδή; Να οδεύσει ο Ο.Τ.Ε. προς τη διάλυση και να ζημιωθούν και οι φορολογούμενοι που είναι μέτοχοι στον Ο.Τ.Ε. και η οικονομία της χώρας; Αυτό θα εξυπηρετούσε καλύτερα τις κομματικές σας επιδιώξεις; Πείτε μας για να ξέρουμε. 
      Επιμένουν τα στελέχη της Αξιωματικής Αντιπολίτευσης σε όλες τις τοποθετήσεις που ακούσαμε σήμερα, να αντιμετωπίζουν τον Ο.Τ.Ε. σαν ένα κομματικό ή κρατικό φέουδο. Σκέπτονται έτσι διότι λειτουργούσαν με αυτό τον τρόπο όλα αυτά τα χρόνια που ήταν στην εξουσία. Και σήμερα αποδεικνύεται για μια ακόμη φορά ότι ενώ τα πάντα αλλάζουν και κινούνται προς τα εμπρός ο κρατισμός δεν λέει να εξαλειφθεί από τη συνείδησή σας. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εμείς απελευθερώσαμε τον Ο.Τ.Ε.. Με στοιχεία μιλήστε μας.
      ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Συνεχίζει να στοιχειώνει στον πολιτικό λόγο ορισμένων συναδέλφων ο κρατισμός διότι είναι συστατικό στοιχείο και του πολιτικού τους λόγου και της ιδιοσυγκρασίας τους. Ο κρατισμός όπως και πολλές άλλες ασθένειες αποδεικνύεται δυστυχώς ότι είναι ανίατος για τους συναδέλφους της Αξιωματικής Αντιπολίτευσης. Πεθαίνει τελευταίος στη συνείδησή τους. 
      ΠΡΟΕΔΡΕΥΩΝ (Γεώργιος Σούρλας): Μην αντιστρατεύεστε το σύνθημα του Ο.Τ.Ε. που λέει ότι «ο Ο.Τ.Ε. 	ενώνει». 
      ΤΟΝΙΑ ΑΝΤΩΝΙΟΥ: Αυτό το λέτε στον Υπουργό νομίζω, κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Σε όλους το λέω. 
      ΤΟΝΙΑ ΑΝΤΩΝΙΟΥ: …για όλα αυτά που είπε για την πολιτική του ΠΑ.ΣΟ.Κ. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Η Κυβέρνηση με μεθοδικότητα και με συνέπεια υλοποιεί τις δεσμεύσεις της απέναντι στον ελληνικό λαό. Εφαρμόζει ένα μεταρρυθμιστικό πρόγραμμα που δημιουργεί νέες προοπτικές για την οικονομία και για τη χώρα. Οι ενδείξεις και τα αποτελέσματα ήδη παρά την κακή κατάσταση που κληρονομήσαμε από τους προκατόχους μας είναι ενθαρρυντικές. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τι κάνατε δυο χρόνια; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Χρειάζονται πολύ περισσότερα χρόνια για να διορθώσουν την τεράστια ζημιά που κάνατε την τελευταία εικοσαετία κυρίες και κύριοι συνάδελφοι. Πολλά περισσότερα χρόνια χρειάζονται! 
      (Χειροκροτήματα από την πτέρυγα της Νέας Δημοκρατίας)
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πω, πω, κύριε Υπουργέ! Και εγώ χειροκροτώ!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ο ρυθμός ανάπτυξης παρά τα κινδυνολογικά σενάρια που ακούγονται σε αυτήν εδώ την Αίθουσα για ύφεση, για έκρηξη της ανεργίας μετά τους Ολυμπιακούς Αγώνες το 2005  έφτασε στο 3,7% ένας από τους υψηλότερους στην ευρωζώνη. Στο πρώτο τρίμηνο του 2006 παρά την κινδυνολογία που αναπτύχθηκε εδώ σε αυτήν την Αίθουσα από την Αντιπολίτευση ο ρυθμός ανάπτυξης επιταχύνθηκε και έφτασε στο 4%. 
      
      (TL)
Και αυτό συνέβη, παρά την έντονη άνοδο των τιμών του πετρελαίου, παρά τη μεγάλη δημοσιονομική προσαρμογή που επιτυγχάνουμε.
      Και βέβαια, το κατά κεφαλήν ακαθάριστο εγχώριο προϊόν αυξάνεται και συγκλίνει με ταχύτατους ρυθμούς με αυτό της Ευρωπαϊκής Ένωσης. Το 2004 ήταν στον 75,4%. Το 2005 ανέβηκε στο 77,1%. Και προβλέπεται ώς το τέλος του 2007, σύμφωνα με τις προβλέψεις της Ευρωπαϊκής Επιτροπής, να έχει φτάσει στο 80% του μέσου όρου των Δεκαπέντε, διότι βέβαια στους Είκοσι Πέντε είναι πολύ υψηλότερο.
      Το δημοσιονομικό έλλειμμα μειώθηκε από το 6,9% του Α.Ε.Π. το 2004 στο 4,5% το 2005. Και συνεχίζεται η μείωση και το 2006. Μειώνεται για πρώτη φορά από την ένταξή μας στην Ο.Ν.Ε. το έλλειμμα κάτω από το όριο του 3%, στο 2,6%. Είναι μια μείωση που επιτυγχάνεται χωρίς νέες φορολογίες, με τον περιορισμό των δημοσίων δαπανών, οι οποίες ως ποσοστό του Ακαθάριστου Εγχώριου Προϊόντος έχουν πέσει από το 48,2% το 2004 στο 45,4% και το 2006 προβλέπεται να πέσουν κι άλλο, στο 45,7%.
      Μέσα από τον περιορισμό της σπατάλης στο Δημόσιο, μετά από είκοσι χρόνια που η δημοσιονομική προσαρμογή επιχειρήθηκε με αυξήσεις φορολογιών, είναι η πρώτη φορά που η δημοσιονομική προσαρμογή έχει ουσία και επιτυγχάνεται με μείωση των κρατικών δαπανών και όχι με άνοδο της φορολογίας, η οποία ήταν η προσφιλής τακτική των κυβερνήσεων του ΠΑ.ΣΟ.Κ.
      Η ανεργία μειώθηκε από το 11,3% του συνόλου του εργατικού δυναμικού το Μάρτιο του 2004 στο 9,7% το τελευταίο τρίμηνο του 2005. Και παρά το ότι η πρόοδος είναι σημαντική, ασφαλώς δεν είναι επαρκής και συνεχίζουμε την προσπάθεια να αντιμετωπίσουμε την ανεργία με ενίσχυση των επενδύσεων, με βελτίωση της λειτουργίας της αγοράς εργασίας, με ενεργητικές πολιτικές απασχόλησης.
      Η ανταγωνιστικότητα που επί χρόνια κατρακυλούσε, το 2005 με βάση την έκθεση του Institute for Management Development, που είναι το Ινστιτούτο που πολλές φορές έχουμε επικαλεστεί εδώ στη Βουλή, η χώρα μας ανέβηκε οκτώ θέσεις στην παγκόσμια κατάταξη ανταγωνιστικότητας σε σχέση με το 2004. Ανέβηκε από την πεντηκοστή θέση που την παραλάβαμε το 2004 στην τεσσαρακοστή δεύτερη θέση.
      Αποδεικνύεται, λοιπόν, το 2005 η πρώτη χρονιά που ανταγωνιστικότητά μας βελτιώνεται ύστερα από πολλά χρόνια υποχώρησης. Είναι ένα πρώτο θετικό βήμα, μια πρώτη ένδειξη ότι η οικονομία μας γίνεται ελκυστική για τους επενδυτές. Και βέβαια, η βελτίωση αυτή δεν είναι καθόλου άσχετη – θα έλεγα ότι είναι απόλυτα σχετική με την οικονομική πολιτική που εφαρμόζουμε. Διότι η ανταγωνιστικότητα βελτιώνεται στους τομείς της κυβερνητικής αποτελεσματικότητας, της επιχειρηματικής αποτελεσματικότητας και των υποδομών. Και η βελτίωση θα συνεχιστεί, διότι οι μεταρρυθμίσεις προχωρούν και τα αποτελέσματα της πολιτικής μας ενισχύονται χρόνο με το χρόνο.
      Αυτό άλλωστε αντανακλάται και στην πορεία των εξαγωγών. Οι εξαγωγές είναι ένας από τους μεγαλύτερους καθρέφτες της εξωστρέφειας της χώρας. Το 2005 αυξήθηκαν κατά 13,1% σε σχέση με το 2004. Το 2006 η αύξηση συνεχίζεται με επιταχυνόμενους ρυθμούς. Το πρώτο τρίμηνο οι εξαγωγές αυξήθηκαν με ρυθμό 22,8% σε σχέση με την αντίστοιχη περσινή περίοδο, με ρυθμούς δηλαδή σχεδόν τριπλάσιους απ’ αυτούς του Ακαθάριστου Εγχώριου Προϊόντος. Και συμβάλλουν βέβαια έτσι πιο ενεργά στην οικονομική ανάπτυξη.
      Το ίδιο συμβαίνει και με τις επενδύσεις. Οι επενδύσεις στο πρώτο τρίμηνο του έτους αυξήθηκαν κατά 5,3%. Το διαθέσιμο εισόδημα των νοικοκυριών αυξάνεται τα τελευταία δύο χρόνια με μέσο ρυθμό 4,3% πάνω από τον πληθωρισμό. Ο ρυθμός αυτός είναι υπερδιπλάσιος από εκείνον της περιόδου 1996-2003, που έφτανε το 1,8%. Και σε αυτό συνέβαλε και η κοινωνική μας πολιτική και η φορολογική μας πολιτική, με την αύξηση του αφορολογήτου ορίου για τα φυσικά πρόσωπα, συνέβαλε η κατάργηση του ΛΑΦΚΑ, η αύξηση των συντάξεων για τους χαμηλοσυνταξιούχους και πολλά άλλα κοινωνικά μέτρα που έχουμε παρουσιάσει εδώ στη Βουλή.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Το ΕΚΑΣ πόσοι το έχασαν;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Οι πραγματικοί μισθοί, οι μισθοί, δηλαδή, μετά τον πληθωρισμό το 2004 αυξήθηκαν κατά 2,8% και το 2005 κατά 2,9%.
      (ΒΑ)
      (2TL)
      Είναι πάνω από τον πληθωρισμό οι πραγματικοί μισθοί. Και η ανάπτυξη, που βρίσκεται σε εξέλιξη, συνδυάζεται με αναδιανομή του εισοδήματος, καθώς οι μισθοί αυξάνονται και ως προς τούτο το Α.Ε.Π.. Υπάρχει ένα αγκάθι και αυτός είναι ο πληθωρισμός, κυρίως, λόγω των πιέσεων από το πετρέλαιο και την ανατίμηση των πρώτων υλών. Παρόλα αυτά, μέσα από μεγάλες προσπάθειες που έγιναν, ο πληθωρισμός συγκρατήθηκε στο 3,5% το 2005.
      Κυρίες και κύριοι συνάδελφοι, δεν είναι τυχαία η πρόοδος που συντελείται. Οφείλεται στην αποτελεσματικότητας της οικονομικής μας πολιτικής, οφείλεται και στο δυναμισμό της οικονομίας, οφείλεται στη μεγάλη προσπάθεια που γίνεται για το νοικοκύρεμα των δημοσίων οικονομικών, οφείλεται στις μεταρρυθμίσεις που υλοποιούμε για την ανάπτυξη, την απασχόληση και την κοινωνική συνοχή. 
      Η οικονομική πολιτική επιτυγχάνει μέσα σε ένα σύντομο σχετικά χρονικό διάστημα -και παρά τις μεγάλες αντιξοότητες που κληρονομήσαμε- να δώσει νέα κατεύθυνση στην οικονομία.
      Με τη φορολογική μεταρρύθμιση που υλοποιούμε, με το νέο επενδυτικό νόμο, βάσει του οποίου έχουν εγκριθεί 1.084 επενδυτικά σχέδια ύψους 1.680.000.000 ευρώ, με άλλες μεταρρυθμίσεις που έχουν να κάνουν με τις αγορές, με την εξαγωγική πολιτική, με τις αποκρατικοποιήσεις, με το Κοινοτικό Πλαίσιο Στήριξης, με τη θωράκιση της Κεφαλαιαγοράς, δίνουμε νέα πνοή και νέες ανάσες στην οικονομία. Καταλάβετέ το, κυρίες και κύριοι συνάδελφοι της Αξιωματικής Αντιπολίτευσης, άλλαξαν οι εποχές. Καταλαβαίνω ότι σας στεναχωρεί που είστε στην Αντιπολίτευση, δεν μπορείτε να το χωνέψετε, αλλά δεν μπορείτε να αντιστρατεύεστε κάθε προσπάθεια που αποσκοπεί στην εξέλιξη και στο μετασχηματισμό της οικονομίας μας, διότι  πρέπει να επισημάνω –με λύπη μου το κάνω αυτό- ότι σε όποια προσπάθεια έχει γίνει για την πρόοδο της χώρα τα τελευταία δύο χρόνια, η Αξιωματική Αντιπολίτευση ήταν κάθετα αντίθετη. Ήταν αντίθετη στη φορολογική μεταρρύθμιση, ήταν αντίθετη στο νέο επενδυτικό νόμο, ήταν αντίθετη με τις συμπράξεις δημόσιου και ιδιωτικού τομέα –το είχε χαρακτηρίσει ο Αρχηγός της Αξιωματικής Αντιπολίτευσης «κοστούμι διαπλοκής»- ήταν αντίθετη με τις αποκρατικοποιήσεις που δίνουν ώθηση στον ανταγωνισμό και την οικονομία, ήταν αντίθετη με τη μεταρρύθμιση στην αγορά εργασίας, ήταν αντίθετη με την αντιμετώπιση και την επίλυση του ασφαλιστικού προβλήματος των τραπεζοϋπαλλήλων, ήταν και είναι αντίθετη στη μεγάλη προσπάθεια για την εξυγίανση των δημοσίων επιχειρήσεων και οργανισμών. 
      Είναι καιρός, κυρίες και κύριοι συνάδελφοι της Αντιπολίτευσης, να πάψετε να ζείτε το μύθο σας, ένα μύθο που μπορεί να ήταν κατάλληλος για τη δεκαετία του ’80, αλλά είναι εντελώς ακατάλληλος για το μέλλον. 
      Έχουμε βάλει τις βάσεις για σημαντική επιτάχυνση και βελτίωση της ποιότητας ανάπτυξης στα επόμενα χρόνια, μιας ανάπτυξης που δεν προέρχεται πια από τις δημόσιες δαπάνες, δεν προέρχεται από το δημόσιο τομέα, όπως στο παρελθόν, προέρχεται από την αξιοποίηση της δημιουργικότητας των Ελλήνων και των μεγάλων αναπτυξιακών δυνατοτήτων της οικονομίας μας.
      Θα ήθελα, κλείνοντας, να σταθώ λίγο περισσότερο στο πρόγραμμα αποκρατικοποιήσεων που υλοποιούμε. Τη διετία 2004 – 2005 η Κυβέρνηση υλοποίησε με επιτυχία μία σειρά αποκρατικοποιήσεων, επιτυγχάνοντας έσοδα ύψους 2.855.000.000 ευρώ, 30% περισσότερα από όσα είχαμε προϋπολογίσει. Αυτά τα έσοδα συνέβαλαν άμεσα στη μείωση του δημοσίου χρέους, αλλά και στην ενίσχυση της οικονομικής δραστηριότητας και του ανταγωνισμού, προς όφελος των καταναλωτών. 
      Θα αναφέρω: την αποκρατικοποίηση των ελληνικών πετρελαίων, την πλήρη αποκρατικοποίηση της Εθνικής Τράπεζας το Νοέμβριο του 2004, τη διάθεση μετοχών της ΟΠΑΠ Α.Ε. από την οποία το ελληνικό δημόσιο άντλησε τον Ιούλιο του 2005 ένα ποσό ρεκόρ ύψους 1.260.000.000 ευρώ, το υψηλότερο που αντλήθηκε ποτέ στο πλαίσιο του προγράμματος αποκρατικοποιήσεων και η μεγαλύτερη συναλλαγή που έχει πραγματοποιηθεί στο Χρηματιστήριο Αξιών Αθηνών. Μετείχαν σε αυτήν την αποκρατικοποίηση 63.000 ιδιώτες που ήταν αριθμός ρεκόρ για διαδικασία αποκρατικοποίησης. 
      Το Σεπτέμβριο του 2005 ολοκληρώθηκε επιτυχώς η διάθεση του 10% των μετοχών του Ο.Τ.Ε.. Πιστεύει κανείς ότι θα μπορούσε να υλοποιηθεί η σημαντική αυτή αποκρατικοποίηση σε μία τόσο συμφέρουσα τιμή για το δημόσιο, όπως έγινε τότε, αν δεν είχε προχωρήσει με αποφασιστικότητα το πρόγραμμα αναδιοργάνωσης του οργανισμού; 
      Τον Ιούλιο του 2005 αναδιοργανώσαμε την Αγροτική Τράπεζα της Ελλάδος, μία τράπεζα που ο κομματισμός την είχε μετατρέψει σε ερείπιο.
      (MB)
      
(2BA)
Κάναμε μια μεγάλη αύξηση του μετοχικού της κεφαλαίου, ενισχύσαμε την κεφαλαιακή της επάρκεια, εξυγιάναμε την οικονομική της κατάσταση και τέθηκαν οι βάσεις για τη μελλοντική της ανάπτυξη. 
	Πριν από τρεις εβδομάδες διαθέσαμε το 7,18% του μετοχικού της κεφαλαίου στην Κεφαλαιαγορά, με τιμή διάθεσης 5,05 ευρώ ανά μετοχή. Αυτή η τιμή ήταν δυόμισι φορές μεγαλύτερη από την τιμή με την οποία απέκτησε μετοχές το Ελληνικό Δημόσιο όταν συμμετείχε στην αύξηση του κεφαλαίου τον Ιούνιο του 2005.  Και μόλις την περασμένη Παρασκευή το πρόγραμμα αποκρατικοποιήσεων πήρε μια άλλη ώθηση από την εξαιρετικά επιτυχημένη δημόσια προσφορά για την εισαγωγή των μετοχών του Ταχυδρομικού Ταμιευτηρίου στο Χρηματιστήριο Αθηνών. Μέσω της συνδυασμένης προσφοράς διατέθηκαν σαράντα εννιά εκατομμύρια ογδόντα χιλιάδες μετοχές του Ταχυδρομικού Ταμιευτηρίου, κυριότητας του Ελληνικού Δημοσίου, που αντιστοιχούν στο 34,84% του μετοχικού κεφαλαίου της εταιρίας. Με την πολύ πετυχημένη αυτή αποκρατικοποίηση το Ελληνικό Δημόσιο θα αντλήσει έσοδα 612 εκατομμυρίων ευρώ περίπου. Και με την αναδιοργάνωση που προηγήθηκε, η οποία –σημειωτέον- υλοποιήθηκε σε μια δύσκολη διεθνή χρηματιστηριακή συγκυρία, πραγματοποιείται ένα σημαντικό βήμα για την ενίσχυση του ανταγωνισμού στο τραπεζικό σύστημα και την ενίσχυση της οικονομίας και επιβεβαιώνεται βέβαια με την κίνηση αυτή και η εμπιστοσύνη των εγχώριων αλλά και των διεθνών επενδυτών στις προοπτικές της οικονομίας. Εκατόν είκοσι τέσσερις χιλιάδες ιδιώτες επενδυτές έκαναν αιτήσεις και συμμετέχουν στην εισαγωγή του Ταχυδρομικού Ταμιευτηρίου στο Χρηματιστήριο. Εκατόν είκοσι τέσσερις χιλιάδες είναι διπλάσιος αριθμός από τον αριθμό-ρεκόρ που σημειώθηκε στην αποκρατικοποίηση του ΟΠΑΠ, που δείχνει ότι οι συμπολίτες μας έχουν εμπιστοσύνη στην οικονομική πολιτική που εφαρμόζεται. 
	Συνεχίζουμε το δρόμο των μεταρρυθμίσεων, γιατί μέσα από αυτές περνάει το μέλλον του τόπου. Σ’ έναν κόσμο που εξελίσσεται και προοδεύει δεν μπορεί η χώρα μας πεισματικά να μένει πίσω, ούτε μπορεί να κρύβεται από τις εξελίξεις.
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ) 
      Καταλαβαίνω βέβαια τη σύγχυση στην οποία βρίσκονται πολλοί συνάδελφοι από την Αξιωματική Αντιπολίτευση. Δεν μπορούν να αντιληφθούν, φαίνεται, ή να διανοηθούν ότι ο κόσμος αλλάζει. Επιμένουν να κοιτούν πίσω, να παραμένουν προσκολλημένοι στον κρατισμό και τον κομματισμό. Γι’ αυτούς ίσως ο μόνος λόγος ύπαρξης των επιχειρήσεων είναι οι κομματικοί διορισμοί. Διότι το ΠΑΣΟΚ εγκαινίασε και εφάρμοσε πιστά και συνειδητά, όλα αυτά τα χρόνια, το δόγμα για τον κομματικό έλεγχο του κράτους. Οι κομματικοί διορισμοί αποτελούν δικό σας προνόμιο και αποκλειστικό. Κρατήστε το! Δεν σας το παίρνει κανείς. Όταν έρθετε πίσω στην κυβέρνηση, μπορείτε πάλι να το εξασκήσετε. Δεν το θέλει κανένας. 
      (Θόρυβος από την πτέρυγα του ΠΑΣΟΚ)
      Εμείς πορευόμαστε με οδηγό τη διαφάνεια, την αξιοκρατία, την πρόοδο και την ανάπτυξη της χώρας. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με τη συνέντευξη;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Η επιχειρηματική ζωή του τόπου δεν μπορεί να ελέγχεται από το κόμμα, δεν μπορεί να ελέγχεται από το κράτος. Οι επιχειρήσεις μας πρέπει να γίνουν –και θα γίνουν- ανταγωνιστικές, θα γίνουν εξωστρεφείς και δυναμικές, για να αξιοποιήσουν τις μεγάλες ευκαιρίες που δημιουργούνται από την παγκόσμια οικονομική ολοκλήρωση. Και σ’ αυτό το πλαίσιο δεν χωρούν ούτε ο κομματισμός ούτε ο κρατισμός, που στα χρόνια σας ήταν έννοιες ενιαίες και αδιαίρετες, και πολύ περισσότερο δεν χωρά η νοοτροπία της παρεμπόδισης της προόδου. Οι πολίτες έχουν και μνήμη και κρίση και γι’ αυτό σας έχουν καταδικάσει στην Αντιπολίτευση.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Το λόγο έχει ο Κοινοβουλευτικός Εκπρόσωπος του ΠΑΣΟΚ…
      ΤΟΝΙΑ ΑΝΤΩΝΙΟΥ: Κύριε Πρόεδρε, μπορώ να πάρω το λόγο για ένα διαδικαστικό θέμα;
      ΠΡΟΕΔΡΕΥΩΝ (Σωτήρης Χατζηγάκης): Αφού θα μιλήσει τώρα ο Κοινοβουλευτικός σας Εκπρόσωπος.
      ΤΟΝΙΑ ΑΝΤΩΝΙΟΥ: Μια μικρή παρέμβαση δεν μπορώ να κάνω;
      ΠΡΟΕΔΡΕΥΩΝ (Σωτήρης Χατζηγάκης): Δεν μπορείτε. 
      ΤΟΝΙΑ ΑΝΤΩΝΙΟΥ: Δεν μπορώ. Εντάξει, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ελάτε. Πείτε το γρήγορα.  
      ΤΟΝΙΑ ΑΝΤΩΝΙΟΥ: Κύριε Πρόεδρε, μπορείτε, σας παρακαλώ, να ενημερώσετε το Σώμα αν τώρα συζητούμε την επίκαιρη επερώτηση για τον ΟΤΕ ή για τις αποκρατικοποιήσεις που έκανε η Κυβέρνηση;
      ΠΡΟΕΔΡΕΥΩΝ (Σωτήρης Χατζηγάκης): Κοιτάξτε. Αυτό δεν είναι καταρχήν διαδικαστικό θέμα.
      ΤΟΝΙΑ ΑΝΤΩΝΙΟΥ: Είναι. Πώς δεν είναι, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Καθίστε τώρα. Θέσατε το θέμα. Εκτός αυτού, ξέρετε…
      ΤΟΝΙΑ ΑΝΤΩΝΙΟΥ: Μίλησε είκοσι πέντε λεπτά ο Υπουργός και δεν είπε τίποτα για τον ΟΤΕ. Εμείς τον ρωτήσαμε για τον ΟΤΕ. 
      ΠΡΟΕΔΡΕΥΩΝ (Σωτήρης Χατζηγάκης): Κυρία Αντωνίου, ακούστε με. Μην κάνετε κατάχρηση μιας καλής διάθεσης που έχω απέναντί σας και σας έδωσα, κατά παρέκκλιση του Κανονισμού, το λόγο.
      Να σας απαντήσω, λοιπόν, ότι πρώτον, τα θέματα δεν είναι στεγανοποιημένα. 
      pm
      


      ΤΟΝΙΑ ΑΝΤΩΝΙΟΥ: Μα, κύριε Πρόεδρε, είκοσι πέντε λεπτά μίλησε ο Υπουργός και δεν είπε τίποτα για τον Ο.Τ.Ε. Ας έλθει ο κ. Λιάπης που είναι ο αρμόδιος Υπουργός.
      ΠΡΟΕΔΡΕΥΩΝ (Σωτήρης Χατζηγάκης): Δεν μίλησε είκοσι πέντε λεπτά, μίλησε εικοσιδυόμισι λεπτά. Τα θέματα δεν είναι στεγανοποιημένα και ξέρετε πάρα πολύ καλά ότι το ζήτημα του Ο.Τ.Ε. μπαίνει στην ευρύτερη «ομπρέλα» των αποκρατικοποιήσεων. Επομένως, ο Υπουργός ομιλούσε ad hoc. Επιπλέον, εσείς έχετε το δικαίωμα ως πρώτη υπογράφουσα την επερώτηση να μιλήσετε, οπότε όταν θα έλθει η σειρά σας θα πείτε και εκείνα που θέλετε να πείτε τα οποία δεν μπορείτε να πείτε τώρα λόγω Κανονισμού.
      Ο κοινοβουλευτικός εκπρόσωπος του ΠΑ.ΣΟ.Κ. κ. Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Κύριε Υπουργέ, επειδή είναι η περίοδος των εξετάσεων και οι μαθητές αυτόν τον καιρό γράφουν, θα ήθελα να σας πω ότι αν εξέταζαν το δικό σας γραπτό σήμερα, οι καθηγητές θα σας έλεγαν «εκτός θέματος». Είστε εκτός θέματος και όχι μόνο αυτό, αλλά αν βλέπαμε από λογοτεχνικής άποψης όλη την ομιλία σας, θα λέγαμε ότι παρότι δεν έφτασε το καλοκαίρι, ήταν ένα όνειρο θερινής νυκτός. 
      Επειδή ξέρω όμως ότι είστε καθηγητής, θα σας συμβούλευα να διαβάσετε τον «Αλχημιστή» γιατί σήμερα με αλχημείες επιχειρήσατε να ωραιοποιήσετε μία κατάσταση την οποία η κοινωνία εισπράττει. 
      Λέτε ότι φτάσατε την ανάπτυξη στο 4% και την ίδια ώρα τα ελληνικά νοικοκυριά είναι υπερχρεωμένα. Λέτε ότι φτάσατε την ανάπτυξη στο 4% και την ίδια ώρα δώσατε αυξήσεις κάτω από τον πληθωρισμό. Μοναδική πρωτοτυπία στην μεταπολιτευτική περίοδο. Λέτε ότι αυξήσατε τα έσοδα του κράτους και αυξήσατε το Φ.Π.Α. για να πληρώνουν τα λαϊκά στρώματα. Αυξήσατε τον Ειδικό Φόρο Κατανάλωσης γι’ αυτά που πάλι πληρώνουν τα λαϊκά στρώματα, αυξήσατε τα διόδια, αυξήσατε ό,τι έχει σχέση με τη λαϊκή κατανάλωση και την ίδια ώρα φοροαπαλλάξατε τα διανεμόμενα κέρδη. Αυτή είναι η πολιτική σας και αυτό εσείς το λέτε ανάπτυξη. 
      Μάλιστα, λέτε ότι έρχεται πολύ αργά και ότι είναι όψιμο το ενδιαφέρον του ΠΑ.ΣΟ.Κ. για τον Ο.Τ.Ε., όταν οφείλατε να ξέρετε ως Κυβέρνηση ότι το ΠΑ.ΣΟ.Κ. σας έχει καλέσει επανειλημμένα στη Βουλή κι εσάς και τον κύριο Βουρλούμη να μας πείτε επιτέλους ποιο είναι το στρατηγικό σχέδιο και σήμερα δεν θελήσατε να το πείτε. Λέτε ότι έρχεται πολύ αργά το ενδιαφέρον μας, αλλά κάνατε ένα μήνα να έλθετε στη Βουλή γι’ αυτήν την ερώτηση, γιατί ξέρω ότι έχετε διισταμένες απόψεις και εντός της Κυβέρνησης γύρω από το ζήτημα του Ο.Τ.Ε. μέχρι να καταλήξετε ποιος Υπουργός θα σας εκπροσωπήσει για να μας απαντήσει ποιο τέλος πάντων είναι το πρόβλημα. Στο τέλος μας είπατε ότι παρουσιάσαμε και ψευδή στοιχεία, όταν εσείς ξέρετε πολύ καλά ότι ο Ο.Τ.Ε. όταν τον παραλάβατε ήταν κερδοφόρος και ότι σήμερα ο ρυθμός αύξησης των κερδών είναι μικρότερος απ’ αυτόν που παραλάβατε. 
      Μας παρουσιάσατε και διάφορες άλλες αλχημιστικές προσεγγίσεις του στυλ ότι 390% αυξήθηκαν οι χρήστες των ευρυζωνικών. Σε σχέση με ποια χρονιά; Μήπως σε σχέση με πέρυσι που είχατε μηδέν; Δηλαδή, το μηδέν με το 390 βγάζει 390% αύξηση, όταν ξέρετε ότι τα ευρυζωνικά υπάρχουν σε υποδομές από το 2001 και μετά; 
      Μετά μιλάτε για κρατισμό, ότι εμφορεί το ΠΑ.ΣΟ.Κ. αποκρατισμό, όταν ξέρετε ότι το ΠΑ.ΣΟ.Κ. απελευθέρωσε αυτές τις αγορές, ενώ εσείς την ίδια περίοδο, μέσα σε 26-27 μήνες που κυβερνάτε, έχετε συστήσει ατέλειωτα νομικά πρόσωπα για να δημιουργείτε τις λεγόμενες «γαλάζιες παράγκες» και μέσα απ’ αυτό να προσλαμβάνετε «γαλάζια» παιδιά. 
      Είναι ή δεν είναι αλήθεια ότι στην Πυροσβεστική αυξήθηκαν τα μόρια της προφορικής συνέντευξης; Είναι ή δεν είναι αλήθεια ότι ο κ. Βουρλούμης σας πιέζει να αλλάξετε τον τρόπο πρόσληψης των ανθρώπων που θέλουν να μπουν στο διαγωνισμό του Ο.Τ.Ε. και να αυξήσετε το ποσοστό της προφορικής συνέντευξης από το 25% και να το πάτε στο 40%; Δεσμευτείτε σήμερα στη Βουλή ότι δεν θα του το επιτρέψετε. Πάρτε θέση τώρα, για να δούμε ποιος είναι με τον κρατισμό, ποιος ευνοεί αυτές τις πολιτικές και ποιος τις βάζει απέναντι. Εσείς «μαγειρεύετε» όλα τα στατιστικά λάθος. Εσείς παρουσιάζετε μία εικονική πραγματικότητα στην κοινωνία. 
      Εμείς σας επαναφέρουμε το ερώτημα. Το ερώτημά μας αφορά τον Ο.Τ.Ε. Πού τον πάτε τον Ο.Τ.Ε.; Αυτό είναι το ερώτημα. Θέλετε να τον απονευρώσετε και να εκχωρήσετε τα μερίδιά του στην αγορά άνευ όρων; Θέλετε να τον παραδώσετε με το μικρότερο δυνατό κόστος σε στρατηγικό επενδυτή; 
      Στον κατήφορο πλέον της κυβερνητικής σας θητείας, ένα λιθαράκι παραπάνω σ’ αυτά που παραλάβατε στην κερδοφορία του Ο.Τ.Ε. δεν προσθέσατε. Σας ελέγχουμε και σας κατηγορούμε ότι το ζητούμενό σας είναι απλά ταμειακό και τακτοποιητικό σε ολιγοπωλιακές επιλογές.
      (DP)
      
      
      
Γι’ αυτό δεν μπορείτε να κατανοήσετε ότι οι επικοινωνίες είναι ένα από τα σημαντικότερα εργαλεία για την ανάπτυξη, την ανταγωνιστικότητα της οικονομίας, την πρόσβαση στη γνώση, την άρση των αποκλεισμών, την περιφερειακή ανάπτυξη. Σας ελέγχουμε και σας κατηγορούμε ότι στρεβλώνετε τις έννοιες για να εξυπηρετήσετε άλλους στόχους που δεν θέλετε να τους ομολογήσετε δημόσια στη Βουλή. 
      Μιλήσατε για την αναδιοργάνωση του Ο.Τ.Ε., για την αξιοποίηση του δυναμικού του, για την ανταγωνιστικότητά του. Εφαρμόζετε, ναι ή όχι, πολιτικές που στοχεύουν στην αποδιοργάνωση και στην απαξίωσή του; Χάνονται, ναι ή όχι, πελάτες γιατί δεν υπάρχουν εστιασμένες πελατειακές πολιτικές κατά κατηγορία; Είναι στον Ο.Τ.Ε. η αντίστοιχη ειδική Υπηρεσία, ναι ή όχι, αποδιοργανωμένη με αποτέλεσμα να χάνονται χιλιάδες πελάτες και να περιορίζεται το αντικείμενό του; Περιορίζει, ναι ή όχι, ο Ο.Τ.Ε. τα εμπορικά του αντικείμενα, ενώ την ίδια ώρα η αγορά τα διευρύνει; Έχετε, ναι ή όχι, με την εμπορική ανύπαρκτη πολιτική στον Ο.Τ.Ε., πρόθεση να κλείσετε εκατό καταστήματα σε μειονεκτικές, σε περιφερειακές περιοχές την ίδια περίοδο που η VODAFONE και η TIM ανοίγουν σ’ εκείνες τις περιοχές μαγαζιά; 
      Πώς θα γίνει όμως, εμπορικό ένα τμήμα, όταν δυόμισι χρόνια τώρα το Τμήμα Υποδομών με το Εμπορικό Τμήμα δεν έχουν καμία επαφή; Γιατί να μην σας κατηγορούμε ότι στοχεύετε αλλού, όταν απαξιώνετε τις σύγχρονες υποδομές που παραλάβατε από το Β’ και το Γ’ Κοινοτικό Πλαίσιο Στήριξης που αφορούν τα ευρυζωνικά; 
      Κάθονται, ναι ή όχι, δυόμισι χρόνια μετά τα ευρυζωνικά; Έχει, ναι ή όχι, διείσδυση στη χρήση των ευρυζωνικών ο Έλληνας πολίτης μόνο στο 1,9%, όταν οι άλλες χώρες έχουν 15% και 20%; Οι οπτικές ίνες δυόμισι χρόνια τώρα είναι καθηλωμένες, ναι ή όχι; 
      Να σας πω το παράδειγμα για Αθήνα και Θεσσαλονίκη που είναι και εμπορευματικό και κερδοφόρο; Ούτε το 10% δεν έχει αξιοποιηθεί. Γιατί ο Ο.Τ.Ε. δεν αξιοποιεί όλες αυτές τις υποδομές σε τιμές εμπορικές, ώστε και άλλοι πάροχοι να μπουν στο παιχνίδι επιδιώκοντας την κερδοφορία μέσα από την αύξηση της ζήτησης; 
      Στην Ευρωπαϊκή Ένωση, κύριοι Υπουργοί, άνοιξε ένας κύκλος συζήτησης για την ευρυζωνικότητα και την καθολικότητα. Ξέρετε πάρα πολύ καλά ότι οι μεγάλοι πάροχοι δεν θέλουν την καθολικότητα στην ευρυζωνικότητα. Υπάρχουν λίγες χώρες που σήμερα υποστηρίζουν αυτή την προσπάθεια. Η Ελλάδα δεν συμμετέχει σ' αυτό το διάλογο έχοντας αυτές τις υποδομές και γνωρίζοντας ότι η χώρα μας είναι νησιώτικη, έχει φθίνουσες περιοχές, έχει προβλήματα και θα πρέπει να στηρίξει την καθολικότητα.
      Έχει, ναι ή όχι, ο Ο.Τ.Ε. ψηφιακή πλατφόρμα και κάθεται; Απαξιώνετε τις υπηρεσίες, στρέφετε αλλού τους πελάτες. Ποια περιεχόμενα αναπτύξατε στο internet  της OTENET για να στοχεύσετε ελκτικά σε παραγωγικές, επιστημονικές ομάδες; Αυτά, δηλαδή, που μας είπε ο κ. Αλογοσκούφης ότι δήθεν επιδιώκετε την κερδοφορία του. Δεν επιδιώκετε την κερδοφορία του, την απαξίωσή του επιδιώκετε. Ποια κίνητρα φορολογικά, οικονομικά διαμορφώνετε για να διεισδύσουν αυτές οι ευρυζωνικές υπηρεσίες στην αγορά; 
      Είναι αλήθεια, ναι ή όχι, ότι η COSMOTE και η OTENET δεν χρησιμοποιούν το δίκτυο του Ο.Τ.Ε., δεν αξιοποιούν τα δίκτυα IP με το πρόσχημα ότι είναι ακριβά για να φτιάξουν παράλληλα δικές τους υποδομές; Απαξιώνετε, ναι ή όχι, την ευρυζωνικότητα περιορίζοντάς την μόνο στο internet; 
      Ο κ. Καραμανλής, όταν συνδιεκδικούσε την ψήφο της ελληνικής πλειοψηφίας, μιλούσε για μία ανθρωποκεντρική κοινωνία της πληροφορίας. Μιλούσε για δωρεάν πρόσβαση των φοιτητών στο internet, μιλούσε για μείωση των τελών στο διαδίκτυο. Τι έχει γίνει απ’ όλα αυτά; Αυξήθηκαν όλα αυτά. Και όχι μόνο αυτό, αλλά οι οπτικές ίνες είναι καθηλωμένες και τα ADSL δεν λειτουργούν. 
      Πώς, λοιπόν, οι παραγωγικές δυνάμεις, οι νέοι, η περιφέρεια θα μπουν στη γνώση και στον ανταγωνισμό; Προφανώς δεν μπορούν. Γι’ αυτό σας κατηγορούμε. Γι’ αυτό σας ελέγχουμε. Απαξιώνετε τον Ο.Τ.Ε. 
      Αναξιοπιστία, λοιπόν, και ταλαιπωρία: Αυτό είναι το πρόβλημα. Σας το είπαν οι συνάδελφοι. Η σύνδεση μιας απλής γραμμής έκανε δύο ημέρες όταν παραλάβατε από το ΠΑ.ΣΟ.Κ. Σήμερα για σύνδεση μιας απλής γραμμής ένας πολίτης πρέπει να περιμένει δύο μήνες και για τα ISDΝ χρειάζονται κατά μέσο όρο έξι μήνες ενώ, όταν παραλάβατε, σε τρεις-τέσσερις ημέρες μπορούσε να συνδεθεί κάποιος. 
      Να μη σας πω για τις βλάβες. Για τις βλάβες συμβαίνει το εξής εκπληκτικό: Χρειάζονται δεκαπέντε ημέρες για να αποκατασταθεί μία βλάβη και την ίδια ώρα όσοι έχουν και εμπορικές εταιρίες διεκδικούν και ποινικές ρήτρες από τον Ο.Τ.Ε. Τον βάζετε μέσα τον Ο.Τ.Ε. 
      Έτσι θα ήταν πρώτα ο πολίτης; Για ποιόν δουλεύετε; Ποιες πολιτικές θέλετε να υπηρετήσετε, ποιους στόχους; Αυτά δεν είναι τυχαία. Δεν οφείλονται σε ανικανότητα. Έχουν, ναι ή όχι, επιπτώσεις στους πελάτες, στις υποδομές, στη συντήρηση όλα αυτά τα πράγματα;
      
      
      (PD)
      
      Αλλά δεν είναι μόνο αυτό. Το ένα φέρνει το άλλο. Η κακοδιοίκηση; Μιλήσατε δήθεν μέσα από την εθελούσια έξοδο για τη μείωση των λειτουργικών δαπανών και εφηύρατε την εθελούσια μη στοχευμένη έξοδο. Ας πούμε ότι είναι δεκτή η προσέγγισή σας. Ας το δεχθούμε υποθετικά. Δεν συμφωνώ. Αλλά έστω υποθετικά. Τότε γιατί την αποσυνδέσατε από ένα σύστημα στρατηγικού σχεδιασμού που θα αφορούσε και τη βελτίωση των εσόδων, την αξιοποίηση των υποδομών, την εξασφάλιση της καθολικότητας, την αναβάθμιση του προσωπικού; Πέστε μας ποια είναι η θέση της Ευρωπαϊκής Ένωσης για την εθελούσια έξοδο; Τι λέει; Υπάρχει απόφαση που σας ζητάει κάτι; Τι σας ζητάει; Αναθέσατε μελέτες και προς ποια κατεύθυνση; Πέστε το τώρα, δεσμευθείτε τώρα, το απαιτεί η ελληνική κοινωνία. 
      Πέστε μας τι θα γίνει με το δάνειο. Γιατί κανείς δεν παίρνει τις συντάξεις του; ποιο είναι το σχέδιό σας με την εφαρμογή της εθελούσιας εξόδου για τις νησιώτικες απομακρυσμένες περιοχές; Θα υπάρχει εργαζόμενος του Ο.Τ.Ε. σ’ αυτές τις περιοχές; Θα απολαμβάνουν στοιχειωδώς υπηρεσίες αυτές οι περιοχές; Αυτή είναι η περιφερειακή Ελλάδα που θέλετε να στηρίξετε; Κοροϊδέψατε τον κόσμο. Θα πάρουν το εφάπαξ αυτοί που θα μπουν στην εθελούσια έξοδο ναι ή όχι και πότε; Πάρτε τώρα θέση. 
      Αφού δεν πληρώνετε είστε ή δεν είστε αφερέγγυοι; Εξηγήστε, λοιπόν, γιατί δεν είστε αφερέγγυοι. Χάνει, ναι ή όχι ο Ο.Τ.Ε. πόρους όταν δεν αξιοποιείτε τους εκτάκτους, οι οποίοι τώρα προσφεύγουν στα δικαστήρια, κερδίζουν αποφάσεις και ο Ο.Τ.Ε. προσλαμβάνει από άλλες πόρτες, που θα σας εξηγήσω στη συνέχεια και αναγκάζεται να προσλάβει και τους εκτάκτους και πληρώνει επιπλέον; Αυτή ήταν η εθελούσια έξοδος, ένας βγαίνει, δέκα μπαίνουν; Αυτόν τον Ο.Τ.Ε. θέλετε; Και μετά μας μιλάτε εμάς για κρατισμό; Χάνει ναι ή όχι ο Ο.Τ.Ε. έμπειρο, αξιόπιστο προσωπικό σε άλλες ανταγωνίστριες εταιρείες; Δυσφημείτε και απαξιώνετε τον Ο.Τ.Ε. σε βάρος του πολίτη. Αυτή είναι η ευθύνη που σας αποδίδουμε.
      Χρεώσατε ναι ή όχι στον προϋπολογισμό του Ο.Τ.Ε. τα 940 εκατομμύρια για την εθελούσια έξοδο, ενώ αυτά τα 940 εκατομμύρια δεν αφορούν το ένα έτος αλλά αφορούν την περίοδο μέχρι το 2012 για να τον εμφανίσετε ελλειμματικό; Πείτε το καθαρά, ξεκαθαρίστε το τώρα, το απαιτούμε θα σας πιέζουμε μέχρι να πάρετε θέση. Θέλετε να εντάξετε τον Ο.Τ.Ε. στις προβληματικές; Θέλετε να αλλάξετε μονομερώς τον Κανονισμό χωρίς διαβούλευση με τους εργαζόμενους στη γωνία; Αυτό θέλετε; Ξεκαθαρίστε το, πάρτε θέση τώρα, αλλιώς θα σας ελέγχουμε. Δεν θα σας αφήσουμε. 
      Αλλά αφού θέλετε να κάνετε μείωση των μισθολογικών δαπανών, τότε πού βρήκατε το 37% που δίνει ο Βουρλούμης αφιλοκερδώς σ’ αυτούς που προσλαμβάνει απέξω; Και με  ποια  προσόντα τους προσλαμβάνει, με ποια κριτήρια; Φέρτε τον κατάλογο, διαβάστε μας τα ονόματα, δώστε μας το προσοντολόγιο. Αμφισβητώ αν στην πλειοψηφία τους αυτοί που προσελήφθησαν έχουν γνώσεις από επικοινωνίες. Αμφισβητώ αν έχουν γνώσεις από την αγορά. Φέρτε τα  προσόντα, βάλτε τα κάτω να τα δούμε μαζί διότι είστε βασικός μέτοχος και εκπροσωπείτε τον Έλληνα πολίτη. Θα διώξετε με την εθελούσια έξοδο πάνω από τέσσερις χιλιάδες. Πέστε μας, μέχρι τώρα από το σύνολο των θυγατρικών είναι αλήθεια, ναι ή όχι, ότι πήρατε διπλάσιους; Φέρτε τα στοιχεία. Διώξατε τέσσερις χιλιάδες θα τους χρυσοπληρώσετε και θα πάρετε διπλάσιους από την  πίσω πόρτα χωρίς κριτήρια. Να, ποιοι είναι κρατιστές.
      Στήνετε σε όλες τις Δ.Ε.Κ.Ο. ναι ή όχι «γαλάζιες παράγκες»; Απολύετε ναι ή όχι ατεκμηρίωτα με διευθυντικό δικαίωμα εργαζομένους; Στην πόλη μου, στη Θεσσαλονίκη στην INFOTE απολύσατε με διευθυντικό δικαίωμα, χωρίς δικαίωμα απολογίας τέσσερις υπαλλήλους, στην πόλη της ανεργίας στη Θεσσαλονίκη που κάθε μήνα εξαιτίας της πολιτικής σας κλείνει ένα εργοστάσιο. Εσείς, λοιπόν, τώρα απολύετε και από την INFOTE για να προσλάβετε άλλους μέσα από τις «γαλάζιες παράγκες»!
      Πόσες θυγατρικές εταιρείες έχει ο Ο.Τ.Ε.; Τι σκοπεύετε να κάνετε με αυτούς; Απαξιώνετε το ανθρώπινο δυναμικό, δημιουργείτε ανασφάλεια παντού, αφήνετε το ανθρώπινο δυναμικό ανεκπαίδευτο, δεν σας ενδιαφέρει το περιεχόμενο υπηρεσιών του Ο.Τ.Ε.. Έχετε, ναι ή όχι, εργαζόμενους πολλαπλών ταχυτήτων στον Ο.Τ.Ε.; Εφαρμόζετε πολιτικές εργασιακού μεσαίωνα, ναι ή όχι; Την ίδια ώρα πέστε μας με ποια κριτήρια, με ποιους μισθούς προσλαμβάνονται οι περίφημοι σύμβουλοι του κυρίου Βουρλούμη; Τι είδους παγκόσμια πατέντα είναι αυτή που εφαρμόζετε στις προμήθειες ότι μπορεί να παραγγέλνει κάποιος κάποιο προϊόν στον Ο.Τ.Ε. αλλά το κόστος, το πόσο θα στοιχίσει δεν θα είναι μια διοικητική εξέλιξη, μια ενδεικτική τιμή. Την ενδεικτική τιμή θα την ορίζει λέει μόνο ο σύμβουλος, μόνο ο διευθυντής. Η άλλη υπηρεσιακή δομή καταργείται. Είναι παγκόσμια πατέντα και μιλάτε για διαφάνεια; Αυτή είναι αδιαφάνεια! 
      
      (LM)
(2PD)
      
      Πατρίκιοι και πληβείοι. Ενώ απαγορεύεται δήθεν στα στελέχη που δουλεύουν στον Ο.Τ.Ε. να ασχολούνται με παραπλήσια επαγγέλματα, συνεργάτες υψηλόβαθμοι, διευθυντές που τους έχετε σε δυο και σε τρεις θέσεις, είναι παράλληλα και αγοραστές και πωλητές. Για αυτούς υπάρχει ειδικό καθεστώς; Εμπίπτουν στο καθεστώς των γαλάζιων παιδιών; 
      Προκηρύξατε εννιακόσιες τριάντα θέσεις στον Ο.Τ.Ε. Έχουν κάνει είκοσι τρεις χιλιάδες αιτήσεις. Θα αποδεχθεί η Κυβέρνηση – σας το ξαναρωτάω- να αλλάξει το σύστημα μοριοδότησης; Το παλιό σύστημα ήταν 75%-25%. Ήταν 75% αντικειμενικά κριτήρια, 25% προφορική συνέντευξη. Τώρα σας ζητούν να γίνει 65%-40%. Θα το δεχθείτε; Είστε ο βασικός μέτοχος. 
      Καταλαβαίνουμε ότι η μετοχή πάει καλά. Αλλά μπορεί μια μετοχή να πάει καλά, όταν στηρίζεται σε γυάλινα πόδια, όταν δεν μπορεί να αναπτύξει μια δυναμική; Καλή είναι η χρηματιστηριακή δυναμική, αλλά χρειάζεται και παραγωγική ανάπτυξη. Γι’ αυτό εσείς δεν μπορείτε να καταλάβετε ότι δουλειά σας δεν ήταν να αποδυναμώσετε τον Ο.Τ.Ε. Δουλειά σας είναι να βάλετε ένα λιθαράκι παραπάνω. 
      Εμείς κάναμε την κίνηση με την κινητή τηλεφωνία, με τη διείσδυση στο εξωτερικό. Κάντε ένα βήμα παραπάνω, δώστε του μία άλλη ώθηση. Κάντε το ΧΡΟΝΟΤΕ χρήσιμο στον πολίτη. Μην τον απαξιώνετε. Εκτός αν έχετε άλλους στόχους. Απλώς για να τακτοποιήσετε τα οικονομικά σας κενά, το μυαλό σας πάει μόνο στην ταμειακή λογική. Αλλά και ο πιο άσχετος οικονομολόγος γνωρίζει ότι αν φας από τα έτοιμα δεν ξαναβγαίνουν. Πρέπει να τα αυγατίσεις. Δεν υπάρχει καμιά οικονομική σχολή που να λέει «πουλήστε, πουλήστε και τελειώσαμε». 
      Γι’ αυτό, λοιπόν, εμείς, ακόμα και για την κίνηση που κάνατε -φαντάζομαι με την  έγκριση του Υπουργού, γιατί αλλιώς δεν μπορούσε ο κύριος Βουρλούμης να κάνει αλλιώς- με την εξαγορά της «ΓΕΡΜΑΝΟΣ», σας θέτουμε καίρια ερωτήματα. Σας τα έθεσαν οι συνάδελφοι που μίλησαν πιο μπροστά, σας τα επαναφέρω και εγώ. Μια ερώτηση εγώ θα σας κάνω. Πείτε μας αν αυτή η διαπραγμάτευση, την οποία ενέκρινε ο Υπουργός Εθνικής Οικονομίας φαντάζομαι, προβλέπει δικλείδα ασφαλείας για την εξαιρετικά πιθανή περίπτωση που τα αντικείμενα που έχει ο «ΓΕΡΜΑΝΟΣ» στα περιεχόμενα του αποσυρθούν. Θα πέσει η τιμή της μετοχής ή δεν θα πέσει; Διασφαλίζεται το δημόσιο, ναι ή όχι; Εξηγήστε το. Σας το έθεσε ο κ. Βενιζέλος, η κα Χριστοφιλοπούλου και η κα Αντωνίου. Δώστε καθαρές απαντήσεις. Εμείς θέλουμε στο μέλλον τον Ο.Τ.Ε. χρήσιμο για τον πολίτη και τις παραγωγικές δυνάμεις στην ελληνική περιφέρεια. Θέλετε, λοιπόν, να προσεγγίσουμε με όλες τις κριτικές μας προς αυτήν την κατεύθυνση; Ιδού η Ρόδος, ιδού και οι αποδείξεις. Πάρτε θέση τώρα. Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόκα. 
      Ο κύριος Τασούλας, ως κοινοβουλευτικός εκπρόσωπος της Νέας Δημοκρατίας, έχει το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Ο Ο.Τ.Ε., κύριε Πρόεδρε, είναι μία εταιρεία εκτός δημοσίου τομέα με κινητές αξίες εισηγμένες στα χρηματιστήρια των Αθηνών και της Νέας Υόρκης και ως εκ τούτου, ο έλεγχος που υφίσταται για την οικονομική του κατάσταση, για τις επιδόσεις του, για τις οικονομικές προοπτικές του είναι πολύ πιο ενδελεχής, πολύ πιο αμείλικτος, πολύ πιο τακτικός, πολύ πιο λεπτομερής, από τον έλεγχο που υποτίθεται ότι κάνει σήμερα εδώ το ΠΑ.ΣΟ.Κ στην Κυβέρνηση και που στην πραγματικότητα καταδεικνύει μόνο ότι το ΠΑ.ΣΟ.Κ στην ουσία δεν ενδιαφέρεται για το μέλλον του Ο.Τ.Ε., αλλά ανησυχεί                     -ενθυμούμενο τις περιόδους του δικού του κομματικού κράτους και του δικού του κομματικού Ο.Τ.Ε.- μήπως αυτή η ιστορία της πορείας μεγάλων ελληνικών εταιρειών, άλλοτε αποκλειστικά κρατικού ενδιαφέροντος και σήμερα μόνο μειοψηφικού μετοχικού ενδιαφέροντος του δημοσίου, αυτή η πορεία αυτών των εταιρειών στερήσει από το πολιτικό σύστημα, μέρος του οποίου είναι και το ΠΑ.ΣΟ.Κ, τη δυνατότητα του ελέγχου, της κυριαρχίας, της πελατειακής σχέσης, της επιρροής. 
      Αυτή η εποχή έχει περάσει ανεπιστρεπτί. Και όσο πιο γρήγορα, όσο πιο πληρέστερα το καταλάβει κανείς, τόσο θα αντιμετωπίζει τα θέματα υγιέστερα, τόσο θα συνδράμει στην πορεία της οικονομίας περισσότερο και δεν θα υπονομεύει στην ουσία, με τις επερωτήσεις του, τις χρηματιστηριακές προοπτικές παρομοίων εταιρειών. 
      (PE)
      Η Νέα Δημοκρατία -και όχι απαραίτητα χωρίς πολιτικό κόστος- έχει αντιληφθεί πλήρως αυτήν την πραγματικότητα και δεν διακατέχεται από την ανασφάλεια του πολιτικού πάτρωνος, ο οποίος χάνει τον κομματικό έλεγχο έναντι κολοσσών άλλοτε ελεγχόμενων από το κράτος. Η Νέα Δημοκρατία με κόστος πολιτικό, με κόστος κομματικό -αν θέλετε, πρόσκαιρο- έχει πλήρως εναρμονιστεί με τη διεθνή και την ευρωπαϊκή κυρίως πραγματικότητα, η οποία θέλει τέτοιες εταιρείες να αφήνονται να αναπτύσσουν τις δραστηριότητές τους μέσα σε ένα ελεύθερο ανταγωνιστικό περιβάλλον, τις διοικήσεις τους να λογοδοτούν στις γενικές συνελεύσεις των μετόχων και να έχουν ευθύνες με βάση την εταιρική διακυβέρνηση και με βάση το νόμο περί ανωνύμων εταιρειών και νιώθει ότι με αυτόν τον τρόπο δεν αποποιείται ισχύ, αλλά ότι με αυτόν τον τρόπο διευκολύνει την ανάπτυξη της ανταγωνιστικότητας αυτών των εταιριών, άρα διευκολύνει και την εξέλιξη προς τα μπροστά της ελληνικής οικονομίας. 
      Όταν το ΠΑ.ΣΟ.Κ αναφέρει απ’ αυτό το Βήμα ότι δήθεν αυτές οι εξελίξεις στον Ο.Τ.Ε ή στην Εθνική Τράπεζα όζουν περίεργα, το μόνο που μας πείθει είναι ότι η κριτική του δεν όζει ελλυχνίας, είναι δηλαδή απροετοίμαστη, απαράσκευη, πρόχειρη, επιπόλαιη. Γιατί το ΠΑ.ΣΟ.Κ δεν έχει αντιληφθεί ότι οι εξελίξεις το έχουν αφήσει πίσω και φαντάζει στο πολιτικό σκηνικό, με αυτές τις νοσταλγικές αντιλήψεις για κομματικό έλεγχο της Εθνικής Τράπεζας ή του Ο.Τ.Ε, σαν να είναι ένα είδος ΠΑ.ΣΟ.Κ–SAT, σαν να είστε ένα είδος διαστημόπλοιου που έχει εκτοξευτεί στο διάστημα, μακριά από τα γήινα, μακριά από αυτά τα οποία μας απασχολούν. 
      ΤΟΝΙΑ ΑΝΤΩΝΙΟΥ: Χάσατε τη θέση, χάσατε το δορυφόρο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Είστε ένα «πολιτικό ούφο», το οποίο ζει μέσα στο παρελθόν και τρέμει με την ιδέα ότι επανερχόμενο με βάση τους κανόνες της πολιτικής διαδοχής στην εξουσία δεν θα μπορεί μετά από δεκαετίες ή μετά από αρκετές τετραετίες να ασκήσει τη δύναμή του, ελέγχοντας κομματικά τον Ο.Τ.Ε ή την Εθνική Τράπεζα ή το Ταμιευτήριο. Αποδεσμευθείτε από αυτήν την αίσθηση, ξεφύγετε από αυτήν την νοοτροπία, υπάρχουν πάρα πολλοί τρόποι να είναι κανείς χρήσιμος στην πατρίδα, χρήσιμος στον κοινοβουλευτικό έλεγχο, στη νομοθετική εργασία, στην άσκηση των κυβερνητικών καθηκόντων, χωρίς να εφαρμόζει νοσταλγικά πολιτικές κομματικού ελέγχου επί των άλλοτε ισχυρών και κραταιών κρατικών επιχειρήσεων και οργανισμών. 
      Εμείς αυτό το πράγμα το αντιληφθήκαμε εγκαίρως και βοηθάμε αυτούς τους Οργανισμούς να πετάξουν με τα δικά τους φτερά και να σταθούν όρθιοι στο δριμύτατο ανταγωνισμό που έρχεται κατά πάνω τους. Εσείς, απεναντίας, με παρόμοιες επερωτήσεις θέλετε να ρίξετε άγκυρα προς το παρελθόν, να κρατήσετε δεμένους προς το άγονο παρελθόν αυτούς τους φορείς και να τους έχετε εκεί, ώστε να τους έχετε στο μέλλον στη διάθεσή σας για να διαιωνίσετε μέσω της κομματικής πειθαρχίας και των κομματικών διορισμών την εξουσία σας, όπως αποδεδειγμένα το κάνατε επί αρκετά χρόνια. 
      Φαντάζει, τουλάχιστον, μακάβριο αστείο το να ισχυρίζεστε ότι η Νέα Δημοκρατία χρησιμοποιεί αυτούς τους Οργανισμούς για να τακτοποιήσει τα λεγόμενα «γαλάζια» παιδιά. Είναι ευκαιρία και από αυτό το Βήμα, με αυτήν την επερώτηση, να επαναληφθεί για ακόμα μια φορά ότι, εάν η Νέα Δημοκρατία αδικεί κάποιους αυτά τα τελευταία δύο χρόνια -με όρους ΠΑ.ΣΟ.Κ, όχι με όρους οργανώσεως ενός σωστού κράτους- εάν αδικεί κάποιους με όρους ΠΑ.ΣΟ.Κ, αδικεί τους δικούς της ψηφοφόρους, διότι ακριβώς η Νέα Δημοκρατία αρνείται να είναι το μπλε ΠΑ.ΣΟ.Κ. Και επειδή αρνείται να είναι το μπλε ΠΑ.ΣΟ.Κ και δυσαρέσκεια έχει προκαλέσει πρόσκαιρη, αλλά και όλα αυτά τα οποία ισχυρίζεστε για δήθεν επέλαση στο δημόσιο και δήθεν επέλαση στους Οργανισμούς φαντάζουν ειρωνικά και προσβλητικά ενός κόσμου, ο οποίος στήριξε μια παράταξη επί είκοσι χρόνια χωρίς ανταλλάγματα και ο οποίος εξακολουθεί να τη στηρίζει χωρίς ανταλλάγματα, βλέποντας ότι επιτέλους έρχεται η ώρα για να μπει σε τάξη ο τόπος, η διοίκηση, η οικονομία και ο Ο.Τ.Ε, για να επανέλθω στο θέμα της επερωτήσεως.
      (RG)
       
       
       
      Εσείς δεν έχετε αποδείξεις ότι σας ακολουθεί ένας μεγάλος κόσμος, χωρίς ανταλλάγματα, γιατί επί 20 χρόνια προσφέρατε γενναιόδωρα ανταλλάγματα στους ψηφοφόρους σας και τρέμετε με την ιδέα, μήπως αργότερα, μη έχοντας να τους προσφέρετε ανταλλάγματα, σας εγκαταλείψουν. Πρέπει και εσείς να περάσετε στη φάση του ανταγωνισμού, να γίνετε και σεις ένα κόμμα ανταγωνιστικό, ελεύθερο, φιλελεύθερο, ευρωπαϊκό και να μην ανησυχείτε,  ότι κινδυνεύετε να μην επιβιώσετε, χωρίς κομματική επιβολή στο κράτος και στον Ο.Τ.Ε. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κοινοβουλευτικό εκπρόσωπο της Νέας Δημοκρατίας, κ. Τασούλα.
      Το λόγο έχει ο κοινοβουλευτικός εκπρόσωπος του Συνασπισμού, κ.  Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ , κύριε Πρόεδρε.
      Κυρία και κύριοι συνάδελφοι, στο χώρο των Δ.Ε.Κ.Ο. τα τελευταία χρόνια κυριάρχησαν οι πολιτικές των ιδιωτικοποιήσεων, της απελευθέρωσης, της θεοποίησης των όρων της αγοράς και της αλλαγής προς το χειρότερο των εργασιακών σχέσεων και δικαιωμάτων. 
      Ο Ο.Τ.Ε.  ήταν η πρώτη μεγάλη δημόσια επιχείρηση που άνοιξε το χώρο της ιδιωτικοποίησης, της απελευθέρωσης και της αλλαγής αυτών των εργασιακών σχέσεων. Τα επιχειρήματα που επιστρατεύθηκαν στις διάφορες φάσεις, γνωστά και πανομοιότυπα –κακός δημόσιος τομέας, ελλείμματα, τεμπέληδες, ρετιρέ και άλλα- δεν επιστρατεύτηκαν μόνο για να κρυφθούν οι κυβερνητικές ευθύνες για τα προβλήματα του οργανισμού, αλλά και για να χρησιμοποιηθούν αυτά τα προβλήματα, προκειμένου να περάσουν τις εκάστοτε κυβερνητικές επιλογές. 
      Το παράδειγμα του Ο.Τ.Ε. που άνοιξε το χώρο των ιδιωτικοποιήσεων απομυθοποιεί το δογματισμό της Νέας Δημοκρατίας, αλλά και του ΠΑ.ΣΟ.Κ, ότι δήθεν η ιδιωτικοποίηση είναι συνταγή δια πάσα νόσο, ενώ βέβαια και τα νέα προβλήματα επιχειρείται να αντιμετωπιστούν με μέτρα σε βάρος των εργαζομένων. Ο λογαριασμός του Ο.Τ.Ε. σήμερα κατέληξε να κατέχει την πρώτη θέση ανάμεσα στους λογαριασμούς που πληρώνουν τα νοικοκυριά. Η αύξηση του ποσοστού των μετοχών του Ο.Τ.Ε. που περνούσε σε ιδιωτικά χέρια, συνοδευόταν και από θεαματικές αυξήσεις στα τιμολόγια. Η συμμετοχή του Ο.Τ.Ε. στην τηλεπικοινωνιακή αγορά συνεχώς μειώνεται, τα κέρδη του αντίστοιχα έχουν σταθερά πτωτική πορεία,  παρά τις αυξήσεις των τιμολογίων και αρχίζει να αποχωρεί από επιχειρηματικές και επενδυτικές επιλογές του εξωτερικού, όπως παραδείγματος χάριν από την Αρμενία. 
      Η σημερινή διοίκηση έχει κάνει σημαία της μέχρι σήμερα, το ότι για όλα τα προβλήματα ευθύνεται το προσωπικό. Η σταθερότητα της απασχόλησης και ο γενικός κανονισμός εργασίας του προσωπικού. Έτσι, σε πλήρη γραμμή και συνεννόηση με την Κυβέρνηση προχώρησε στην υλοποίηση της εθελουσίας εξόδου και στην άρση της μονιμότητας, των νεοπροσλαμβανομένων.
      Παράλληλα, σήμερα εξαγγέλλει την απορρόφηση της COSMOTE από τον Ο.Τ.Ε., τονίζοντας όμως, ότι αυτή θα ήταν συμφέρουσα μόνο κάτω από άλλο εργασιακό καθεστώς και κανονισμούς εργασίας. Διαφορετικά, θα ήταν μια καταστροφική επιλογή και ζητά την αλλαγή των κανονισμών εργασίας, έχοντας σαν πρότυπο τη  θεοποίηση του διευθυντικού δικαιώματος και των ελεύθερων απολύσεων, έχοντας στην προσπάθειά της αυτή αρωγό τον πρόσφατο νόμο 3429/2006.
      Εμείς έγκαιρα, από τότε που είχε πρωτοαναφερθεί το θέμα της εθελουσίας εξόδου, είχαμε τοποθετηθεί και είχαμε πει, ότι αιτίες που έχουν δημιουργήσει προβλήματα στον Ο.Τ.Ε., δεν θα πρέπει να αναζητούνται στο προσωπικό, αλλά στο ότι χρησιμοποιείται από τις εκάστοτε κυβερνήσεις για την ικανοποίηση των πελατειακών και ρουσφετολογικών του σχέσεων. Στο ότι υποχρεώνεται να προμηθεύεται ανεξέλεγκτο ποιοτικά, κοστολογικά και τεχνολογικά τηλεπικοινωνιακό υλικό από τους εθνικούς προμηθευτές. Στο ότι η Εθνική Επιτροπή Τηλεπικοινωνιών και Ταχυδρομείων, η Ε.Ε.Τ.Τ. δε  λειτουργεί σαν μια πραγματικά ανεξάρτητη ρυθμιστική αρχή της τηλεπικοινωνιακής αγοράς, αλλά έχει σαν στόχο της να παραδώσει το μεγαλύτερο μέρος της αγοράς στους λεγόμενους επενδυτές παρόχους, υποχρεώνοντας μάλιστα τον Ο.Τ.Ε. να τους υπηρετεί. Στο ότι προωθούνται επενδύσεις στο εξωτερικό με κριτήριο, όχι  τα συμφέροντα του Ο.Τ.Ε., αλλά των ιδιοτελών   συμφερόντων. Ακόμα είπαμε τότε, ότι στόχος της διοίκησης του Ο.Τ.Ε. δεν ήταν το συμφέρον του Ο.Τ.Ε., αλλά η αποστολή μηνύματος στους νέους επίδοξους θεσμικούς επενδυτές, ότι η νεοφιλελεύθερη πολιτική της ιδιωτικοποίησης του οργανισμού, η συρρίκνωση του προσωπικού, καθώς και η συρρίκνωση των εργασιακών δικαιωμάτων, εντείνεται και συνεχίζεται. 
      (ML)
      
      
      (2RG)
      Η εκτίμησή μας αυτή σήμερα επιβεβαιώνεται από τις δηλώσεις του Υπουργού Οικονομίας ότι το 2007 θα είναι το έτος της ολοκληρωτικής ιδιωτικοποίησης του Οργανισμού, καθώς και από τις κινήσεις της διοίκησης με την εξαγορά της καταστατικής πλειοψηφίας στην COSMOTE, την παροχή εγγυήσεων προς αυτήν για την εξαγορά του ΓΕΡΜΑΝΟΥ και τον διακαή πόθο για την αλλαγή των εργασιακών σχέσεων και του γενικού κανονισμού του προσωπικού του Ο.Τ.Ε.
      Από την άλλη πλευρά Κυβέρνηση και διοίκηση αδιαφορούν πλήρως για το ότι 7 μήνες πλέον από την εφαρμογή του προγράμματος της εθελούσιας και ενώ έχουν απολυθεί χιλιάδες από τον Οργανισμό, ελάχιστοι από αυτούς έχουν συνταξιοδοτηθεί και κανένας δεν έχει πάρει το προβλεπόμενο εφάπαξ από το Ταμείο Αρωγής Προσωπικού Ο.Τ.Ε.
      Η τετράμηνη περίπου καθυστέρηση της έκδοσης της υπουργικής απόφασης που θα ρύθμιζε το θέμα του κόστους, αλλά και οι γραφειοκρατικές διαδικασίες του ΤΑΠ Ο.Τ.Ε. είναι οι βασικές αιτίες που χιλιάδες πλέον απολυμένοι περιμένουν για μήνες το πότε θα πάρουν τη σύνταξή τους. 
      Για εμάς θα πρέπει να εγκαταλειφθούν τα σενάρια της ολοκληρωτικής ιδιωτικοποίησης του οργανισμού και η διοίκησή του να στρέψει την προσοχή της στην αναγκαία αναδιοργάνωση, στην αναγκαία, όσο ποτέ άλλοτε, διαφανή και αξιοκρατική πρόσληψη του απαραίτητου προσωπικού και στον απαιτούμενο τεχνολογικό εκσυγχρονισμό. 
      Η Κυβέρνηση να αναλάβει τις ευθύνες της και να πάρει όλα εκείνα τα μέτρα, ώστε η ΕΕΤ να λειτουργήσει επιτέλους ως ανεξάρτητη ρυθμιστική αρχή. Να τροποποιηθεί το θεσμικό πλαίσιο λειτουργίας της και να θεσμοθετηθεί επιτέλους ένας ελεγκτικός μηχανισμός δεύτερης κρίσης των αποφάσεών της. 
      Η διοίκηση του Ο.Τ.Ε. να σταματήσει και να φύγει από τη λογική του ότι για όλα ευθύνονται οι εργαζόμενοι και αυτοί θα πρέπει να πληρώσουν το κόστος με τον έναν ή τον άλλον τρόπο. 
      Χρειάζεται μία πολιτική ανθρώπινου δυναμικού τέτοια που δε θα θεωρεί τον εργαζόμενο εχθρό και ένοχο για κάθε πρόβλημα, αλλά θα τον θεωρεί απαραίτητο και πολύτιμο συνεργάτη και που θα αποκαταστήσει στα μάτια του τη χαμένη από χρόνια αξιοπιστία των διοικήσεων. Μία τέτοια πολιτική είναι ακριβώς στην αντίπερα όχθη των πολιτικών για ανατροπές στις εργασιακές σχέσεις, για κατάργηση των συλλογικών διαπραγματεύσεων και ενίσχυση της αναξιοκρατίας, της ευνοιοκρατίας και του ρουσφετιού.
      Η Κυβέρνηση και ο Ο.Τ.Ε. να αναλάβουν το κόστος που έχει προκαλέσει η εθελούσια στα ασφαλιστικά ταμεία και να πάρουν όλα τα απαιτούμενα μέτρα, ώστε να πάψει πλέον η απίστευτη ταλαιπωρία των χιλιάδων υπαλλήλων του Οργανισμού που έκαναν χρήση της εθελούσιας.
      Με αυτήν την πολιτική και με την εθελούσια, η Κυβέρνηση καταφέρνει όχι μόνο να υποβαθμίσει, να απαξιώσει τον Ο.Τ.Ε., αλλά να μετακυλήσει, σε τελευταία ανάλυση, στις πλάτες του ελληνικού λαού ένα υπέρογκο κόστος, συνέπεια των αποτυχημένων πολιτικών της. Το κόστος της εθελούσιας: Πάνω από 940 εκατομμύρια ευρώ. Και τέλος,  να απογυμνώσει τον Ο.Τ.Ε. από πεπειραμένα και ικανά στελέχη, που έχει σήμερα περισσότερο από ποτέ ανάγκη ο Ο.Τ.Ε. και τα οποία στρέφει πλέον προς την ιδιωτική πρωτοβουλία και τους ανταγωνιστές του οργανισμού. 
      Επειδή αναφέρθηκε από πολλούς η ευρυζωνικότητα, θα πρέπει εδώ να επαναλάβουμε αυτό που έχουμε πει και σε άλλες συζητήσεις σε αυτήν την Αίθουσα. Είναι εντυπωσιακό το πόσο συχνά συζητάμε για ευρυζωνικότητα τα τελευταία χρόνια στη Βουλή των Ελλήνων. Τόσο συχνά, ούτε στο Πολυτεχνείο δε συζητούν. Ίσως, συζητούμε τόσο πολύ, γιατί η επανάληψη είναι μήτηρ πάσης μαθήσεως. Αφού, λοιπόν, δεν μπορούμε να μάθουμε την ευρυζωνικότητα με τον πιο συνηθισμένο τρόπο, δηλαδή, με το να έχουμε τις δυνατότητες που μας παρέχει στο σπίτι μας, τη μαθαίνουμε συζητώντας, σε εγκυκλοπαιδική βάση γι’ αυτήν. Κάτι ανάλογο κάνουμε και στα σχολεία μας, όπου τα παιδιά μαθαίνουν θεωρητικά τους υπολογιστές, αφού δεν έχουν τον ανάλογο εξοπλισμό, για να μπορέσουν να ασκηθούν.
      Τελικά, τόσες ιδιωτικοποιήσεις, παλαιότερες επί ΠΑ.ΣΟ.Κ. και πρόσφατες έχει υποστεί ο Ο.Τ.Ε., ο κάποτε εξαιρετικά κερδοφόρος Ο.Τ.Ε. και αντί να ορθοποδήσει, σύμφωνα με όσα πριν από λίγο ανέπτυξε εδώ ο κ. Υπουργός Οικονομίας, ο Ο.Τ.Ε. οδηγείται στον όλεθρο και γι’ αυτό η Κυβέρνηση επιλέγει την τελική λύση, τη χαριστική βολή, την πλήρη, μέχρι τελευταίας ρανίδος, ιδιωτικοποίησή του. Τα ευνοούμενα της Κυβέρνησης μεγάλα οικονομικά συμφέροντα, ντόπια και ξένα, επωφελούνται. Ποιος άλλος θα επωφελείτο από αυτήν τη λύση; Και, βέβαια, τόσα χρόνια μεθόδευαν και κατεργάζονταν αυτήν την εξέλιξη και τώρα τρίβουν με ικανοποίηση τα χέρια τους, κάτι, βέβαια, που ασφαλώς δεν μπορεί σε καμία περίπτωση να κάνει ο ελληνικός λαός.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον Κοινοβουλευτικό Εκπρόσωπο του Συνασπισμού κ. Λεβέντη.
      Η κυρία Αντωνία έχει το λόγο.
      (KA)
      
      
     ΤΟΝΙΑ ΑΝΤΩΝΙΟΥ: Κύριε Πρόεδρε, η Αξιωματική Αντιπολίτευση κατέθεσε σήμερα επίκαιρη επερώτηση για τον Ο.Τ.Ε., γιατί θεωρούμε ότι αυτός ο οργανισμός είναι από τους πιο σημαντικούς στην οικονομική ανάπτυξη της χώρας. Είναι η πέμπτη μεγάλη επιχείρηση που μετέχει στο Χρηματιστήριο της Νέας Υόρκης και η πορεία του είναι πάρα πολύ κρίσιμη για την ελληνική κοινωνία, για την ελληνική οικονομία, για τους εργαζόμενους σ’ αυτόν τον οργανισμό.
     Κύριε Πρόεδρε, ζήτησα πριν το λόγο διότι για πρώτη φορά συζητάμε ένα θέμα συγκεκριμένο όπως για παράδειγμα τον Ο.Τ.Ε. σήμερα εδώ και ο Υπουργός Εθνικής Οικονομίας μας μίλησε για τις αποκρατικοποιήσεις και για τη δήθεν καλή πορεία της ελληνικής οικονομίας. 
     Από την τοποθέτηση του Υπουργού αυτό που εμείς αντιληφθήκαμε και όλος ο ελληνικός λαός που μας παρακολουθεί, είναι ότι η Κυβέρνηση ή δεν έχει σχέδιο γι’ αυτόν το μεγάλο οργανισμό που παίζει καθοριστικό ρόλο όχι μόνον στην Ελλάδα αλλά και στα Βαλκάνια, ή έχει ένα κρυφό σχέδιο, μια κρυφή ατζέντα όπως είπα στην πρωτολογία μου. Είτε το ένα συμβαίνει είτε το άλλο, είναι πάρα πολύ επικίνδυνο για τον οργανισμό και την ελληνική οικονομία.
     Κατ’ επανάληψη, κύριε Υπουργέ, ζητήσαμε την παρουσία του κυρίου Βουρλούμη στη Βουλή για να μας εξηγήσει ποιο είναι το σχέδιό του, ποια είναι η πορεία του οργανισμού. Δεν σεβάστηκε όμως το ελληνικό Κοινοβούλιο και δεν ήρθε.
     Ζητήσαμε σήμερα από το Υπουργείο σας να μας απαντήσει. Αλλά για άλλη μια φορά ο Υπουργός δεν απάντησε. Μπορείτε, τελικά, να μας πείτε αν έχετε σχέδιο; Κατά την άποψή μας, κύριε Υπουργέ, έχετε σχέδιο, και το σχέδιο είναι το κλασσικό σχέδιο της φιλελεύθερης πολιτικής σας. ‘Ο,τι επιχειρήσατε να κάνετε το 1990-1993, προσπαθείτε να το πετύχετε με τη νέα διοίκηση του κυρίου  Βουρλούμη. Θέλετε να απαξιώσετε τον οργανισμό και βέβαια θέλετε να τον πουλήσετε σε μια νύχτα. Αυτό θα  ξαναεπιχειρήσετε. 
     Αυτό το λέμε, διότι δύο χρόνια έχετε αφήσει έναν οργανισμό χωρίς καμιά επένδυση. Ρωτήσαμε ποια επένδυση έκανε η διοίκηση του Ο.Τ.Ε. και απάντηση δεν πήραμε. Και δεν πήραμε, γιατί δεν έγινε καμιά επένδυση. 
     Αξιοποιήσατε τις επενδύσεις που είχαν γίνει μέχρι το 2004 στον οργανισμό; Πάλι όμως δεν μας απαντήσατε, διότι αξιοποιήσατε τις επενδύσεις που έχουν γίνει. Το μόνο που κάνατε ως πολιτική ήταν η εθελουσία έξοδος. Και τα επιχειρήματα του κυρίου Βουρλούμη ήταν ότι θα μειώσουμε τις λειτουργικές δαπάνες, θα βελτιώσουμε τα έσοδα και έτσι θα καταφέρουμε να έχουμε έναν πιο ανταγωνιστικό Ο.Τ.Ε. 
     Βέβαια από την πορεία αυτής της πολιτικής σας μόνον αυτό δεν κάνατε. Δεν τιμά ο κ. Βουρλούμης ούτε την υπογραφή που έβαλε, διότι αυτή τη στιγμή βλέπουμε τους εργαζόμενους να βρίσκονται σε σύνταξη αλλά χωρίς να παίρνουν τη σύνταξη, χωρίς να παίρνουν το εφάπαξ και εκκρεμούν άλλες τέσσερις χιλιάδες εργαζόμενοι σε αυτήν την κατάσταση. Βλέπουμε αυτήν τη στιγμή να δημιουργούνται πάρα πολλές ταχύτητες εργαζομένων μέσα στον Ο.Τ.Ε. με τεράστιο κόστος για τις νέες γενιές που θα ενταχθούν στον οργανισμό αυτόν, βλέπουμε τον κ. Βουρλούμη να καταστρατηγεί τον γενικό κανονισμό του Ο.Τ.Ε., να καταστρατηγεί το θεσμικό πλαίσιο το οποίο υπάρχει, διότι με διάφορους τρόπους αυτή τη στιγμή προσλαμβάνει στελέχη από την αγορά χρυσοπληρωμένα και απαξιώνει το στελεχιακό δυναμικό του οργανισμού που έχει εμπειρία και γνώση γύρω από τις τηλεπικοινωνίες. 
     Διότι, κύριε Υπουργέ, οι τηλεπικοινωνίες στήθηκαν στην Ελλάδα και από τους άλλους παρόχους με στελέχη  τα οποία προέρχονταν από τον Ο.Τ.Ε. και έβγαιναν στη σύνταξη. Αυτή τη στιγμή διώχνετε με την πολιτική σας το καλύτερο τηλεπικοινωνιακό δυναμικό που έχει η χώρα σε πολύ μικρή ηλικία για να πιάσουν δουλειά σε άλλους παρόχους. Αυτό θα γίνει και το είπε και ο κ.Βουρλούης. 
     Σας ρώτησα και στην πρωτολογία μου αν αυτό είναι τυχαίο. Διότι διώχνετε πέντε χιλιάδες εργαζόμενους για να μειώσετε το κόστος και προσλαμβάνετε χιλιάδες χωρίς διαδικασία, νέα παιδιά με απειρία, τα οποία βέβαια αυτή τη στιγμή και πριν ακόμα φύγουν, βλέπουν τις επιπτώσεις αυτής της πολιτικής σας. 
     Βλέπει αυτή τη στιγμή ο πολίτης ότι μετά από τόσες επενδύσεις που έγιναν στον οργανισμό, αντί να βελτιώνονται και άλλες υπηρεσίες από τον ΟΤΕ, πάμε πίσω.
     
     
     
     Το είπα και εγώ και οι άλλοι συνάδελφοι: αυτή τη στιγμή για να βάλλεις τηλέφωνο θέλεις δυο μήνες. Αν είναι δυνατόν στον 21ο αιώνα με τόσες επενδύσεις που έγιναν για δέκα χρόνια. 
     Αυτή τη στιγμή ο Ο.Τ.Ε. δεν συντηρεί το δίκτυό του και τι κάνει; Πληρώνει ρήτρες ακόμα και στους παρόχους. Η πολιτική σας είναι καταστροφική για τον Οργανισμό και αυτό βέβαια δεν γίνεται τυχαία. 
     Χρησιμοποιήσατε τον κ. Βουρλούμη και τον Ο.Τ.Ε. για να καταστρατηγήσετε τις εργασιακές σχέσεις, να τις αλλάξετε και να πάτε και σε άλλες Δ.Ε.Κ.Ο. 
     Κατηγορήσατε το ΠΑ.ΣΟ.Κ. -και ο κ. Υπουργός και ο Κοινοβουλευτικός Εκπρόσωπος της πλειοψηφίας- ότι δεν πρέπει να ομιλούμε εμείς για τον Οργανισμό. Αν είναι δυνατόν. Εσείς εμποδίσατε το 1990-1993 τον Οργανισμό να έχει κινητή τηλεφωνία, εσείς προσπαθήσατε σε μια νύχτα να ξαναπουλήσετε τον Οργανισμό και αυτή είναι η πολιτική που θέλετε για άλλη μια φορά να επιδιώξετε. Να πάτε να ξεπουλήσετε ένα κερδοφόρο οργανισμό και επειδή αυτό δεν είναι εύκολο γιατί δεν νομιμοποιήστε στην ελληνική κοινωνία γι’ αυτήν σας την πολιτική, προσπαθείτε με την πολιτική την οποία κάνετε να είναι ζημιογόνος αυτός ο οργανισμός. Αυτή είναι η πολιτική σας στον Ο.Τ.Ε. και στις άλλες Δ.Ε.Κ.Ο. Δεν έχετε πολιτική, δεν έχετε σχέδιο, και βέβαια αυτό φαίνεται και από τη σημερινή τοποθέτηση. 
     Εμείς όμως, κύριε Υπουργέ, θα επιμείνουμε. Και θα επιμείνουμε και σε άλλες επίκαιρες ερωτήσεις και σε άλλες ερωτήσεις μέχρι που να μας πείτε αν έχετε σχέδιο. Το λέω αυτό διότι αυτή τη στιγμή πάρα πολλοί εργαζόμενοι ζουν μέσα σε ανασφάλεια για το ποιο ακριβώς είναι το εργασιακό τους μέλλον  γιατί βλέπουν μέσα στον Οργανισμό καλοπληρωμένους εργαζόμενους που έρχονται από την αγορά χωρίς να ξέρουν το αντικείμενο, να γίνονται προϊστάμενοι, να γίνονται τμηματάρχες και έτσι να δημιουργείται μια χαοτική κατάσταση μέσα στον Οργανισμό με τεράστιες επιπτώσεις και για την δυναμική του και για τον πολίτη. 
     Μπορείτε να μας πείτε αν αυτό το σχέδιο, δηλαδή, μπορεί να αναδιοργανώσει τον Ο.Τ.Ε. και να τον φέρει σε μια δυναμική έτσι ώστε να πετύχετε τους στόχους; Και ποιους στόχους; Η πολιτική σας είναι επικίνδυνη. Εμείς το δηλώσαμε εδώ σε όλους τους τόνους. Θα αντιπαλέψουμε αυτή την αδιέξοδη πολιτική και για τον εργαζόμενο και για τον πολίτη και για την ελληνική οικονομία. 
     Σας ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ κυρία Αντωνίου. Ο Υφυπουργός κ. Δούκας θα απαντήσει συνολικά στην επερώτηση.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητοί συνάδελφοι, κάποιες επισημάνσεις θα κάνω μόνο στα θέματα που θέσανε οι συνάδελφοι από το ΠΑ.ΣΟ.Κ. Κατ’ αρχήν μιλήσατε για απαξίωση του Ο.Τ.Ε. και για μείωση της κερδοφορίας του το 2004. Για να δούμε λοιπόν γιατί μειώθηκε η κερδοφορία του Ο.Τ.Ε. το 2004. 
     Πρώτον, γιατί στο τέλος του 2003 η ΕΕΤΤ -διορισμένη από το ΠΑ.ΣΟ.Κ. φυσικά- έκοψε από τα έσοδα του Ο.Τ.Ε. του 2004 περίπου 120 εκατομμύρια ευρώ μειώνοντας αναδρομικά τα τέλη διασύνδεσης. 
     Σ’ αυτό κυρίως οφείλεται η πτώση της κερδοφορίας το 2004 καθώς επίσης και στο πλήθος των επισφαλειών που υπήρχαν και τις οποίες δεν εμφάνιζαν οι διοικήσεις που είχατε τοποθετήσει ως επισφάλειες. Τις κρύβατε, αγαπητοί συνάδελφοι. 
     Επίσης υπήρχαν πάρα πολλά εκατομμύρια ευρώ σε απαξιωμένα αποθέματα υλικών τα οποία εμφανίζετε –γνωρίζοντας ότι κακώς τα εμφανίζετε- ως υγιή. 
     Γι’ αυτούς τους τρεις λόγους και οι οποίοι αποκαταστάθηκαν σύμφωνα με τα διεθνή λογιστικά πρότυπα φάνηκε μειωμένη η κερδοφορία του 2004. 
     Δεύτερον, μπαίνει μια τάξη στον Οργανισμό. Μπορεί να μην συμφωνεί το ΠΑ.ΣΟ.Κ. ότι μπαίνει κάποια τάξη. Συμφωνούν όμως  οι επενδυτές, αυτοί που βάζουν λεφτά και επενδύουν στη μετοχή του Ο.Τ.Ε. και οι διεθνείς αγορές. Γι’ αυτό από τις 26 Μαΐου 2004 που η μετοχή ήταν 9,96 ευρώ μέχρι σήμερα που είναι 16,7 ευρώ περίπου, δηλαδή μια αύξηση της τάξης του 70%, βλέπουμε αυτή τη βελτίωση παρά το γεγονός ότι ο Ο.Τ.Ε. έδειξε ζημιές το 2004. 
     Τρίτον, χωρίς την εθελουσία έξοδο τα προ φόρων κέρδη της Ο.Τ.Ε. ΑΕ θα ήταν το 2005 περίπου 509 εκατομμύρια ευρώ, έναντι 133 εκατομμυρίων ευρώ ζημιές το 2004 και 381 εκατομμύρια ευρώ κέρδη το 2003 τα οποία όπως αναφέραμε παραπάνω ήταν πλασματικά κέρδη. 
     (XA)
     
     
     
      Κρύβατε την πραγματικότητα, αγαπητοί συνάδελφοι, για άλλη μια φορά ακόμα και μπορούμε να επανέλθουμε με λεπτομέρειες, εάν χρειαστεί. 
      Τέταρτον, ο εξορθολογισμός του προσωπικού ήταν απολύτως απαραίτητος και ο μόνος τρόπος που μπορούσε να γίνει ήταν μ’ αυτήν την εθελούσια έξοδο λόγω της νομοθετημένης μονιμότητας. Όλα τα πρώην τηλεπικοινωνιακά μονοπώλια του κόσμου έχουν μειώσει το προσωπικό τους και έπρεπε και ο Ο.Τ.Ε. να κάνει κάτι αντίστοιχο. Η εθελούσια έξοδος και η υπογραφή συλλογικής σύμβασης που αφορούσε τους νεοπροσλαμβανόμενους έγινε με τη σύμφωνη γνώμη της ΟΜΕ Ο.Τ.Ε., την οποία ελέγχατε, και ήταν αποτέλεσμα συλλογικής διαπραγμάτευσης, παρά την ωμή παραβίαση του ΠΑ.ΣΟ.Κ. που απείλησε με διαγραφές, αν θυμάστε, αγαπητοί συνάδελφοι. Τελικά τον διαγράψατε, τον «παραιτήσατε» εκείνον τον πρόεδρο; Και ο διάδοχός του τι έκανε; Άλλαξε τίποτα στη στρατηγική του έναντι αυτών των συμφωνιών; Δεν νομίζω. 
      Και πού διαφωνείτε, κύριοι συνάδελφοι; Και επί ΠΑ.ΣΟ.Κ. δεν δίνατε κίνητρα για πρόωρη αποχώρηση; Η διαφορά είναι ότι με την περσινή συμφωνία αναγνωρίστηκαν και συντάξιμα χρόνια, ώστε να εξορθολογιστεί ο Ο.Τ.Ε. και να μην μείνει και άλλο πίσω σε σχέση με τους διεθνείς ανταγωνιστές του. Εξετάστηκαν όλες οι εναλλακτικές δυνατότητες και εάν υπήρχε κάποια πιο πρόσφορη δυνατότητα εκτός απ’ αυτήν που επιλέχθηκε, να είστε σίγουροι ότι η διοίκηση του Ο.Τ.Ε. θα την είχε επιλέξει. Η ωμή παρέμβαση που κάνατε ήταν αντίθετη αυτών που εσείς ως Κυβέρνηση είχατε συμφωνήσει κατά την εισαγωγή των μετοχών του Ο.Τ.Ε. στο Χρηματιστήριο της Νέας Υόρκης και με τις διατάξεις του αμερικανικού νόμου Sarbanis – Oxley, νόμοι οι οποίοι αφορούν και εφαρμόζονται και στην περίπτωση του Ο.Τ.Ε., εφόσον εσείς οι ίδιοι εισαγάγατε τον Ο.Τ.Ε. στο Χρηματιστήριο της Νέας Υόρκης. 
      Και τι μήνυμα στέλνετε στις διεθνείς αγορές με την επερώτηση αυτή, αγαπητοί συνάδελφοι; Ότι εάν ήσασταν κυβέρνηση, θα ελέγχατε την καθημερινή λειτουργία του Ο.Τ.Ε., όπως φάνηκε να κάνετε σήμερα με την επερώτησή σας; Τι θα κάνατε; Θα βάζατε κάποιο κομματικό στέλεχος από το βαθύ ΠΑ.ΣΟ.Κ. για πρόεδρο και διευθύνοντα σύμβουλο; Αυτό είναι το μήνυμα το οποίο στέλνετε στις αγορές; 
      ΤΟΝΙΑ ΑΝΤΩΝΙΟΥ: Δεν νομίζω ότι το παρελθόν...
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Και εσείς, κύριοι συνάδελφοι του ΠΑ.ΣΟ.Κ., όταν βάλατε τον Ο.Τ.Ε. στο Χρηματιστήριο της Νέας Υόρκης, δεν συμφωνήσατε να πάψει να είναι το Ο.Τ.Ε. παρακλάδι της κεντρικής κυβέρνησης και να μην αποτελεί κομματικό φέουδο; Αυτά δεν είχατε υποσχεθεί τότε στους υποψήφιους επενδυτές, ότι ο Ο.Τ.Ε. να λειτουργεί στα πλαίσια της νομιμότητας και της διαφάνειας και θα είναι ανεξάρτητος από κομματικές επιρροές και εξαρτήσεις και ότι θα δουλεύει και θα εργάζεται προς όφελος των επενδυτών του; Αυτά τα λέγατε, μόνο όταν χρειαζόσασταν λεφτά από τους διεθνείς επενδυτές και τις διεθνείς αγορές; Τα υπογράφατε και μετά τα γράφατε; Αυτή ήταν η συνήθης πρακτική σας, αγαπητοί συνάδελφοι; Και τι πρέπει να κάνει τέλος πάντων η διοίκηση του Ο.Τ.Ε.; Να παίρνει κάθε φορά την άδειά σας για κάθε επιχειρηματική του κίνηση; 
      Διαμαρτυρήθηκε και η άλλη κυρία συνάδελφος ακόμα και για τη μείωση του λειτουργικού κόστους τότε. Της φάνηκε κακό ακόμη και αυτό. Φαίνεται πως στο ΠΑ.ΣΟ.Κ. έχετε ειδική διεύθυνση και εξειδίκευση στην αξιολόγηση προσωπικού, στην αξιολόγηση ιδιωτικών και δημοσίων επενδύσεων, στην αξιολόγηση επιχειρηματικών στρατηγικών. 
      Είναι εντυπωσιακό πραγματικά αυτό το οποίο κατορθώνετε. Και θα μπορούσε να σας πιστέψει κανείς, εάν δεν έβλεπε πόσο καλά τα καταφέρατε, όταν ήσασταν εσείς στην κυβέρνηση, τι μας παραδώσατε εκτός απ’ όλα όσα βρέθηκαν κατά τη διάρκεια της απογραφής: την Αγροτική με άνοιγμα 4 δισεκατομμύρια ευρώ, την Ολυμπιακή με άνοιγμα άλλα 4 δισεκατομμύρια ευρώ, τον ΟΣΕ με πάνω από 5 δισεκατομμύρια ευρώ άνοιγμα –και είδαμε την άλλη φορά στη Βουλή ότι ο ΟΣΕ έχει παγκόσμιο ρεκόρ στη σχέση εσόδων-εξόδων, με έξοδα τα οποία είναι πολλαπλάσια από τα έσοδά του και έσοδα τα οποία δεν φτάνουν ούτε για να πληρωθεί το προσωπικό του ΟΣΕ, παγκόσμια πρωτοπορία- τον ΟΑΣΑ με πάνω από 1,5 δισεκατομμύριο ευρώ ελλείμματα, ΕΑΒ με 1-2 δισεκατομμύρια ευρώ ανάλογα με ποια λογιστικά πρότυπα χρησιμοποιεί κανείς, αγαπητοί συνάδελφοι. Αυτή, λοιπόν, είναι η εμπειρία σας από την οποία θέλουμε να μάθουμε και εμείς, φαίνεται. 
      Η εθελουσία έξοδος δίνει και την ευκαιρία στον Ο.Τ.Ε. να προσλάβει κάποια στελέχη και κάποιες ειδικότητας από αυτές που πραγματικά του χρειάζονται, για να ανταγωνιστεί στις διεθνείς αγορές. Και για ποιον εργασιακό μεσαίωνα μιλάτε, αγαπητοί συνάδελφοι; Σοβαρολογείτε ότι μειονεκτούν οι κύριοι και οι κυρίες που εργάζονται στον Ο.Τ.Ε. ή ότι όποιος προσλαμβάνεται ή νεοπροσλαμβάνεται στον Ο.Τ.Ε. πρέπει να έχει σώνει και καλά ειδικά προνόμια που δεν έχει κανένας άλλος στην Ελλάδα ή στη διεθνή αγορά; 
      (SX)
     Όσον αφορά τους συνταξιούχους του ΟΤΕ, αγαπητοί συνάδελφοι –διότι  αναφέρθηκε και αυτό- θέλω να πω τα εξής: Ένας διοικητικός υπάλληλος Υπουργείου πανεπιστημιακής εκπαίδευσης, με τριάντα πέντε χρόνια υπηρεσίας, παίρνει σύνταξη 1.235 ευρώ το μήνα. Ένας αντίστοιχος υπάλληλος του ΟΤΕ παίρνει σύνταξη 2.225 ευρώ το μήνα. Και σας υπενθυμίζω πως η κατώτατη σύνταξη γήρατος είναι περίπου 450 ευρώ το μήνα. Δηλαδή, ένας συνταξιούχος του ΟΤΕ παίρνει περίπου πενταπλάσια σύνταξη από την κατώτατη σύνταξη γήρατος.
     Όσον αφορά το «γαλάζιο κράτος» να σας θυμίσω ένα, δύο αριθμούς. Στον Πανελλήνιο Σύλλογο Προσωπικού του ΟΤΕ η γαλάζια ΔΑΚΕ πήρε 34% και η ΠΑΣΚΕ 51%. Στο δε COSMOTE, που είναι πιο νέος Οργανισμός κι εκεί φαίνεται πιο καθαρά πώς έγιναν οι προσλήψεις, η ΠΑΣΚΕ, αγαπητοί συνάδελφοι, πήρε 70% και 30% πήραν όλα τα άλλα κόμματα μαζί. 
     Πριν από τρία χρόνια στην COSMOTE υπήρχε μόνο η ΠΑΣΚΕ. Δεν κατέβαινε καν άλλο ψηφοδέλτιο. Κάτι ανάλογο, δηλαδή, που έχει γίνει και με τις εφορίες της Αττικής. «Γαλάζιοι» ή όπως αλλιώς θέλετε να τους λέτε 30%, ΠΑΣΚΕ 60%, αγαπητοί συνάδελφοι. 
     Ο νοών νοείτω. Παλιά σας τέχνη κόσκινο!
     Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ και για το λακωνίζειν.
     Ο Κοινοβουλευτικός Εκπρόσωπος του ΠΑΣΟΚ κ. Τσιόκας έχει το λόγο.
     ΘΕΟΧΑΡΗΣ ΤΣΙΟΚΑΣ: Κατ’ αρχήν ας ξεκινήσω από το πιο απλό. 
     Κύριε Υπουργέ, όπως ξέρετε η Εθνική Επιτροπή Τηλεπικοινωνιών και Ταχυδρομείων γινόταν με ομόφωνη απόφαση της Βουλής. Ήταν μία ανεξάρτητη αρχή. Εσείς την κομματικοποιήσατε και την πήρατε στην ομπρέλα του Υπουργείου για να μπορείτε να καθορίζετε με επιβολή τις δικές σας πολιτικές. Αυτό κάνατε. Καταστρέψατε ένα θεσμό που ήταν ανεξάρτητη αρχή. Και δεν θα πρέπει σε αυτό να μέμφεστε το ΠΑΣΟΚ. Από το ΠΑΣΟΚ παραλάβατε ανεξάρτητη αρχή και τη μετατρέψατε σε υποχείριο του Υπουργείου. 
     Δεύτερον, λέτε τώρα ότι ο ΟΤΕ είχε επισφάλειες. Λάθος σας ενημέρωσαν. Ξαναψάξτε τους. Ψάξτε τους! Ο κ. Βουρλούμης, αυτά τα στοιχεία που σας έδωσε για το 2004 είναι πλαστά, για να παρουσιάσει το 2005 άλλα στοιχεία. Επιμένω, ψάξτε το!
     Τρίτον, θα σας πω κάτι πάρα πολύ απλό. Μπορείτε να το ρωτήσετε έτσι με απλό τρόπο; Πείτε μου ένα προϊόν που εισήγαγε, αξιοποιώντας αυτές τις υποδομές του Β’ και του Γ’ Κοινοτικού Πλαισίου Στήριξης στα ευρυζωνικά και το διέθεσε στην αγορά. Αυτή είναι η διαφορά μας. 
     Εσείς βλέπετε μόνο Χρηματιστήριο. Και βέβαια, σωστά το βλέπετε, γιατί από εκεί πρέπει να αντλήσει κέρδη μια επιχείρηση για να προχωρήσει. Πρέπει, όμως, να βλέπετε και τον πολίτη.
     Αυτή την ώρα, λοιπόν, δυόμισι χρόνια μετά, εσείς δεν θέλετε να κάνετε ένα βήμα παραπάνω, από αυτό που παραλάβατε, υπέρ του πολίτη. Στη χρήση του internet; Στις διάφορες δυνατότητες που δόθηκαν από το SAT; Έχετε τρία παράθυρα, τα οποία έχετε αναξιοποίητα, θα μπορούσαν να εκμεταλλευτούν όλα τα νησιά. 
     Τέταρτον: Θα σας τα πω λίγο απλά, για να συνεννοηθούμε. Η εταιρεία αυτή ήταν κερδοφόρα και θα μπορούσατε να αναπτύξετε παράλληλα και άλλες δυνατότητες μέσα σε αυτήν. Και θα μπορούσε να λειτουργεί ανταγωνιστικά και υποβοηθητικά και στους παρόχους αν είχε μία άλλη πολιτική. Δεν το έκανε. 
     Την ίδια ώρα, όμως, έχει επιπτώσεις με αυτό που κάνει στους πολίτες. Γιατί έχει; Διότι φεύγουν με την εθελουσία έξοδο -επειδή δεν είναι στοχευμένη- έμπειρα και ικανά στελέχη από τα νησιά, από τις παραμεθόριες περιοχές. Αυτές οι περιοχές θα μείνουν μόνες. Εκεί δεν χωράει ανταγωνιστικότητα, δεν χωράει το κέρδος. 
     Γι’ αυτό και δεν είπατε κουβέντα για την καθολικότητα. Γι’ αυτό από αυτή την κερδοφορία δεν θέλετε να φτιάξετε ταμείο μέσα από το οποίο θα στηρίξετε την καθολικότητα. Γι’ αυτό η Κυβέρνησή σας δεν παρεμβαίνει στο διάλογο, που οργανώνεται αυτό τον καιρό στην Ευρωπαϊκή Ένωση, προκειμένου να συζητηθεί αν στα ευρυζωνικά θα μπει και η καθολικότητα της παροχής υπηρεσιών ή όχι. Γι’ αυτό και απέχουμε παρασάγγας απ’ αυτές τις προσεγγίσεις.
     Εγώ, όμως, θα σας ξαναρωτήσω: Θα ιδιωτικοποιήσετε πλήρως τον ΟΤΕ, ναι ή όχι; Πάρτε θέση. Πείτε μας το σχέδιό σας. Οι εργαζόμενοι, οι πολίτες σας παρακολουθούν. Πείτε καθαρά τι θέλετε να κάνετε. Σας φέρνουμε, σας ξαναφέρνουμε στη Βουλή, αλλά δεν θέλετε να πείτε τι θέλετε να κάνετε. Και την ίδια ώρα στρώνετε το γήπεδο για ποιους άραγε στόχους; Για στρατηγικό επενδυτή; Για στρατηγικό σύμμαχο, βέβαια, δεν συζητάτε. Δεν είναι στις βλέψεις σας.
     
     (TS)
     

      Θέλετε να εκχωρήσετε μερίδιο της αγοράς σε άλλους ανταγωνιστές; Τι θέλετε να κάνετε; Δεν έχετε εργαζόμενους πολλαπλών ταχυτήτων; Δεν προσλάβατε διπλάσιο αριθμό απ’ αυτούς που διώξατε με την εθελούσια έξοδο; Εσείς δεν τα κάνατε  αυτά; Εσείς δεν θα τους δώσετε 3.000 ευρώ σύνταξη; Εσείς θα τους δώσετε. Και αυτούς θα τους πάρουν άλλες εταιρείες και θα τους αξιοποιήσουν. Αυτό κάνατε. Γιατί δεν καλείτε την Ομοσπονδία των εργαζομένων για να συζητήσετε; Θα τους περάσετε στους ζημιογόνους, ναι ή όχι; Γι’ αυτό εμφανίζεται ότι έχει δήθεν παθητικό; Αυτά είναι ερωτήματα τα οποία είναι κρίσιμα. 
      Και μη μας λέτε για το λειτουργικό κόστος. Το λειτουργικό κόστος εμείς το καταλαβαίνουμε. Κάθε μοντέρνα εταιρεία θα το μετρήσει, θα το δει, αλλά θα το δει σε συνδυασμό με τα έσοδα, θα το δει σε συνδυασμό με την αξιοποίηση των υποδομών, θα το δει σε συνδυασμό με την αξιοποίηση του προσωπικού. 
      Γιατί σας κατηγορούμε, λοιπόν; Διότι αυτός ο Πρόεδρος που ορίσατε, έχει στην ουσία καταργήσει κάθε εκπαιδευτικό πρόγραμμα. Δυόμισι χρόνια τώρα δεν έχει γίνει κανένα εκπαιδευτικό πρόγραμμα για τα στελέχη που είναι μόνιμοι εργαζόμενοι στον ΟΤΕ. Την ίδια ώρα οι υποδομές περπατάνε. Ούτε αυτό κάνετε. Ποιος απαξιώνει, λοιπόν, την εταιρεία; Ποιος δεν την κάνει ανταγωνιστική; 
      Μας λέτε «Τι θα κάνουν οι επενδυτές;». Οι επενδυτές θα δουν ότι προχωρά, ότι υπάρχουν χρήστες, ότι υπάρχει αγορά. Εάν δεν το δουν, κάποια στιγμή θα το εγκαταλείψουν. Γι’ αυτό σας κατηγορούμε. Γι’ αυτό σας εγκαλούμε. Απλώς θέλετε να τον πουλήσετε φθηνά. Αυτό είναι. Αυτό κάνετε και με τις τράπεζες. Οι τράπεζες έχουν την υψηλότερη κερδοφορία. Φορτώσατε όλα τα ασφαλιστικά στο ΙΚΑ, ανέλαβε τις δεσμεύσεις το κράτος και κινδυνολογείτε τώρα με το ασφαλιστικό σύστημα. 
      Ξέρετε, όμως, τι λένε στις Ενώσεις Γεωργικών Συνεταιρισμών για την Αγροτική Τράπεζα; Ότι ο κ. Μηλιάκος για ένα κομμάτι ψωμί πουλά τις περιουσίες των αγροτών, διαλύει τους συνεταιρισμούς. Δεν θέλει να δει σχέδιο εξυγίανσης. Αφήσατε τους αγρότες ανήμπορους και κάνετε την Τράπεζα μια εμπορική τράπεζα που έχει σκοπό μόνο το κέρδος. Αυτός είναι ο στόχος σας για την Αγροτική Τράπεζα, για τον οποίο επαίρεστε;
      Μιλήσατε και για τη διακυβέρνηση του ΠΑ.ΣΟ.Κ. Θα σας πω δυο κουβέντες για το ΠΑ.ΣΟ.Κ. Το ΠΑ.ΣΟ.Κ. στη διαδρομή του μπορεί να είχε και αστοχίες, αλλά είχε στις στρατηγικές του επιλογές θετικά αποτελέσματα. Εσείς κατηγορούσατε το ΠΑ.ΣΟ.Κ. γιατί έκανε την προσπάθεια με τις τηλεπικοινωνίες των βαλκανικών χωρών. Είναι κερδοφόρες. Εσείς κατηγορούσατε το ΠΑ.ΣΟ.Κ. γιατί έκανε την προσπάθεια να λειτουργήσει η κινητή τηλεφωνία στην COSMOTE. Αυτή την ώρα η παρουσία της COSMOTE λειτουργεί εξυγιαντικά στον ανταγωνισμό και φοβάσθε να το πείτε.
      Εμείς σας λέμε πάρα πολύ απλά πράγματα. Δείτε τους κανόνες της αγοράς υγιώς. Μην στήνετε το παιχνίδι σε ολιγοπώλια. Κάνετε λάθος. Υπονομεύετε τους πολίτες. Δεν βοηθάτε την ανταγωνιστικότητα. Δεν οδηγείτε την οικονομία στην ανάπτυξη. Ακούστε κάποια στιγμή τι συμβαίνει στην κοινωνία και από εκεί θα καταλάβετε. Η κοινωνία είναι απογοητευμένη μαζί σας, γι’ αυτό και στρέφει το πρόσωπο απέναντί σας. Γι’ αυτό το λόγο και η ΠΑΣΚΕ και οι διάφορες παρατάξεις που εκφράζουν ιδεολογικά το ΠΑ.ΣΟ.Κ. ανεβαίνουν σε ψήφους. Προφανώς θα ανεβαίνουν. Το ΠΑ.ΣΟ.Κ. έχει καθαρή γραμμή. Είναι υπέρ της αγοράς, αλλά αγορά με κανόνες και με αντίκρισμα στον πολίτη. Εσείς είσθε με τα ολιγοπώλια.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Τσιόκα.
      Κυρίες και κύριοι συνάδελφοι, έχω την τιμή να ανακοινώσω στο Σώμα πως η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις».
      Επίσης, έχουν διανεμηθεί τα Πρακτικά της Δευτέρας 15 Μαΐου 2006 και της Τρίτης 16 Μαΐου 2006 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, τα Πρακτικά της Δευτέρας 15 Μαΐου 2006 και της Τρίτης 16 Μαΐου 2006 επικυρώθηκαν.
      (XF)
      
      
      
      
      
      
      
      
      
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμό 63/39/4.4.2006 επερώτησης Βουλευτών του ΠΑ.ΣΟ.Κ. προς τους Υπουργούς Οικονομίας και Οικονομικών και Μεταφορών σχετικά με τον Ο.Τ.Ε. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 21.31΄, λύεται η συνεδρίαση για αύριο ημέρα Τρίτη 30 Μαΐου 2006 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη. 
      
      Η ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
      

00001/1Σ/φοςΠΑΠΑΚΩΝΣΔ/φοςΣΚΟΤΗ29/5/2006 AA0529NP

