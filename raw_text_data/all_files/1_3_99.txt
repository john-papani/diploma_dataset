Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΠΖ'

Δευτέρα 1 Μαρτίου 1999

 

 

Αθήνα, σήμερα την 1η Μαρτίου 1999, ημέρα Δευτέρα και ώρα 18.10' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Γ' Αντιπροέδρου αυτής κ. ΛΟΥΚΑ ΑΠΟΣΤΟΛΙΔΗ. 

ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από το Γραμματέα της Βουλής κ. Αχιλλέα Κανταρτζή, Βουλευτή Τρικάλων, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΣΤΕΛΛΑ ΑΛΦΙΕΡΗ κατέθεσαν αναφορά με την οποία το Σωματείο Σερβιτόρων Αθηνών ζητεί τον έλεγχο του ωραρίου λειτουργίας των καταστημάτων του κλάδου του. 

2) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η 'Ενωση Πρακτόρων ΠΡΟ-ΠΟ Αττικής - Πειραιώς ζητεί να μην εκδοθούν νέες άδειες λειτουργίας πρακτορείων ΠΡΟ-ΠΟ. 

3) Η Βουλευτής Πειραιώς κ. ΣΤΕΛΛΑ ΑΛΦΙΕΡΗ κατέθεσε αναφορά με την οποία η Πανελλήνια 'Ενωση Μηχανικών Εμπορικού Ναυτικού ζητεί την επίλυση προβλημάτων που αφορούν τους Κούρδους. 

4) Η Βουλευτής Πειραιώς κ. ΣΤΕΛΛΑ ΑΛΦΙΕΡΗ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί να αλλάξει η τιμολογιακή πολιτική του ΟΤΕ για τα άτομα με ειδικές ανάγκες. 

5) Οι Βουλευτές κύριοι ΣΠΥΡΟΣ ΔΑΝΕΛΛΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία ο Δήμος Ιτάμου Καρδίτσας ζητεί την κατασκευή του οδικού άξονα Καρδίτσας - Αγρινίου. 

6) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ταμυνέων Εύβοιας ζητεί να μην καταργηθεί το παράρτημα της Δ/νσης Μεταφορών στο Αλιβέρι. 

7) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Κοινότητα Λιχάδας Εύβοιας ζητεί την ίδρυση σταθμού Υπολιμεναρχείου στο Λιμάνι του Αγ.Γεωργίου. 

8) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Κοινότητα Λιχάδας Εύβοιας ζητεί την ίδρυση Αστυνομικού Υποσταθμού στο Αγ.Γεώργιο Λιχάδας. 

9) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Σύλλογος Επαγγελματιών Τουριστικού Τομέα Αγίου Κηρύκου Ικαρίας ζητεί την αύξηση της ακτοπλοϊκής επικοινωνίας της νήσου Ικαρίας με άλλες περιοχές της Ελλάδας. 

10) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία Ιδιοκτήτες αγροτεμαχίων μεταξύ των δύο γραμμών ΟΣΕ περιοχής διευρημένου Δήμου Σοφάδων Νομού Καρδίτσας ζητούν αν κατασκευαστούν από τον ΟΣΕ όλα τα απαραίτητα έργα για τη μεταφορά του νερού άρδευσης στις ιδιοκτησίες τους. 

11) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Επιτροπή Αλληλεγγύης Λευκάδας αναφέρεται στις ευθύνες της ελληνικής κυβέρνησης στο ζήτημα της παράδοσης του Οτσαλάν στις τουρκικές αρχές. 

12) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Ελληνική Κοινότητα Κολωνίας Γερμανίας αναφέρεται στις ευθύνες της ελληνικής κυβέρνησης στο ζήτημα της παράδοσης του Οτσαλάν στις τουρκικές αρχές. 

13) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Νομαρχιακό Συμβούλιο Ζακύνθου αναφέρεται στις ευθύνες της ελληνικής κυβέρνησης στο ζήτημα της παράδοσης του Οτσαλάν στις τουρκικές αρχές. 

14) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία Δασικοί Συνεταιρισμοί Νομού Ροδόπης ζητούν την εκταμίευση περισσότερων χρημάτων προς τη Διεύθυνση Δασών Νομού Ροδόπης κ.λπ. 

15) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Διοικούσα Επιτροπή του Τμήματος Μαγνησίας του Τεχνικού Επιμελητηρίου Ελλάδας ζητεί την άμεση στελέχωση του Περιφερειακού Νοσοκομείου Θεσσαλίας. 

16) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Εργατοϋπαλληλικό Κέντρο Εύβοιας ζητεί τη λήψη μέτρων για τη στήριξη των επιχειρήσεων του Νομού Εύβοιας. 

17) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Σωματείο Συνταξιούχων ΤΣΑ Νομού Φθιώτιδας ζητεί τη ρύθμιση παλαιών μεταβιβάσεων αδειών κυκλοφορίας των μελών του. 

18) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Σωματείο Συνταξιούχων ΤΣΑ Νομού Φθιώτιδας ζητεί τη ρύθμιση παλαιών μεταβιβάσεων αδειών κυκλοφορίας των μελών του. 

19) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Πανελλήνιος 'Ενωσις Θεολόγων ζητεί να επιτραπεί σ' όσους 'Ελληνες πολίτες διαφωνούν να μην παραλαμβάνουν ηλεκτρονικές ταυτότητες. 

20) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΝΤΖΗΣ κατέθεσε αναφορά με την οποία η Πανελλήνιος 'Ενωσις Θεολόγων ζητεί να επιτραπεί σ' όσους 'Ελληνες πολίτες διαφωνούν να μην παραλαμβάνουν ηλεκτρονικές ταυτότητες. 

21) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Πανελλήνιος 'Ενωσις Θεολόγων ζητεί να επιτραπεί σ' όσους 'Ελληνες πολίτες διαφωνούν να μην παραλαμβάνουν ηλεκτρονικές ταυτότητες. 

22) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνιος 'Ενωσις Θεολόγων ζητεί να επιτραπεί σ' όσους 'Ελληνες πολίτες διαφωνούν να μην παραλαμβάνουν ηλεκτρονικές ταυτότητες. 

23) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Πρακτόρων ΠΡΟ-ΠΟ Αττικής - Πειραιώς ζητεί να μην εκδοθούν νέες άδειες λειτουργίας πρακτορείων ΠΡΟ-ΠΟ. 

24) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η 'Ενωση Πρακτόρων ΠΡΟ-ΠΟ Αττικής - Πειραιώς ζητεί να μην εκδοθούν νέες άδειες λειτουργίας πρακτορείων ΠΡΟ-ΠΟ. 

25) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η 'Ενωση Πρακτόρων ΠΡΟ-ΠΟ Αττικής - Πειραιώς ζητεί να μην εκδοθούν νέες άδειες λειτουργίας πρακτορείων ΠΡΟ-ΠΟ. 

26) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η 'Ενωση Πρακτόρων ΠΡΟ-ΠΟ Αττικής - Πειραιώς ζητεί να μην εκδοθούν νέες άδειες λειτουργίας πρακτορείων ΠΡΟ-ΠΟ. 

27) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Συντονιστική Επιτροπή 22 Ορθοδόξων Χριστιανικών Σωματείων Θεσ/νίκης δηλώνει την αντίθεσή τους με την καύση των νεκρών. 

28) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Συντονιστική Επιτροπή 22 Ορθοδόξων Χριστιανικών Σωματείων Θεσ/νίκης δηλώνει την αντίθεσή τους με την καύση των νεκρών. 

29) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Συντονιστική Επιτροπή 22 Ορθοδόξων Χριστιανικών Σωματείων Θεσ/νίκης δηλώνει την αντίθεσή τους με την καύση των νεκρών. 

30) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Κυνηγετικός Σύλλογος Χίου "Η 'Αρτεμις" ζητεί να δηλωθούν τα όπλα των μελών του και να αποκτήσουν οι κυνηγοί Δελτίο Κατοχής. 

31) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η 'Ενωση Λατόμων Σχιστολιθικών Πλακών Καρύστου ζητεί να επανισχύσει το άρθρο 34 του ν. 2115/93. 

32) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ωρεών Εύβοιας ζητεί τη χορήγηση του αναγκαίου εξοπλισμού για την εύρυθμη λειτουργία του. 

33) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Λιχάδας Εύβοιας ζητεί την ίδρυση Αστυνομικού Υποσταθμού στον 'Αγιο Γεώργιο Λιχάδας. 

34) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Λιχάδας Εύβοιας ζητεί την ίδρυση σταθμού Υπολιμεναρχείου. 

35) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ταμυνέων Εύβοιας αντιτίθεται στη μεθοδευμένη μείωση του προσωπικού της ΔΕΗ στην περιοχή του. 

36) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ταμυνέων Εύβοιας ζητεί να μην καταργηθεί το παράρτημα της Διεύθυνσης Μεταφορών στο Αλιβέρι Εύβοιας. 

37) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Εύβοιας ζητεί να μην ελαττωθούν τα εποχικά δρομολόγια της νήσου Σκύρου. 

38) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ανώνυμος Βιομηχανική και Εμπορική Εταιρεία ΙΝΤΕΡΚΕΜ - ΕΛΛΑΣ ζητεί την εφαρμογή του μέτρου της επιδότησης των επιτοκίων στις βιομηχανικές επιχειρήσεις του Νομού Εύβοιας. 

39) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία οι συμμετέχοντες στο σεμινάριο Κατάρτισης Ανέργων στη Χίο ζητούν το ΚΕΚ να καταβάλει τα οφειλόμενα. 

40) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία το Γενικό Νομαρχιακό Νοσοκομείο Θηβών ζητεί την έγκριση πρόσληψης με οχτάμηνες συμβάσεις υπαλληλικού προσωπικού για την κάλυψη των αναγκών καθαριότητας και υγιεινής του. 

41) Τα μέλη του Διοικητικού Συμβουλίου της Ομοσπονδίας Λειτουργών Μέσης Εκπαιδεύσεως, σήμερα ημέρα Δευτέρα 1 Μαρτίου 1999, επέδωσαν στον κύριο Πρόεδρο της Βουλής υπόμνημα, με το οποίο ζητούν ενώπιον των μελών του Ελληνικού Κοινοβουλίου την ανασκευή των πρόσφατων απαράδεκτων υβριστικών χαρακτηρισμών εις βάρος του εκπαιδευτικού κόσμου και των αγωνιζομένων μαθητών από μέλη του Ελληνικού Κοινοβουλίου. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 3172/23-10-98 ερώτηση δόθηκε με το υπ'αριθμ. 15/420/5-11-98 έγγραφο από τον Aναπληρωτή Υπουργό Eξωτερικών η ακόλουθη απάντηση: 

"Σε απάντηση της ερώτησης 3172/23-10-98 του Βουλευτή κ. Β. Μαγγίνα, σας γνωρίζουμε τα εξής: 

Σύμφωνα με τα συμπεράσματα του Κάρντιφ (15-16.6.98), το "Ευρωπαϊκό Συμβούλιο", υπενθυμίζοντας την ανάγκη να υποστηριχθεί οικονομικά η Ευρωπαϊκή Στρατηγική, σημειώνει την πρόθεση της Ευρωπαϊκής Επιτροπής να μελετήσει τρόπους και μέσα υποστήριξης της υλοποίησης της Ευρωπαϊκής Στρατηγικής και να καταθέσει κατάλληλες προτάσεις για το σκοπό αυτό". 

Στις 21.10.98 το "Κολλέγιο" των Επιτρόπων ενέκρινε πρόταση του κ. Van Den Broek για δύο χρηματοδοτικούς Κανονισμούς, από τους οποίους ο ένας ύψους 15 MECUs για τρία χρόνια (1999-2001), έχει νομική βάση το άρθρο 235 (ομοφωνία) της Συνθήκης, ενώ ο δεύτερος, ύψους 135 MECUs για την ίδια χρονική περίοδο, εδράζεται στο άρθρο 130w (ειδική πλειοψηφία) και αφορά στην αναπτυξιακή συνεργασία με την Τουρκία. 

Η προσέγγιση αυτή της Επιτροπής θέτει σοβαρά νομικά και πολιτικά ερωτήματα, αποτελεί μείζονα θεσμική εκτροπή, ανοίγει το δρόμο στην επίλυση εξόχως πολιτικών ζητημάτων μέσω "νομικών ακροβασιών" και αντιβαίνει στο γράμμα και στο πνεύμα του Κάρντιφ. 

Στην βάση αυτή και σε άμεση συνεργασία με τον 'Ελληνα Επίτροπο κ. Χρ. Παπουτσή, ο οποίος κατεψήφισε τη σχετική πρόταση Van den Broek, προσέγγισε και θα συνεχίσει να προσεγγίζει το θέμα η Ελληνική Κυβέρνηση, στο πλαίσιο του Συμβουλίου. 

'Ηδη, τόσο σε επίπεδο ομάδος εργασίας, όσο και σε επίπεδο Επιτροπής Μονίμων Αντιπροσώπων (COREPER), εκφράσαμε την πλήρη αντίθεσή μας στις προτάσεις της Επιτροπής και δηλώσαμε ότι θα τις καταψηφίσουμε στο Συμβούλιο της 9.11.98. 

Παράλληλα, έχουμε και επίσημα τονίσει ότι, είμαστε έτοιμοι να προσφύγουμε στο Δικαστήριο Ευρωπαϊκών Κοινοτήτων, όταν και εφόσον ολοκληρωθεί και τυπικά η διαδικασία της υιοθέτησης του Κανονισμού. 

Στο πλαίσιο αυτό, η προσπάθειά μας θα στραφεί και στην ενεργοποίηση του Ευρωπαϊκού Κοινοβουλίου, μέσω των Ελλήνων Ευρωβουλευτών , το οποίο θα εμπλακεί, σύμφωνα με τη Συνθήκη (α. 189Γ), στην εξέταση του Κανονισμού χρηματοδοτικής συνεργασίας για την Τουρκία. 

Θα ήθελα με την ευκαιρία να επαναλάβω ότι, η Ελλάδα, στο πλαίσιο της Ευρωπαϊκής Ενωσης, ακολουθεί με συνέπεια έναντι της Τουρκίας, μακριά από σκοπιμότητες και υπολογισμούς, πολιτική αρχών, βασισμένη στο σεβασμό των αρχών του διεθνούς δικαίου, των ανθρωπίνων δικαιωμάτων και στην αναζήτηση μιας δίκαιης και βιώσιμης λύσης του Κυπριακού προβλήματος, σύμφωνα με τις αποφάσεις και τα Ψηφίσματα του ΟΗΕ. Αυτή την πολιτική έχουμε επιτύχει να αποτυπωθεί στα συμπεράσματα του Ευρωπαϊκού Συμβουλίου και αυτή την πολιτική είμαστε αποφασισμένοι να συνεχίσουμε. 

Ο Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

2. Στην με αριθμό 3178/23-10-98 ερώτηση δόθηκε με το υπ'αριθμ. 1729/9-11-98 έγγραφο από τον Υφυπουργό EΘνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3178/23-10-98 που κατέθεσαν οι Βουλευτές κύριοι Απ. Τασούλας και Αχ. Κανταρτζής, σχετικά με τη λειτουργία των σχολείων στην Κοινότητα Πέρδικας του Νομού Θεσπρωτίας, σας γνωρίζουμε τα ακόλουθα: 

1.- Τα λειτουργικά κενά που προέκυψαν μετά από αποσπάσεις των εκπαιδευτικών του Δημοτικού Σχολείου Πέρδικας, πληρώθηκαν με προσλήψεις τριών (3) κατ' αρχήν (στις 24-9-98) και δύο (2) εν συνεχεία (στις 23-10-98) αναπληρωτών δασκάλων. 

Ως εκ τούτου στο Δημοτικό Σχολείο Πέρδικας υπηρετούν σήμερα συνολικά πέντε (5) δάσκαλοι σε σύνολο μαθητών 87. 

Το ένα (1) λειτουργικό κενό που υπάρχει στο 2/θέσιο Νηπιαγωγείο θα καλυφθεί σύντομα με τη νέα χορήγηση πιστώσεων για πρόσληψη αναπληρωτών εκπαιδευτικών. 

2.- Στο Γυμνάσιο Πέρδικας φοιτούν συνολικά 46 μαθητές (Α' τάξη 15 μαθητές, Β' τάξη 23 μαθητές, Γ' τάξη 8 μαθητές), τα δε μαθήματα Φυσικής Αγωγής και της Αγγλικής Γλώσσας διδάσκονται ήδη από Εκπαιδευτικούς αντιστοίχων ειδικοτήτων. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

3. Στην με αριθμό 3200/26-10-98 ερώτηση δόθηκε με το υπ'αριθμ. 1733/10-11-98 έγγραφο από τον Υφυπουργό Eθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3200/26-10-98 του Βουλευτή κ. Ν. Τσιαρτσιώνη και στα θέματα της αρμοδιότητάς μας, σας γνωρίζουμε τα ακόλουθα: 

Το Υπουργείο Παιδείας μέσω της Δ/νσης Ευρωπαϊκής Ενωσης διοργάνωσε τον Ευρωπαϊκό Διαγωνισμό για Νέους Επιστήμονες για δέκατη συνεχή χρονιά. 

Για τον 10ο διαγωνισμό είχε σταλεί εγκύκλιος (ΙΑ/1285/22-10-97) στις Δ/νσεις Β/θμιας Εκπ/σης και ΑΕΙ, ΤΕΙ προκειμένου να ενημερωθούν οι μαθητές - σπουδαστές/φοιτητές (ηλικιών 15 - 20) για το διαγωνισμό και να λάβουν μέρος σ' αυτόν. Συγκεντρώθηκαν 12 επιστημονικά σχέδια. Η χώρα μας δικαιούται να συμμετάσχει με 3 σχέδια σύμφωνα με τον κανονισμό του Ευρωπαϊκού Προγράμματος "Κατάρτιση και Κινητικότητα των Ερευνητών (TRAIN ING AND MOBILITY OF RESEARCHERS - TMR) της XII Γενικής Δ/νσης της Ε.Ε. όπου και επιχορηγεί το πρόγραμμα και καλύπτει τις δαπάνες μετάβασης, διαμονής και διατροφής. 

Τα επιστημονικά σχέδια που εκπροσώπησαν την χώρα μας στο διαγωνισμό επιλέχτηκαν κατά περίπτωση από Εθνική Επιτροπή η οποία αποτελείτο από εκπροσώπους Ελληνικών Επιστημονικών Οργανώσεων όπως είναι η Μαθηματική Εταιρεία, η Ενωση Φυσικών, η Ενωση Χημικών. 

Το σχέδιο "ΚΙΚ-AIR-PITS" που υποβλήθηκε από τους μαθητές Πιτσιλαδή Γεώργιο και Κυκκίδη Κων/νο του 1ου Λυκείου Κοζάνης κατέλαβε τη δεύτερη θέση στην Εθνική επιλογή με την παρατήρηση "ότι έχει πρωτοτυπία, βελτιώνει τους κινητήρες και έχει μια λογική λύση. Είναι βέβαια, θεωρητικό και η επιτροπή επιθυμεί να ζητηθεί από τους μαθητές να το βελτιώσουν και να κατασκευάσουν μακέτα ει δυνατόν και πρωτότυπο κινητήρα για την παρουσίαση της εργασίας τους στο 10ο διαγωνισμό. 

Στη συνέχεια τα τρία ελληνικά σχέδια με τους πέντε νέους επιστήμονες της χώρας μας (το 1ο σχέδιο είχε επινοηθεί από 2 μαθητές, το 2ο από δύο και το 3ο από 1 μαθητή) συνοδευόμενοι από υπάλληλο του ΥΠΕΠΘ μετέβησαν στο Πόρτο της Πορτογαλίας (20-27-9-98) προκειμένου να συμμετάσχουν στην Ευρωπαϊκή διοργάνωση του διαγωνισμού. 

Οι συμμετέχουσες χώρες ανήρχοντο στις 27 (15 Κ - Μ της Ευρωπαϊκής Ενωσης +12 συνεργαζόμενα ή υπό ένταξη κράτη) με 88 συμμετέχοντες και 57 Επιστημονικά Σχέδια. Επίσης είχαν κληθεί ως επισκέπτες Παρατηρητές (χωρίς δικαίωμα ψήφου κρίσης) από την Ιαπωνία, Δημοκρατία της Κορέας και Νότια Αμερική. 

Αφού κρίθηκαν όλα τα σχέδια από Ειδική Επιτροπή Κριτών στην οποία μετείχε ως κριτής και ο Ελληνας καθηγητής του ΕΜΠ κ. Τιμολέων Σελλής, απενεμήθησαν τα βραβεία όπως ορίζεται από τον κανονισμό του διαγωνισμού ως εξής: 

Α.1. Το πρώτο βραβείο περιελάμβανε 3 συμμετοχές και χρηματικό ποσό 5.000 ECU. 

2. Το δεύτερο βραβείο περιελάμβανε 3 συμμετοχές και χρηματικό ποσό 3.000 ECU. 

3. Το τρίτο βραβείο περιελάμβανε 6 συμμετοχές και χρηματικό ποσό 1.500 ECU. 

H τέταρτη θέση προφανώς αφορά την αλφαβητική σειρά των Κρατών που μετείχαν στο διαγωνισμό και η χώρα μας ήταν τέταρτη μετά από τα Κράτη: 

1) Belgium, 2) Danmark, 3) Deutchland, 4) Εllas, 5) Espana κλπ. 

Β. Εξι Τιμητικές Διακρίσεις προκειμένου να εκπροσωπηθεί η Ευρωπαϊκή Ενωση σε τρεις Διεθνείς Επιστημονικές Εκδηλώσεις που θα πραγματοποιηθούν στη Σουηδία, ΗΠΑ και Λονδίνο αντίστοιχα. 

Γ. Το βραβείο που απονέμεται από πρώην βραβευθέντες στο διαγωνισμό (The Alumni Prize). 

Η χώρα μας δεν έτυχε καμιάς βράβευσης ή διάκρισης στο σύνολο των δεκαεννέα απονομών. 

Ο κ. Πιτσιλαδής όπως και όλοι οι συμμετέχοντες, 'Ελληνες και ξένοι, ανεξάρτητα αν βραβεύθηκαν με τις περιπτώσεις Α'-Β'-Γ' παραπάνω, έλαβαν βεβαίωση για τη συμμετοχή τους στο διαγωνισμό που έχει καθαρά το ρόλο της άμιλλας. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

4. Στην με αριθμό 3202/26-10-98 ερώτηση δόθηκε με το υπ'αριθμ. 2581/9-11-98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 3202/26-10-98 που κατέθεσε στη Βουλή ο Βουλευτής κ. Δ. Κωστόπουλος, σχετικά με καταγγελία της Ομοσπονδίας Συλλόγων Υπηρεσίας Πολιτικής Αεροπορίας που αναφέρεται στην αλλαγή του νομικού καθεστώτος σας πληροφοφούμε ότι γνώμονας για τη θεσμική μετεξέλιξη της Υπηρεσίας Πολιτικής Αεροπορίας είναι η διασφάλιση του Δημοσίου συμφέροντος, η ανάπτυξη της Οικονομίας της χώρας και η εξυπηρέτηση του επιβάτη καταναλωτή. Στα πλαίσια αυτά μελετάται η ορθολογικότερη οργάνωση των Υπηρεσιών Εναέριας Κυκλοφορίας και των Υπηρεσιών των Ελληνικών Αερολιμένων εξασφαλίζοντας πρωτίστως την ασφάλεια αερολιμένων και πτήσεων. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

5. Στην με αριθμό 3253/29-10-98 ερώτηση δόθηκε με το υπ'αριθμ. 1740/10-11-98 έγγραφο από τον Υφυπουργό EΘνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3253/29-10-98 της Βουλευτού κ. Β. Αράπη-Καραγιάννη, σχετικά με το διορισμό γραμματέως στα Λύκεια, σας γνωρίζουμε τα ακόλουθα: 

Σύμφωνα με τις διατάξεις του άρθρου 39 παρ. 2 του ν. 2218/94 όπως τροποποιήθηκε με το άρθρο 6 παρ. 7 του ν. 2240/94 οι Περιφερειακές Υπηρεσίες Πρωτοβάθμιας και Δευτεροβάθμιας Εκπ/σης του Υπουργείου Παιδείας έχουν καταργηθεί από την ημερομηνία δημοσίευσης στην Εφημερίδα της Κυβέρνησης των οργανισμών εσωτερικής οργάνωσης και λειτουργίας των Νομαρχιακών Αυτοδιοικήσεων και οι αρμοδιότητες που ασκούσαν περιήλθαν στις Νομαρχιακές Αυτοδιοικήσεις. 

Κατόπιν αυτού για το διορισμό διοικητικού και βοηθητικού προσωπικού καθώς επίσης και την τοποθέτηση αυτών σε συγκεκριμένη υπηρεσία ή σχολείο αρμόδιες είναι οι οικείες Νομαρχιακές Αυτοδιοικήσεις και το Α.Σ.Ε.Π. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

6. Στην με αριθμό 3268/29-10-98 ερώτηση δόθηκε με το υπ'αριθμ. 2598/9-11-98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 3268/29-10-98 που κατέθεσε στη Βουλή ο Βουλευτής κ. Σπ. Σπηλιωτόπουλος, σχετικά με φορτηγά αυτ/τα Δημόσιας Χρήσης μικτού βάρους έως 4.000 χιλιόγραμμα, σας πληροφορούμε τα παρακάτω: 

1. Τα θέματα της αύξησης του μικτού βάρους των ΦΔΧ αυτ/των, της συγκεκριμένης κατηγορίας, (πρόκειται για Φορτηγά Δημόσιας Χρήσης αυτ/τα των οποίων το αρχικό δικαίωμα χορηγήθηκε με τις διατάξεις του ν. 1073/80 (Α' 214), στα 6.000 χιλιόγραμμα και η ελεύθερη διακίνησή τους σε όλη τη χώρα, μελετώνται, λόγω και των επιπτώσεων που θα επέφερε η ρύθμιση των θεμάτων αυτών στην ισορροπία προσφοράς - ζήτησης στον τομέα των εθνικών μεταφορών. 

Στα πλαίσια αυτά θα εξεταστεί και η δυνατότητα προσάρτησης ρυμουλκούμενου οχήματος. 

2. Εχει γίνει πρόβλεψη να εφοδιαστούν και τα αυτοκίνητα της συγκεκριμένης κατηγορίας με νέο τύπο πινακίδων, οι οποίες θα δοθούν στο μέλλον στις ειδικές κατηγορίες αυτοκινήτων (ΦΔΧ, λεωφορεία κλπ.). 

3. Για το θέμα της πρόσβασης στο επάγγελμα του οδικού μεταφορέα εμπορευμάτων, ισχύουν οι διατάξεις του ν. 383/76, του ΠΔ 57/89 (Α' 28), όπως τροποποιήθηκε με το ΠΔ 294/91 (Α' 103) και η με αριθμ. Β2/32424/5758/91 (Β 785) απόφαση του Υπουργού Μεταφορών και Επικοινωνιών, σύμφωνα με τις οποίες οι ιδιοκτήτες ΦΔΧ αυτ/των μικρού βάρους άνω των 6000 χιλιογράμμων υπόκεινται στους περιορισμούς που έχουν τεθεί από την Ευρωπαϊκή Ενωση και ισχύουν στην Ελλάδα για την πρόσβαση στο επάγγελμα του μεταφορέα εμπορευμάτων. 

Για τους ιδιοκτήτες ΦΔΧ κάτω των 6000 χιλιογράμμων, δεν είναι υποχρεωτικό να κατέχουν άδεια οδικού μεταφορέα εμπορευμάτων. 

4. Με το ν. 2465/97 (Α' 28) άρθρο 8, "Ελεγχος Παραβάσεων Αυτ/των", ανατίθεται στο Σώμα Δίωξης Οικονομικού Εγκλήματος (Σ.Δ.Ο.Ε.), ο έλεγχος της εφαρμογής των κειμένων διατάξεων από τα Ελληνικά και αλλοδαπά λεωφορεία και φορτηγά ιδιωτικής και δημοσίας χρήσης, καθώς και από τα επιβατικά δημοσίας χρήσης αυτ/τα, όπως και η επιβολή διοικ. ποινών επί τόπου και άμεσα έπειτα από ακρόαση του οδηγού. 

Ελέγχεται τόσο η νομιμότητα κυκλοφορίας του αυτοκινήτου, όσο και η νομιμότητα της μεταφοράς και ο έλεγχος διενεργείται σε οποιοδήποτε σημείο της χώρας. Στα πλαίσια του Σ.Δ.Ο.Ε. επίκειται η συγκρότηση και λειτουργία ειδικών επιτροπών. 

Σύμφωνα με την Α2/26718/5543/17-2-93 κοινή απόφαση των Υπουργών Οικονομικών και Μεταφορών και Επικοινωνιών, πραγματοποιείται έλεγχος των φορτηγών αυτοκινήτων ιδιωτικής χρήσης και από τα Αστυνομικά 'Οργανα, από τις Τελωνειακές και Λιμενικές Αρχές καθώς και από τα Μικτά κινητά κλιμάκια ελέγχου, με τον τρόπο και τη διαδικασία που προβλέπεται από τις παραπάνω διατάξεις. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

7. Στην με αριθμό 3219/27-10-98 ερώτηση δόθηκε με το υπ'αριθμ. 35656/10-11-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 3219/27-10-98 ερώτηση που κατέθεσε στη Βουλή ο Βουλευτής κ. Γ. Καρατζαφέρης, σχετικά με ιατρική κάλυψη Περιφερειακού Ιατρείου Φούρνων Ικαρίας Νομού Σάμου, σας γνωρίζουμε ότι, στο εν λόγω ιατρείο τοποθετήθηκε η γιατρός Νικολακοπούλου Μαρία, η οποία θα αναλάβει υπηρεσία στην έδρα της την 7η Ιανουαρίου 1999, αφού ολοκληρώσει την προβλεπόμενη από το ν. 2519/97 (ΦΕΚ 165/τ.Α'/97) τρίμηνη εκπαίδευση. 

Επί πλέον, σας πληροφορούμε ότι στις 30-10-98 εστάλει από το Υπουργείο Εθνικής Αμυνας ο στρατιώτης γιατρός Καζάζης Χρήστος, για να καλύψει τις ανάγκες του νησιού σε καθημερινή βάση. 

Επιπροσθέτως σας αναφέρουμε ότι, το Γενικό Νομαρχιακό Νοσοκομείο - Κέντρο Υγείας Ικαρίας, σταθμίζοντας σοβαρά τις υφιστάμενες υπηρεσιακές ανάγκες και σε συνδυασμό με το ιατρικό δυναμικό της περιοχής ευθύνης του, θα στέλνει μία φορά την εβδομάδα γιατρό στο νησί για να συνταγογραφεί, δεδομένου ότι ο στρατιώτης γιατρός δεν έχει δικαίωμα συνταγογραφίας. 

Τέλος, επισημαίνουμε ότι, η Υπηρεσία μας προκήρυξε στις 18-6-98 μία (1) θέση Επιμ.Α' ή Β' Γενικής Ιατρικής, μία (1) ακόμη θέση γιατρού υπόχρεου υπηρεσίας υπαίθρου Ν.Δ. 67/68 και με το αριθ. πρωτ. Α9β/17815/15-6-98 ζητήσαμε από το Α.Σ.Ε.Π. μεταξύ άλλων και την προκήρυξη μίας (1) θέσης ΤΕ Μαιευτικής, για το προαναφερόμενο ιατρείο. 

Ο Υπουργός 

Λ. ΠΑΠΑΔΗΜΑΣ" 

8. Στην με αριθμό 3122/21-10-98 ερώτηση δόθηκε με το υπ'αριθμ. 433/6-11-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην ερώτηση 3122/21-10-98 του Βουλευτή κ. Γ. Σούρλα, σας γνωρίζουμε τα εξής: 

Το θέμα του προσδιορισμού των ορίων της ποσότητας κάθε επί μέρους ναρκωτικής ουσίας, όπως το άρθρο 14 του ν. 2161/93 ορίζει, έχει απασχολήσει το Υπουργείο μας και βρίσκεται μαζί με άλλα παρεμφερή θέματα ναρκωτικών υπό επεξεργασία, προκειμένου να βρεθεί η αρμόσουσα διευθέτηση. 

Κατόπιν σχετικής διερεύνησης του θέματος θεωρείται αναγκαίο εξαιτίας της πολυπλοκότητας των διαφόρων παραγόντων που υπεισέρχονται, όπως η ηλικία του χρήστη, ο χρόνος χρήσης, η παράλληλη χρήση άλλης ή άλλων ουσιών, η κυκλοφορία συνεχώς νέων ουσιών, καθώς και άλλοι μη προσδιορίσιμοι εκ των προτέρων συντελεστές, να τεθεί υπόψη ειδικών επιστημόνων, οι οποίοι θα αποφανθούν και σε σχέση με τη διενέργεια πραγματογνωμοσύνης (άρθρο 13 ν. 1729/87 και η Υπουργ. Απόφαση Α2β/οικ. 3982/87). Το θέμα της πραγματογνωμοσύνης επανεξετάζεται επίσης μέσα στα πλαίσια της προσπάθειας του Υπουργείου μας για αποτελεσματικότερη εφαρμογή του νόμου περί ναρκωτικών προς όφελος του κοινωνικού συνόλου γενικότερα. 

Ο Υπουργός 

Λ. ΠΑΠΑΔΗΜΑΣ" 

9. Στην με αριθμό 2883/6-10-98 ερώτηση δόθηκε με το υπ'αριθμ. 14/13-11-98 έγγραφο από τoν Υφυπουργό Aνάπτυξης η ακόλουθη απάντηση: 

"Απαντώντας στην ερώτηση 2883/6-10-98 του Βουλευτή κ. Κυριάκου Σπυριούνη που διαβιβάσθηκε στο Υπουργείο μας με την με αριθμ. 6163/20-10-98 κοινοποίηση του Υπουργείου Μακεδονίας - Θράκης, σχετικά με το θέμα του πλανόδιου εμπορίου στην πόλη της Θεσ/νίκης, σας γνωρίζουμε τα εξής: 

Οι κανόνες άσκησης του υπαίθριου εμπορίου (στάσιμου ή πλανόδιου) ρυθμίζονται κατά τρόπο σύγχρονο και αποτελεσματικό με το ν. 2323/95 και την Κ1/2113/95 απόφαση, όπως τροποποιήθηκε με την Κ1/1566/96 όμοια. 

Σύμφωνα με τις διατάξεις της παρ. 3 του άρθρου 1 του νόμου αυτού, η άσκηση του υπαίθριου πλανόδιου εμπορίου επιτρέπεται μόνο σε χωριά ή οικισμούς, όπου δεν υπάρχει στεγασμένο εμπόριο και ειδικά για τα είδη που χορηγείται η άδεια του πωλητή, με εξαίρεση τις κινητέ καντίνες και τους πωλητές λευκών ειδών, που χρησιμοποιούσαν πριν την έναρξη ισχύος του προαναφερθέντος νόμου όχημα για την άσκηση της δραστηριότητάς τους, χαρακτηριζόμενης από το Υπουργείο Οικονομικών ως κινητό αποτέλεσμα. 

Με το άρθρο 5 του ίδιου νόμου εξάλλου, για τους παραβάτες των διατάξεων αυτού, προβλέπεται χρηματικό πρόστιμο από 20.000 έως 500.000 δρχ. Επίσης προβλέπεται η απομάκρυνση των ειδών που διατίθενται προς πώληση και των μέσων που χρησιμοποιούνται για το σκοπό αυτό, καθώς και ο πλειστηριασμός τους σε ορισμένες περιπτώσεις. 

Αρμόδιοι για τον έλεγχο της δραστηριότητας των υπαίθριων εμπόρων, σύμφωνα με τις διατάξεις του ίδιου ως άνω άρθρου και του ΚΕΦ. Η' της Κ1/2113/95 απόφασης, είναι οι δήμοι και οι κοινότητες καθώς και τα αστυνομικά τμήματα των περιοχών που διενεργείται το υπαίθριο εμπόριο. 

Από την εφαρμογή του νόμου αυτού, προέκυψαν κάποια προβλήματα που έχουν σχέση με τις πρακτικές ορισμένων τοπικών παραγόντων. 

Παρακολουθούμε τις συνέπειες προκειμένου να παρέμβουμε νομοθετικά αν υφίσταται πράγματι θέμα. 

Ο Υφυπουργός 

ΜΙΧ. ΧΡΥΣΟΧΟΪΔΗΣ" 

10. Στην με αριθμό 3153/22-10-98 ερώτηση δόθηκε με το υπ'αριθμ. 11/13-11-98 έγγραφο από τον Υφυπουργό Ανάπτυξης η ακόλουθη απάντηση: 

"Απαντώντας στην με αριθμό 3153/22-10-98 ερώτηση του Βουλευτή κ. Κ. Σπυριούνη, σχετικά με το θέμα της πώλησης άρτου, σας γνωρίζουμε τα ακόλουθα: 

Σύμφωνα με τις διατάξεις του ΠΔ 369/92, επιτρέπεται η διάθεση του ψωμιού και των προϊόντων αρτοποιϊας σε συσκευασία από λοιπά εκτός των αρτοποιείων καταστήματα, με την επιφύλαξη φυσικά της αυστηρής τήρησης των όρων και προϋποθέσεων περί δημόσιας υγείας, τόσο κατά τη μεταφορά από τον τόπο παραγωγής όσο και στον τόπο πώλησης. 

Για την πιστή εφαρμογή των προαναφερθέντων έχουν συγκροτηθεί μικτά συνεργεία ελεγκτών, κατά Νομαρχιακή Αυτοδιοίκηση, αποτελούμενα από υπαλλήλους των Υπηρεσιών Εμπορίου, Υγειονομικού και ΔΟΥ ή ΣΔΟΕ συνεπικουρούμενα από όργανα της Αστυνομίας. 

'Εργο των εν λόγω συνεργείων είναι η πραγματοποίηση ελέγχων στις επιχειρήσεις παραγωγής εμπορίας και διακίνησης του ψωμιού και των προϊόντων αρτοποιϊας, ως προς την εφαρμογή κατά περίπτωση αρμοδιότητας των αγορανομικών, υγειονομικών και φορολογικών διατάξεων, καθώς και η μέρμνα για την επιβολή των νομίμων κυρώσεων κατά των παραβατών. 

Δεν παραλείπεται πάντως να αναφερθεί ότι το Υπουργείο Ανάπτυξης, μετά από μακρά συνεργασία με όλους τους εμπλεκόμενους φορείς, έχει διαμορφώσει σχέδιο νόμου για την αναμόρφωση της αρτοποιητικής νομοθεσίας. 

Ο Υφυπουργός 

ΜΙΧ. ΧΡΥΣΟΧΟΪΔΗΣ" 

11. Στην με αριθμό 3115/21-10-98 ερώτηση δόθηκε με το υπ' αριθμ. 19084/12-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης με αριθμό 3115/21.10.98, που κατέθεσε στη Βουλή των Ελλήνων ο Βουλευτής κ. Σαλαγκούδης Γεώργιος, σας πληροφορούμε τα εξής: 

Τα ΕΛΛΗΝΙΚΑ ΠΕΤΡΕΛΑΙΑ συμμετείχαν στις δύο πρόσφατες γεωτρήσεις μόνο με το δικό τους μερίδιο. Τα μερίδια των λοιπών εταίρων της Κοινοπραξίας ανέλαβε η DENISSON. 

Συγκεκριμένα τα ΕΛΛΗΝΙΚΑ ΠΕΤΡΕΛΑΙΑ συμμετείχαν: 

- Στην γεώτρηση SOUTH-PRINOS -1 με ποσοστό 35%. Η γεώτρηση αυτή βρίσκεται στην περιοχή των δεύτερων τμημάτων εκμετάλλευσης στα οποία η Εταιρεία έχει συμμετοχή 35%, από το 1996. 

- Στη γεώτρηση PERAMOS REEF-1 με ποσοστό 25%. Η γεώτρηση αυτή βρίσκεται στην περιοχή έρευνας του ν. 90/75, όπου η Εταιρεία συμμετέχει με ποσοστό 25%. 

Οι δύο αυτές γεωτρήσεις απέβησαν άγονες. 

Η συνολική δαπάνη των γεωτρήσεων ανέρχεται στα 8 εκ. δολάρια περίπου και η συμμετοχή των "ΕΛΛΗΝΙΚΩΝ ΠΕΤΡΕΛΑΙΩΝ" με τα ως άνω ποσοστά ανήλθε σε 2,5 εκ. δολάρια. 

Τα "ΕΛΛΗΝΙΚΑ ΠΕΤΡΕΛΑΙΑ" και προηγούμενα η ΔΕΠ-ΕΚΥ ή η ΔΕΠ, συμμετείχαν επίσης σε άλλες δύο γεωτρήσεις στο Β. Αιγαίο. 

- Στη γεώτρηση WEST-PRINOS-1, το 1985 με ποσοστό 10%. 

- Στη γεώτρηση PRINOS NORTH-2, το 1994 με ποσοστό 35%. 

Η γεώτρηση PRINOS NORTH 2 ήταν επιτυχής και είναι γνωστό ότι η ανακάλυψη του κοιτάσματος του Β. Πρίνου επέτρεψε την συνέχιση της παραγωγής το Πρίνου τα 3 τελευταία χρόνια. 

Η εταιρία λοιπόν έχει συμμετάσχει σε 4 γεωτρήσεις στην περιοχή εκ των οποίων η μία υπήρξε επιτυχής. 

Αυτό το ποσοστό επιτυχίας είναι μεγαλύτερο από τα διεθνή standards, όπου ο μέσος όρος είναι περίπου 1 επιτυχία στις 7 γεωτρήσεις. 

Είναι γνωστό ότι τα "ΕΛΛΗΝΙΚΑ ΠΕΤΡΕΛΑΙΑ" δεν συμμετέχουν στην Κοινοπραξία του Πρίνου. 

Παράλληλα στις περιοχές στις οποίες συμμετέχει η Εταιρία εντείνονται οι ερευνητικές δραστηριότητες ώστε να ανακαλυφθούν και νέα κοιτάσματα. Απόρροια αυτής της πολιτικής ήταν και η αύξηση του μεριδίου της Εταιρίας στο 35% στον Β. Πρίνο με ευεργετικά αποτελέσματα για τη συνέχιση της παραγωγής του Πρίνου. 

Η Διοίκηση των ΕΛΠΕ Α.Ε. έχει προχωρήσει με αξιοκρατικά κριτήρια στην στελέχωση του αναδιοργανωμένου ομίλου, αξιοποιώντας όλο το ανθρώπινο δυναμικό της, βάσει των διαδικασιών που έχουν θεσπισθεί. 

Στον όμιλο των ΕΛΠΕ Α.Ε. οι εργαζόμενοι αξιοποιούνται σύμφωνα με τις ικανότητές τους και όλες οι θέσεις στελεχώνονται με καταξιωμένα και έμπειρα στελέχη. 

Τα "ΕΛΛΗΝΙΚΑ ΠΕΤΡΕΛΑΙΑ" αξιολογούν πολλές προτάσεις για έρευνα και εκμετάλλευση σε περιοχές ενδιαφέροντος εκτός Ελλάδας. Για την Ουκρανία έχουν γίνει προτάσεις και στο παρελθόν και σήμερα. Πρόσφατα, υποβλήθηκε πρόταση η οποία βρίσκεται στην αρχική φάση αξιολόγησης και προς το παρόν δεν υπάρχει καμία δέσμευση. Εάν η πρόταση αξιολογηθεί ως ενδιαφέρουσα και αποφασισθεί η συνέχισή της, η Εταιρεία θα προβεί στις σχετικές ανακοινώσεις. 

Το κόστος συμμετοχής της Εταιρείας στην έρευνα της περιοχής Ρ8Α της Β. Θάλασσας (Ολλανδία) ανήλθε στα 905.193.605 εκατ. δρχ. 

Κοινή πρακτική όλων των πετρελαϊκών εταιρειών είναι η "διασπορά του ρίσκου" με μικρές συμμετοχές σε διάφορες περιοχές, στα πλαίσια της προσπάθειας οικοδόμησης ενός εξισορροπημένου χαρτοφυλακίου επενδύσεων, το οποίο είναι απαραίτητο σε επιχειρησιακές δραστηριότητες υψηλού κινδύνου, όπως η έρευνα του πετρελαίου. 

Επισημαίνουμε ότι αυτή η πρακτική ακολουθείται όχι μόνο από τις μεγάλες ιδιωτικές εταιρείες (BP Mobil, Chevron ESSO, TEXACO, ARCO κλπ.) αλλά και από όλες τις Ευρωπαϊκές εταιρείες τις αντίστοιχες με τη δική μας REPSOL Ισπανίας, ΑGIP Ιταλίας ELF και ΤΟΤΑΛ Γαλλίας κλπ.) από κρατικές εταιρείες όπως η TPAO Τουρκίας και από όλες τις εταιρείες του τέως ανατολικού μπλοκ (PETROM Ρουμανία, MOL Ουγγαρίας, LUKOIL Ρωσίας, ΙΝΑ Κροατίας κλπ.). 

Η Υπουργός 

ΒΑΣΩ ΠΑΠΑΝΔΡΕΟΥ" 

12. Στην με αριθμό 3129/22-10-98 ερώτηση δόθηκε με το υπ' αριθμ. 19083/12-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης με αριθμό 3129/22.10.98, που κατέθεσε στη Βουλή των Ελλήνων ο Βουλευτής κ. Γ. Σαλαγκούδης, σας πληροφορούμε τα εξής: 

Η αναδιοργάνωση του Ομίλου ΕΛΛΗΝΙΚΑ ΠΕΤΡΕΛΑΙΑ (πρώην ΔΕΠ) που έγινε με το Νόμο 2593/98, εκτός των μεταβολών που δημιουργεί στη λειτουργία των υπηρεσιών, με απόλυτα θετικά μέχρι τώρα για την πορεία του Ομίλου αποτελέσματα, δημιούργησε και νέα δεδομένα για το Συνδικαλιστικό Κίνημα των Εργαζομένων στο χώρο. 

Είναι φυσικό το Συνδικαλιστικό Κίνημα των Εργαζομένων να αναζητεί τρόπους οργάνωσης που να ανταποκρίνονται στα νέα δεδομένα στα πλαίσια της αυτονομίας του και της ανεξάρτητης λειτουργίας του. 

Η Διοίκηση της Εταιρείας "ΕΛΛΗΝΙΚΑ ΠΕΤΡΕΛΑΙΑ Α.Ε." ανέπτυξε σ' όλη αυτή την περίοδο ειλικρινή και δημιουργικό διάλογο με τους εκπροσώπους του Συνδικαλιστικού κινήματος, με οποιαδήποτε μορφή αντιπροσώπησης αυτοί επέλεξαν χωρίς καμία διάκριση (Ομοσπονδία, εννεαμελής επιτροπή Σωματείων, μεμονωμένα Σωματεία κλπ.). 

Αποτέλεσμα αυτού ήταν η εδραίωση κλίματος εργασιακής ειρήνης σε μία δύσκολη μεταβατική περίοδο. 

Με τον τρόπο αυτό επιλύθηκαν χρόνια προβλήματα των εργαζομένων, διεξήχθησαν χωρίς καμία αμφισβήτηση οι εκλογές για την ανάδειξη εκπροσώπων των εργαζομένων στο Δ.Σ. και υπεγράφη και με τα τέσσερα Σωματεία Ενιαία Επιχειρησιακή Συλλογική Σύμβαση Εργασίας. 

Σχετικά με το θέμα του αντιπροσωπευτικού Σωματείου, η Διοίκηση ακολουθεί αυστηρά τα προβλεπόμενα από τη σχετική Νομοθεσία και θεωρεί ότι το θέμα που έχει δημιουργηθεί θα πρέπει να επιλυθεί από το ίδιο το Συνδικαλιστικό Κίνημα στα πλαίσια των διαδικασιών που ορίζει η Νομοθεσία. 

Τόσο ο Γενικός Τεχνικός Διευθυντής όσο και τα άλλα Στελέχη της Εταιρείας ενεργούν στα πλαίσια των αρμοδιοτήτων τους και πάντοτε σύμφωνα με τις κατευθύνσεις και οδηγίες του Προέδρου και Δ/ντα Συμβούλου, σεβόμενοι απολύτως την αυτονομία και ανεξάρτητη λειτουργία του Συνδικαλιστικού Κινήματος. 

Οι Συνδικαλιστικές Οργανώσεις του χώρου έχουν την ωριμότητα και το επίπεδο στο να μην επιτρέπουν τέτοιου είδους παρεμβάσεις. 

Η Υπουργός 

ΒΑΣΩ ΠΑΠΑΝΔΡΕΟΥ" 

13. Στην με αριθμό 3152/22-10-98 ερώτηση δόθηκε με το υπ' αριθμ. 18803/12-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης με αριθμό 3152/22.10.98, που κατέθεσε στη Βουλή των Ελλήνων, ο Βουλευτής κ. Απόστολος Ε. Σταύρου, σας πληροφορούμε τα εξής: 

Η σύμβαση κατασκευής του σταθμού συνόρων μεταξύ ΔΕΠΑ-PENSPEN, μεταξύ άλλων, προέβλεπε τη λειτουργία του σταθμού από εξειδικευμένο προσωπικό της PENSPEN για τρεις (3) μήνες μετά τη μηχανική αποπεράτωση του σταθμού. 

Επειδή η ΔΕΠΑ, λόγω του Ν. 2190/94 περί ΑΣΕΠ, αδυνατούσε να στελεχώσει στο Σταθμό με το κατάλληλο προσωπικό ο αρμόδιος, Διευθυντής Λειτουργίας και Συντήρησης της ΔΕΠΑ, εισηγήθηκε την αρχική ανάθεση της λειτουργίας του Σταθμού στην PENSPEN και τις σχετικές μέχρι σήμερα επεκτάσεις της, καθώς και τη διατήρηση του προσωπικού. 

Το συνολικό κόστος κατασκευής του σταθμού είναι περίπου 6 δισ. δρχ. ενώ το συνολικό κόστος για τις υπηρεσίες Συντήρησης και Λειτουργίας του σταθμού μέχρι σήμερα ανέρχεται 1,3 δισ. δρχ. 

Το κόστος αυτό είναι υψηλό, διότι η αμοιβή των ξένων τεχνικών είναι πολλαπλάσια της αμοιβής των Ελλήνων και για το λόγο αυτό η ΔΕΠΑ έχει ήδη προκηρύξει διαγωνισμό, ο οποίος βρίσκεται στο τελικό στάδιο για την ανάδειξη Συμβούλου Λειτουργίας και Συντήρησης των εγκαταστάσεων Φυσικού Αερίου, συμπεριλαμβανομένου και του Σταθμού Συνόρων, ενώ συγχρόνως καταβάλλεται έντονη προσπάθεια για την πρόσληψη και εκπαίδευση ελληνικού προσωπικού. 

Η Υπουργός 

Β. ΠΑΠΑΝΔΡΕΟΥ" 

14. Στην με αριθμό 3113/21-10-98 ερώτηση δόθηκε με το υπ' αριθμ. 19432/12-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης 3213/21-10-98 του Βουλευτή κ. Γ. Καρατζαφέρη, σας πληροφορούμε τα εξής: 

1. Το έργο "Κτίριο Δυρραχίου - Κηφισσού - Αψού (Ροσινιόλ)" αφορά στη διασκευή- διαμόρφωση κτιρίου που κατασκευάστηκε το 1980 και αγοράσθηκε από την Επιχείρηση ημιτελές το 1992, αλλά για διάφορους λόγους δεν χρησιμοποιήθηκε αμέσως. Το κτίριο αυτό είναι ένα από τα ελάχιστα ιδιόκτητα κτίρια γραφείων που διαθέτει η ΔΕΗ στην ευρύτερη περιοχή της Αθήνας και το μοναδικό που βρίσκεται σε φάση διασκευής για να καλύψει στεγαστικές ανάγκες της. 

2. Μετά από δημόσιο μειοδοτικό διαγωνισμό, (32 συμμετοχές), σύμφωνα με τον Κανονισμό 'Εργων της ΔΕΗ (ΦΕΚ 305Β/28-4-93) το έργο ανατέθηκε, το 1996 στον 1ο μειοδότη "Κ/Ξ ΕΡΓΑΣ Α.Ε. -ΕΡΓΑ ΕΛΛΑΔΟΣ Α.Ε." (Η' τάξεως) με Συμβατικό Προϋπολογισμό 625.811.053 δρχ. (τεκμαρτή έκπτωση 66,15%) και προθεσμία παράδοσης 450 ημερολογιακών ημερών (προβλεπόμενο πέρας Αύγουστος 1997). 

3. Κατά την εξέλιξη του έργου προέκυψαν διάφορα προβλήματα, μη δυνάμει να προβλεφθούν από την αρχή στη μελέτη αποπεράτωσης και βελτίωσης του κτιρίου (π.χ. όχι καλή κατάσταση των καλυμμένων ορθοστατών στήριξης των υαλοστασίων των προσόψεων, ελαττωματικά στοιχεία κλιματιστικών μονάδων κλπ.), τα οποία οδήγησαν σε αποφάσεις για εργασίες περαιτέρω αναβάθμισης της τελικής ποιότητας του κτιρίου (νέα υαλοστάσια, βελτίωση του συστήματος κλιματισμού, κλπ.). Εργασίες που ήταν δύσκολο να προβλεφθούν, αλλά και σχεδόν αδύνατον να γίνουν μετά την εγκατάσταση των Υπηρεσιών στο κτίριο αυτό. Οι βελτιώσεις αυτές μέσα στα πλαίσια της υπάρχουσας Σύμβασης επέφεραν αύξηση του Συμβατικού Προϋπολογισμού κατά 40% περίπου (249.254.675 δρχ.) και αντίστοιχη χρονική παράταση πέρατος του έργου κατά 228 ημερολογιακές ημέρες. (Νέο προβλεπόμενο πέρας Απρίλιος 1998). 

4. Αρχές του τρέχοντος έτους προέκυψε η ανάγκη στέγασης στο κτίριο αυτό άλλων Υπηρεσιακών Μονάδων, λόγω εξώσεων από μισθωμένο κτίριο στο οποίο εστεγάζοντο. Η αδυναμία εξεύρεσης άλλου κατάλληλου κτιρίου για η στέγαση των μονάδων αυτών, επέφερε αναγκαστική αλλαγή στο αρχικό σχεδιασμό με αποτέλεσμα την αύξηση του αντικειμένου του έργου και την περαιτέρω αύξηση του Συμβατικού Προϋπολογισμού κατά 48% περίπου (300 εκ. δρχ.) καθώς και την περαιτέρω χρονική παράταση του πέρατος κατά 275 ημέρες (τελικό προβλεπόμενο πέρας Δεκέμβριος 1998). 

Επισημαίνεται, ότι η Επιχείρηση επέλεξε την ανάθεση των προσθέτων αυτών εργασιών (την αύξηση δηλαδή του αντικειμένου του έργου) στον εγκατεστημένο ήδη Ανάδοχο, στα πλαίσια πάντα της υπάρχουσας Σύμβασης (Συμβατικές τιμές κλπ.), και σύμφωνα πάλι με τον Κανονισμό 'Εργων ΔΕΗ, διότι οποιαδήποτε άλλη λύση θα ήταν αντισυμβατική, θα επέφερε μεγαλύτερο κόστος και καθυστερήσεις στο έργο με δυσμενείς συνέπειες. 

5. Συμπερασματικά επισημαίνεται ότι στην οικονομική και χρονική εξέλιξη το υπόψη έργο (τελικό εκτιμώμενο κόστος 1.170 εκ. δρχ. περίπου και προβλεπόμενο πέρας 31.12.98) επέδρασαν παράγοντες τόσο τεχνικής φύσεως που είναι σύνηθες φαινόμενο για έργα διαρρύθμισης παλαιών κτιρίων (μη προβλέψιμα εξ αρχής στοιχεία), όσο και αστάθμητων παραγόντων διαφοροποίησης των στεγαστικών αναγκών. 

Γεγονός όμως είναι ότι η συνολική αύξηση του Συμβατικού Προϋπολογισμού (με την ανάλογη χρονική καθυστέρηση), κάλυψε και θα καλύψει πραγματικές ανάγκες και αύξηση του αντικειμένου του έργου (διαμόρφωση κτιρίου υψηλών προδιαγραφών και απαιτήσεων), μέσα στα πλαίσια των όρων της Σύμβασης και του Κανονισμού 'Εργων ΔΕΗ και σε καμία περίπτωση δεν αποτελεί χαριστική ρύθμιση προς τον Ανάδοχο. 

Η Υπουργός 

ΒΑΣΩ ΠΑΠΑΝΔΡΕΟΥ" 

15. Στην με αριθμό 915/7-8-98 ερώτηση δόθηκε με το υπ' αριθμ. 1307/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 915/7.8.98, που κατέθεσε ο Βουλευτής κ Ν. Κατσαρός, σχετικά με την οικονομική επιχορήγηση και τον εμπλουτισμό της Δημοτικής Βιβλιοθήκης Αμπελώνα του νομού Λαρίσης, σας γνωρίζουμε ότι βάσει των διατάξεων του Π.Δ. 941/77 άρθρο 18, παράγραφος β, εδάφια δδ και εε, το ΥΠ.Ε.Π.Θ. ενισχύει οικονομικά τις 500 δημοτικές και κοινοτικές βιβλιοθήκες, στο πλαίσιο του εμπλουτισμού των συλλογών τους. 

Στο πλαίσιο αυτό, η Δημοτική Βιβλιοθήκη Αμπελώνα Λάρισας έχει επιχορηγηθεί οικονομικά για εμπλουτισμό της συλλογής της τα τελευταία χρόνια με το ποσόν των 2.500.000 δρχ. για δε το α' εξάμηνο του 1998 έχει επιχορηγηθεί με ο ποσό των 300.000 δρχ. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

16. Στην με αριθμό 505/22-7-98 ερώτηση δόθηκε με το υπ' αριθμ. 1147/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 505/22-7-98 που κατέθεσε ο Βουλευτής κ. Αγγ. Μπρατάκος, σας γνωρίζουμε τα ακόλουθα: 

1. Η αρμόδια διεύθυνση του ΥΠ.Ε.Π.Θ. προκήρυξε τις θέσεις των ευρωπαϊκών σχολείων, σύμφωνα με τις κείμενες διατάξεις. 

Οι αιτήσεις που υποβάλλονται στις κατά τόπους διευθύνσεις σε όλη την επικράτεια, αποστέλλονται στο ΥΠ.Ε.Π.Θ. Κατά την ημέρα της πρώτης συνεδρίασης της επιτροπής επιλογής προσωπικού για τα ευρωπαϊκά σχολεία, εξετάζονται οι αιτήσεις από την επιτροπή, η οποία και αποφασίζει ποιες θα είναι δεκτές. 

Πρέπει να σημειώσουμε ότι υποβάλεται κάθε χρόνο ένας αριθμός αιτήσεων που δεν καλύπτει τις προϋποθέσεις της προκήρυξης και του νόμου οι οποίες και απορρίπτονται από την επιτροπή. 

Την ημέρα της πρώτης συνεδρίασης της επιτροπής είχε ήδη τροποποιηθεί η ισχύουσα νομοθεσία και η επιτροπή αποφάσισε να κάνει αποδεκτές τις αιτήσεις σύμφωνα με την ισχύουσα πλέον νομοθεσία, δεδομένου ότι κρίσιμο νομικό καθεστώς θεωρείται το νομικό καθεστώς που ισχύει κατά την έκδοση της πράξης της Επιτροπής. 

2. Η διαδικασία προκήρυξης θέσεων και επιλογής απαιτεί ικανό χρονικό διάστημα (3-6 μηνών τουλάχιστον) και ως εκ τούτου δεν θα ήταν δυνατό σε περίπτωση νέας προκήρυξης, να λειτουργήσουν απρόσκοπτα από το Σεπτέμβριο του 1998 τα ελληνικά τμήματα των ευρωπαϊκών σχολείων. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

17. Στην με αριθμό 2196/14-9-98 ερώτηση δόθηκε με το υπ' αριθμ. 1444/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2196/14-9-1998, που κατέθεσαν οι Βουλευτές κύριοι Απ. Τασούλας και Μαρία Μπόσκου, σας γνωρίζουμε τα ακόλουθα: 

Το ΕΘνικό 'Ιδρυμα Νεότητας, δεν προωθεί ιδιωτικοποίηση τμημάτων της Φοιτητικής Εστίας Ιωαννίνων και συγκεκριμένα: 

α) Στο τμήμα καθαριότητας της εν λόγω Εστίας δεν έχει τοποθετηθεί συνεργείο καθαρισμού, διότι το υπάρχον προσωπικό στην καθαριότητα, καλύπτει τις ανάγκες της Εστίας. 

β) Ο τομέας της σίτισης λειτουργεί κανονικά και έχει γίνει πρόβλεψη δύο (2) επιπλέον Εργατών- τριών μαγειρείου με σύμβαση εργασίας ορισμένου χρόνου οκτάμηνης διάρκειας ως εκ τούτου αποδεικνύεται πως οι πληροφορίες που αφορούν τη Φ.Ε. Ιωαννίνων είναι ανακριβείς. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

18. Στην με αριθμό 983/11-8-98 ερώτηση δόθηκε με το υπ' αριθμ. 1358/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Aπαντώντας στην ερώτηση με αριθμό 983/11-8-98 του Βουλευτή κ. Παν. Ψωμιάδη σας γνωρίζουμε ότι το λεξικό δεν λογοκρίνει τη λαλιά μας ούτε λογοκρίνεται. Το λεξικό καταγράφει και ερμηνεύει τις λέξεις που βρίσκονται εν χρήσει. 

Τα τυχόν σφάλματα, οι όποιες διαφορές πρέπει να είναι αποκλειστικά αντικείμενο υπεύθυνης επιστημονικής συζήτησης και διαλόγου. Είναι μέσα από ένα τέτοιο διάλογο που λύνονται οι διαφορές και όχι με παρεμβάσεις που ποινικοποιούν την ελευθερία της επιστημονικής έκφρασης. 

Θέλω να επιμείων πάνω σ' αυτή τη θέση γιατί τη θεωρώ σημαντική αρχή για την Παιδεία μας, τον Πολιτισμό μας και τη Δημοκρατία μας. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

19. Στην με αριθμό 508/22-7-98 ερώτηση δόθηκε με το υπ' αριθμ. 1148/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 508/22-7-1998 που κατέθεσε ο Βουλευτής κ. Γ. Κουράκης σχετικά με τη δημιουργία έδρας Νίκου Καζαντζάκη στη Φιλοσοφική Σχολή του Πανεπιστημίου Κρήτης, σας γνωρίζουμε ότι με το νόμο 1268/82, ο θεσμός των πανεπιστημιακών εδρών έχει καταργηθεί. Το οικείο ΑΕΙ έχει τη δυνατότητα, στα πλαίσια της κατοχυρωμένης από το Σύνταγμα αυτοδιοίκησης του, να προβεί στην προκήρυξη κενής θέσης Διδακτικού Ερευνητικού Προσωπικού με ανάλογο αντικείμενο. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ"). 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 2 Μαρτίου 1999. 

Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής) 

1. Η με αριθμό 3089/20.10.98 ερώτηση του Βουλευτή του Πανελλήνιου Σοσιαλιστικού Κινήματος κ.Δημητρίου Πιπεργιά προς τον Υπουργό Εργασίας και Κοινωνικών Ασφαλίσεων, σχετικά με τις ενέργειες για την επίσπευση χορήγησης σύνταξης σε δικαιούχο του Ταμείου Μετάλλου. 

2. Η με αριθμό 4679/4-12-98 ερώτηση του Βουλευτή της Νέας Δημοκρατίας κ. Αθανασίου Βαρίνου προς τον Υπουργό Εθνικής 'Αμυνας, σχετικά με τη λήψη μέτρων για τη χορήγηση φαρμάκων από το Ναυτικό Νοσοκομείο Αθηνών, στο εν ενερ- 

γεία και εν αποστρατεία προσωπικό του Λιμενικού Σώματος. 

3. Η με αριθμό 4965/10-12-98 ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Υγείας και Πρόνοιας, σχετικά με τις προθέσεις της Κυβέρνησης για την αναβάθμιση του Ακτινολογικού Τμήματος του Νοσοκομείου Σερρών. 

4. Η με αριθμό 5149/16-12-98 ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων, σχετικά με τον τρόπο λειτουργίας των νέων Πανεπιστημιακών τμημάτων, τη διατήρηση του δημόσιου χαρακτήρα στις μεταπτυχιακές σπουδές κλπ. 

Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ.5 Καν.Βουλής) 

1. Η με αριθμό 4830/8-12-98 ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Χρυσανθακόπουλου προς τον Υπουργό Εργασίας και Κοινωνικών Ασφαλίσεων, σχετικά με την επίλυση των προβλημάτων κτιριακής υποδομής και επαρκούς επάνδρωσης με προσωπικό στο υποκατάστημα ΙΚΑ Αιγίου. 

2. Η με αριθμό 4587/2-12-98 ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας, σχετικά με την καταγραφή περιστατικών καρκίνου από το Ελληνικό αρχείο νεοπλασιών κλπ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 671/18-2-99 επίκαιρη ερώτηση του Βουλευτη της Νέας Δημοκρατίας κ. Γεωργίου Ορφανού προς τον Υφυπουργό Πολιτισμού (αρμόδιο για θέματα Αθλητισμού), σχετικά με τη συγκρότηση της Ελληνικής Εθνικής Επιτροπής για άτομα με ειδικές ανάγκες κλπ. 

Η επίκαιρη ερώτηση έχει ως εξής: 

"Είναι γνωστό ότι η Διεθνής Παραολυμπιακή Επιτροπή ((International Paraolympic Comittee, I.P.D.) απεφάσισε το πάγωμα κάθε διαπραγμάτευσης με την οργανωτική επιτροπή του 2004 για την Παραολυμπιάδα. 

Σας είναι γνωστό ότι εξέπνευσε ουσιαστικά η προθεσμία για την επίλυση του θέματος της εκπροσώπησης της Ελλάδος στην Ι.P.C., με αποτέλεσμα το Πανευρωπαϊκό Πρωτάθλημα Χορού με αναπηρικά αμαξίδια, του οποίου τη διοργάνωση είχε αναλάβει η Ελλάδα, να οδεύει προς άλλη χώρα, πιθανώς την Ολλανδία. 

Και όλα αυτά επειδή η συγκρότηση της Ελληνικής Εθνικής Επιτροπής Ατόμων με Ειδικές Ανάγκες και η εκπροσώπησή της στην I.P.C. έχει εμπλακεί σε προσωπικά και κομματικά παιχνίδια ιδιαίτερα εν όψει του Συνεδρίου του ΠΑΣΟΚ. 

Κατόπιν τούτου ερωτάται ο κύριος Υπουργός: 

1. Γιατί παραβιάζεται συνειδητά ο ν. 2433/96, όταν ως υπουργός είστε θεματοφύλαξ του νόμου; 

2. Προτίθεσθε να εφαρμόσετε όσα προβλέπονται στον ν.2433/96 και την υπουργική απόφαση 3556/97 σχετικά με τη συγκρότηση της Ελληνικής Εθνικής Επιτροπής ΑΜΕΑ και την εκπροσώπηση στην I.P.C.; 

3. Προτίθεσθε να αναλάβετε πρωτοβουλίες αποκατάστασης του κύρους της χώρας διεθνώς μετά τα όσα τραγελαφικά διαδραματίστηκαν προσφάτως και εάν ναι ποιες είναι αυτές;". 

Ο Υφυπουργός Πολιτισμού κ. Φούρας έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, έχω τη βεβαιότητα ότι ο αγαπητός συνάδελφος παρεπλανήθη σε ορισμένες πλευρές της ερώτησής του. Γι' αυτό την κατέθεσε μ' αυτόν τον τρόπο. Αλίμονο αν η Διεθνής Παραολυμπιακή Επιτροπή, δεν επιθυμεί να γίνει η Παραολυμπιάδα του 2004. Αυτό δεν αληθεύει. Ακόμη δεν αληθεύει το ότι πάγωσε τις σχέσεις της με την Ελλάδα. 

Απορρίπτω με αγανάκτηση τα περί κομματισμού και περί εμπλοκής του θέματος στις προσυνεδριακές διαδικασίες του ΠΑΣΟΚ. Η αλήθεια είναι ότι στην Ελλάδα έχουμε τρεις αναγνωρισμένες ομοσπονδίες αθλητισμού ατόμων με ειδικές ανάγκες, την ΠΑΟΜΑ, την ΠΑΟΚΑ και την Ομοσπονδία των Αθλητών Μπάσκετ με καρότσι. 

Εμείς προσπαθήσαμε να συνθέσουμε την πολιτική όλων των ομοσπονδιών με την ίδρυση και λειτουργία της Εθνικής Επιτροπής Αθλητισμού Ατόμων με Ειδικές Ανάγκες. Μια από τις τρεις ομοσπονδίες αυτή που πρόσκειται στο ΠΑΣΟΚ πήρε τη διεθνή αναγνώριση. Πήγε στην IPC την Διεθνή Παραολυμπιακή Επιτροπή, η οποία την αναγνώρισε. Θα ήταν πολύ εύκολο για μας, κύριε συνάδελφε, να πούμε ότι αφού αυτή η οργάνωση έχει διεθνή αναγνώριση για την οποία ούτε ευθυνόμαστε ούτε μπορούμε να την επιβάλουμε, αναγνωρίζουμε μόνο αυτήν την οργάνωση και έτσι τελειώνει το θέμα και στο εσωτερικό. 

Δεν είναι έτσι όμως, ούτε πολιτευόμαστε έτσι. Δεν είναι δυνατόν στον αθλητισμό και ειδικά στον αθλητισμό των ατόμων με ειδικές ανάγκες να εισέρχεται η κομματική αντιπαράθεση. Γι' αυτό επιχειρήσαμε πρόσφατα και επανειλημμένα και τελευταία στις 27 Ιανουαρίου μαζί με τον Υπουργό Πολιτισμού τον κ. Βενιζέλο, να συγκεντρώσουμε τα άτομα που εκπροσωπούν τα αθλήματα της Παραολυμπιάδας για να γίνει μια σύνθεση των απόψεων. 

Δυστυχώς, υπάρχει μια αναμέτρηση στο εσωτερικό τέτοιας μορφής που δεν έχω δει πουθενά. Μέσα στο Μάρτιο περιμένουμε στην Ελλάδα μετά από πρόσκλησή μας, τον Πρόεδρο της Διεθνούς Παραολυμπιακής Επιτροπής. Θα επιχειρήσουμε να τον πείσουμε ότι όπως εμείς εδώ στην Ελλάδα θέλουμε ενωμένο τον ειδικό αθλητισμό, πέρα από χρώματα και διαφορές, έτσι και η Διεθνής Παραολυμπιακή Επιτροπή, οφείλει να ανατρέψει την αναγνώριση που έχει κάνει που μας προκαλεί τα προβλήματα και να αναγνωρίσει το σύνολο του ειδικού αθλητισμού της Ελλάδας όπως αυτός εκπροσωπείται στην Εθνική Παραολυμπιακή Επιτροπή. 

Με αυτήν τη θέση συμφωνεί και η ομοσπονδία κάποιοι αθλητές της οποίας σας έφεραν μάλλον τα συγκεκριμένα στοιχεία. Αν έχετε επαφή με την ομοσπονδία θα διαπιστώσετε ότι ο υποφαινόμενος έχει λειτουργήσει αντικειμενικά και χωρίς μεροληψία στον συγκεκριμένο χώρο. 

ΠΡΟΕΔΡΕΥΩΝ (Λουκάς Αποστολίδης): Ο κ. Ορφανός έχει το λόγο. 

ΓΕΩΡΓΙΟΣ ΟΡΦΑΝΟΣ: Κύριε Υπουργέ, σε όσα είπατε θα συμφωνήσω σε εκείνο το σημείο που είπατε, ότι πρέπει να αφήσουμε τον κομματισμό έξω από τον αθλητισμό των ατόμων με ειδικές ανάγκες. 

Ξέρετε πολύ καλά ότι υπάρχουν έγγραφα της Διεθνούς Παραολυμπιακής Επιτροπής, τα οποία λένε ότι υπάρχει μια δυσαρμονία στις δικές σας θέσεις και στις θέσεις του πρώην Υπουργού Πολιτισμού κ. Βενιζέλου. 'Εχω εδώ ένα έγγραφο της 18.12.98. Συνεπώς, ούτε κάποιοι άλλοι το μεταφέρουν ούτε είναι δική μου θέση. 

Το δεύτερο στοιχείο είναι ότι η ίδια η Επιτροπή στις 18.12.98 απαντώντας προς τον κ. Μαριόλα, Πρόεδρο της ΠΑΟΜΑ ΑΜΕΑ, λέει ότι η πιο συνηθισμένη λύση είναι η σύνδεση με μια οργάνωση ομπρέλα η οποία μετά δρα ως εθνική παραολυμπιακή επιτροπή. Παραμένει το γεγονός ότι υπάρχει μια εσωτερική εθνική αντιπαράθεση για το ποια μορφή πρέπει να έχει η δομή του αθλητισμού των ΑΜΕΑ στην Ελλάδα. 

Εγώ έχω ένα βασικό προβληματισμό. Είσθε ο συντάκτης του ν. 2433/96. Το ερώτημα είναι γιατί δεν εφαρμόζεται. Ο νόμος αυτός περιέχει τα απαραίτητα στοιχεία, αλλά δεν εφαρμόζεται. Ποιοι είναι αυτοί που μπορούν να δρουν υπεράνω των νόμων και να υποκλέπτουν την εκπροσώπηση της Ελλάδος στο εξωτερικό όταν υπάρχουν κάποιοι νόμοι. 

Στη δική σας δικαιοδοσία είναι να εφαρμοστούν οι νόμοι και επίσης να έχουμε μία ισόρροπη εκπροσώπηση όλων. 

'Οσο αφορά τον κομματισμό ή όχι σεις αναφέρατε ότι η μία οργάνωση η οποία εκπροσωπεί τη χώρα αυτήν τη στιγμή στη Διεθνή Παραολυμπιακή Επιτροπή πρόσκειται στο ΠΑΣΟΚ. Λογικό είναι να υποθέσω και εγώ, γιατί ο κ. Βενιζέλος τότε -δεν ξέρω πως θα εξελιχθούν τα πράγματα σήμερα- φρόντισε να βάλει τη δική του προστατευτική ομπρέλα σε κάτι που ουσιαστικά αντιβαίνει στο νόμο. Είναι ένα κρίσιμο στοιχείο και νομίζω πως αν το λύσετε -δηλαδή την εφαρμογή του νόμου- κανένας δεν θα έχει παράπονο. 

ΠΡΟΕΔΡΕΥΩΝ (Λουκάς Αποστολίδης): Ο κ. Φούρας έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Θέλω να συμφωνήσω με τον αγαπητό συνάδελφο ότι υπήρξε από την Ευρωπαϊκή Παραολυμπιακή Επιτροπή πράγματι, ένα έγγραφο το οποίο ήταν απαράδεκτο, γιατί αναφερόταν σε δυσαρμονία θέσεων στο εσωτερικό της Κυβέρνησης και για το οποίο έγγραφο η Ευρωπαϊκή Παραολυμπιακή Επιτροπή ζήτησε συγνώμη, με νεότερό της έγγραφο προς τον Υπουργό κ. Βενιζέλο. 

Τώρα, σχετικά με τα θέματα της εφαρμογής της νομοθεσίας, δεν υπάρχει παραβίαση. Θα σας πω τι συμβαίνει. Μία από τις τρεις αναγνωρισμένες αθλητικές ομοσπονδίες πήγε στον Καναδά, στη Διεθνή Παραολυμπιακή Επιτροπή και εμφανίστηκε στη Γενική Συνέλευση της Διεθνούς Επιτροπής και πήρε χωρίς κανένα έγγραφο νομιμοποίησης την αναγνώρισή της ως η ελληνική οργάνωση που διεθνώς αναγνωρίζεται και με την οποία θα συνεργάζεται η Διεθνής Παραολυμπιακή Επιτροπή. Εμείς δεν μπορούμε να εφαρμόσουμε το νόμο στη Διεθνή Παραολυμπιακή Επιτροπή. Είναι μία υπερκείμενη οργάνωση που δεν έχει σχέση με την ελληνική νομοθεσία και λειτουργεί με δικό της κανονισμό και με δικούς της κανόνες. 

Θα σας πω ποια είναι η θέση μας. Εγώ πιστεύω πως δεν μπορεί το κίνημα του Ειδικού Αθλητισμού να εκπροσωπείται μονομερώς. 'Ηδη έχω ζητήσει από τις τρεις οργανώσεις, είτε να συμπράξουν σε μία ενιαία ομοσπονδία είτε αν αυτό δεν γίνεται από τις συνθήκες εφικτό, να κάνουν μία τυπική συνομοσπονδία, στα πλαίσια της εθνικής επιτροπής και να είναι πέντε από τη μία οργάνωση, τέσσερις από την άλλη και δύο από την τρίτη, να συγκροτήσουν το Διοικητικό Συμβούλιο της Εθνικής Παραολυμπιακής Επιτροπής. Σ' αυτό συμφωνεί, το μπάσκετ με καρότσι, συμφωνεί η οργάνωση της οποίας προεδρεύει ο κ. Σταυριανόπουλος, διαφωνεί όμως η οργάνωση στην οποία προεδρεύει ο κ. Μαριόλας. 

Αυτήν την πρόταση θα προτείνουμε στον κ. Στάφορντ που θα έρθει σε λίγες μέρες στην Ελλάδα και θα επιμείνουμε για ενιαία έκφραση μέσα από οργάνωση-ομπρέλα του Ελληνικού Εθνικού Αθλητισμού. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα επιστολή του Πρωθυπουργού προς τον Πρόεδρο της Βουλής κ. Απόστολο Κακλαμάνη η οποία έχει ως εξής: 

"Αγαπητέ κύριε Πρόεδρε, ο Βουλευτής κ. Κώστας Μπαντουβάς παύει από σήμερα να είναι μέλος της Κοινοβουλευτικής Ομάδας του ΠΑΣΟΚ. Η μέχρι σήμερα στάση και οι δηλώσεις του έχουν βλάψει το κόμμα και τη χώρα και δεν συμβιβάζονται με την ιδιότητα του μέλους του ΠΑΣΟΚ". 

Επίσης, οι Υπουργοί Εξωτερικών, Εθνικής Οικονομίας και Οικονομικών, Ανάπτυξης, Πολιτισμού, Εμπορικής Ναυτιλίας, Μεταφορών και Επικοινωνιών κατέθεσαν σχέδιο νόμου: "Κύρωση του Μνημονίου συνεννοήσεως σχετικά με την τριμερή συνεργασία μεταξύ της Ελληνικής Δημοκρατίας, της Δημοκρατίας της Αρμενίας και της Ισλαμικής Δημοκρατίας του Ιράν". 

Παραπέμπεται στην αρμόδια Διαρκή Επιτροπή 

Δεύτερη είναι η με αριθμό 685/24.2.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Γεωργίας, σχετικά με την επίλυση του προβλήματος των παράκτιων επαγγελματιών αλιέων του Νομού Καβάλας από την απαγόρευση ψαρέματος με "ζαργανόδιχτο". 

Η επίκαιρη ερώτηση σε περίληψη έχει ως εξής: 

"Σοβαρά προβλήματα επιβίωσης αντιμετωπίζουν τριακόσιοι περίπου παράκτιοι επαγγελματίες αλιείς του Νομού Καβάλας λόγω της απουσίας λήψης μέτρων, για την αντιμετώπιση των προβλημάτων που δημιουργεί η εφαρμογή του π.δ. 320/97 (ΦΕΚ 224/Α/1997), σύμφωνα με το οποίο απαγορεύεται η αλιεία με "ζαργανόδιχτο", η εφαρμογή του π.δ. 320/97, εκτός από τεράστια προβλήματα που δημιούργησε στους παράκτιους αλιείς, έχει ως συνέπεια να πραγματοποιούνται εισαγωγές σαρδέλας από την Τουρκία και άλλες χώρες, καθώς και κονσέρβας για την κάλυψη των αναγκών της εγχώριας αγοράς. Επίσης δημιουργούνται σοβαρά προβλήματα στους εργαζόμενους στην ιχθυόσκαλα, στους πλανόδιους πωλητές κλπ. 

Το όλο πρόβλημα θα μπορούσε να αντιμετωπιστεί και να λυθεί με επιστημονικά κριτήρια και αντικειμενικό τρόπο, αν μεσολαβούσε μια δοκιμαστική περίοδος ικανού χρονικού διαστήματος, για την εξαγωγή των αναγκαίων συμπερασμάτων. Κατά τη διάρκεια της δοκιμαστικής περιόδου θα μπορούσαν να εφαρμοστούν επίσης και οι υποδεικνυόμενες από το Ινστιτούτο Αλιευτικής 'Ερευνας Νέας Περάμου βελτιώσεις και των συγκεκριμένων διχτύων. 

Eρωτάται ο κύριος Υπουργός ποια μέτρα θα πάρει η Κυβέρνηση και πότε, ώστε σε συνεργασία με το Ινστιτούτο Αλιευτικής 'Ερευνας Νέας Περάμου Καβάλας να εφαρμοσθεί μια δοκιμαστική περίοδος προκειμένου να λυθεί δίκαια, αντικειμενικά και οριστικά το πρόβλημα που δημιουργήθηκε με την εφαρμογή του π.δ. 320/97;". 

Ο Υφυπουργός Γεωργίας κ. Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Με το προεδρικό διάταγμα 542/85 απαγορεύθηκε η αλιεία σε όλων των ειδών τα μικρά κυκλικά δίχτυα, ζαργανόδιχτα κλπ., διότι τα συγκεκριμένα αλιευτικά αλιεύουν κοντά στις ακτές προκαλώντας ζημιές στην ιχθυοπαραγωγή με αποτέλεσμα τη μείωση των αποθεμάτων στις παράκτιες περιοχές. 

Με την πάροδο του χρόνου και δεδομένου ότι τα κλασικά δίχτυα δεν απέδιδαν στην αλιεία της ζαργάνας και αφού μελετήθηκε το θέμα εκδόθηκε το προεδρικό διάταγμα 526/88 το οποίο ρύθμιζε τη μέθοδο αλιείας με ζαργανόδιχτο αποκλειστικά χρησιμοποιούμενο για την αλιεία της ζαργάνας. 

Με βάση τα στοιχεία της αλιευτικής παραγωγής της ζαργάνας των τελευταίων δέκα ετών αντί για αύξηση, όπως θα ήταν αναμενόμενο, διαπιστώθηκε δραστική μείωση. 

Παράλληλα, παρατηρήθηκε έξαρση αλιευτικών παραβάσεων και καταγγελιών για παράνομη χρήση του ζαργανόδιχτου για άλλα είδη αλιείας, με αποτέλεσμα τη συστηματική παραβίαση της υφιστάμενης διάταξης. 

Μετά τα ανωτέρω και αφού τα στοιχεία παραγωγής ζαργάνας δεν δικαιολογούν τη χρήση αυτού του εργαλείου, το οποίο με βάση τα υπάρχοντα δεδομένα επεκτείνεται και στην αλιεία άλλων ειδών με όλες τις δυσμενείς επιπτώσεις στο θαλάσσιο οικοσύστημα, αποφασίστηκε η οριστική κατάργησή του, ενώ για την απόδοση του κόστους της αγοράς του προβλέφθηκε ετήσια παράταση λειτουργίας του μέχρι τις 31.12.98. 

Επισημαίνεται ότι οι πλοιοκτήτες των σκαφών αυτών μπορούν να συνεχίσουν αν θέλουν εξ ίσου παραγωγικά την αλιευτική τους δραστηριότητα με άλλα αλιευτικά εργαλεία της παράκτιας αλιείας, δίχτυα, παραγάδια κλπ., όπως οι υπόλοιποι ψαράδες του τομέα. 

Συμπληρωματικά επισημαίνεται ότι η δυνατότητα χρήσης του υπόψη αλιευτικού εργαλείου τοπικά για την αλιεία της σαρδέλας θα προκαλέσει σωρεία παραπόνων και διαμαρτυριών από άλλες περιοχές της χώρας για άνιση μεταχείριση καθώς και από άλλες μεγάλες ομάδες ψαράδων που δραστηριοποιούνται στους ίδιους χώρους και στα ίδια πελαγικά είδη. 

'Ηδη αυτές οι διαμαρτυρίες προκαταβολικά έχουν φθάσει στο Υπουργείο, επειδή γνωρίζουν ότι υπάρχουν οι συγκεκριμένες πιέσεις τις οποίες και εσείς σήμερα εφαρμόζετε με την προκειμένη επίκαιρη ερώτηση. 

'Οσον αφορά την απόσβεση του κόστους αγοράς των υπόψη αλιευτικών εργαλείων προβλέφθηκε από τη διάταξη το προεδρικό διάταγμα 320/97 για ετήσια παράταση λειτουργίας του, η οποία άρχισε στις 31.12.1998. 

Τέλος, για το θέμα της ανεργίας, της φτώχειας κλπ. επισημαίνεται ιδιαίτερα ότι οι εν λόγω ψαράδες μπορούν να εργαστούν εξ ίσου αποδοτικά με άλλα αλιευτικά εργαλεία, όπως και το σύνολο των υπολοίπων, το 99% των επαγγελματιών ψαράδων της χώρας μας. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Κύριε Υφυπουργέ, σύμφωνα με μελέτες του Ινστιτούτου Αλιευτικής 'Ερευνας της Νέας Περάμου τα ιχθυοαποθέματα σαρδέλας στην περιοχή της Καβάλας υποαλιεύονται. 

Ακόμη η σημασία της σαρδέλας -γιατί περί της σαρδέλας πρόκειται, για την αλίευση της σαρδέλας και όχι της ζαργάνας που απαντήσατε, αυτό είναι το περιεχόμενο της επίκαιρης ερώτησης, κύριε Υφυπουργέ- είναι μεγάλη για την τοπική αλιεία. Και αυτό γιατί κατά τη χειμερινή περίοδο η σαρδέλα αποτελεί το κυριότερο αλίευμα από το οποίο συντηρούνται οι παράκτιοι αλίεις της Καβάλας και της ευρύτερης περιοχής. Παραπέρα η σαρδέλα χρησιμοποιείται ως δόλωμα από τα σκάφη της παράκτιας αλιείας. Τέλος, τα εργαλεία για την αλιεία σαρδέλας, τριάντα περίπου, δεν φαίνεται να απειλούν τα αποθέματα σαρδέλας που υπάρχουν στην περιοχή. 

'Υστερα απ' όλα αυτά δημιουργείται εύλογα το ερώτημα για ποιο λόγο με το προεδρικό διάταγμα 320/97 απαγορεύεται η αλιεία της ζαργάνας με το ζαργανόδιχτο. 

Συνεργάζεται το Υπουργείο με τα καθ'ύλην αρμόδια επιστημονικά ιδρύματα πριν την έκδοση προεδρικών διαταγμάτων τα οποία είχαν σαν αποτέλεσμα να φέρουν σε δεινή θέση τους παράκτιους αλιείς να αδυνατούν να πληρώσουν και τους λογαριασμούς της ΔΕΗ και του ΟΤΕ που τους κόβουν οι οργανισμοί αυτοί; 

Εκείνο που ζητάμε εμείς, και που συμφωνεί το Ινστιτούτο Παράκτιας Αλιείας, είναι να συνεργαστεί το Υπουργείο Γεωργίας με το Ινστιτούτο Αλιευτικής 'Ερευνας Νέας Περάμου Καβάλας, για την εφαρμογή μιας δοκιμαστικής περιόδου, προκειμένου να διαπιστωθεί αν πραγματικά υποαλιεύεται ή προκαλεί καταστροφή στα αλιεύματα της περιοχής. Αυτό προτείνουμε, αυτό ζητάνε οι φορείς, αυτό ζητάει και το Ινστιτούτο. 

Τέλος ο κύριος Υπουργός κατά την επίσκεψή του στην Καβάλα υποσχέθηκε ότι θα τακτοποιούσε το αίτημά τους. 

( Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή ) 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε παρακαλώ, κύριε συνάδελφε. 

ΣΤΑΥΡΟΣ ΠΑΝΑΓΙΩΤΟΥ: Δυστυχώς όμως το αθέτησε και παραπονούνται οι αλιείς. 

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Γεωργίας κ.Κωνσταντίνος Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν αθέτησε κανένας τίποτα, κύριε συνάδελφε. 

ΣΤΑΥΡΟΣ ΠΑΝΑΓΙΩΤΟΥ: Υπάρχουν τοπικά δημοσιεύματα, κύριε Υφυπουργέ. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Οπως ξέρετε, η αρμοδιότητα αυτή ανήκει στον Υφυπουργό Γεωργίας. Ο κύριος Υπουργός έδωσε μια γενική θέση -και καλά έκανε- ότι τα προβλήματα θα πρέπει να λυθούν. Προσπαθούμε να τα λύσουμε, αλλά όχι με τον τρόπο που μας υποδεικνύετε, διότι είναι αρνητικός ο τρόπος αυτός. 

Πράγματι, πρόκειται για τη σαρδέλα και γι'αυτήν αναφέρθηκα και εγώ προηγουμένως. Αυτά τα πράγματα είναι συγκεκριμένα και οι αποφάσεις οι οποίες έχουν ληφθεί, είναι από καιρό. Δόθηκαν παρατάσεις δεν έχουμε δυνατότητα για άλλες. 'Αλλωστε, έχουμε μπροστά μας το νέο νόμο για την αλιεία και συνεπώς οποιαδήποτε παραβίαση διατάξεων και προεδρικών διαταγμάτων θα ήταν αρνητική στα πλαίσια τού να βρούμε μια κοινή συνισταμένη ανάμεσα στις τρεις μεγάλες κατηγορίες των ψαράδων που είναι οι παράκτιοι, τα γρι γρι και οι μηχανότρατες. Εάν αυτήν τη στιγμή δημιουργήσουμε πρόβλημα νομιμοποιώντας μια καινούρια παράταση με το ζαργανόδιχτο, το πρόβλημα που θα δημιουργηθεί, θα είναι πολύ μεγάλο, θα προέρχεται από τα γρι γρι και θα είναι πανελλαδικό. 

'Οσον αφορά την πειραματική αλιεία, πράγματι εφαρμόζεται αλλά γίνεται για ένα δυο σκάφη στα οποία επιβαίνουν και ειδικοί επιστήμονες. Δεν μπορεί να γίνει για τριάντα σκάφη. 

Επαναλαμβάνω και πάλι ότι καταλαβαίνουμε πως υπάρχει ένα πρόβλημα για τριάντα παράκτιους ψαράδες στην περιοχή της Καβάλας αλλά η διέξοδος δεν είναι αυτή την οποία προτείνετε. 

ΣΤΑΥΡΟΣ ΠΑΝΑΓΙΩΤΟΥ: Σας δίνω ένα έγγραφο που είναι του Ινστιτούτου. Το δίνω για τα Πρακτικά. 

(Στο σημείο αυτό, ο Βουλευτής κ.Σταύρος Παναγιώτου καταθέτει για τα Πρακτικά το προαναφερθέν έγγραφο το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Λουκάς Αποστολίδης): Τέταρτη είναι η με αριθμό 676/24-2-99 επίκαιρη ερώτηση της Βουλευτού του Δημοκρατικού Κοινωνικού Κινήματος κ.Βασιλικής Αράπη-Καραγιάννη προς τους Υπουργούς Ανάπτυξης, Υγείας και Πρόνοιας, σχετικά με την προστασία του καταναλωτή, με τη θέσπιση κανόνων υποχρεωτικής αναγραφής στην ετικέτα των προϊόντων, πληροφοριών για το συσκευασμένο προϊόν κλπ. 

Η επίκαιρη ερώτηση έχει ως εξής: 

"Ο καταναλωτής βρίσκεται διαρκώς εκτεθειμένος απέναντι στην προσφορά συσκευασμένων προϊόντων άγνωστης σύστασης και παρασκευής τους. Η εξέλιξη που συντελείται στην ταχύτερη παρασκευή, διακίνηση, αποθήκευση, κατανάλωσή τους, επιβάλλει τη θέσπιση νέων αυστηρών κανόνων, που θα αντιμετωπίζουν κάθε "ελεύθερη" αναγραφή ισχυρισμών στην ετικέτα των προϊόντων καθώς και το χώρο και τα μέσα που χρησιμοποιούνται για την παρασκευή τους. 

Ερωτώνται οι κύριοι Υπουργοί: 

1. 'Εχουν θεσπιστεί υποχρεωτικοί κανόνες επισήμανσης και αναγραφής στην ετικέτα ευανάγνωστων στοιχείων που παρέχουν ακριβείς πληροφορίες για το συσκευασμένο προϊόν; 

2. Υπάρχει νομοθετικό πλαίσιο προστασίας του καταναλωτή απέναντι σε περιπτώσεις αλλοιωμένης σύστασης λόγω κακής συντήρησης του συσκευασμένου προϊόντος;". 

Ο κύριος Υφυπουργός έχει το λόγο. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Υπάρχουν υποχρεωτικοί κανόνες στην Κοινότητα για τα προσυσκευασμένα τρόφιμα και είναι υποχρεωτική η επισήμανση. Αυτό το Κοινοτικό Δίκαιο έχει ήδη περάσει στην ελληνική νομοθεσία και έχει εναρμονιστεί στο άρθρο 11 του Κώδικα Τροφίμων και Ποτών. Η επισήμανση σας πληροφορώ ότι πρέπει να γράφει την ονομασία της πώλησης, τα συστατικά, τη ποσότητα, τη χρονολογία διατηρησιμότητας, συνθήκες διατήρησης και χρήσης, όνομα και επωνυμία, τόπο παραγωγής και οδηγίες χρήσης ακόμη και μία άλλη σειρά πληροφοριών με τις οποίες ο καταναλωτής μπορεί να έχει γνώση του καταναλισκόμενου προϊόντος. 

Επίσης είναι υποχρεωτικό με την οδηγία, όπως έχει εναρμονιστεί μέσα στο ελληνικό δίκαιο, οι ενδείξεις αυτές να είναι γραμμένες στα ελληνικά, να είναι σαφείς, ευανάγνωστες, εν πάση περιπτώσει να επιτρέπουν στον καταναλωτή να λαβαίνει γνώση αυτού που ισχύει. Και βεβαίως δεν μένουμε μόνο στην υποχρέωση αυτή. 

Με την 1/97 αγορανομική διάταξη προβλέπεται όπου οι ενδείξεις αυτές είναι ελλειπείς ή παραπλανητικές ή δεν είναι σύμφωνες με τους ισχύοντες νόμους, να υπάρχουν κυρώσεις και ποινικές και διοικητικές. 

'Οσον αφορά δε τα αλλοιωμένα προϊόντα στα οποία αναφέρεστε υπάρχει διαδικασία με την οποία αποσύρονται και επιβάλλονται κυρώσεις. Συνεπώς, δεν υπάρχει πρόβλημα. Κάθε καταναλωτής που θα δει ή οι υπηρεσίες στους ελέγχους που θα δουν να μην εφαρμόζονται αυτά επιβάλλουν σύμφωνα με το νόμο τις κυρώσεις που είναι ή διοικητικές ή ποινικές. Τις ποινικές βέβαια ασκώντας αναφορά στον εισαγγελέα. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Καραγιάννη, έχετε το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, προϋπόθεση νομίζω της ορθής λειτουργίας της αγοράς είναι να γνωρίζει ο καταναλωτής και για το περιεχόμενο του προϊόντος, αλλά και να μπορεί να προστατεύσει και την υγεία του, αλλά και τα χρήματά του από την αισχροκέρδεια ορισμένων επιτηδείων εμπόρων που γνωρίζετε ότι υπάρχουν πάντα στην αγορά. Πρέπει λοιπόν υποχρεωτικά να θεσπιστούν κανόνες που να ελέγχουν όλο το κύκλωμα παρασκευής, συσκευασίας, διακίνησης, διάθεσης και κατανάλωσης των προϊόντων. Χρειάζεται δηλαδή μία ετικέτα επάνω που να γράφει τη συσκευασία του περιεχομένου, την ημερομηνία παρασκευής του, την ημερομηνία της λήξης του και τις μεθόδους αποθήκευσης. Για ειδικά δε προϊόντα, όπως είναι το κρασί, τα λάχανα, τα φρούτα και τα αυγά χρειάζεται να προστεθεί στην ετικέτα, η ειδική αναφορά στις ιδιαιτερότητές τους. 

Επίσης χρειάζονται ιδιαίτερη προσοχή στην ελευθερία αναγραφής ισχυρισμών για τα προτερήματα του προϊόντος. Πολλές φορές αυτή είναι αβάσιμη είναι παραπλανητική για τον καταναλωτή και δεν έχουν την έγκριση της απαιτούμενης επιστημονικής επεξεργασίας. Χρειάζεται, κύριε Υπουργέ, να υπάρχει ειδικό επιστημονικό προσωπικό εκεί που συσκευάζονται τα προϊόντα όσον αφορά τους αλλεργιολόγους, διότι κάποια προϊόντα είναι αλλεργικά και πρέπει οπωσδήποτε να αναφέρονται και τα ίχνη αλλεργίας που υπάρχουν στα τρόφιμα είτε είναι μικρά είτε είναι μεγάλα. Και αυτό γιατί γνωρίζετε πάρα πολύ καλά ότι στην εποχή μας πάρα πολλά άτομα πάσχουν από πάρα πολλες αλλεργίες και τρέχουν συνέχεια για τέστ αλλεργίας κ.ο.κ. Φυσικά πρέπει να γίνεται έλεγχος και στις συνθήκες παραγωγής που γνωρίζουμε παρα πολύ καλά ποιές είναι φιλικές στο περιβάλλον στο οποίο μαζεύονται και συσκευάζονται τα προϊόντα. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός, έχει το λόγο. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κυρία συνάδελφε, δεν έχω αντίρρηση. 'Ολα όσα ζητήσατε περιλαμβάνονται στην οδηγία και έχουν ενσωματωθεί στο ελληνικό δίκαιο. Θα αναφερθώ μάλιστα στο συγκεκριμένο θέμα που βάλατε για τις αλλεργίες. 

Οι αλλεργίες, όπως ξέρετε, είναι κατά περίπτωση. Δεν είναι όλοι αλλεργικοί στα ίδια προϊόντα άρα δεν μπορεί να αναφέρει όλη την περιπτωσιολογία δύο χιλιάδων πεντακοσίων αλλεργικών αντενδείξεων το προϊόν. Το προϊόν αναφέρει επάνω τη σύνθεση, δηλαδή, ένα κατάλογο των συστατικών. Βάσει του καταλόγου των συστατικών όσοι έχουν πρόβλημα αλλεργίας γνωρίζουν αν τα συστατικά που τους προκαλούν αλλεργικές αντιδράσεις περιλαμβάνονται. 

'Οσον αφορά την προστασία του καταναλωτή υπάρχουν άλλες οδηγίες και άλλο δίκαιο το οποίο εφαρμόζεται. Σε αυτόν τον τομέα πιστεύω, ότι ο καταναλωτής είναι απόλυτα προστατευμένος. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, να διευκολύνουμε τον Υφυπουργό κ. Χαραλάμπους, κάνοντας και την επόμενη επίκαιρη ερώτηση που τον αφορά. 

Θα συζητηθεί η δεύτερη με αριθμό 684/24.2.99 επίκαιρη ερώτηση, δευτέρου κύκλου, του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τους Υπουργούς Ανάπτυξης και Γεωργίας, σχετικά με τη λήψη μέτρων αντιμετώπισης του αθέμιτου ανταγωνισμού των ιδιωτικών γαλακτοβιομηχανιών προς τις συνεταιριστικές κλπ. 

Η επίκαιρη ερώτηση του κ. Κανταρτζή έχει ως εξής: 

"Με χρεοκοπία και κλείσιμο απειλούνται οι συνεταιριστικές γαλακτοβιομηχανίες της Θεσσαλίας, αλλά και των περιοχών της χώρας, από τον αθέμιτο ανταγωνισμό των ιδιωτικών γαλακτοβιομηχανιών "ΔΕΛΤΑ" και "ΦΑΓΕ", οι οποίες στις περιοχές αυτές πωλούν σε ιδιαίτερα χαμηλές τιμές τα γαλακτομικά τους προϊόντα, ενώ σε άλλες περιοχές, για παράδειγμα στο λεκανοπέδιο Αττικής, οι τιμές των ίδιων προϊόντων των ίδιων εταιρειών είναι αυξημένες έως και 45%. 

Η τιμολογιακή αυτή πολιτική της "ΔΕΛΤΑ" και "ΦΑΓΕ" αποτελεί κλασική περίπτωση αθέμιτου ανταγωνισμού με προφανή στόχο να οδηγήσει στο κλείσιμο της συνεταιριστικής γαλακτοβιομηχανίας για να δημιουργηθεί ολιγοπωλιακή κατάσταση κατάλληλη για κερδοσκοπία σε βάρος των καταναλωτών και των κτηνοτρόφων. 

Ερωτώνται οι κύριοι Υπουργοί, ποια μέτρα θα πάρει η Κυβέρνηση και πότε κατά του αθέμιτου ανταγωνισμού των ιδιωτικών γαλακτοβιομηχανιών "ΔΕΛΤΑ" και "ΦΑΓΕ" που απειλούν με χρεοκοπία και κλείσιμο τις συνεταιριστικές γαλακτοβιομηχανίες;". 

Ο Υφυπουργός Ανάπτυξης κ. Ιωάννης Χαραλάμπους, έχει το λόγο. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε συνάδελφε, η ένταξη στην Ευρωπαϊκή Κοινότητα έχει οδηγήσει στην κατάργηση των αστυνομικών παρεμβάσεων στις τιμές και τον αγορανομικό έλεγχο. Η διαμόρφωση των τιμών γίνεται με όρους αγοράς, προσφοράς, ζήτησης και βάσει αυτών διαμορφώνονται οι τιμές. 

Βεβαίως, το Υπουργείο Εμπορίου παρακολουθεί τις τιμές με αλλεπάλληλες κλαδικές έρευνες και βρίσκεται σε συνεχή διάλογο με τους εκπροσώπους των φορέων παραγωγής, ούτως ώστε να διαμορφώνονται χαμηλές τιμές. 

Οφείλω να σας πω ότι με αγορανομική διάταξη οι γαλακτοβιομηχανίες που έχουν τζίρο πάνω από δύο δισεκατομμύρια δραχμές υποχρεούνται να υποβάλουν για αυξήσεις των τιμών τους τιμοκαταλόγους. Οι τιμοκατάλογοι που έχουν υποβληθεί από τις εταιρείες "ΦΑΓΕ" και "ΔΕΛΤΑ" την 1.1.99 δεν έχουν διαφοροποιήσεις προς τα πάνω των τιμών τους. Εσείς βέβαια, βάζετε το θέμα της διαμόρφωσης των τιμών προς τα κάτω σε μία περιοχή σε λογική αθέμιτου ανταγωνισμού. Αθέμιτος ανταγωνισμός υπάρχει στην περίπτωση που κάποιος, προκειμένου να καταδολιεύσει την ανταγωνιστικότητα των άλλων, πουλάει κάτω από την τιμή κόστους. Σε αυτήν την περίπτωση αρμόδια αποκλειστικά να αποφασίσουν, περί του αθεμίτου ανταγωνισμού με το ν. 146/1914, είναι τα δικαστήρια με μήνυση του θιγομένου ενώπιον των δικαστηρίων. Υπάρχει η προστασία του ν. 703, η οποία αφορά την εκμετάλλευση δεσπόζουσας θέσης. 

'Ομως, εδώ και τρία χρόνια όπως γνωρίζετε, η αρμοδιότητα αυτή δεν ανήκει πλέον στο Υπουργείο Ανάπτυξης, αλλά έχει συσταθεί ανεξάρτητη διοικητική αρχή ανταγωνισμού, στην οποία όταν υπάρχουν υποψίες ή καταγγελίες για παράβαση της δεσπόζουσας θέσης και διαμόρφωσης των τιμών με την εκμετάλλευση αυτής της δεσπόζουσας θέσης, η έρευνα γίνεται από την επιτροπή, από την ανεξάρτητη αυτή διοικητική αρχή.'Ηδη, δε, σε αυτήν την επιτροπή εκκρεμούν διαμαρτυρίες από τα επιμελητήρια των Τρικάλων, της Μαγνησίας και της Λάρισας και εντός συντομοτάτου χρονικού ορίου η ανεξάρτητη διοικητική αρχή ανταγωνισμού θα επιληφθεί και θα λάβει τα μέτρα, τα οποία μπορεί να λάβει εκ του νόμου. 

ΠΡΟΕΔΡΕΥΩΝ (Λουκάς Αποστολίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Λυπάμαι που θα το επισημάνω, αλλά από την απάντηση του κυρίου Υφυπουργού διαπιστώνουμε μία πλήρη κάλυψη στην επίθεση των δύο γαλακτοβιομηχανιών της "ΦΑΓΕ" και της "ΔΕΛΤΑ", με στόχο να βγάλουν από τη μέση τις συνεταιριστικές βιομηχανίες σήμερα της Θεσσαλίας, αύριο της υπόλοιπης χώρας, με στόχο να κερδοσκοπήσουν σε βάρος και των παραγωγών και των καταναλωτών. 

Φιλικές τιμές επικαλέστηκε ο κύριος Υφυπουργός και χαμηλές τιμές για να δικαιολογήσει την πλήρη αδράνεια της Κυβέρνησης, την ουσιαστική κάλυψη και την ανοχή. Μίλησε για δικαστήρια. Το θέμα, κύριε Υφυπουργέ, δεν είναι δικαστικό. Το θέμα είναι πολιτικό και η Κυβέρνηση οφείλει να πάρει θέση. 

Αναφερθήκατε στην επιτροπή αθέμιτου ανταγωνισμού. Πληροφορούμαστε όμως, ότι παρόλο που υπάρχουν οι σχετικές καταγγελίες σε αυτήν την επιτροπή εδώ και μήνα, η επιτροπή αυτή δεν έχει κάνει τίποτα. Αν έχει κάνει, ενημερώστε μας. 

Είναι φανερός ο στόχος των δύο ιδιωτικών επιχειρήσεων, της "ΦΑΓΕ" και της "ΔΕΛΤΑ". Στην Αθήνα και στην υπόλοιπη χώρα πουλάνε το γάλα τριακόσιες δέκα (310) δραχμές και στη Θεσσαλία το πουλάνε διακόσιες είκοσι (220) δραχμές. Τη δίλιτρη συσκευασία στην Αθήνα και στην υπόλοιπη χώρα την πουλάνε πεντακόσιες πενήντα (550) δραχμές, στη Θεσσαλία την πουλάνε τριακόσιες εβδομήντα (370) δραχμές. Ο στόχος τους είναι φανερός. Θέλουν να βάλουν τις συνεταιριστικές βιομηχανίες, τα συνεταιριστικά εργοστάσια γάλακτος στο δίλημμα "ή ρίχνετε τις τιμές, πουλάτε κάτω του κόστους, οπότε οδηγείστε στη χρεοκοπία και στο λουκέτο και φεύγετε φυσικά από τη μέση ή διατηρείτε τις τιμές αυτές και χάνετε τους καταναλωτές". 'Ετσι ή αλλιώς αυτές έχουν την πολυτέλεια να υποστούν κάποιες μικρές ζημιές, αφού άλλωστε δεν θα τα πληρώσουν και από την τσέπη τους. Παίρνουν με το τσουβάλι επιδοτήσεις από δεξιά και αριστερά. 

Συνεπώς, θέλουν να βγάλουν από τη μέση τις συνεταιριστικές βιομηχανίες, σήμερα στη Θεσσαλία, αύριο στην υπόλοιπη χώρα και στη συνέχεια να κερδοσκοπήσουν σε βάρος των παραγωγών, ρίχνοντας ακόμα περισσότερο τις τιμές παραγωγού, αλλά ανεβάζοντας κιόλας τις τιμές για τους καταναλωτές. Τη μείωση των τιμών δεν την έκαναν για να επωφεληθούν οι καταναλωτές, αλλά για να εξοντώσουν τους ανταγωνιστές τους. 

Η Κυβέρνηση θα έχει βαρύτατες ευθύνες, εάν συνεχίσει αυτήν την τακτική, να παρέχει πλήρη κάλυψη στα σχέδιά τους. Εδώ και τώρα πρέπει να πάρετε μέτρα, εδώ και τώρα πρέπει να δώσετε λύση στο πρόβλημα, γιατί οποιαδήποτε παράταση θα έχει αρνητικές και μη αναστρέψιμες συνέπειες για τις συνεταιριστικές οργανώσεις, για τα συνεταιριστικά εργοστάσια γάλακτος, για τους αγρότες, αλλά και τους καταναλωτές της χώρας μας. Οι ευθύνες σας θα είναι βαρύτατες, εάν συνεχίσετε αυτήν την τακτική. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε συνάδελφε, εδώ υπάρχει νομοθεσία και υπάρχει και μια πολιτική. 

Σαφώς είμαστε υπέρ του ανταγωνισμού και προφανώς κατά της κατάληψης δεσπόζουσας θέσης από οποιονδήποτε, γιατί αυτό μπορεί να οδηγήσει στην κατάργηση του ανταγωνισμού. Υπάρχει το νομοθετικό πλαίσιο μέσα στο οποίο μπορούμε να λειτουργήσουμε. 

Σας έκανα σαφές ότι δεν έχει πλέον η Κυβέρνηση τη δυνατότητα αστυνομικής παρέμβασης με τις παλιές αγορανομικές διατάξεις, ώστε... 

ΑΧΙΛΛΕΥΣ ΚΑΝΤΑΡΤΖΗΣ: Πάρτε μέτρα, κύριε Υπουργέ. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Επιτρέψτε μου να σας απαντήσω. 

Τι μέτρα να πάρουμε; Να βγάλουμε αγορανομικές διατάξεις μετά από τόσα χρόνια μέσα στην Κοινότητα; Αφού το ξέρετε ότι δεν υπάρχει περίπτωση να αστυνομευτούν οι τιμές. 

Οι τιμές, είπα και επανέλαβα, διαμορφώνονται κάτω από συνθήκες προσφοράς και ζήτησης. Υπάρχει όμως το νομοθετικό πλαίσιο, τα μέσα και η θέληση να προστατευθεί ο ανταγωνισμός, για να μην καταληφθεί δεσπόζουσα θέση από κανέναν, πράγμα που θα μπορούσε να οδηγήσει σε κατάργηση του ανταγωνισμού. 

Υπάρχουν, λοιπόν, δύο περιπτώσεις και τις επαναλαμβάνω. Αθέμιτος ανταγωνισμός. Αθέμιτος ανταγωνισμός, κύριε συνάδελφε, δεν είναι να πουλάς φθηνότερα από τον άλλον, είναι να πουλάς κάτω από το κόστος, για να αποκτήσεις δεσπόζουσα θέση στην αγορά. Εάν υπάρχει αυτή η περίπτωση, είναι σαφές το νομοθετικό πλαίσιο από το 1914, με το νόμο περί αθέμιτου ανταγωνισμού, όπου με στοιχεία μπορεί κανείς -και να βοηθήσουμε κι εμείς-να αποδείξει αυτόν τον αθέμιτο ανταγωνισμό. 

Υπάρχει και ο ν. 903, με τον οποίο παρέχεται η προστασία κατά της δεσπόζουσας θέσης κάποιου στην αγορά. Για να φύγει η αρμοδιότητα αυτή από κυβερνητικά όργανα, ανετέθη σε ανεξάρτητη αρχή, που, αν δεν απατώμαι, δημιουργήθηκε το 1995. Εκεί με σαφείς καταγγελίες μπορεί να αντιμετωπισθεί το θέμα. 

Τι πολιτική; Να έλθει η Κυβέρνηση σήμερα, εν έτει 2000, όταν ολοκληρώνεται η ευρωπαϊκή αγορά, και να επιβάλει παλαιού τύπου αγορανομικές διατάξεις στη διαμόρφωση τιμών; Πως θα γίνει αυτό; 

Eυχαριστώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Εισερχόμαστε στις επίκαιρες ερωτήσεις πρώτου κύκλου: 

Τρίτη είναι η με αριθμό 680/24.2.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Δικαιοσύνης, σχετικά με το κλείσιμο της βιβλιοθήκης στις φυλακές ανηλίκων της Κασσαβέτειας Βόλου. 

Η επίκαιρη ερώτηση της κυρίας Βουλευτού σε περίληψη έχει ως εξής: 

"Το 1994 το Εθνικό Κέντρο Βιβλίου σε συνεργασία με το Υπουργείο Πολιτισμού και με τη συγκατάθεση του Υπουργείου Δικαιοσύνης, δημιούργησε μία βιβλιοθήκη "πιλότο" στο σωφρονιστικό κατάστημα ανηλίκων της Κασσαβέτειας Βόλου. Το πρόγραμμα αυτό είχε στόχο να επεκταθεί και στις τριάντα φυλακές της χώρας. 

Το Υπουργείο Δικαιοσύνης μετά την πάροδο των δύο χρόνων έπρεπε να εντάξει στο δικό του οργανισμό το πρόγραμμα για τις βιβλιοθήκες. Αυτό δεν έγινε, με αποτέλεσμα να κλείσει η βιβλιοθήκη στην Κασσαβέτεια Βόλου και το πρόγραμμα να μην επεκταθεί. Το κόστος της συντήρησης της βιβλιοθήκης είναι μόνο πέντε εκατομμύρια (5.000.000) δραχμές το χρόνο, κόστος μηδαμινό για όσα αυτή η βιβλιοθήκη προσφέρει στους ανήλικους κρατούμενους. 

Ερωτάται ο κύριος Υπουργός: 

1. Αν προτίθεται να χρηματοδοτήσει άμεσα την επαναλειτουργία της βιβλιοθήκης του σωφρονιστικού καταστήματος της Κασσαβέτειας. 

2. Αν σκοπεύει να εντάξει στον Οργανισμό του Υπουργείου το πρόγραμμα ίδρυσης βιβλιοθηκών και την επέκτασή του και στις τριάντα φυλακές της χώρας". 

Ο Υπουργός Δικαιοσύνης κ. Γιαννόπουλος έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, με το νέο Σωφρονιστικό Κώδικα προβλέπεται η δημιουργία βιβλιοθηκών σε όλες τις φυλακές. Στο Σωφρονιστικό Κατάστημα των Ανηλίκων Κασσαβέτειας Βόλου είχε εφαρμοστεί από το 1994, με πρωτοβουλία του Υπουργείου Πολιτισμού και σε συνεργασία με το Υπουργείο Δικαιοσύνης, η δημιουργία βιβλιοθήκης και η λειτουργία βιβλιοθήκης με επί συμβάσει προσληφθέντα από το Υπουργείο Πολιτισμού ιδιώτη βιβλιοθηκονόμο, με απώτερο στόχο την εξάπλωση του προγράμματος σε όλες τις φυλακές της χώρας. 

Παρότι η προσπάθεια του Υπουργείου Πολιτισμού αγκαλιάστηκε και επαινέθηκε από το Υπουργείο Δικαιοσύνης, δεν πραγματοποιήθηκε πρόσληψη βιβλιοθηκονόμων για τις βιβλιοθήκες των φυλακών για τους εξής λόγους: 

Ο οργανισμός του Υπουργείου δεν περιλαμβάνει οργανικές θέσεις βιβλιοθηκονόμων, ώστε να προκηρυχθούν οι αντίστοιχες θέσεις. Εξάλλου, οι βιβλιοθήκες των φυλακών είναι περιορισμένης έκτασης και χρήσης, όπως όλες οι βιβλιοθήκες αυτού του μεγέθους, σχολείων, νοσοκομείων, ιδρυμάτων κλπ. Επαναλαμβάνω ότι δεν υπάρχει ειδικός βιβλιοθηκονόμος στις μεγάλες προβλεπόμενες βιβλιοθήκες. 

Η ανάγκη πρόσληψης ειδικού επιστημονικού προσωπικού εξειδικευμένου για την ψυχολογική στήριξη των κρατουμένων, ψυχολόγοι, ψυχίατροι, κοινωνικοί λειτουργοί κλπ., είναι αναμφίβολα πρωταρχική και όμως δεν έχει ακόμη καταστεί δυνατή η πραγματοποίησή της για λόγους οικονομκούς. Οι αριθμοί των υπηρετούντων σε αυτούς τους χώρους ειδικών επιστημόνων είναι δυστυχώς από ελάχιστοι έως ανύπαρκτοι. Και ουδείς μπορεί να ισχυριστεί ότι καλύπτουν τις ανάγκες των κρατουμένων. 

Επομένως, χωρίς να απορρίπτουμε τη μελλοντική πρόσληψη βιβλιοθηκονόμων στις φυλακές μας, που όπως είπα προηγουμένως με το νέο Σωφρονιστικό Κώδικα προβλέπεται, ύστερα από δεκαπέντε με είκοσι μέρες θα κατατεθεί στη Βουλή για ψήφιση, θα λειτουργήσουν βιβλιοθήκες στις φυλακές. 

Στο δε κατάστημα της Κασσαβέτειας η μη λειτουργία της βιβλιοθήκης μετά την αποχώρηση του βιβλιοθηκονόμου ήταν προσωρινή, για να διοργανωθεί σε νέες αναγκαστικά βάσεις ο τρόπος λειτουργίας της. Το βιβλιοθηκονόμο τον πλήρωνε το Υπουργείο Πολιτισμού, κάποτε τελείωσε η πίστωση του Υπουργείου εκείνου και δεν προσελήφθη καινούριος. Η θέση υπάρχει και θα δούμε τώρα, όπως είπα, με το νέο Σωφρονιστικό Κώδικα πως θα τη συμπληρώσουμε. 

ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Υπουργέ, εδώ το θέμα είναι συγκεκριμένο και είναι πολύ δυσάρεστο να κλείσει μία πιλοτική βιβλιοθήκη στην Κασσαβέτεια. Και θα σας παρακαλέσω να το δείτε με ευαισθησία, γιατί έχει ξεκινήσει ένα σοβαρό πρόγραμμα, έχει θετικά αποτελέσματα, είναι ένα παράθυρο στον κόσμο και εσείς μου μιλάτε εδώ -θα μου επιτρέψετε να σας πω- γραφειοκρατικά. Και δεν σας έχω συνηθίσει να μου απαντάτε γραφειοκρατικά σε τόσο ευαίσθητα θέματα. 

Λοιπόν, τα θέματα είναι συγκεκριμένα: Το Υπουργείο Δικαιοσύνης έχει την ευθύνη να δημιουργήσει και να θεσμοθετήσει την πιλοτική βιβλιοθήκη, πρώτον. Είσαστε υποχρεωμένος σαν Υπουργείο Δικαιοσύνης να θεσμοθετήσετε το πρόγραμμα της βιβλιοθήκης, όχι μόνο στην Κασσαβέτεια λέω εγώ, αλλά και στις άλλες φυλακές. Δεύτερον, πρέπει να αποτελέσει τμήμα του οργανισμού της βιβλιοθήκης. Και τρίτον, τα πέντε εκατομμύρια (5.000.000) κύριε Υπουργέ, δεν νομίζω δα ότι είναι τόσο μεγάλο κονδύλι για να γυρίσουμε πάλι σε εποχές σκοταδιού. 

'Εχω να σας πω κάτι ακόμη και να σας προτείνω. 'Εχει έρθει στη Βουλή αυτό το ενδιαφέρον βιβλίο. 'Εχει εκδοθεί από το Εθνικό Κέντρο Βιβλίου και μέσα περιγράφονται τα θετικά αποτελέσματα που έχουν επέλθει από την εφαρμογή του πιλοτικού προγράμματος 1994. 

Δεν έχετε το πολιτικό δικαίωμα, κύριε Υπουργέ, να γυρίσετε πίσω την Κασσαβέτεια κάποιους αιώνες, δεν λέω μερικά χρόνια. Ζητώ λοιπόν από σας και έχετε τη δυνατότητα να θεσμοθετήσετε την πιλοτική βιβλιοθήκη της Κασσαβέτειας πρώτον, να διαθέσετε πέντε εκατομμύρια (5.000.000) και μετά να εξετάσουμε μαζί το σχέδιο, που έρχεται για τη θεσμοθέτηση και άλλων βιβλιοθηκών. 

Διαφορετικά νομίζω ότι είναι ένα πολιτικό λάθος, αν μου επιτρέπετε να σας το πω, κύριε Υπουργέ, το κλείσιμο της βιβλιοθήκης. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Η βιβλιοθήκη δεν έκλεισε, λειτουργεί. 

ΣΤΥΛΙΑΝΗ ΑΛΦΙΕΡΗ: Είναι κλειστή τώρα. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Σας είπα ποιος είχε την ευθύνη της καταβολής των μισθών στο βιβλιοθηκονόμο της φυλακής. Την είχε το Υπουργείο Πολιτισμού. 

Τώρα θα πείτε ότι δεν είναι τίποτα τα πέντε εκατομμύρια (5.000.000) δραχμές. Βέβαια δεν είναι τίποτα. Αλλά πέντε εκατομμύρια (5.000.000) από εδώ και πέντε εκατομμύρια (5.000.000) από εκεί συγκεντρώνονται σαν αξίωση καταβολής δαπάνης δισεκατομμύρια για πολλά πράγματα. Ακόμη, όπως γνωρίζετε, δεν είχαμε φυλακές ή δεν έχουμε φυλακές. 

ΣΤΥΛΙΑΝΗ ΑΛΦΙΕΡΗ: Τότε, δεν χρειάζονται φυλακές... 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Η δραπέτευση η λεγόμενη από τις φυλακές της Νεάπολης δεν ήταν δραπέτευση. 

Στο προαύλιο μένανε κι ένα κάγκελο ήταν εκεί που το πριόνισαν και φύγανε... 

ΣΤΥΛΙΑΝΗ ΑΛΦΙΕΡΗ: Κύριε Υπουργέ ... 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν έχουμε φυλακές -λέω- στο προαύλιο μένουνε. Γιατί; Γιατί οι θέσεις των φυλακών είναι για τέσσερις χιλιάδες τετρακόσιους και είναι μέσα επτάμισι χιλιάδες και καθημερινώς πληθύνονται οι εντός των φυλακών εισερχόμενοι. 

'Ηδη μου έφεραν ένα λογαριασμό το πρωϊ ότι χρειάζονται τριάντα εκατομμύρια (30.000.000) για να κάνουμε ένα περίβολο σε εκείνες τις φυλακές. Τριάντα εκατομμύρια (30.000.000)... 

ΣΤΥΛΙΑΝΗ ΑΛΦΙΕΡΗ: Κύριε Υπουργέ, βιβλιοθήκες χρειάζονται και σήμερα ... 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Σας παρακαλώ. Η Κασσαβέτεια λειτουργεί. Σύμφωνοι; 

ΣΤΥΛΙΑΝΗ ΑΛΦΙΕΡΗ: Κύριε Υπουργέ, βιβλιοθήκες χρειάζονται. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Λειτουργεί ως βιβλιοθήκη δανειστική. 'Αλλος είχε την ευθύνη της καταβολής, έπαψε να καταβάλει το μίσθωμα ... 

ΣΤΥΛΙΑΝΗ ΑΛΦΙΕΡΗ: Σήμερα, κύριε Υπουργέ, είναι κλειστή... 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Με συγχωρείτε, συνεχίστε. 

ΣΤΥΛΙΑΝΗ ΑΛΦΙΕΡΗ: ... και τι θα κάνουμε για να την ανοίξουμε. Αυτό είναι το θέμα. Και αν δεν μας απαντήσετε είναι πολιτικό το θέμα. 

ΠΡΟΕΔΡΕΥΩΝ (Λουκάς Αποστολίδης): Κυρία Αλφιέρη, σας παρακαλώ. 

ΣΤΥΛΙΑΝΗ ΑΛΦΙΕΡΗ: Τι να κάνουμε; Θέλουμε να μας απαντήσει ... 

ΠΡΟΕΔΡΕΥΩΝ (Λουκάς Αποστολίδης): O κύριος Υπουργός δίνει τις απαντήσεις που αυτός θεωρεί σωστές. 

ΣΤΥΛΙΑΝΗ ΑΛΦΙΕΡΗ: Που θεωρεί σωστές! 

ΠΡΟΕΔΡΕΥΩΝ (Λουκάς Αποστολίδης): Aσφαλώς. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τελειώσαμε, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Εισερχόμαστε στις επίκαιρες ερωτήσεις δευτέρου κύκλου: 

Πρώτη είναι η με αριθμό 667/17-2-98 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τον Υπουργό Εργασίας και Κοινωνικών Ασφαλίσεων, σχετικά με τη δρομολόγηση αναμόρφωσης του ασφαλιστικού συστήματος κλπ. 

Η επίκαιρη ερώτηση του κυρίου συναδέλφου έχει ως εξής: 

"Είναι γεγονός πασίδηλο, ότι το ασφαλιστικό σύστημα αποτελεί βραδυφλεγή βόμβα στα θεμέλια του κοινωνικοπολιτικού μας συστήματος και ότι το προσδόκιμο βιωσιμότητάς του, χάρις στις νομοθετικές ρυθμίσεις της κυβέρνησης της Νέας Δημοκρατίας, φθάνει μέχρι το 2005. Με τα δεδομένα αυτά αποτελεί πράξη ευθύνης η αλλαγή του προβληματικού συστήματος κοινωνικής ασφάλισης. Και ενώ η Κυβέρνηση με συνεχείς πανηγυρικές δηλώσεις, τόσο του κυρίου Πρωθυπουργού όσο και του αρμοδίου Υπουργού, ανακοίνωσε την έναρξη του κοινωνικού διαλόγου για το αποκαλούμενο μεγάλο ασφαλιστικό, θορυβημένη από την ένταση των κοινωνικών μετώπων, που έχει δημιουργήσει η αδιέξοδη πολιτική της σπεύδει να απαλλαγεί από τις δύσκολες υποθέσεις μεταθέτοντας το κόστος των αποφάσεων σε επόμενη πιο υπεύθυνη κυβέρνηση. 

Για τους λόγους αυτούς ερωτάται ο αρμόδιος κύριος Υπουργός: 

Γιατί δεν τιμά τις δεσμεύσεις τόσο του κυρίου Πρωθυπουργού όσο και του ιδίου για τη δρομολόγηση της αναμόρφωσης του ασφαλιστικού συστήματος; 

Η Κυβέρνηση προτίθεται να προβεί σε άλλες παρεμβάσεις εκτός από τις πρόσφατες του μίνι ασφαλιστικού; ". 

Ο Υφυπουργός κ. Ιωαννίδης έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, η ερώτησή σας είναι επίκαιρη όντως διότι πάντοτε είναι επίκαιρο το ασφαλιστικό θέμα και το ασφαλιστικό πρόβλημα. Αλλά βεβαίως στα πλαίσια μιας σύντομης απάντησης δεν μπορώ να επεκταθώ για να αναφερθώ σε όλες τις πτυχές του προβλήματος. 

Εκείνο που θέλω να σας πω είναι ότι κατ' αρχήν ο κοινωνικός διάλογος δεν σταμάτησε ποτέ και δεν νοείται να σταματήσει. Μπορώ να σας πω ότι σε καθημερινή βάση διαλεγόμαστε με τους εκπροσώπους των φορέων που έχουν ασφαλιστικά προβλήματα. 

'Ομως πρέπει να υπενθυμίσω ότι τα τελευταία χρόνια από το 1995 έχουν γίνει μία σειρά από ουσιαστικές παρεμβάσεις στο κοινωνικοασφαλιστικό μας σύστημα. Η τελευταία μεγάλη παρέμβαση -μόλις προ διμήνου ή τριμήνου- θα έλεγα ότι είναι η πιο σημαντική που έχει γίνει από τότε που θυμάμαι στο ασφαλιστικό σύστημα αν μάλιστα συνδυαστεί με την προγενέστερη, την δημιουργία του Ταμείου Ασφάλισης των Αγροτών ως αληθινού ασφαλιστικού οργανισμού πλέον και όχι ως προνοιακού οργανισμού του ΟΓΑ. 

Γιατί το αναφέρω αυτό; Διότι εκρίθη -και νομίζω ευλόγως- ότι μία τόσο σημαντική παρέμβαση πρέπει, πρώτον, να φροντίσουμε να υλοποιηθεί και βεβαίως να δούμε -πράγμα που δεν είναι τόσο απλό- τα αποτελέσματα. 

Πριν αρχίσουμε, δηλαδή, κατά επίσημο τρόπο, θα έλεγα -διότι περί αυτού φαντάζομαι ότι ομιλείτε- τον κοινωνικό διάλογο σε κάποιο συγκεκριμένο πλαίσιο για το σύνολο του ασφαλιστικού προβλήματος, πρέπει να δούμε τουλάχιστον βραχυπρόθεσμα τα αποτελέσματα από τις παρεμβάσεις που έχουν γίνει, διότι δεν πρόκειται μόνο περί συγχωνεύσεων ή συνενώσεων. Δεν πρόκειται μόνο για τη συνένωση, παραδείγματος χάρη, και τη δημιουργία του ΟΑΕ, τριών μεγάλων ασφαλιστικών οργανισμών, που τώρα πια γίνεται ο τρίτος ασφαλιστικός οργανισμός της χώρας με οκτακόσιους είκοσι χιλιάδες ασφαλισμένους και διακόσιες πενήντα χιλιάδες συνταξιούχους. Δεν πρόκειται μόνο για τη συνένωση όλων των επικουρικών ταμείων των δημοσίων υπαλλήλων στο ΤΕΑΔΥ. 

Δεν πρόκειται μόνο για την κατάργηση σαράντα επτά ταμείων προνοίας δικηγόρων, τη συγχώνευση του ΕΤΕΜ στο ΙΚΑ-ΤΕΑΜ, τη συγχώνευση των Ταμείων Χωροφυλακής και τη κατάργηση του αποκληθέντος ταμείου των εργατοπατέρων, κλπ. παρεμβάσεις πολύ σημαντικές, όπως ασφαλώς γνωρίζετε, αλλά υπήρξαν και άλλες ρυθμίσεις πολύ σοβαρές, όπως παραδείγματος χάρη, οι αναφερόμενες στην απασχόληση των συνταξιούχων ή οι συντάξεις χηρείας στους άνδρες. 

'Ολα αυτά είναι πολύ σοβαρές παρεμβάσεις που πρέπει να δούμε τα αποτελέσματά τους στην εφαρμογή πια αυτών των θεσπισμένων ήδη ρυθμίσεων και βεβαίως, χωρίς να έχουμε πάψει και να διαλεγόμαστε και να προβληματιζόμαστε για τη συνολική αντιμετώπιση του κοινωνικοασφαλιστικού προβλήματος. Εν τούτοις, θεωρούμε χρήσιμο και αναγκαίο να έχουμε μία πρώτη εικόνα των αποτελεσμάτων των παρεμβάσεων που έχουν γίνει μέχρι τώρα, ούτως ώστε πιο ολοκληρωμένα και πιο συγκροτημένα να προχωρήσουμε μέσα σε κάποιο συγκεκριμένο πλαίσιο που δεν έχει ακόμη επιλεγεί η μορφή του, σε κοινωνικό διάλογο με την έννοια και την μορφή που είχε πράγματι εξαγγελθεί στο παρελθόν και στην οποία προφανώς αναφέρεσθε με την επίκαιρη ερώτησή σας. 

Δεν θέλω να πάρω περισσότερο χρόνο τώρα. Στη δευτερολογία μου ασφαλώς, αν υπάρξει περιθώριο, θα σας απαντήσω περισσότερο εκτενώς. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Υπουργέ, πριν από δυόμισι μήνες, αρχές Δεκεμβρίου, συζητούσαμε το λεγόμενο μίνι ασφαλιστικό. Είχα την ιδιότητα του εισηγητού της Νέας Δημοκρατίας και εσείς του Υφυπουργού. Οι μνήμες είναι νωπές, μιλάμε για γνωστά πράγματα. 

'Ολα αυτά στα οποία αναφερθήκατε αφορούν το corpus του νομοσχεδίου που είναι δεδομένο. Αλλά θα ενθυμείσθε ότι, όταν συζητήσαμε το μίνι ασφαλιστικό, η δική μας αναφορά ήταν ότι μετά από ένα χρόνο πανηγυρικές δηλώσεις του Πρωθυπουργού, των συναρμοδίων Υπουργών ότι θα λύσουν προβλήματα κλπ., εμφανίστηκε το αποκληθέν από σας, από την ίδια την Κυβέρνηση μίνι ασφαλιστικό. Είπαμε λοιπόν ότι "ώδινεν όρος και έτεκε μυν". Είναι κατώτερο των περιστάσεων, μικρό, λίγο, ανεπαρκές. 

Τότε ο ίδιος ο Πρωθυπουργός είπε ότι ξεκινάμε τη συζήτηση για το μεγάλο ασφαλιστικό. Αντί λοιπόν να κουβεντιάζει για τη μίνι παρέμβασή σας, τα κανάλια έπαιζαν την απόφαση του Πρωθυπουργού να δρομολογήσει τις γενναίες αποφάσεις , τις ρυθμίσεις που έχει ανάγκη ο τόπος , το σύστημα κλπ. 'Ολα αυτά μετά από δύο μήνες τα ξέχασε ο Πρωθυπουργός, ο οποίος με δήλωσή του έβαλε την υπόθεση στο ράφι. 

Γιατί την ξέχασε; Γιατί έχετε ανοίξει μέτωπα με όλους, υπάρχουν αδιέξοδα, δεν έχετε το πολιτικό θάρρος να κάνετε τα αναγκαία, αυτά που έχει ανάγκη ο τόπος, αυτά που πρέπει, τα οποία μάλιστα ξέρετε ότι πρέπει να γίνουν. 

Αυτή είναι η αλήθεια. Τα άλλα είναι προφάσεις εν αμαρτίαις και ας μη γελιόμαστε. 

Τα περί κοινωνικού διαλόγου, κύριε Υφυπουργέ, γνωρίζετε ότι δεν είναι κουβέντες του καφενείου. Ο κοινωνικός διάλογος είναι θεσμοθετημένη διαδικασία, την οποία σταματήσατε και με δήλωση του Πρωθυπουργού παραπέμψατε την υπόθεση αυτή στις καλένδες μελετητών. 

Θα κουβεντιάζουμε, λοιπόν, να περάσει ο καιρός, για να έρθει άλλη υπεύθυνη κυβέρνηση να λύσει τα προβλήματα; 

Το ζήτημα είναι το εξής: Μπορεί αυτή η Κυβέρνηση -με δεδομένο, όπως απεδείχθη από τα πρόσφατα, ότι στα μεγάλα ζητήματα δεν μπορεί να τα βγάλει πέρα, είναι λίγη, είναι ανεπαρκής- σε μεσαία ζητήματα, όπως το ασφαλιστικό, να πράξει το χρέος της; Αν δεν μπορεί, να μας το πει και να αφήσει τις υπεκφυγές. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, το αποκληθέν μίνι ασφαλιστικό, τον τίτλο δεν τον πήρε από το περιεχόμενό του ούτε από την κυβέρνηση, διότι το νομοσχέδιο που ψηφίσαμε και στου οποίου τη συζήτηση συμμετείχατε ενεργώς, γνωρίζετε ασφαλώς ότι δεν ήταν καθόλου μίνι. 'Ηταν μία πάρα πολύ μεγάλη παρέμβαση, αλλά δεν ήταν βέβαια η συνολική παρέμβαση, την οποία έχει ανάγκη το κοινωνικοασφαλιστικό σύστημα. 

Επίσης πρέπει να σας πω, ότι η μη έναρξη του οργανωμένου κοινωνικού διαλόγου στον οποίο αναφέρεσθε, υπό συγκεκριμένη μορφή και με συγκεκριμένο πλαίσιο, οφείλεται στο γεγονός, ότι το πλαίσιο προς το οποίο κατ'αρχήν είχε προσανατολιστεί -και το είχε ανακοινώσει η πολιτική ηγεσία του Υπουργείου Εργασίας, δηλαδή, το αποκληθέν πορτογαλικό μοντέλο- δεν θα ήταν δυνατόν να εφαρμοστεί στα καθ' ημάς, ακριβώς επειδή εδώ υπάρχουν ορισμένες αντικειμενικές συνθήκες που δεν υπήρχαν στην Πορτογαλία ή πολύ περισσότερο στην Αγγλία, διότι είναι αγγλογενές πρότυπο και θα έπρεπε να βρεθεί μια άλλη φόρμουλα, ένα άλλο σχήμα κοινωνικού διαλόγου, μέσα στο οποίο ελπίζουμε ότι θα ενταχθεί και το Κόμμα σας. 

Διότι μας μιλάτε για κοινωνικό διάλογο που εμείς τον θέλουμε, αλλά όπως θα θυμάσθε, στον προηγηθέντα κοινωνικό διάλογο δεν συμμετείχατε, αποχωρήσατε. 

Το κοινωνικοασφαλιστικό, αγαπητέ συνάδελφε -θέλω να το πω για πολλοστή φορά, δεν έχω πάψει να το λέω από το 1995- στην ουσιαστική του αντιμετώπιση με μια μακροχρόνια προοπτική, προϋποθέτει, όχι μόνο κοινωνική συναίνεση που είναι εντελώς απαραίτητη, αλλά και πολιτική συναίνεση. Προϋποθέτει ένα διάλογο στον οποίο θα πάρουμε μέρος όλοι, αν θέλουμε να κάνουμε πραγματικά σοβαρή σε βάθος δουλειά. 

Γι'αυτό, θα έχουμε την ευκαιρία να σας καλέσουμε, όταν θα υπάρξει το σχήμα και η έναρξη του διαλόγου και θέλω να πιστεύω, ότι τόσο η Νέα Δημοκρατία, κατά μείζονα λόγο θα έλεγα, διότι είναι Αξιωματική Αντιπολίτευση, όσο και τα άλλα Κόμματα θα ανταποκριθούν, για να μπορέσουμε να έχουμε όσο γίνεται καλύτερα αποτελέσματα. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ακολουθεί η τρίτη με αριθμό 681/24.2.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Υγείας και Πρόνοιας, σχετικά με την αντιμετώπιση των ελλείψεων σε προσωπικό, εξοπλισμό και υποδομή του Νοσοκομείου "Ευαγγελισμός". 

Η επίκαιρη ερώτηση έχει ως εξής: 

"Σε επίσκεψή μου στο Νοσοκομείο "Ευαγγελισμός" και αφού είχα συναντήσεις, με τον πρόεδρο του νοσοκομείου, εκπροσώπους επιστημονικής επιτροπής και των εργαζομένων, διαπιστώθηκαν σημαντικές ελλείψεις σε προσωπικό, εξοπλισμό και υποδομή του νοσοκομείου που δυσχεραίνουν εξαιρετικά την εύρυθμη λειτουργία του. 

Ερωτάται ο κύριος Υπουργός: 

Είναι διατεθειμένο το Υπουργείο να προσφέρει τους απαραίτητους πόρους και το αναγκαίο προσωπικό, ώστε να αντιμετωπιστούν οι ανάγκες του νοσοκομείου;". 

Ο κ.Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, ο "Ευαγγελισμός" είναι το μεγαλύτερο νοσοκομείο της χώρας. 'Εχει αναπτυχθεί και λειτουργεί σε κτίρια διαφόρων ηλικιών. Βρίσκεται στο κέντρο της Αθήνας, χωρίς περιβάλλοντα χώρο. Συνεπώς οι δυνατότητες παρέμβασης για ανάπτυξη φθάνουν ως ένα σημείο και έχει πραγματικά τα προβλήματα που δημιουργεί το μέγεθός του, η πληθώρα των ασθενών που εξυπηρετεί και η παρουσία πολύ μεγάλου αριθμού εργαζομένων και ασθενών. 'Εχει επιπλέον και τα συνήθη προβλήματα που αντιμετωπίζουν τα νοσοκομεία της χώρας, που είναι προβλήματα οργάνωσης και λειτουργίας και προβλήματα έλλειψης προσωπικού και εξοπλισμού. 

Επειδή, ακριβώς, είναι πολύ μεγάλο νοσοκομείο, τόσο μεγάλο που σήμερα η παγκόσμια πραγματικότητα και η λογική της ανάπτυξης νοσηλευτικών μονάδων το απορρίπτει -σήμερα έχει επικρατήσει να έχουμε μικρότερες νοσηλευτικές μονάδες- έχει πάντοτε το ενδιαφέρον του Υπουργείου και για την υποδομή του -τη συντήρηση και τη βελτίωσή της- και για τον εξοπλισμό του και για τη στελέχωσή του. 

Γι'αυτό το λόγο, τα τελευταία δύο χρόνια, δηλαδή από το 1996 και μετά, το νοσοκομείο έχει επιχορηγηθεί με το ποσό του ενός δισεκατομμυρίου τριακοσίων τριάντα οκτώ εκατομμυρίων (1.338.000.000) δραχμών, μόνο για την ανάπτυξη του εξοπλισμού του. Αναφέρομαι σε τετρακόσια εκατομμύρια (400.000.000) δραχμές για την προμήθεια του εξοπλισμού του τμήματος επειγόντων περιστατικών της μονάδος εμφραγμάτων, σε τετρακόσια πενήντα εκατομμύρια (450.000.000) δραχμές, για την προμήθεια μαγνητικού τομογράφου, σε ογδόντα ένα εκατομμύρια (81.000.000) δραχμές, για τον υπέρηχο κεφαλής και την αναβάθμιση του ντόπλερ, σε εκατόν τριάντα εκατομμύρια (130.000.000) δραχμές, για κάμερα Γ', σε διακόσια πενήντα εκατομμύρια (250.000.000) δραχμές, για την προμήθεια ψηφιακού αγγειογράφου και επίσης σε διακόσια εκατομμύρια (200.000.000) δραχμές, για τη συντήρηση και τον κτιριακό του ευπρεπισμό. 

Επίσης, στο πρόγραμμα δημοσίων επενδύσεων έχουν ενταχθεί και εξελίσσονται τα εξής έργα: Η επέκταση των χειρουργείων και της συνδετήριας πτέρυγας, με συνολικό προϋπολογισμό τέσσερα δισεκατομμύρια (4.000.000.000) δραχμές, διάφορες μελέτες επεκτάσεων πυρανίχνευσης συνολικού προϋπολογισμού εκατόν εξήντα επτά εκατομμυρίων (167.000.000) δραχμών, ο ψυχιατρικός του ξενώνας, η ανέγερση ή ο εξοπλισμός του Κέντρου Ψυχικής Υγείας κ.λπ. Και ακόμα είναι ένα από τα πέντε νοσοκομεία που έχουν επιλεγεί για να εφαρμοστεί το πιλοτικό πρόγραμμα βελτίωσης της υποδομής του, σε πρώτη φάση για παρεμβάσεις που αφορούν εσωτερικούς και εξωτερικούς χώρους επιλεγμένους από τη διοίκηση του νοσοκομείου. 

Θέλω να πω με όλα αυτά και με όσα ίσως χρειαστεί να προσθέσω στη δευτερολογία μου ότι, υπάρχει το ενδιαφέρον του Υπουργείου και της Κυβέρνησης για το συγκεκριμένο νοσοκομείο, αποτέλεσμα της αναγνώρισης των προβλημάτων του, ώστε να μπορεί να ανταποκριθεί στο ρόλο του βαν το μεγαλύτερο, επαναλαμβάνω, νοσοκομείο της χώρας και οι προσπάθειες αυτές θα συνεχιστούν. 

ΠΡΟΕΔΡΕΥΩΝ (Λουκάς Αποστολίδης): Ο κ. Κουναλάκης έχει το λόγο. 

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, όπως λέω και στην ερώτηση που κατέθεσα, επισκέφθηκα το νοσοκομείο αυτό, έμεινα πολλές ώρες, μίλησα με τον πρόεδρο του νοσοκομείου και με εκπροσώπους της επιστημονικής επιτροπής και με εργαζόμενους. Δεν ήταν το θέμα των εφημεριών εκεί, διότι είχε κάπως τακτοποιηθεί. Είχαμε την ευκαιρία να μιλήσουμε για τα πραγματικά και μακροχρόνια προβλήματα του νοσοκομείου. 

Τώρα, κύριε Υπουργέ, είπατε ότι κάνετε κάποιες προσπάθειες, εγώ δεν το αμφισβητώ, αλλά προσέξτε ορισμένα προβλήματα που μου είπαν οι άνθρωποι εκεί. 

Πρώτα απ'όλα έλλειψη προσωπικού. Υπάρχουν εκεί χίλιες πεντακόσιες σαράντα οργανικές θέσεις και μόνο εννιακόσιες πενήντα έχουν καταληφθεί. Δηλαδή, λείπουν εξακόσιοι εργαζόμενοι. Αυτό έχει σαν συνέπεια εκτός των άλλων να υπάρχουν τεράστια κενά και να μην είναι δυνατόν να λειτουργήσουν μονάδες εντατικής θεραπείας. Δηλαδή, υπάρχουν αίθουσες και δωμάτια άδεια, διότι δεν είναι δυνατόν να λειτουργήσουν από την έλλειψη προσωπικού. 

Δεύτερον, ξενοδοχειακή υποδομή. Πήγα στο τμήμα ΑΧΕΠΑ, δεν ξέρω αν έχετε πάει ποτέ εκεί και υπάρχουν σαράντα θάλαμοι των δέκα ατόμων. Είναι ντροπή. Δεν είναι δυνατόν σήμερα να έχουμε θαλάμους των δέκα ασθενών, που είναι ελαφρά περιστατικά και ετοιμοθάνατοι δίπλα. Είναι μία τραγική κατάσταση. 

Τρίτον, η μηχανοργάνωση είναι ελλιπέστατη και υπάρχουν σοβαρές ελλείψεις στη σύγχρονη τεχνολογία. Λένε οι άνθρωποι εκεί ότι λείπουν σημαντικά σύγχρονα μηχανήματα, με αποτέλεσμα να ταλαιπωρούνται οι ασθενείς και να μεταφέρονται σε ιδιωτικά νοσοκομεία ή κέντρα υγείας και έτσι να χάνονται πάρα πολλά χρήματα από το νοσοκομείο. 

Αναφέρω τα πιο βασικά. Επίσης μου είπε ο πρόεδρος του νοσοκομείου ότι χρωστούν πέντε δισεκατομμύρια περίπου τα ασφαλιστικά ταμεία στο νοσοκομείο αυτό. Δηλαδή, τα ελλείμματα του νοσοκομείου είναι μικρότερα από τα χρέη που έχουν τα ασφαλιστικά ταμεία απέναντί τους. 

Κάτι πρέπει να γίνει. Δεν μπορεί στο μεγαλύτερο νοσοκομείο της Ελλάδας, που πράγματι έτσι είναι, που έχει χιλιάδες εργαζόμενους και ασθενείς να υπάρχουν αυτά τα τεράστια προβλήματα. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, αναφέρθηκα στα γενικά προβλήματα του νοσοκομείου και στις επιχορηγήσεις πολλών δισεκατομμυρίων για να τακτοποιηθούν τα περισσότερα από αυτά. 

Ο "Ευαγγελισμός" σήμερα, επειδή είναι μεγάλο νοσοκομείο, μοιάζει με εργοτάξιο. 'Ολο και κάτι γίνεται σ'αυτό, πολλά χρόνια τώρα που ασχολούμαι με το χώρο, αλλά και πολλά χρόνια που γνωρίζω το νοσοκομείο σαν γιατρός. 'Ομως το νοσοκομείο στερείται χώρων και λειτουργεί, επαναλαμβάνω, σε διαφορετικά κτίρια πολλών ηλικιών, όπου οι παρεμβάσεις δεν είναι πάντοτε όσο αποτελεσματικές θα έπρεπε να ήταν και δεν φαίνονται κιόλας, παρά τα πολλά χρήματα που διατίθενται πολλές φορές και συνεχώς. 

Πράγματι, δεν αναφέρθηκα στην πρωτολογία μου στις ελλείψεις του προσωπικού. Υπάρχουν ελλείψεις. Το έθιξα απλώς ως σύνηθες πρόβλημα πολλών ελληνικών νοσοκομείων. Δεν θεωρώ ότι οι κενές οργανικές θέσεις είναι αναγκαίες πραγματικές κενές θέσεις, που έπρεπε να πληρωθούν όλες. 

Δέχομαι ότι πρέπει να ενισχυθεί το νοσοκομείο με προσωπικό. Σας πληροφορώ, λοιπόν, ότι μέσα στο 1998 δύο φορές έγιναν προκηρύξεις προσωπικού σαράντα ατόμων κάθε φορά και αναμένεται η έκδοση των αποτελεσμάτων από το ΑΣΕΠ, όπως επίσης αναμένεται η προκήρυξη άλλων εκατόν δέκα θέσεων -έχει πάει στο Τυπογραφείο η απόφαση- από το ΑΣΕΠ για να καλυφθούν πολλά από αυτά τα κενά, διαφόρων ειδικοτήτων, μεταξύ των οποίων και νοσηλευτικού προσωπικού, ακριβώς για να καλυφθούν ανάγκες λειτουργίας της ΜΕΘ και διαφόρων άλλων μονάδων στις οποίες και εσείς αναφερθήκατε. 

Θέλω να σας πω με αυτό ότι το Υπουργείο και γνωρίζει και προσπαθεί σε συνεργασία με τη διοίκηση του νοσοκομείου να επιλύσει τα προβλήματα. 

Επίσης γνωρίζουμε ότι υπάρχουν στην πτέρυγα ΑΧΕΠΑ θάλαμοι πολλών ασθενών και είναι ακριβώς αυτές οι παρεμβάσεις τις οποίες θα κάνουμε τώρα. 'Εχει επιλεγεί και ο "Ευαγγελισμός" να είναι ένα απ' αυτά τα πρώτα νοσοκομεία που θα παρέμβουμε, ώστε σ' αυτούς τους θαλάμους να ελαττώσουμε τα κρεβάτια και να αναπτύξουμε τουαλέτες εντός κ.λπ. 

Ακριβώς αυτές είναι οι παρεμβάσεις και ευχαριστώ για την ερώτηση γιατί μου δίνετε την ευκαιρία να πληροφορήσω τη Βουλή. Δεν γνωρίζω να έχει ο "Ευαγγελισμός" έλλειψη σύγχρονων μηχανημάτων και να στέλνει έξω περιστατικά για εξυπηρέτηση. Στέλνει περιστατικά έξω και είναι ερευνητέο γιατί μηχανήματα που υπάρχουν παθαίνουν ζημιές πολύ συχνά, με ό,τι μπορεί να υπονοήσει κανείς γι' αυτό. Και βέβαια οφείλουν στον "Ευαγγελισμό", όπως και σε άλλα νοσοκομεία, χρήματα οι ασφαλιστικοί οργανισμοί, αλλά το έχουμε και αυτό εντοπίσει και θα λυθεί πολύ γρήγορα. 

ΠΡΟΕΔΡΕΥΩΝ (Λουκάς Αποστολίδης): Τέταρτη είναι η με αριθμό 674/24.2.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την τοποθέτηση υπαλλήλων στη Διεύθυνση Αναδασώσεων της περιφέρεια Αττικής. 

Η επίκαιρη ερώτηση έχει ως εξής: 

"Με το νόμο 2503/30.5.97 οι οργανικές θέσεις των Υπουργείων μεταφέρθηκαν στις δεκατρείς περιφέρειες που συνιστώνται με το άρθρο 61 του ν. 1662/86 ΦΕΚ 92Α. 

Με βάση το άρθρο 2 παράγραφος 3 του ν. 2503/30.5.97 έπρεπε να γίνει μεταφορά όλων των μόνιμων υπαλλήλων στις περιφέρειες. 

Σύμφωνα με την υπ' αριθμό Πρωτ. ΤΚΕ/Φ2/6313 απάντησή σας σε σχετική ερώτησή μας, ο Γενικός Γραμματέας Αττικής σύμφωνα με το άρθρο 3 παράγραφος 4 του ν. 2503/97 τοποθέτησε τους υπαλλήλους Αντώνη Παπαδημητρίου και Μιχάλη Αγάπογλου στη Διεύθυνση Αναδασώσεων, η οποία αποτελεί μονάδα της περιφέρειας Αττικής. 

Με αίτησή τους οι ενδιαφερόμενοι υπάλληλοι ζήτησαν από την περιφέρεια Αττικής να εφαρμόσει όσα στο παραπάνω έγγραφό σας αναφέρετε. 

Επειδή μέχρι σήμερα η περιφέρεια Αττικής δεν έχει τοποθετήσει τους παραπάνω υπαλλήλους στη Διεύθυνση Αναδασώσεων, επειδή δεν τους καταβάλλει τις αποδοχές τους από 1.9.97 μέχρι σήμερα 

Ερωτάται ο κύριος Υπουργός: 

Τι προτίθεται να πράξει ώστε: 

1. Οι υπάλληλοι Αγάπογλου Μιχάλης και Παπαδημητρίου Αντώνης να τοποθετηθούν στη Διεύθυνση Αναδασώσεων. 

2. Να τους καταβληθούν οι τακτικές και λοιπές αποδοχές από 1.9.97 μέχρι σήμερα". 

Ο Υφυπουργός κ. Φλωρίδης έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, οι υπάλληλοι αυτοί που αναφέρονται στην ερώτηση υπηρετούσαν στη Διεύθυνση Αναδασώσεων. Στις 13.2.97 αποσπάστηκαν οι υπάλληλοι αυτοί με απόφαση του Γενικού Γραμματέα του Υπουργείου Γεωργίας από την υπηρεσία που υπηρετούσαν στη Γενική Διεύθυνση Δασών και Φυσικού Περιβάλλοντος της κεντρικής υπηρεσίας του Υπουργείου Γεωργίας. 

Την απόφαση αυτή οι υπάλληλοι αρνήθηκαν να την εκτελέσουν και υπήρξε μια δεύτερη διαταγή του Υπουργείου Γεωργίας να αναχωρήσουν από τις θέσεις τους και να μεταβούν στις νέες που είχαν αποσπαστεί. 

Εν τω μεταξύ ετέθη σε ισχύ ο ν. 2503/97 και όσοι υπάλληλοι υπηρετούσαν σε υπηρεσίες του Υπουργείου οι οποίες με το νόμο αυτόν έγιναν πλέον υπηρεσίες της περιφέρειας κατά την 27.2.97, μεταφέρθηκαν ως υπάλληλοι πλέον των περιφερειών στις υπηρεσίες της περιφέρειας, δεδομένου 

ότι με το νόμο καταργήθηκαν οι οργανικές μονάδες των Υπουργείων στις οποίες υπηρετούσαν και έγιναν υπηρεσίες της περιφέρειας. 

Ο Γενικός Γραμματέας της Περιφέρειας γράφει επάνω σε μια απόφαση στις 29.8.97 ότι αυτοί οι υπάλληλοι οι οποίοι είναι με απόσπαση στην κεντρική υπηρεσία του Υπουργείου Γεωργίας, δεν μπορούν να καταταγούν σε υπηρεσίες της περιφέρειας δεδομένου, ότι η απόφαση του Υπουργείου Γεωργίας με την οποία είχε διαταχθεί η απόσπασή τους δεν είχε ανακληθεί ακόμη. Η απόφαση του Υπουργείου Γεωργίας για την ανάκληση της απόσπασής τους εξεδόθη την 6.12.97. 

'Ετσι, λοιπόν, ο Γενικός Γραμματέας της Περιφέρειας στις 4.11.97 τους τοποθέτησε, τον μεν Αγάπογλου στο Τμήμα Προστασίας Δασών της Διεύθυνσης Δασών Αθηνών, το δε Παπαδημητρίου Αντώνιο στο Τμήμα Εκτελέσεως Δασοτεχνικών 'Εργων του Δασαρχείου Αιγάλεω. 

Αυτή η απόφαση είναι σύμφωνη με τις διατάξεις του ν. 2503/97 δεδομένου, ότι η περιφέρεια πλέον είναι ενιαία αποκεντρωμένη μονάδα του κράτους και οι υπάλληλοι που υπηρετούσαν στις περιφερειακές υπηρεσίες των Υπουργείων εντασσόμενοι πλέον στην περιφέρεια δεν είναι υποχρεωτικό κατά την πρώτη τοποθέτηση, σύμφωνα με ρητή διάταξη του νόμου, να τοποθετηθούν στις αντίστοιχες θέσεις που κατείχαν νωρίτερα. 

Ο Γενικός Γραμματέας της Περιφέρειας, επειδή πρόκειται πλέον για ενιαία μονάδα, λαμβάνει υπόψη τις υπηρεσιακές ανάγκες και τους τοποθετεί ανάλογα. 

Αυτοί οι υπάλληλοι, λοιπόν, αρνήθηκαν από τότε να εκτελέσουν και την απόφαση αυτή και βεβαίως πιστεύω ότι μάλλον έχουν συγκροτήσει δικό τους δίκαιο -δεν εξηγείται αλλιώς- έχουν αλλάξει κλειδαριές και έχουν κλειδώσει τα γραφεία τους και από το 1997 αρνούνται να προσφέρουν υπηρεσία στις νέες τους θέσεις. 

Κατά της απόφασης του Γενικού Γραμματέα της Περιφέρειας δεν υπήρξε προσφυγή ενώπιον του αρμοδίου Υπουργού εφόσον νόμιζαν ότι η απόφαση είναι παράνομη. Ο ένας μάλιστα εκ των δύο δεν έχει προσφύγει καν σε διοικητικό δικαστήριο. Ο ένας προσέφυγε, χωρίς προηγουμένως να ασκήσει τη λεγόμενη ενδικοφανή προσφυγή. 

Από τότε μέχρι σήμερα υπάρχει πλήρης άρνηση να προσφέρουν τις υπηρεσίες τους και έτσι σύμφωνα με το άρθρο 94 του Υπαλληλικού Κώδικα δεν τους καταβάλλεται μισθός. Προσέφυγαν ενώπιον του Διοικητικού Εφετείου ζητώντας με ασφαλιστικά μέτρα να ανασταλούν οι αποφάσεις του Γενικού Γραμματέα της Περιφέρειας που δεν τους έβαζε στις μισθοδοτικές καταστάσεις και η προσφυγή αυτή απορρίφθηκε. Κατά συνέπεια, λοιπόν, εδώ υπάρχει μόνο μία δυνατότητα. Θα πρέπει να πάνε στις θέσεις που έχουν τοποθετηθεί. Και βεβαίως εάν το διοικητικό δικαστήριο ακυρώσει τις σχετικές αποφάσεις, τότε η διοίκηση οφείλει να συμμορφωθεί. Αλλά μέχρι τότε δεν μπορεί να αρνούνται να εκτελέσουν νομίμως εκδοθείσα απόφαση την οποία δεν έχουν προσβάλλει ενδικοφανώς. 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, καλύψατε και τη δευτερολογία σας. Υπόψη ότι στη δευτερολογία σας έχετε μόνο ένα λεπτό. 

Ορίστε, κύριε Καρατάσο, έχετε το λόγο. 

ΓΕΩΡΓΙΟΣ ΚΑΡΑΤΑΣΟΣ: Κύριε Υφυπουργέ, κατ' αρχήν δεν είναι έτσι όπως μας τα λέτε ή δεν ξέρετε την περίπτωση. Να σας θυμίσω λίγο πώς είναι τα πράγματα. Καταργήθηκε την 1.9.97 η υπηρεσία αναδασώσεων. 'Ομως, με τροπολογία στις 17.11.98 επανήλθε. Σε ερώτησή μας στις 23.2.98, πέντε μήνες μετά την κατάργηση αναφέρεται ότι η υπηρεσία αναδασώσεων επανασυστήθηκε με τον ίδιο νόμο. Αυτό είναι ψευδές. Διότι εάν είχε επανασυσταθεί τι χρειαζόταν η τροπολογία στις 17.11.98, που πέρασε στο νόμο 2672, άρθρο 11, παράγραφος 3. 

Αναφέρεται ακόμη ότι οι υπάλληλοι αυτοί τοποθετήθηκαν στη Διεύθυνση Αναδασώσεων. Και αυτό είναι ψευδές, γιατί οι υπάλληλοι αλλά και εγώ, ζητήσαμε αυτήν την απόφαση τοποθέτησης και δεν υπάρχει. Αντί γι' αυτή, μας δίνετε άλλες αποφάσεις. Αντίθετα τοποθετήσατε την 1.9.97 τον ένα προϊστάμενο σε μία υπηρεσία μαϊμού. Προτού την τροπολογία εσείς είχατε κάνει υπηρεσία. Απορώ πώς γίνεται αυτό. Καταθέτουμε στα Πρακτικά αυτήν την απόφαση. 

(Στο σημείο αυτό ο Βουλευτής κ. Καρατάσος, καταθέτει για τα Πρακτικά την προαναφερθείσα απόφαση η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 

'Αρα, λοιπόν, μέχρι που να έρθει η τροπολογία, οι υπάλληλοι ήταν ανέντακτοι. 

Προκύπτει λοιπόν, μείζον θέμα γιατί οι υπάλληλοι αυτοί, αφού λέτε ότι τοποθετήθηκαν, δεν πληρώνονται. Ενώ με το έγγραφό σας δέχεσθε ότι η υπηρεσία αυτή έχει επανασυσταθεί -χωρίς αυτό να είναι αληθές- εκατό περίπου υπάλληλοι πώς πληρώνονται, κύριε Υφυπουργέ, από την υπηρεσία που έχει καταργηθεί με νόμο; Και εμφανίζεται παράνομα ως εντεταλμένος εκκαθαριστής ο κ. Ποταμίτης Ιωάννης. Πώς πληρώνει αυτός και πώς δημιουργούνται έργα; Δεν μπορώ να το καταλάβω. 

Πρέπει λοιπόν, σύμφωνα με την τροπολογία, να γίνει επανένταξη όλων των υπαλλήλων στη διεύθυνση από το Γενικό Γραμματέα της Περιφέρειας Αττικής, που δεν έγινε. 

Να δημοσιευθεί στην Εφημερίδα της Κυβέρνησης και στη συνέχεια να τοποθετηθούν οι υπάλληλοι στην υπηρεσία που επανασυστήθηκε με την τροπολογία σας. Παράλληλα να τους καταβληθούν οι τακτικές και λοιπές αποδοχές από την 1.1.1997,γιατί με δική σας ευθύνη οι υπάλληλοι αυτοί μένουν απλήρωτοι. 

Τέλος, σας καταθέτω την καταγγελία του δασολόγου Αγάπογλου και την πορισματική έκθεση της παραπάνω καταγγελίας και την προσφυγή των υπαλλήλων στο υπηρεσιακό συμβούλιο. 

Παρακαλώ με δική σας εντολή να εισαχθούν αυτά στο υπηρεσιακό συμβούλιο και να καταγγελθούν ευθύνες. 

Δυστυχώς, ό,τι κάνετε, κύριε Υπουργέ, τα κάνετε στο γόνατο. 'Εχουμε μία υπηρεσία που έχει καταργηθεί. Πώς παίρνει πιστώσεις; Ποιος κάνει οικονομικό έλεγχο; Γι' αυτό, λοιπόν, θα επανέλθω σε αυτό το θέμα, γιατί είναι πάρα πολύ σοβαρό. Με αίτησή μου θα γίνει κατάθεση εγγράφων. 

(Στο σημείο αυτό ο Βουλευτής κ. Καρατάσος καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης ΠΡΟΕΔΡΕΥΩΝ (Λουκάς Αποστολίδης): Εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η με αριθμό 30/9.2.1999 επερώτηση των Βουλευτών της Νέας Δημοκρατίας κυρίων Γ. Σαλαγκούδη, Γ. Τζιτζικώστα, Α. Ρεγκούζα, της κ. Π. Φουντουκίδου, των κυρίων Θ. Πασσαλίδη, Θ. Λεονταρίδη, Σ. Παπαδόπουλου, Β. Πάππα, Ε. Πολύζου, Η. Βεζδρεβάνη, Θ. Δημοσχάκη, Ε. Μπασιάκου, Ν. Κατσαρού και Σ. Τσιτουρίδη, προς τον Υπουργό Γεωργίας σχετικά με τη λήψη μέτρων στήριξης της γαλακτοβιομηχανίας "ΑΓΝΟ". 

Πριν δώσω το λόγο στον πρώτο των επερωτώντων, σας ανακοινώνω ότι από μέρους του Συνασπισμού ορίζεται ως Κοινοβουλευτικός Εκπρόσωπος ο κ. Ευάγγελος Αποστόλου, καθώς επίσης από μέρους του Κομμουνιστικού Κόμματος Ελλάδος ο κ. Σταύρος Παναγιώτου. Από τη Νέα Δημοκρατία ο κ. Σάββας Τσιτουρίδης και από μέρους του ΔΗΚΚΙ ο κ. Γεώργιος Ρόκος. 

Ο κ. Σαλαγκούδης έχει το λόγο. 

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, απευθυνόμενος σε σας, πριν ξεκινήσω την ανάπτυξη της επερώτησης, θα ήθελα να κάνω μία διαδικαστική παρατήρηση. Υποβαθμίζεται ο κοινοβουλευτικός έλεγχος και γι' αυτό βέβαια θα μπορούσαμε να κατηγορήσουμε την Κυβέρνηση που έχει την ευθύνη σε αυτό το θέμα. 'Ομως είναι νομίζω και στις αρμοδιότητες του Προεδρείου να φροντίσει αυτό το μείζον θέμα. 'Ηδη την Παρασκευή τονίσθηκε ότι ο Υπουργός Εθνικής Οικονομίας, στον οποίο και αναφερόταν η επερώτηση και ο οποίος θα μπορούσε να πάρει τις αποφάσεις και έπρεπε να ακούσει τις τοποθετήσεις ενώπιον του των Βουλευτών, απουσίαζε. Σήμερα το ίδιο ακριβώς συμβαίνει και με τον Υπουργό Γεωργίας. Δεν θέλω να υποβαθμίσω τον Υφυπουργό, ο οποίος προφανώς έχει και την αρμοδιότητα στη ζωική παραγωγή του Υπουργείου Γεωργίας, αλλά οπωσδήποτε η επερώτηση αυτή όπως και όλες οι επερωτήσεις όταν δεν παρίσταται ο αρμόδιος Υπουργός που έχει και τη δυνατότητα των νομοθετικών ρυθμίσεων και των τελικών αποφάσεων, νομίζω ότι χάνει το νόημά της και έτσι υποβαθμίζεται ο κοινοβουλευτικός έλεγχος. 

Και γι' αυτό, κύριε Πρόεδρε, θα ήθελα αυτό το θέμα να το δει το Προεδρείο. Γιατί δεν αντέχει ο κοινοβουλευτισμός, η Βουλή άλλη υποβάθμιση. 

Πριν από ένα χρόνο, στις 6 Μαρτίου 1998 συγκεκριμένα, είχαμε έρθει πάλι με επερώτηση για τη συνεταιριστική επιχείρηση "ΑΓΝΟ". Τώρα, ερχόμαστε ξανά. Ερχόμαστε ξανά, γιατί η επιχείρηση αυτή είναι πάρα πολύ σημαντική για την εθνική οικονομία και πάρα πολύ σημαντική ιδιαίτερα για τη Θεσσαλονίκη και την Κεντρική Μακεδονία. Γι'αυτό και επανερχόμαστε με επιμονή. 

Αυτό γίνεται, γιατί εδώ φαίνεται καθαρά από μέρους της Αγροτικής Τράπεζας ένα μένος εναντίον αυτής της επιχείρησης και μια τελείως διαφορετική μεταχείριση από ό,τι μέχρι τώρα συνηθίζει στις άλλες συνεταιριστικές οργανώσεις και κυρίως στις συνεταιριστικές εκείνες οργανώσεις που είναι με διοικήσεις φιλικές προς το κυβερνών κόμμα. Εδώ φαίνεται, επειδή η διοίκηση δεν είναι φιλική προς το κυβερνών κόμμα, η Αγροτική Τράπεζα επιτίθεται κάθε μέρα με εκβιασμούς και με συνεχώς αυξανόμενες και μεγαλύτερες απαιτήσεις, παρά το ότι αντιλαμβάνεται ότι οι παρεμβάσεις της απαξιώνουν την επιχείρηση και ουσιαστικά, οι προσδοκίες της για να εισπράξει αυτά που της οφείλει η επιχείρηση, γίνονται καθημερινά και λιγότερες. 

Σκοπός της επερώτησής μας είναι να ευαισθητοποιηθεί η Κυβέρνηση και να αναλογιστεί το ρόλο που πραγματικά παίζει η "ΑΓΝΟ" στην αγορά. Να δει ότι είναι ένα εργαλείο, ώστε να προστατεύσει τους μικρομεσαίους κτηνοτρόφους. Να δει ότι μπορεί να συνεχίσει ακόμη να είναι μοχλός ανάπτυξης της κτηνοτροφίας. Να δει ότι, με την παρέμβασή της στην αγορά, μπορεί να βοηθήσει, ώστε οι τιμές των γαλακτοκομικών προϊόντων να διατηρηθούν σε προσιτές τιμές για τους καταναλωτές. Και γι'αυτό να επέμβει αποφασιστικά, ώστε αυτή η συνεταιριστική επιχείρηση να συνεχίσει να λειτουργεί, όπως μέχρι τώρα λειτουργούσε και έκανε πολύ σημαντικό έργο. 

Το ιστορικό της επιχείρησης το έχω αναπτύξει και την προηγούμενη φορά. Επειδή όμως είναι καινούριος ο κύριος Υφυπουργός, ίσως θα πρέπει να του πούμε μερικά πράγματα για να ξέρει. 

Μετά το 1950, αφού η χώρα μας βγήκε από τον πόλεμο, την κατοχή και τον εμφύλιο πόλεμο, οι παραγωγοί είχαν στο σπίτι τους μια αγελάδα για να πίνουν οι ίδιοι γάλα. Αυτή όμως γέννησε. Περίσσευε κάποιο γάλα. Γι'αυτό τελικά αποφάσισαν να συνεταιρισθούν, για να μπορέσουν να τροφοδοτούν τη Θεσσαλονίκη με αυτό το περίσσευμα γάλακτος. 

'Ετσι, το 1953 έγινε η συνεταιριστική οργάνωση "ΑΓΝΟ". Η συνεταιριστική αυτή οργάνωση μέχρι το 1981 προχωρούσε αναπτυσσόμενη συνεχώς. 'Εγινε βιομηχανία. Τροφοδοτούσε τη Θεσσαλονίκη. Δημιούργησε τη ζώνη γάλακτος στην Ελλάδα και συνετέλεσε ώστε στην Κεντρική Μακεδονία να παράγεται τότε το 85%, αλλά και σήμερα το 60%, του αγελαδινού γάλακτος που παράγεται πανελληνίως. 

Αυτή, λοιπόν, η συνεταιριστική οργάνωση, που είχε γίνει λίγο έξω από τη Θεσσαλονίκη το 1953, σιγά-σιγά με την ανάπτυξη της Θεσσαλονίκης, βρέθηκε να έχει το εργοστάσιό της μέσα στο κέντρο. 'Επρεπε να μετεγκατασταθεί. 

Το 1981 η ένταξή μας στην Ευρωπαϊκή 'Ενωση, τα προγράμματα της Ευρωπαϊκής 'Ενωσης και οι επιδοτήσεις έδωσαν μια τέτοια προοπτική στην "ΑΓΝΟ". Πράγματι έγινε η μελέτη το 1982. 'Ομως η Κυβέρνηση του ΠΑ.ΣΟ.Κ. τότε, με Υπουργό Γεωργίας τον σημερινό Πρωθυπουργό κ. Σημίτη, δεν ενέκρινε αυτήν τη μελέτη μετεγκατάστασης, η οποία ήταν -προσέξτε- ύψους ενός δισεκατομμυρίου εξακοσίων εξήντα ένα εκατομμυρίων (1.661.000.000) δραχμών εκείνην την εποχή, το 1982 δηλαδή. Δυστυχώς, ενεκρίθη τελικά για να γίνει η μετεγκατάσταση το 1988, με άμεσο αποτέλεσμα τότε ο προϋπολογισμός της μελέτης να ανέλθει στα εννέα δισεκατομμύρια (9.000.000.000) δραχμές περίπου, από ένα δισεκατομμύριο εξακόσια εξήντα ένα εκατομμύρια (1.661.000.000) δραχμές που ήταν. Τελικά η επένδυση πραγματοποιήθηκε και η επιχείρηση άρχισε να εργάζεται στις ξένες εγκαταστάσεις το 1994. Αλλά η ολοκλήρωσή της απαίτησε δώδεκα δισεκατομμύρια πεντακόσια εκατομμύρια (12.500.000.000) δραχμές. Με τις συνεχείς καθυστερήσεις και αναβολές, δεν πήραμε ούτε τις επιδοτήσεις, που ήταν το 64,5% της επένδυσης, αλλά πήραμε επιδότηση μόνο για ένα μικρό μέρος, με άμεσο αποτέλεσμα η επιχείρηση αυτή να ξεκινήσει με ένα βάρος από την επένδυσή της, ένα χρέος προς την Αγροτική Τράπεζα. 

Αυτό το χρέος της μετεγκατάστασης παρακολουθεί την επιχείρηση στη συνέχεια. Και η Αγροτική Τράπεζα δεν αφήνει την επιχείρηση να ανασάνει ούτε στα πρώτα χρόνια της λειτουργίας της στις νέες της εγκαταστάσεις. 'Ηδη το 1995 πιέζει ασφυκτικά για την είσπραξη των οφειλομένων. 

Το Δεκέμβριο του 1995 ένα χρόνο μετά τη λειτουργία, στις νέες εγκαταστάσεις, τοποθετεί σύμβουλο υπάλληλο της τραπέζης στο διοικητικό συμβούλιο για να το ελέγχει επειδή δεν ήταν φιλικό. Ουδεμία απόφαση του διοικητικού συμβουλίου μπορεί να παρθεί υπό την απειλή: "δεν σας δίνουμε χρήματα", δεν χρηματοδοτούμε. Χωρίς τη σύμφωνη γνώμη -ενώ ήταν άνευ ψήφου ο υπάλληλος- του υπαλλήλου της Τραπέζης, δεν παίρνεται καμία απόφαση. 

Ουσιαστικά, δηλαδή, ασκεί διαχείριση από το 1995 η ΑΤΕ. 

Η επιχείρηση παρόλα αυτά λειτουργεί το 1995, λειτουργεί το 1996 με πρόγραμμα εξυγίανσης και παρέχει κέρδη. Οι ισολογισμοί της που δημοσιεύονται στις εφημερίδες -όχι αυτά που μας δίνουν, γιατί ο προηγούμενος Υφυπουργός είχε πει ότι παίρνουμε από τη μία πλευρά στοιχεία- δείχνουν ότι το 1995 είχε κέρδη, προ φόρων, εννιακόσια σαράντα τρία εκατομμύρια (943.000.000) και τον επόμενο χρόνο το 1996 είχε ένα δισεκατομμύριο εννιακόσια εκατομμύρια (1.900.000.000) δραχμές. 

Αλλά η Αγροτική Τράπεζα απαιτεί αμέσως να πάρει τα οφειλόμενα. Δεσμεύει την επιχείρηση, παίρνει τις επιταγές της και επ'αυτής παρακρατά το 28%, ενώ εάν υπολογίσουμε τα κέρδη σε σχέση με το τζίρο που ενεφάνιζε η επιχείρηση ήταν 6%. 

Δεν αρκείται στα κέρδη, αλλά προχωρεί επιπλέον για να μην υπάρχει ρευστότητα στην επιχείρηση και να έρθει από εκεί και πέρα, να εκβιάζει συνεχώς το διοικητικό συμβούλιο για να παραχωρεί ολοένα και περισσότερες αρμοδιότητες προς την Αγροτική Τράπεζα. Και έτσι τον Αύγουστο του 1997 η τράπεζα για να χρηματοδοτήσει, για να παρέχει ρευστότητα στην επιχείρηση για να μπορεί να λειτουργήσει, υποχρεώνει τέσσερις υπαλλήλους της, δηλαδή, τέσσερις υπαλλήλους της τραπέζης να είναι δίπλα στους τέσσερις κύριους διευθυντές της επιχείρησης. 

Δεν της αρκούσε μόνο ο έλεγχος του διοικητικού συμβουλίου, έπρεπε να εισέλθει με τους υπαλλήλους της, που δεν είχαν και την αντίστοιχη εμπειρία μέσα στη διεύθυνση της επιχείρησης. Ουσιαστικά τελεί η "ΑΓΝΟ" υπό την διαχείριση της Αγροτικής Τραπέζης. 

Ποιο είναι το αποτέλεσμα; Συνεχώς συρρικνώνεται η επιχείρηση. Μειώνεται ο τζίρος της από τότε που ασκεί αυτόν τον ασφυκτικό έλεγχο η Αγροτική Τράπεζα. 

Δεν σταματάει όμως εκεί. Φαίνεται με τις εντολές της Κυβέρνησης -γιατί δεν δικαιολογείται διαφορετικά- ότι επειδή η διοίκηση δεν είναι φιλική, θέλει να την απογυμνώσει από κάθε είδους αρμοδιότητα. 

Πριν κάνουμε την επερωτησή μας, πέρσι το Μάρτιο, οι πληροφορίες ήταν ότι ετοιμαζόταν και σχήμα νέας διοίκησης, με κατάργηση της παλιάς διοίκησης, παρανόμως βέβαια και παρατύπως. Αλλά εάν αποσιωπούσαμε και δεν αναδεικνύαμε το θέμα με την επερώτησή μας, θα είχε ήδη αντικατασταθεί η διοίκηση και τότε ίσως πήγαιναν καλά, όπως πάει καλά η ΕΛΑΙΟΥΡΓΙΚΗ με δική τους διοίκηση και μπορεί να φθάνει τα εβδομήντα δισεκατομμύρια χρέος (70.000.000.000) δραχμές χωρίς να έχει αντίστοιχο τζίρο, σαν το τζίρο της ΑΓΝΟ. 

Η προηγούμενη διοίκηση προχώρησε σε πρόγραμμα εξυγίανσης, απέδειξε κέρδη, μείωσε το προσωπικό από χίλια εκατό άτομα που παρέλαβε το 1995 σε πεντακόσια εβδομήντα άτομα τον Μάρτιο του 1998, που κάναμε εμείς την επερώτηση. 

Παρά το ότι επιστήσαμε την προσοχή, το μόνο που καταφέραμε με την επερώτηση ήταν να μην αντικατασταθεί το διοικητικό συμβούλιο, αλλά να του αφαιρεθούν με την απειλή της μη χρηματοδότησης, οι αρμοδιότητές του. Αφού άφησαν για τέσσερις μήνες απλήρωτους τους εργαζόμενους και άλλους τέσσερις μήνες απλήρωτους τους παραγωγούς κτηνοτρόφους, υπό την πίεση αυτών στο διοικητικό συμβούλιο, το διοικητικό συμβούλιο τελικά αναγκάστηκε να παραχωρήσει όλες τις αρμοδιότητές του, σε δύο εγκάθετους θα έλεγα, διορισμένους από την Κυβέρνηση ουσιαστικά, στο γενικό διευθυντή τον κ. Παπαγιάννη και στον αναπληρωτή γενικό διευθυντή τον κ. Παπαδόπουλο, έναν υπάλληλο της τραπέζης. 

Τι είναι οι δύο κύριοι; Ο κ. Παπαγιάννης είναι πρόεδρος του εργοστασίου της ζάχαρης. Είναι μεγάλες οι επιτυχίες στο εργοστάσιο της ζάχαρης, αλλά εν πάση περιπτώσει, να είναι και πρόεδρος στο εργοστάσιο της ζάχαρης και γενικός διευθυντής στην επιχείρηση της "ΑΓΝΟ", σε μία μεγάλη βιομηχανική επιχείρηση, στην οποία δεν είχε και τόσες εμπειρίες αλλά ούτε και το χρόνο!! Και η επιχείρηση αυτή έχει είκοσι δισεκατομμύρια (20.000.000.000) περίπου τζίρο! 

Είναι δυνατόν με ραrt time απασχόληση να μπορεί να τη διευθύνει; 

Αλλά ποιος είναι και ο αναπληρωτής γενικός διευθυντής κ. Παπαδόπουλος; Οι πληροφορίες λένε ότι είναι κουμπάρος ανταγωνίστριας επιχείρησης της "ΑΓΝΟ". Επιπλέον, τι παρελθόν έχει; Είχε αναλάβει -πάλι από την Αγροτική Τράπεζα διορισμένος- να εξυγιάνει τη "ΝΕΟΓΑΛ", την οποία κατάφερε και την υπερχρέωσε, την πτώχευσε και την έκλεισε. Αυτός ξανανέλαβε, για να μπορέσει να διαχειριστεί μαζί με τον κ. Παπαγιάννη την "ΑΓΝΟ". 

Ποια ήταν τα αποτελέσματα; Πλήρης αποτυχία της διεύθυνσης. Πρώτον, στην εισκόμιση γάλακτος. Οι κτηνοτρόφοι άρχισαν πλέον να μην πηγαίνουν το γάλα στην "ΑΓΝΟ". Δεν πήγαιναν το γάλα στην "ΑΓΝΟ", γιατί δεν πληρωνόντουσαν, γιατί τους δημιουργούσαν προβλήματα, γιατί δεν τους έδιναν τις τιμές, που πρώτα απολάμβαναν και έτσι εύρισκαν στον ιδιωτικό τομέα καλύτερες τιμές. Από διακόσιους τόνους εισκόμιση ημερησίως, που είχε η επιχείρηση πριν αναλάβει καθήκοντα η νέα διοίκηση, έπεσε σήμερα στους εκατόν τριάντα τόνους. Ο μέσος όρος δηλαδή εισκόμισης του 1997 ήταν διακόσιοι τόνοι ημερησίως. Το 1998 μετά την ανάληψη των καθηκόντων από τη νέα διεύθυνση, ο μέσος όρος είναι μόνο εκατόν τριάντα τόνοι ημερησίως. 

Πώς καλύπτεται το υπόλοιπο; Αγοράζουμε από ανταγωνιστή και μάλιστα σε τιμές κατά είκοσι (20) δραχμές το κιλό περισσότερο, απ' ό,τι αγοράζαμε από τους παραγωγούς κτηνοτρόφους. 'Ετσι κατάντησε η συνεταιριστική επιχείρηση. Μάλιστα, επειδή τα ποσά είναι μεγάλα, από το καταστατικό υποχρεούνται να κάνουν διαγωνισμό για τέτοιες μεγάλες ποσότητες γάλακτος, που αγοράζουν. 'Ομως, οι αγορές γίνονται από ένα συγκεκριμένο ανταγωνιστή συνεχώς, χωρίς διαγωνισμό. Αυτή είναι η νέα διοίκηση. Ας τη χαίρεται η Κυβέρνηση και η Αγροτική Τράπεζα, που την έβαλε εκεί. 

(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ) 

Ταυτόχρονα, μειώνει τις πωλήσεις. Ο μικτός τζίρος της επιχείρησης μειώθηκε κατά 13,27%. 'Εχω εδώ όλα τα στατιστικά στοιχεία της επιχείρησης. Δεν θέλω να παρέμβω έτσι λεπτομερώς, για να πω πόσο στην Αθήνα, πόσο στη Χαλκιδική, πόσο στη Θεσσαλονίκη. Συνολικά όμως ο μικτός τζίρος της επιχείρησης μειώθηκε κατά 13,27% μέσα στους εννιά μήνες που η νέα διοίκηση διευθύνει την επιχείρηση. 

Ακόμη ανατρέπει και το πρόγραμμα εξυγίανσης, που τηρούσε η προηγούμενη διοίκηση. Ενώ είχε καταφέρει να μειώσει τους εργαζόμενους από χίλιους εκατό, που ήταν, στους πεντακόσιους εβδομήντα, η νέα διοίκηση αυτήν τη στιγμή, πριν ακόμα ξεκινήσουν τα παγωτά, που κατά την περίοδο αυτήν προσλαμβάνονται εκτάκτως πενήντα ή εξήντα επιπλέον εργαζόμενοι, έχει εξακόσιους είκοσι τρεις. Δηλαδή πενήντα τρεις επιπλέον εργαζόμενους από τότε που παρέλαβε τη γενική διεύθυνση της επιχείρησης. 

'Οσον αφορά τη σύνθεση των επιπλέον προσληφθέντων, 95% εξ αυτών είναι ενός Βουλευτού της κυβερνητικής παράταξης πρώην Υφυπουργού, που κατάγεται από την περιοχή αυτή. Γι' αυτό θέλαμε την "ΑΓΝΟ", για να κάνουμε την κομματική μας πολιτική! Αυτό αποδεικνύεται από τα πράγματα, κύριε Υφυπουργέ. Είναι στοιχεία εξακριβωμένα, ελέγξτε τα. Ποτέ δεν μου αρέσει "να πετάω φωτοβολίδες". 

Αυτή είναι σήμερα η κατάσταση, στην οποία οδήγησε την επιχείρηση η νέα διεύθυνση. Κι εδώ αναρωτιέμαι, είναι δυνατόν σήμερα στη δική μας εποχή, που μιλάμε για συναινέσεις, που μιλάμε για κοινή στόχευση όλα τα κόμματα μαζί για την ένταξη μας στην Οικονομική και Νομισματική 'Ενωση, που μιλάμε για το πώς θα αντιμετωπίσουμε το πρόβλημα της οικονομίας και έχετε τόσο πολύ συγκλίνει προς τις δικές μας απόψεις, να έχουμε τέτοια κομματική συμπεριφορά σε σημαντικές οικονομικές παραμέτρους της εθνικής μας οικονομίας; Σας είπα για μία βιομηχανία που είναι τεράστια η παρεμβατική της σημασία. Αν φύγει η "ΑΓΝΟ", πρέπει να ξέρετε ότι θα έχουμε να αντιμετωπίσουμε στα γαλακτομικά ένα ολιγοπώλιο, που θα εκβιάζει τους μικρομεσαίους παραγωγούς, για να τους παίρνει πολύ φθηνά το γάλα και επίσης θα ρυθμίζει τις τιμές, όπως αυτό θέλει, με κοινές συμφωνίες, για να πληρώνουν οι καταναλωτές πολύ ακριβά τα γαλακτοκομικά προϊόντα. 

Σενάρια, λύσεις: Στην τελευταία κοινή συνεδρίαση του διοικητικού συμβουλίου και της Αγροτικής Τράπεζας με την παρουσία του υποδιοικητική της, αποφασίστηκε να συνταχθεί μία πενταμελής επιτροπή με δύο εκπροσώπους του διοικητικού συμβουλίου, δύο εκπροσώπους της Αγροτικής Τράπεζας και έναν εκπρόσωπο των εργαζομένων για να μελετήσουν τα σενάρια για τις λύσεις. 'Ομως, ενώ η επιτροπή αυτή συμφω-νήθηκε να συσταθεί, καθυστερεί ακόμα η λειτουργία της. Μία συνάντηση έγινε μόνο και δεν καθορίστηκε το υπόλοιπο πρόγραμμα για το πώς θα γίνει, παρά το ότι από το διοικητικό συμβούλιο επεδείχθη ιδιαίτερος προς αυτήν την κατεύθυνση ζήλος και επελέγησαν δύο αξιόλογοι καθηγητές με εμπειρία πάνω σ' αυτά τα θέματα για να είναι εκπρόσωποι του διοικητικού συμβουλίου στην πενταμελή αυτή επιτροπή. Εν τούτοις η διοίκηση της Αγροτικής Τράπεζας κωλυσιεργεί. Και αυτήν τη στιγμή η "ΑΓΝΟ" βρίσκεται υπό τη δαμόκλειο σπάθη ενός τελευταίου εκβιασμού που της λέει ότι μέχρι τις 28 Φεβρουαρίου -πέρασε, χθες ήταν- έπρεπε να έχει γίνει γενική συνέλευση για να προχωρήσει, λέει, το διοικητικό συμβούλιο να υποχρεώσει τη γενική συνέλευση να πάρει την απόφαση να μετατραπεί η "ΑΓΝΟ" σε Α.Ε. 

Τι θα την κάνει την Α.Ε. η Αγροτική Τράπεζα δεν ξέρω. Δηλαδή, μ' αυτόν τον τρόπο θα της παραχωρήσει όλη την ιδιοκτησία, χωρίς να χρειαστεί αυτή να προσφύγει σε δικαστικές αποφάσεις κατασχέσεων και ο,τιδήποτε άλλο; Αυτό θέλει; 

'Εκανε την υποχώρηση για τη σύσταση πενταμελούς επιτροπής. Δεν συγκροτήθηκε η πενταμελής επιτροπή διότι στη πρώτη συνεδρίασή της συμμετείχαν τέσσερις εκπρόσωποι της Αγροτικής Τράπεζας. Κωλυσιεργεί, αλλά ο εκβιασμός της Αγροτικής Τράπεζας για τη χρηματοδότηση δεν σταμάτησε. Δεν τους χρηματοδοτεί, μένουν απλήρωτοι οι εργαζόμενοι, απλήρωτοι οι παραγωγοί, εάν δεν πάρει την απόφαση να μετατραπεί σε Α.Ε. Υποτίθεται ότι η πενταμελής επιτροπή θα συνεδριάσει για να αποφασίσει ποια σενάρια λύσεων πρόκειται να προκρίνει και να τα βάλει μπροστά. Δεν υπάρχει από την Αγροτική Τράπεζα συγκεκριμένη λύση εκτός απ' αυτό το πάγιο αίτημά της, να αποφασίσει η γενική συνέλευση να μετατραπεί σε Α.Ε. και μετά θα δουν τι θα κάνουν. 

Διάφορες προτάσεις ακούμε από την ΠΑΣΕΓΕΣ περί συνεταιριστικής πρωτοβάθμιας οργάνωσης, από την Αγροτική Τράπεζα διάφορα σενάρια για μετοχοποίηση της Α.Ε. Από κει και πέρα τι θα τις κάνει τις μετοχές και εμείς δεν ξέρουμε. 

Εν πάση περιπτώσει, εκείνο που θέλω να πω είναι, ότι θα πρέπει η Κυβέρνηση να σκύψει πάνω σ' αυτό το θέμα, να το δει με τη σοβαρότητα εκείνη που πρέπει να το αντιμετωπίσει. 

Εμείς ως Νέα Δημοκρατία προτείνουμε τα εξής: Αυτήν τη στιγμή θα πρέπει πάση θυσία οι δύο διευθυντές -αφού τα αντικειμενικά στοιχεία των επιδόσεων των δυο διευθυντών που τοποθέτησαν η Αγροτική Τράπεζα και η Κυβέρνηση, δείχνουν ότι αυτοί απέτυχαν πλήρως- να απομακρυνθούν πάραυτα και αμέσως το διοικητικό συμβούλιο της επιχείρησης μαζί με την Αγροτική Τράπεζα να εκδώσουν πρόσκληση εκδήλωσης ενδιαφέροντος για να αναλάβει το μάνατζμεντ αυτής της επιχείρησης μια σοβαρή εταιρεία ή ένας σοβαρός ιδιώτης ώστε να μπορέσει με επιχειρησιακό σχέδιο πνοής δυο ετών να αποδείξει -όπως μπορεί να αποδείξει και ξέρει η Αγροτική Τράπεζα, διότι έχει ανακηρύξει την επιχείρηση βιώσιμη- ότι η επιχείρηση αυτή είναι κερδοφόρος. 'Οταν μετά από δύο χρόνια αποδειχθεί ότι πράγματι αυτή η επιχείρηση είναι κερδοφόρος, τότε θα γίνει θελκτική για κάθε επενδυτική δραστηριότητα. Από κει και πέρα πλέον υπάρχουν λύσεις τέτοιες που να μπορέσει και η Αγροτική Τράπεζα να εισπράξει το μεγαλύτερο ποσό των χρημάτων της, που εμείς δεν θέλουμε να τα χαρίσει, αλλά να τα εισπράξει με τον καλύτερο όμως τρόπο ώστε να εισπράξει τα περισσότερα. Ενώ αν προχωρήσει σ' αυτά τα σχέδια που σήμερα έχει, στη συρρίκνωση με ανθρώπους οι οποίοι έχουν άλλες σκοπιμότητες, που τους βάζει να διαχειριστούν αυτήν την επιχείρηση, φοβόμαστε ότι έπειτα από λίγο θα απαξιωθεί η επιχείρηση και ή θα πουληθεί για ένα κόμματι ψωμί ή θα τεθεί υπό εκκαθάριση με άμεσο αποτέλεσμα η Αγροτική Τράπεζα να εισπράξει ελάχιστα και να καταλήξουμε σε ένα καθεστώς ολιγοπωλίου όπου θα εξαφανίσει τη μικρομεσαία κτηνοτροφική επιχείρηση και θα κάνει την αγορά τέτοια, ώστε οι καταναλωτές να παίρνουν και να προμηθεύονται ακριβότερα τα γαλακτοκομικά προϊόντα. 

Κάνουμε έκκληση προς την Κυβέρνηση να δει με σοβαρότητα το θέμα και να προχωρήσει προς τη λύση αυτή που προτείνουμε. Είναι η μοναδική λύση που μπορεί να δώσει σ' αυτόν τον σημαντικό παράγοντα για την εθνική μας οικονομία και για την αγορά γάλακτος, τις καλύτερες προϋποθέσεις για την ομαλή λειτουργία της αγοράς. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Τζιτζικώστας έχει το λόγο. 

ΓΕΩΡΓΙΟΣ ΤΖΙΤΖΙΚΩΣΤΑΣ: Κύριε Πρόεδρε, το θέμα της "ΑΓΝΟ" νομίζω πως όπως το χειρίζεται η Κυβέρνηση, δείχνει ότι δεν το έχει καταλάβει. Δεν έχει καταλάβει ούτε τι έχει κάνει η "ΑΓΝΟ" μέχρι σήμερα ούτε τι ρόλο παίζει σήμερα ούτε και τι ρόλο μπορεί να παίξει στο μέλλον. 

Θα πω λίγα πράγματα στον κύριο Υπουργό ο οποίος κατάγεται από νοτιότατο άκρο της Ελλάδος ενώ η "ΑΓΝΟ" βρίσκεται στο βορειότερο. Η "ΑΓΝΟ" ήταν η πρώτη επιχείρηση που τεχνολογικά προχώρησε και έβγαλε τυποποιημένο γάλα. Είχε και έχει μία υπηρεσία η οποία τεχνικά δουλεύει άψογα και μπορεί να είναι μπροστά από κάθε εξέλιξη στον τομέα αυτόν. Τι πετυχαίνει σήμερα; Εκείνο που πετυχαίνει και το βασικότερο εξ όλων είναι να επεμβαίνει στην αγορά του γάλακτος, επεμβαίνει στην τιμή που αγοράζεται από τους κτηνοτρόφους καθώς και στην τιμή που πωλείται στους καταναλωτές. 

Πάντα ήταν εκείνη η γαλακτοκομική επιχείρηση που αγόραζε ακριβότερα από τους παραγωγούς και πούλαγε φθηνότερα στους καταναλωτές. Αυτός είναι και ο ρόλος που επιθυμούμε να κρατηθεί και σήμερα η "ΑΓΝΟ" όπως και στο μέλλον. 

Τι συνετέλεσε να φθάσουμε σε αυτά τα χάλια; Πολλοί λόγοι. Πρώτα απ' όλα γνωρίζετε ότι υπήρξε μία τραγική καθυστέρηση της εγκριθείσης επιδοτήσεως σε δραχμές και της πραγματοποιήσεως του έργου μετά ταύτα. Το γιατί φοβούμαι ότι πρέπει να αναζητηθεί στις διοικήσεις του Υπουργείου Γεωργίας τότε. Οι μόνοι που μπορούν να δώσουν μία απάντηση γιατί καθυστέρησε αυτή η επένδυση τόσο πολύ, είναι αυτοί του Υπουργείου Γεωργίας, η διοίκηση. Αυτό τι σήμαινε; Ενώ για την επένδυση είχε εγκριθεί 40%-50% επιδότηση, η επιδότηση έγινε 10%-20% διότι με τον πληθωρισμό και ούσα εκπεφρασμένη σε δραχμές από την έγκρισή της και όχι σε ECU η επιδότηση μειώθηκε και ανεμορφώθη όλο το πλάνο που μπορούσε να αποδώσει σημαντικά οφέλη. 

Επίσης, καταργήθηκαν τα προληπτικά μέτρα στους συνεταιρισμούς όταν κυβερνούσαμε εμείς κατά το παρελθόν. Αλλά πριν κάνουν τις διάφορες "τρέλες" τους υπήρχε ένας έλεγχος από την Αγροτική Τράπεζα που ενέκρινε ή δεν ενέκρινε τη δαπάνη. Με την έλευση του ΠΑ.ΣΟ.Κ. το 1981 αυτό καταργήθηκε και συνεπώς ήταν ελεύθερο το πεδίο για οποιαδήποτε κακή διαχείρηση. 

'Επειτα, υπήρχε και το γενικότερο κλίμα που κυριάρχησε εκείνην την οκταετία. Κύριε Υπουργέ, να μην κρυβόμαστε, και από στελέχη της Κυβερνήσεώς σας έχει ομολογηθεί και πάντα όλοι θυμόμαστε εδώ -οι παλαιότεροι ίσως περισσότερο, οι νεότεροι θα το έχουν ακούσει- εκείνο το λεχθέν από τον τότε Πρωθυπουργό "βρε αδελφέ, αν έπαιρνε ένα δωράκι πενήντα-εξήντα εκατομμυρίων. Το καταλαβαίνω" αναφερόμενος στον διοικητή της Δ.Ε.Η.". "'Οχι όμως και πεντακόσια!" Αυτό τι σήμαινε; Αφού ο Πρωθυπουργός εγκρίνει τα δωράκια, έσπευσαν όλοι να πάρουν δωράκια. Και από εκεί και πέρα μη υπάρχοντος ελέγχου, το δωράκι το προσδιόριζε ο καθένας αυθαίρετα. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Οι διοικήσεις ήταν δικές σας. 'Επαιρναν και αυτές δωράκια; 

ΓΕΩΡΓΙΟΣ ΤΖΙΤΖΙΚΩΣΤΑΣ: Να σας πω ένα πράγμα. Η διοίκηση πράγματι ήταν δική μας και ό,τι και να κάνετε θα παραμείνει δική μας. Αλλά πέραν αυτού υπάρχει μία λειτουργία, υπάρχει ένα συνεταιριστικό κίνημα, υπάρχει μία επέμβαση στην αγορά γάλακτος και υπάρχει και μία οικονομική δραστηριότητα που έχει υποχρέωση η Κυβέρνηση να προστατεύσει. Είναι θέμα κυβερνήσεως. Αν δεν ήταν θέμα κυβερνήσεως, δεν θα το συζητούσαμε καν εδώ. 

Τέλος υπάρχει κακή επιρροή της ΑΤΕ στην όλη εξέλιξη και κυρίως τελευταία με τα πιο απαίσια, ελεεινά μέτρα που πάρθηκαν από τις τότε διοικήσεις με ξεγέλασμα ή όπως αλλιώς το πείτε -δεν μπορώ να το χαρακτηρίσω- που η ΑΤΕ τα γνώριζε και συγκατένευσε. 

'Eγινε συμμέτοχος σε αυτήν τη διαχείριση για την οποία μιλήσατε προηγουμένως. 

Η λύση, κύριε Υπουργέ, δεν μπορεί παρά να είναι μέσα στα συνεταιριστικά πλαίσια. Είμαι τελείως αντίθετος, παρ' όλο που αυτά τα είκοσι πέντε χρόνια που θητεύω στη Βουλή, μιλούσα πάντοτε για ιδιωτική πρωτοβουλία και ως νέος Βουλευτής δεν δίστασα να έλθω σε αντίθεση με τον τότε πανίσχυρο Παπαληγούρα για το θέμα της Εμπορικής Τράπεζας, με τη λύση του ιδιωτικού τομέα. Θα γνωρίσουμε μια πτώση των τιμών γάλακτος από τους κτηνοτρόφους προς τη βιομηχανία και μια αύξηση των τιμών προς τον καταναλωτή. Είναι εμφανές ότι εδώ έχουμε ένα καρτέλ εταιρειών που θα κάνουν αυτό που επιθυμούν. Γνωρίζετε ότι η τιμή του γάλακτος έχει ήδη αυξηθεί. 

Πρέπει, λοιπόν, να μείνει στους συνεταιριστές η εταιρεία. Υπό ποία μορφή; Μπορεί εδώ να υπάρξουν πολλές λύσεις τις οποίες μπορούμε να τις συζητήσουμε, σαν τα δυο μεγαλύτερα κόμματα στη Βουλή και να βρούμε μια λύση που θα εφαρμοστεί από σας αλλά και από μας στη συνέχεια όταν θα γίνουμε κυβέρνηση. Κάποια στιγμή πρέπει να συνεννοηθούμε ώστε να μην πλανάται αυτό το "είναι δική μας η διοίκηση ή είναι δική σας η διοίκηση". Τώρα που προσχωρήσατε στις απόψεις μας, τώρα που στόχος μας είναι η ΟΝΕ νομίζω ότι είναι πεπαλαιωμένα τα δικά σας και τα δικά μας. 

Συνεπώς ας τα αφήσουμε κατά μέρος και ας δούμε πώς θα μπορέσουμε να διασώσουμε αυτήν την επιχείρηση με τις λειτουργίες που σας περιέγραψα προηγουμένως. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι Βουλευτές, οι Υπουργοί Ανάπτυξης και Εξωτερικών κατέθεσαν σχέδιο νόμου: "Κύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Περού". 

Παραπέμπεται στην αρμόδια Διαρκή Επιτροπή. 

Ο κ. Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Θα ξεκινήσω πρώτα από την Αγροτική Τράπεζα. Γνωρίζαμε ότι η Αγροτική Τράπεζα, έχει μετατραπεί σε στυγνό δυνάστη, σε τοκογλύφο των αγροτών. Τώρα μαθαίνουμε και ένα δέυτερο ρόλο της, το ρόλο του ενδιάμεσου μάνατζερ απαξίωσης μιας συνεταιριστικής οργάνωσης, όπως είναι η "ΑΓΝΟ". 

Νομίζω ότι η Κυβέρνηση θα έπρεπε να συμμαζέψει τα ελλείμματα και την χρεοκοπημένη Αγροτική Τράπεζα για να τη συνεφέρει και να μην της δίνει τέτοιους ρόλους για να παίζει. Ούτε βεβαίως να της μεταδίδει τα εκβιαστικά διλήμματα που χρησιμοποιεί η Κυβέρνηση Σημίτη: "ή γίνεται αυτό ή δεν σας δίνω χρήματα". Η Κυβέρνηση θα έπρεπε να έχει και κάποιες ευαισθησίες που δείχνει να μην τις έχει. Για κάθε κίνηση που επιτρέπει να κάνουν τα στελέχη της ΑΤΕ -είπε ο εισηγητής μας ποιος είναι ο ρόλος τους- θα έπρεπε να τους έχει βάλει στο μυαλό ότι η "ΑΓΝΟ" υπηρετεί τους εργαζόμενους, τους μικροπαραγωγούς και ότι αποτελεί ένα μηχανισμό-ασπίδα ενάντια στον ανταγωνισμό και στην μορφή του ολιγοπωλίου που έχει δημιουργηθεί στην επεξεργασία και στην εμπορία του γάλακτος. 

Αντί, λοιπόν, να τα κάνει αυτά η Κυβέρνηση επιχειρεί να αλλάξει τη συνεταιριστική μορφή της επιχείρησης. Κυρίως δεν πρέπει να προτάσσει το κομματικό συμφέρον μπροστά στο εθνικό που είναι η υπόθεση της εθνικής οικονομίας. Με αυτήν την ευκαιρία θα ήθελα να πω ότι οι προσπάθειες για κατάργηση των πρωτοβαθμίων οργανώσεων των συνεταιρισμών όπως είναι σήμερα, με τη δημιουργία πέντε έως έξι μεγάλων συνεταιρισμών με στόχο μέσα απ' αυτούς να ελέγξει τη διοίκηση της "ΑΓΝΟ", δεν πρόκειται να περάσουν. 

Δεύτερον, η επιχείρηση "ΑΓΝΟ" δεν μπορεί να γίνει αντικείμενο διαπραγμάτευσης, ποιος θα πουλήσει την επιχείρηση και ποιος θα έχει τη διαχείριση του χρηματικού πακέτου. Η όλη ιστορία γίνεται για το πάπλωμα, το είχαμε επισημάνει και σε άλλη επερώτηση για το συγκεκριμένο θέμα. 'Ομως κάποιοι δεν έχουν βάλει μυαλό και τότε είχαμε πει ότι η επιχείρηση αυτή έχει χρησιμοποιηθεί κατά καιρούς ως μια δεξαμενή πελατειακών σχέσεων και εκλογής ακόμα ακόμα και Βουλευτών. Ωστόσο, αυτά ανήκουν στο παρελθόν, ανήκουν στις εποχές του παλαιοκομματισμού. Σήμερα, είναι μια άλλη εποχή, η εποχή των ιδιωτικοποιήσεων είναι η εποχή της εξυγίανσης αυτής της επιχείρησης, χωρίς πελατειακές σχέσεις, μέσα από τη λογική της διαχείρισης και με τα ιδιωτικοοικονομικά κριτήρια που έχει υιοθετήσει τουλάχιστον η συντρηπτική πλειοψηφία μέσα σ' αυτήν την Αίθουσα και όχι η χρησιμοποίηση αυτής της επιχείρησης, να τροφοδοτεί την αδιαφάνεια και τη διαφθορά και κατ'επέκταση τον κρατικό προϋπολογισμό, αλλά ούτε βεβαίως να δίνει τη δυνατότητα στην Αγροτική Τράπεζα να ασκεί πολιτική με πανωτόκια και να δημιουργεί προβλήματα στους αγρότες. 

Εκείνο που έχει σημασία είναι πως πρέπει να καταλάβει η Κυβέρνηση ότι το 70% της παραγωγής του γάλακτος παράγεται στη συγκεκριμένη περιοχή και δεν είναι δυνατόν να χρησιμοποιείται η "ΑΓΝΟ" για να εξυπηρετηθούν συμφέροντα άλλων γαλακτοβιομηχανιών, όπως αυτά που ανέφερε ο εισηγητής μας, αλλά και άλλα που δεν κατέγραψε και δεν είμαι διατεθειμένος και εγώ να τα καταγράψω στη συζήτησή μας, γιατί ακριβώς δεν έχω κάποιες αποδείξεις. Παραμένω μόνο με ενδείξεις και φυσικά η ΑΓΝΟ δεν είναι ένας μηχανισμός για άσκηση πολιτικής και αλίευσης ψήφων κατά την προεκλογική περίοδο. 

Το παράδειγμα που είπε ο κ. Σαλαγκούδης, για το πόσο έχει αυξηθεί το προσωπικό από την ημέρα που τη διαχειρίζεται αυτό το απαράδεκτο δίδυμο, για μένα, που ουσιαστικά δεν γνωρίζει ή δεν θέλει να γνωρίζει ότι η επιχείρηση μπορεί να βγει από το αδιέξοδο που είναι σήμερα, αλλά τη διαχειρίζεται σκοπίμως με τέτοιο τρόπο, για να απαξιώνει συνεχώς την εταιρεία. 

Αυτοί οι άνθρωποι εκεί πέρα ουσιαστικά παίζουν ρόλο, όχι εξυγίανσης και με τα ποσοστά παρακράτησης που γίνονται, δεν αποσβαίννυνται τα δάνεια της ΑΤΕ, αλλά ουσιαστικά υποθηκεύεται η πιστοληπτική τους φερεγγυότητα, δηλαδή, αν θα εισπραχθούν ποτέ στο μέλλον. 

Κύριε Πρόεδρε, θα ήθελα να καλέσω και εγώ την Κυβέρνηση να καταλάβει ότι αυτές οι μεθοδεύσεις δεν πρόκειται να περάσουν στο λαό της περιοχής στους παραγωγούς και στους εργαζόμενους. Προτείνω η Κυβέρνηση να σκύψει πάνω στο πρόβλημα για να βρεθεί λύση, όχι λύση πολιτικής άλωσης της επιχείρησης και εκμετάλλευσής της για εκλογικούς λόγους, αλλά λύση που να εγγυάται τη βιωσιμότητα και να βγάζουν από το αδιέξοδο τη συγκεκριμένη επιχείρηση. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Η κ. Φουντουκίδου έχει το λόγο. 

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, το 1994 η επιχείρηση "ΑΓΝΟ" μπήκε σε πρόγραμμα εξυγίανσης. 

Την επιτροπή αποτελούσαν εκπρόσωποι και του Υπουργείου και της ΠΑΣΕΓΕΣ, της ΑΤΕ και του εργοστασίου. Ποιος τώρα ευθύνεται περισσότερο ή λιγότερο, γεγονός είναι ότι η επιχείρηση κινδυνεύει. Και κινδυνεύει ιδιαίτερα απ'αυτούς που ανέλαβαν "την προστασία της", τον εκσυγχρονισμό της και την εξυγίανσή της. 

Μια μονάδα με σημαντική συμβολή στην εθνική οικονομία, στην ανάπτυξη της Κεντρικής Μακεδονίας και στη στήριξη των μικρομεσαίων γαλακτοπαραγωγών, σήμερα εκπέμπει σήμα κινδύνου. Θεωρώ ότι υπάρχει σκοπιμότητα ή ολιγωρία απ' αυτούς που δημιούργησαν τα αδιέξοδα, απ' αυτούς που δεν τόλμησαν όταν υπήρξαν ευθύνες να τις καταλογίσουν και θαρρώ ότι ο λόγος είναι γνωστός. 

Δεν καταλόγισαν ευθύνες και δεν έκαναν το επόμενο βήμα, γιατί οι ευθύνες αυτές ανήκουν στο μεγαλύτερο μέρος στη διοίκηση της Αγροτικής Τράπεζας και στην πολιτική της ηγεσία, που είστε εσείς, η ηγεσία του Υπουργείου Γεωργίας. Και η δικαιοσύνη έπρεπε να παρέμβει όταν αυτό ήταν  απαραίτητο, αλλά και η χρηματοδότηση έπρεπε να συνεχίζεται διαρκώς και μέχρι σήμερα απρόσκοπτα. Φταίνε όλοι εκτός από τους πεντακόσιους πενήντα εργαζομένους και τους χίλιους περίπου συνεταιριστές γαλακτοπαραγωγούς που συναλλάσσονται με την "ΑΓΝΟ". 

Σε μία εποχή που η κτηνοτροφία δοκιμάζεται, αντιμετωπίζει οδυνηρά αδιέξοδα, οι κτηνοτρόφοι βρίσκονται στο τελευταίο σκαλοπάτι πριν από τον αφανισμό. Υπάρχουν ευθύνες της δικής σας Κυβέρνησης, που τους οδήγησαν σε αυτά τα τραγικά αδιέξοδα, με τα αρνητικά ΝΕΠ, με τα πανωτόκια, με τον υψηλό δανεισμό. Κάποτε έφθασαν να πληρώνουν τόκους μέχρι 43%. Σε μία εποχή που έχουμε ελλειμματικό εμπορικό ισοζύγιο σε γαλακτοκομικά προϊόντα ξοδεύουμε, σπαταλούμε συνάλλαγμα για εισαγωγές γαλακτοκομικών προϊόντων, όταν τα δικά μας είναι εφάμιλλα και πολλές φορές καλύτερα από τα προϊόντα των ξένων χωρών από όπου γίνονται εισαγωγές οδηγούμε μία καλή επιχείρηση σε εξαφάνιση. Είναι εδραιωμένη και κοινή πεποίθηση, κύριε Υπουργέ, ότι "γίνονται παιχνίδια" σε βάρος της "ΑΓΝΟ". Από ποιους; Εν ονόματι ποιων συμφερόντων, κύριε Υπουργέ; Υπόνοιες υπάρχουν, φήμες πλανώνται, όμως εσείς είστε υποχρεωμένος εδώ να απαντήσετε και να ξεκαθαρίσετε τη θέση σας. Εάν δεν σας αρέσει η διοίκηση και θέλετε να την αλλάξετε γιατί είναι εμπόδιο στα σχέδιά σας, θα πρέπει να έχετε το θάρρος και τη γενναιότητα να το πείτε και να το ομολογήσετε. Εμάς μας βρίσκει αντίθετους αυτή η θέση σας και αυτός ο προγραμματισμός σας, όμως θα το αντιμετωπίσουμε εφόσον μας το ομολογήσετε πολιτικά και με επιχειρήματα μέσα στη Βουλή.'Αλλως, κύριε Υπουργέ, θα πρέπει να συζητάμε για πολιτικές, αλλά κυρίως και για ποινικές ευθύνες. Θα πρέπει και εμείς να αρχίσουμε να αναρωτιώμαστε γιατί και με τι κριτήρια η "ΕΛΑΙΟΥΡΓΙΚΗ", μια μη βιώσιμη οικονομικά επιχείρηση, χρηματοδοτείται απρόσκοπτα και γιατί η "ΑΓΝΟ", που κρίθηκε από την ίδια την Α.Τ.Ε. οικονομικά βιώσιμη επιχείρηση, δεν χρηματοδοτείται. Ασφαλώς, υπάρχουν ποινικές ευθύνες και σκοπιμότητες. Το καταλαβαίνει ο καθένας, είναι απλό. 

Κύριοι της Κυβέρνησης, θεωρώ ότι μεταφέρω την αγωνία και των εργαζομένων και των κτηνοτρόφων της Κεντρικής Μακεδονίας, όταν σας ζητώ να πάρετε τίμια, καθαρή, ξεκάθαρη θέση πάνω στο θέμα του εργοστασίου "ΑΓΝΟ". Αυτό που εμένα με ενδιαφέρει είναι η ανάπτυξη της περιοχής, είναι η στήριξη του μικρομεσαίου γαλακτοπαραγωγού, είναι ο υγιής ανταγωνισμός της αγοράς γάλακτος. Τα ολιγοπώλια, ξέρετε ότι λειτουργούν και σε βάρος των μικρών κτηνοτρόφων, αλλά και σε βάρος των καταναλωτών. Κύριε Υπουργέ, θεωρώ ότι είναι θλιβερή η κατάληξη, είναι το ρέκβιεμ μιας κυβέρνησης, όταν οι όποιες κομματικές και πολιτικές σκοπιμότητες δεν τους εμποδίζουν αδίστακτα να οδηγούν σε αφανισμό ολόκληρο κλάδο και σε μαρασμό την οικονομία και ιδιαίτερα στη δική μας περιοχή, την Κεντρική Μακεδονία. Και έρχομαι εγώ να σας ρωτήσω, με αφορμή άλλους προσκείμενους φιλικά προς εσάς συνεταιρισμούς και τις χρηματοδοτήσεις προς αυτούς, είναι πατρίκιοι οι νότιοι και πληβείοι οι Βορειοελλαδίτες, κύριε Υπουργέ; 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Βεζδρεβάνης έχει το λόγο για πέντε λεπτά. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, η εμπεριστατωμένη εισήγηση του πρώτου εκ των επερωτώντων αγαπητού συναδέλφου κ. Σαλαγκούδη, αλλά και οι ομιλίες των άλλων συναδέλφων που προηγήθησαν εμού, μπορώ να πω ότι εξήντλησαν το θέμα. 

Κρίνω όμως σκόπιμο, κύριε Υπουργέ, να τονίσω ότι η συνεταιριστική επιχείρηση "ΑΓΝΟ", είναι μία επιχείρηση η οποία εστήριξε την αγελαδοτροφία στη βόρειο Ελλάδα. Είναι η επιχείρηση η οποία στάθηκε φραγμός στην εκμετάλλευση του μικρομεσαίου αγελαδοτρόφου της περιοχής. Είναι η επιχείρηση η οποία υπήρξε υπόδειγμα. 

'Οταν εκρίθη σκόπιμο να φύγει από το κέντρο της Θεσσαλονίκης και να πάει στην περιοχή του Λαγκαδά με πρόγραμμα επιδοτούμενο από την ΕΟΚ, δεν ευρίσκετο στην κατάσταση που βρίσκεται σήμερα. Για λόγους όχι οικονομικούς έφυγε από τη Θεσσαλονίκη. 'Εφυγε, θα έλεγε κανείς, για λόγους περιβαλλοντικούς. Κι ενώ η επιδότηση την οποία θα ελάμβανε ήταν της τάξεως του 64% επί προϋπολογισμού 8,5 δισεκατομμυρίων, η μετεγκατάσταση στοίχισε 12,5 δισεκατομμύρια. 

Υπήρξαν πολλές αιτίες για την κατάσταση στην οποία περιήλθε σήμερα: 

Πρώτον, διότι δεν εδόθησαν έγκαιρα οι επιδοτήσεις. Δεν υπήρξαν έγκαιρα οι εκταμιεύσεις. 

Δεύτερον, στις δύσκολες ώρες της επιχειρήσεως η Αγροτική Τράπεζα στάθηκε αρνητική. 

Και τρίτον, υπήρξαν, βεβαίως, και ολιγωρίες των διοικήσεων της επιχειρήσεως. 

'Ετσι, μια ανθούσα επιχείρηση, με μεγάλη κοινωνική προσφορά, υπερχρεώθη και κατετάγη στις προβληματικές. 

Κι ενώ οι ευθύνες της πολιτείας και πιο πολύ απ' όλους της Αγροτικής Τράπεζας είναι τεράστιες και δεδομένες, η Κυβέρνηση ακολουθεί κι εδώ τη "λογιστική, της, συμπεριφορά". Και εάν αυτήν τη "λογιστική συμπεριφορά" την έκανε πράξη για όλες τις περιπτώσεις, ειλικρινά θα προβληματιζόμουν πολύ να είχα οποιαδήποτε αντίρρηση και για την επιχείρηση "ΑΓΝΟ". 

Τι παρατηρούμε όμως, κύριε Υπουργέ; Και απευθύνομαι ιδιαίτερα σε σας και χαίρομαι που είστε σεις αυτήν τη στιγμή να απαντήσετε, διότι συμβαίνει να έχω και μία εικόνα του προσώπου σας πολύ διαφορετική από άλλες περιπτώσεις. 

Θέλω, λοιπόν, να σας πω, κύριε Υπουργέ: Αν είχατε ακολουθήσει την ίδια τακτική παντού, θα συμφωνούσα. Τι κάνετε όμως για άλλες "φίλιες" συνεταιριστικές οργανώσεις; Τι κάνετε για την "ΕΛΑΙΟΥΡΓΙΚΗ"; Εβδομήντα δισεκατομμύρια είναι το έλλειμμα και μάλιστα ατάσθαλο έλλειμμα, λένε πολλοί. Και έχετε υποχρέωση να το ελέγξετε. Και έχετε υποχρέωση να αναζητήσετε τις ευθύνες αυτού του τεραστίου ελλείμματος. Κι όμως, επειδή η διοίκηση σε μόνιμη βάση προέρχεται από το δικό σας κόμμα, το κυβερνητικό, δεν έχετε αυτές τις ευαισθησίες. 

Η Κυβέρνησή σας, κύριε Υπουργέ, πρόσφατα ακολούθησε την ιδία τακτική προς όλες τις φίλιες συνεταιριστικές οργανώσεις και ακόμη και σε φίλιους επιχειρηματίες, ιδιώτες. Είναι γνωστό αυτό το οποίο επράξατε με τη διαγραφή εκατοντάδων δισεκατομμυρίων δραχμών σε υπερχρεωμένες συνεταιριστικές οργανώσεις και σε ιδιώτες. Με ποιο κριτήριο; Το κριτήριο της φιλικής τοποθετήσεως όλων αυτών προς το δικό σας κόμμα. 

Κύριε Υπουργέ, ζητώ ιδιαίτερα από σας να ξεχωρίσετε από τους μέχρι σήμερα φαύλους -διότι περί φαυλότητος πρόκειται- και να πράξετε αυτό που πρέπει να πράξετε, για να συνεχιστεί η απρόσκοπτος λειτουργία μιας συνεταιριστικής οργανώσεως, η οποία προσέφερε πολλά στην τοπική κοινωνία. 

Και ακόμη, κύριε Υφυπουργέ, να αποφύγετε αυτήν την τακτική των εγκαθέτων. Η "ΑΓΝΟ" έχει διοίκηση, η οποία εξελέγη νομίμως. Δεν χρειάζεται γκαουλάιτερ και μάλιστα γκαουλάιτερ, οι οποίοι με το παρελθόν τους απέδειξαν ότι είναι ανίκανοι να συμβάλουν και να βοηθήσουν αυτήν την επιχείρηση να πάει μπροστά. Ποια λύση θα βρείτε; Ελάτε να το κουβεντιάσουμε. Και μην επιχειρήσετε να αντικαταστήσετε νομίμως εκλεγέντα όργανα, όπως είναι η σημερινή διοίκηση, με αυτόν τον τρόπο, τον τρόπο της απειλής "ή θα κάνετε ό,τι λέμε εμείς", οι γκαουλάιτερ, ή" δεν έχει χρηματοδότηση και θα έχετε τους εργαζομένους στο δρόμο". Δεν τους αφήνει η διοίκηση τους εργαζομένους απλήρωτους, κύριε Υφυπουργέ, τους αφήνει η συμπεριφορά των εγκαθέτων, που τοποθετήθηκαν ως γενικοί διευθυντές στην επιχείρηση. 

Με καλή διάθεση και με στόχο να σωθεί και η επιχείρηση, αλλά και η κοινωνική της προσφορά, σας καλούμε να πάρετε θέση. Και εγώ προσωπικά σας λέω, κύριε Φουντά -και επιτρέψτε το μου- να ξεχωρίσετε από τους φαύλους. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Ο Υφυπουργός Γεωργίας έχει το λόγο για τριάντα λεπτά. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, κυρία και κύριοι συνάδελφοι, είναι πράγματι κρίμα μία επιχείρηση σαν την "ΑΓΝΟ" να έχει φθάσει σε αυτό το κρίσιμο σημείο, να έχει φθάσει σε αυτήν την κατάσταση. Ποιος έφταιξε; Ακούσαμε κατ' επανάληψη από όλους τους ομιλητές ότι έφταιξαν διάφοροι παράγοντες, ο σημερινός Πρωθυπουργός, διότι τότε που ήταν Υπουργός Γεωργίας δεν έκανε τίποτα, κλ.π. 

'Ομως, αγαπητοί συνάδελφοι, νομίζω ότι ξεκίνησε να χτίζεται το εργοαστάσιο το 1986, το 1987, κάπου εκεί. 'Οπως ξέρετε, ο κ. Σημίτης τον Οκτώβρη του 1985 ανέλαβε Υπουργός Εθνικής Οικονομίας, δεν ήταν Υπουργός Γεωργίας. 

ΓΕΩΡΓΙΟΣ ΣΑΛΑΓΚΟΥΔΗΣ: Δεν ενέκρινε από το 1982 τη μελέτη που του είχε υποβληθεί και την ενέκρινε ο επόμενος. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Ακούσαμε, αγαπητοί συνάδελφοι, ακόμη εγκαθέτων και άλλα. Για τη διοίκηση πλην μιας τοποθέτησης κάποιου συναδέλφου, κανένας δεν είπε τίποτα για τις ευθύνες της εσείς την επαινείτε και δεν έχω κανένα λόγο εγώ να μη συμφωνήσω. 

Πώς φθάσαμε σε αυτό το σημείο; Μη μου πείτε ότι τα μηχανήματα που τοποθετήθηκαν ήταν τα καλύτερα μη μου πείτε ότι δεν ήταν κατώτερα των περιστάσεων και των συνθηκών ανταγωνισμού. Το μόνο καλό εκεί είναι η ζώνη αγοράς γάλακτος. Η διοίκηση, από όσες πληροφορίες έχω, δυστυχώς έχει κακομάθει και τους παραγωγούς στο παρελθόν. 'Επαιρναν λεφτά χωρίς να ανταποκρίνονται πλήρως, όσον αφορά την ποιότητα κλπ. 

Αγαπητοί φίλοι, αγαπητοί συνάδελφοι, σε εκείνο το σημείο που πρέπει να συμφωνήσουμε είναι ότι η "ΑΓΝΟ" πράγματι προσέφερε και προσφέρει και πρέπει να κάνουμε προσπάθειες να λειτουργήσει με υγιείς συνθήκες ανταγωνισμού. 'Ομως, όταν ξεκινάει το 1986 και το κόστος της τότε υπολογίζεται σε 6,7 δισεκατομμύρια και μετά που τελειώνει φθάνει τα δώδεκα δισεκατομμύρια οκτακόσια εξήντα πέντε εκατομμύρια (12.865.000.000) δραχμές, μη μου πείτε ότι έφταιγε τότε η κομματική πίεση, γιατί πιστεύω ότι ολοκληρώθηκε επί των ημερών της δικής σας Κυβέρνησης. Και το μέγιστο έργο έγινε επί των ημερών της δικής σας Κυβέρνησης. 

Εμείς, όπως ξέρετε, τον Ιούνιο του 1989 πάψαμε να είμαστε κυβέρνηση και ξαναγίναμε το Νοέμβριο του 1993. Πώς τα 6,7 δισεκατομμύρια προϋπολογισμός έγιναν δώδεκα δισεκατομμύρια οκτακόσια εξήντα πέντε εκατομμύρια (12.865.000.000) δραχμές. Η Αγροτική Τράπεζα τη δανειοδότησε πλουσιοπάροχα. 'Εδωσε δέκα δισεκατομμύρια εξακόσια δέκα τέσσερα εκατομμύρια (10.614.000.000) όλο αυτό το διάστημα. 

Γίναμε πάλι Κυβέρνηση το Νοέμβριο του '93. Η ΑΤΕ. Το Μάιο 1995 ρύθμισε χρέη της δρχ. δώδεκα δισεκατομμύρια σαράντα τέσσερα εκατομμύρια (12.044.000.000) με βάση τον νόμο 2237/94 και την 1620/89 πράξη του διοικητή της Τράπεζας της Ελλάδος (δρχ. 1895 εκατ.). Η ρύθμιση αυτή στηρίχθηκε τόσο στο σημαντικο ρόλο της ένωσης στην αξιοποίηση της ελληνικής γαλακτοπαραγωγής όσο και στα μέτρα οικονομικής εξυγίανσης που απεφάσισε η γενική συνέλευση για εφαρμογή. Στην πορεία λόγω μη ορθολογικής διαχείρισης από πλευράς οργάνων της η οικονομική θέση κλωνίστηκε σοβαρά με συνέπεια να οφείλει με λογιστικό 31-12-97 το ποσό των είκοσι τριών δισεκατομμυρίων τριακοσίων πενήντα τριών εκατομμυρίων (23.353.000.000) δραχμών που με εκείνα τα δεδομένα, (κύκλος εργασιών, λειτουργικές αδυναμίες κλπ) ήταν αδύνατο να εξυπηρετηθεί. 

Απόρροια των εξελίξεων αυτών ήταν να συγκροτηθεί η επιτροπή εμπειρογνωμόνων από εκπροσώπους του Υπουργείου Γεωργίας από την ΑΤΕ από την ΠΑΣΕΓΕΣ και από την "ΑΓΝΟ" για την παρακολούθηση και επαναξιολόγηση του προγράμματος οικονομικής εξυγίανσης. Επίσης πραγματοποιήθηκε και διαχειριστικός έλεγχος από υπαλλήλους της υπηρεσίας συνεταιρισμών της Αγροτικής Τράπεζας ο οποίος υποβλήθηκε στον αρμόδιο εισαγγελέα πρωτοδικών Θεσσαλονίκης επειδή κρίθηκε αναγκαίο τα πορίσματα να διερευνηθούν από πλευράς δικαιοσύνης. Σύμφωνα με πληροφορίες μας ο εισαγγελέας έχει ήδη καλέσει υπάλληλο ελεγκτή για κατάθεση. 

Παράλληλα μεσολάβησαν και συμφωνίες της οργάνωσης με επιχειρήσεις ιδιώτη αποκλειστικής επιλογής της για συνεργασία και αντιπροσώπευση των προϊόντων της. Η υλοποίηση των συμφωνιών αυτών για τις οποίες υπήρξε αντίθεση της τράπεζας με εξώδικη δήλωσή της έχουν ανατρέψει το πρόγραμμα οικονομικής εξυγίανσης του φορέα και έχουν δημιουργήσει πρόσθετα οικονομικά ανοίγματα που ξεπερνούν το ποσό του ενάμισι δισεκατομμυρίου (1.500.000.000). 

Για τους προαναφερόμενους λόγους στις 4-9-97 συγκροτήθηκε επιτροπή από υπαλλήλους της τράπεζας που τοποθετήθηκαν ως σύμβουλοι στις βασικές διευθύνσεις της 'Ενωσης με σκοπό τον έλεγχο των εργασιών τόσο της διασφάλισης των συμφερόντων της ίδιας της επιχείρησης όσο και της τράπεζας. 

Πώς φθάσαμε εκεί: Φθάσαμε αγαπητοί συνάδελφοι, γιατί τα τελευταία χρόνια υπήρξε αρνητική η πορεία της "ΑΓΝΟ". Είχαμε υπερβολική αύξηση του χρέους της που σήμερα ανέρχεται στα είκοσι έξι δισεκατομμύρια (26.000.000.000) δραχμές, μείωση των πωλήσεών της που από είκοσι δύο δισεκατομμύρια (22.000.000.000) δραχμές το 1995 έπεσε στα δεκαοκτώ δισεκατομμύρια (18.000.000.000) δραχμές και μείωση της συγκέντρωσης πρώτης ύλης λόγω απώλειας τςη εμπιστοσύνης των αγελαδοτρόφων με αποτέλεσμα από ενενήντα οκτώ χιλιάδες τόνους το 1995 σήμερα να συγκεντρώνονται σαράντα εννέα χιλιάδες τόνοι δηλαδή οι μισοί. Επίσης είχαμε τη ραγδαία αύξηση των ζημιών με συνέπεια την τετραετία 1995-1998 να ανέλθουν σωρευτικά σε δώδεκα δισεκατομμμύρια (12.000.000.000) δραχμές, τον εξανεμισμό των ίδιων κεφαλαίων και την εμφάνιση πλέον αρνητικής καθαρής θέσης που υπερβαίνει τα δεκαπέντε δισεκατομμύρια (15.000.000.000) δραχμές. (31-12-97). 

Τα παραπάνω οδηγούν με μαθηματική ακρίβεια την "ΑΓΝΟ" στη χρεοκοπία και στη διακοπή της λειτουργίας της. Η Αγροτική Τράπεζα διαπιστώνοντας όλη αυτήν την άσχημη εξέλιξη ως κύρια πιστώτρια τράπεζα δεν είχε άλλη επιλογή από το να παρέμβει σε μία προσπάθεια σταθεροποίησης της κατάστασης και διακοπής της φθίνουσας πορείας της. 

ΓΕΩΡΓΙΟΣ ΣΑΛΑΓΚΟΥΔΗΣ: Με την παρέμβασή της την έφτιαξε έτσι. Δεν σας ενημερώνουν σωστά. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Τόσες ρυθμίσεις χρεών, κύριε συνάδελφε, έγιναν όλα αυτά τα χρόνια, η διοίκηση δεν φέρει καμία ευθύνη; Για όλα φταίει η Τράπεζα; Τη δανειοδοτεί, της ρυθμίζει τα χρέη, περνάει ο καιρός και αντί να καλυτερεύει η επιχείρηση πάει χειρότερα. Φταίει γι' αυτό η Αγροτική Τράπεζα; Δηλαδή η διοίκηση δεν φταίει καθόλου; 

ΓΕΩΡΓΙΟΣ ΣΑΛΑΓΚΟΥΔΗΣ: Μου επιτρέπετε μια διακοπή; 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Δεν ξέρω αν το επιτρέπει ο κύριος Πρόεδρος. 

ΓΕΩΡΓΙΟΣ ΣΑΛΑΓΚΟΥΔΗΣ: Αν εσείς μου επιτρέπετε, θα συμφωνήσει και ο κύριος Πρόεδρος. 

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Σαλαγκούδη να αφήσουμε τον κύριο Υφυπουργό να ολοκληρώσει. Θα έχετε την ευκαιρία να τον ρωτήσετε στη δευτερολογία σας μερικά πράγματα και ο ίδιος θα έχει την ευκαιρία να σας απαντήσει. 'Εχουμε εδώ πολύ μαλί να ξάνουμε! 

Συνεχίστε, κύριε Υπουργέ. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Η Τράπεζα ανέλαβε προσωρινά το μάνατζμεντ της εταιρείας με στόχο να ανακόψει τη βέβαιη πτώση της εταιρείας, να διενεργήσει τους απαραίτητους ελέγχους, να ακυρώσει συμβάσεις ή συμφωνίες που είχαν γίνει τελευταία με αντιπροσώπους της οργάνωσης και με όρους ληστρικούς (Συκιώτης) και να αναθέσει σε ανεξάρτητη εταιρεία συμβούλων την εκπόνηση επιχειρηματικού σχεδίου εξυγίανσης και ανάπτυξης της οργάνωσης. 

Από την εκπόνηση αυτού του επιχειρηματικού σχεδίου προκύπτουν δύο εναλλακτικά σενάρια: Το πρώτο σενάριο είναι να μετοχοποιηθεί και να γίνει ανώνυμη εταιρεία με μετοχο-ποίηση μεγάλου ύψους οφειλών (πλέον των 10 δις δρχ) με στόχο να απαλλαγεί η ένωση από χρέη που δεν μπορεί να εξυπηρετηθεί και το δεύτερο σενάριο που προτείνεται είναι η ειδική εκκαθάριση. 

Η Τράπεζα παρουσίασε τις δυο παραπάνω προτάσεις στην "ΑΓΝΟ" και ζήτησε να συμφωνήσει στην αρχή της πρώτης πρότασης, με σκοπό να διασωθεί η επιχείρηση. Μέχρι σήμερα όμως η "ΑΓΝΟ", δεν ανταποκρίθηκε στην πρόταση ουσιαστικά διαφωνεί δεν ανταποκρίθηκε, αν θέλετε, στη πρόσκληση και δεν πρότεινε τίποτε. Απεναντίας έχει σιωπήσει. Τώρα μαθαίνω ότι ο πρόεδρός της είναι σοβαρά άρρωστος και δεν ξέρω αν οφείλεται μόνο σε αυτό. 

Λέτε ότι οδηγηθήκαμε εκεί διότι η διοίκηση δεν είναι φίλα προσκείμενη στο κυβερνών κόμμα, ενώ άλλες συνεταιριστικές οργανώσεις επειδή είναι φιλικές, τις δανειοδοτούμε. 

'Οσον αφορά την "ΕΛΑΙΟΥΡΓΙΚΗ", ξέρετε πολύ καλά ότι απο το 1993 και μετά όλες οι χρηματοδοτήσεις που δίνονται, επανεισπράττονται. Αντιθέτως άλλες συνεταιριστικές επιχειρήσεις όπως η "ΣΥΝΕΛ", όπως η "ΚΤΗΝΟΤΡΟΦΙΚΗ", λόγω αδυναμίας να ανταποκριθούν, όπως ξέρετε, έκλεισαν. Οι διοικήσεις αυτών των επιχειρήσεων ήταν φιλικές προς το κυβερνών κόμμα. Με βάση τα ίδια κριτήρια η Τράπεζα θα έπρεπε προ πολλού να έχει σταματήσει τη χρηματοδότηση της "ΑΓΝΟ", για τους λόγους όμως που αναφέραμε συνεχίζει να τη χρηματοδοτεί. Αλλά έως πότε; Πρέπει να διερωτηθούμε. 

Μας ρωτάτε, κύριοι συνάδελφοι, γιατί η Κυβέρνηση ακολουθεί δια της ΑΤΕ πολιτική συρρίκνωσης και απαξίωσης της επιχείρησης. Είπαμε με πόσα δις την έχει δανείσει και τι άλλες ρυθμίσεις έχει κάνει πέρα από τα δάνεια. 

Τι ρυθμίσεις έκανε τελευταία; Στις 4.9.1997 συγκρότησε επιτροπή από υπαλλήλους της Τράπεζας που τοποθετήθηκαν ως σύμβουλοι στις βασικές Δ/σεις της ένωσης. 

Στις 8.10.1997 έδωσε πεντακόσια εκατομμύρια (500.000.000) δραχμές. Στις 23.12.1997 έδωσε ένα δισεκατομμύριο (1.000.000.000) δραχμές και για το 1998 έδωσε 9,68 δισεκατομμύρια, με παράταση έως 31 Μαρτίου 1999 και με παράλληλη αύξηση κατά τετρακόσια εκατομμύρια (400.000.000) δραχμές. 

Μας ρωτάτε πάλι: Οι εκβιασμοί της ΑΤΕ προς την επιχείρηση, γίνονται με εντολές της Κυβέρνησης, που είναι και ο μοναδικός μέτοχος; 

Σας είπαμε ότι η ΑΤΕ, μετά από σχετική έγκριση της γενικής συνέλευσης της "ΑΓΝΟ" έχει αναλάβει το μάνατζμεντ της επιχείρησης, για το πώς θα γίνει η εξυγίανση. Η μελέτη έχει ήδη ολοκληρωθεί. 

Σύμφωνα με την παραπάνω μελέτη, οι βασικές προϋποθέσεις για την εξυγίανση της οργάνωσης είναι η αλλαγή του ιδιοκτησιακού καθεστώτος και η μετοχοποίηση μέρους των οφειλών προς την Α.Τ.Ε. Οι παραπάνω αποφάσεις έπρεπε να ληφθούν μέχρι 28.2.1999. Η προθεσμία έληξε χθες, δεν ξέρουμε τώρα τι λέει η διοίκηση. 

Το τελευταίο ερώτημα είναι γιατί το αντιμετωπίζουμε διαφορετικά. Νομίζω ότι σας απάντησα και για την "ΕΛΑΙΟΥΡΓΙΚΗ", σας απάντησα και για τις άλλες συνεταιριστικές οργανώσεις. 

ΓΕΩΡΓΙΟΣ ΣΑΛΑΓΚΟΥΔΗΣ: Ποια λύση προκρίνετε; 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Δεν έχουμε κάτι άλλο να πούμε. 

Κύριοι συνάδελφοι, εγώ θα δεχθώ την πρότασή σας, την οποία νομίζω ότι ανέφερε ο κ. Τζιτζικώστας, να καθήσουμε να τα βρούμε, αν και είπατε και άλλα διαφορετικά πράγματα. Ο κ. Τζιτζικώστας με τη γνωστή του πολιτική τοποθέτηση με εξέπληξε με την θέση που πήρε, γιατί είπε να προχωρήσουμε στη συνεταιριστική βάση και όχι σε άλλες λύσεις, αν και άλλοι συνάδελφοι -όπως ο κ. Σαλαγκούδης- είπαν ότι με ανάθεση του management σε ιδιώτη η επιχείρηση θα είναι ελκυστική μετά από δύο χρόνια. 

Τώρα, θα πρέπει να είναι συνεταιριστική ή να βάλουμε μέσα manager; 

ΓΕΩΡΓΙΟΣ ΣΑΛΑΓΚΟΥΔΗΣ: Ελκυστική επενδυτικά. Να πάρουν οι κτηνοτρόφοι μετοχές. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Εγώ θα επανέλθω και θα σας πω ότι μπορώ να δεχθώ την πρότασή σας να κάνουμε μια ευρύτατη σύσκεψη με τη συμμετοχή της Αγροτικής Τράπεζας, που είναι πιστώτρια του Υπουργείου, της ΠΑΣΕΓΕΣ, των κομμάτων. 

Κάνω μια πρόσκληση δημόσια στα κόμματα, για να δούμε πώς θα λυθεί αυτή η επιχείρηση, γιατί και εγώ πιστεύω -και εδώ πιστεύω ότι συμφωνούμε όλοι- ότι είναι απαραίτητη να παίξει το ρόλο της στη βόρειο Ελλάδα μια οργάνωση με παράδοση, αλλά δυστυχώς τα τελευταία χρόνια δεν πήγε καλά όχι γιατί δεν τη βοήθησε η Αγροτική Τράπεζα, όχι γιατί δεν τη βοήθησε η Κυβέρνηση, αλλά η διοίκησή της -απ'ό,τι και εγώ πληροφορούμαι- δεν ανταποκρίθηκε και δε στάθηκε στο ύψος της. 

Θα ήθελα, κύριοι συνάδελφοι, να πούμε πως επειδή πολλά είπατε για την Αγροτική Τράπεζα, φροντίδα της Κυβέρνησης για το γεωργικό τομέα, είναι η εξυγίανση της Αγροτικής Τράπεζας, γιατί είναι απαραίτητη. Με τραπεζικά κριτήρια ρύθμισε τα χρέη τώρα τελευταία, τα οποία είχαν συσσωρευτεί όλη αυτήν την περίοδο λόγω των υψηλών επιτοκίων και πρέπει να εξυγιανθεί και να προχωρήσει και η Αγροτική Τράπεζα. 

Επίσης πρόσφατα, όπως ξέρετε, το Υπουργικό Συμβούλιο πήρε απόφαση για το ότι τίποτε δεν μπορεί να γίνει, αν δεν αλλάξει το θεσμικό καθεστώς δομής και λειτουργίας των συνεταιριστικών οργανώσεων και του συνεταιριστικού κινήματος γενικά και των επιχειρήσεων, αφού χωρίς μεγάλες δυναμικές και οικονομικά ισχυρές οργανώσεις δεν πρόκειται να είμαστε ανταγωνιστικοί και ούτε μπορούμε να διεισδύσουμε στις ελληνικές και διεθνείς αγορές. 

Επίσης, θα ήθελα να πω ότι σε όλα τα θέματα δίνουμε κατευθύνσεις, χαράσσοντας πολιτικές για τη γεωργία. Δεν μπορούμε να παρέμβουμε στις επαγγελματικές λειτουργίες της Αγροτικής Τράπεζας. Με το νόμο, όπως ξέρετε, υπάγεται στο Υπουργείο Εθνικής Οικονομίας, αλλά αυτό είναι μια άλλη υπόθεση και δεν μας αφορά. 

Θα ήθελα να δώσω μερικές επιμέρους απαντήσεις σ'αυτά που είπατε. 

Ο κ. Σαλαγκούδης έκανε μια κριτική. Είναι δικαίωμά του κάνοντας την επερώτηση και σαν πρώτος επερωτών, να αναφερθεί στο ιστορικό. Αλλά όμως, κατανάλωσε όλο το χρόνο να ασκήσει κριτική και η πρόταση που έκανε, ήταν στο τέλος, μόλις ήχησε το προειδοποιητικό κουδούνι ότι σε ένα λεπτό τελειώνει η ομιλία του. 

Εγώ πιστεύω ότι μπορούμε να βρούμε μια λύση, αφού όμως σταματήσουμε τους χαρακτηρισμούς "αυτή η διοίκηση είναι δική μας". 

Θέλω εδώ να υπερασπισθώ, τον πρώην συνάδελφό μας, τον κ. Παπαγιάννη. 

Αγαπητέ, κύριε Βεζδρεβάνη πιστεύω ότι ο Βασίλης ο Παπαγιάννης είναι ένα διαμάντι και ηθικής και μεγάλων ικανοτήτων και πιστεύω ότι κάνει ό,τι μπορεί για την εξυγίανση αυτής της επιχείρησης. Τον άλλο δεν τον γνωρίζω προσωπικά. 

Απομένει, αγαπητοί φίλοι, να επανέλθουμε σε αυτήν την πρόταση, να την υλοποιήσουμε και μάλιστα σύντομα μήπως βρούμε λύση. Οι στιγμές και οι ώρες περνάνε και τα χρέη στην "ΑΓΝΟ" είναι μεγάλα και μόνο με αυτόν τον τρόπο μπορούμε να προχωρήσουμε. Αν δεν προχωρήσουμε να μείνει συνεταιριστική, τότε η Αγροτική Τράπεζα θα πάρει τα μέτρα εκείνα που απαιτούνται γιατί και αυτή είναι εμπορική τράπεζα και πρέπει να εξασφαλίσει τα κεφάλαιά της. Πιστεύω όμως ότι με καλή θέληση -και από πλευράς της Κυβέρνησης υπάρχει, αρκεί να υπάρξει και από εσάς- μπορούμε να βρούμε λύση, ούτως ώστε να προχωρήσουμε στη διατήρηση της βιομηχανίας που είναι -επαναλαμβάνω- απαραίτητη, που είναι η ναυαρχίδα των επιχειρήσεων του τομέα στη βόρεια Ελλάδα, για να προστατευθούν οι κτηνοτρόφοι, οι παραγωγοί και να παίξει το ρυθμιστικό της ρόλο. 

Σας ευχαριστώ πάρα πολύ. 

ΠΡΟΕΔΡΕΥΩΝ (Δημήτριος Β. Κωστόπουλος): Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Σάββας Τσιτουρίδης, για είκοσι λεπτά. 

ΣΑΒΒΑΣ ΤΣΙΤΟΥΡΙΔΗΣ: Κυρία και κύριοι συνάδελφοι, η υπόθεση της συνεταιριστικής γαλακτοβιομηχανίας "ΑΓΝΟ" αποτελεί μία χαρακτηριστική περίπτωση, η οποία καταδεικνύει περίτρανα πως η Κυβέρνηση του ΠΑ.ΣΟ.Κ. στην αυγή ενός νέου αιώνα δεν εννοεί να εγκαταλείψει, αφού είναι εγκλωβισμένη, νοσηρές και παρωχημένες πολιτικές και πρακτικές, οι οποίες συνεχίζουν να διογκώνουν το δημόσιο χρέος, να ευτελίζουν θεσμούς, να παραβιάζουν τους κανόνες του ελεύθερου ανταγωνισμού και να δυναμιτίζουν κάθε προσπάθεια εξυγίανσης και ανάπτυξης του πρωτογενούς τομέα. 

Ο κ. Σαλαγκούδης και οι άλλοι επερωτώντες Βουλευτές ανέπτυξαν λεπτομερώς όλες τις πτυχές της υπόθεσης "ΑΓΝΟ". Πριν έρθω και εγώ σε κάποιες από τις πτυχές αυτές, θα ήθελα να προβώ σε ορισμένες επισημάνσεις οι οποίες αφορούν την Αγροτική Τράπεζα, την τράπεζα που ανέλαβε το man agement και ουσιαστικώς τη διοίκηση της μεγάλης αυτής συνεταιριστικής βιομηχανίας. 

Και έρχομαι στην Αγροτική Τράπεζα επισημαίνοντας ότι και ο κ. Φουντάς είπε πως στόχος της Κυβέρνησης είναι η εξυγίανση αυτής της μεγάλης τράπεζας. Πρέπει να πούμε όμως, κύριε Υπουργέ, ότι κατά τη δική μας εκτίμηση και σύμφωνα με όλα τα στοιχεία, στην Αγροτική Τράπεζα σήμερα, την ώρα που μιλούμε, ο τρόπος με τον οποίο σε πολλούς τομείς ασκείται η διοίκηση και χορηγούνται δάνεια ενέχει ευθύνες, οι οποίες πέρα από πολιτικές είναι και ποινικές. Και μιλώ για πρακτικές του σήμερα και θα ξεκαθαρίσω γιατί μιλούμε. Οι ευθύνες αυτές πρέπει να αναζητηθούν σε όλα τα επίπεδα στην Αγροτική Τράπεζα, αφού οι διοικήσεις της Αγροτικής Τράπεζας από το 1993 μέχρι και σήμερα συνεχίζουν τη νοσηρή και παρωχημένη νοοτροπία, η οποία διέκρινε τη λειτουργία των διοικήσεων της δεκαετίας του 1980. 

Θα ήθελα να επισημάνω δύο καίριας σημασίας θέματα που αναφέρονται σε μεθοδεύσεις που αναμφίβολα ως πρακτικές της Αγροτικής Τράπεζας είναι ποινικά κολάσιμες. Επιλεκτικώς, η τράπεζα αυτή παρέχει στην Τράπεζα της Ελλάδος ψευδή στοιχεία για το σύνολο των ληξιπρόθεσμων χρεών συνεταιριστικών οργανώσεων προκειμένου να διατηρηθούν σε λειτουργία οι φίλες προς την Κυβέρνηση συνεταιριστικές οργανώσεις. Τα στοιχεία αυτά, τα οποία παρέχονται ψευδώς από την Αγροτική Τράπεζα στην Τράπεζα της Ελλάδος, οδηγούν σε σειρά ποινικών αδικημάτων που απροκάλυπτα συντελούνται, όπως της σύνταξης και υπογραφής ψευδών ισολογισμών και της παραβίασης των αρχών του υγιούς ανταγωνισμού. 

Το γεγονός δε ότι η όλη διαδικασία σήμερα καλύπτεται από εγκριτικές αποφάσεις της γενικής συνέλευσης της Αγροτικής Τράπεζας, δηλαδή από τον Υπουργό Οικονομικών, σε καμία περίπτωση δεν έχει ως αποτέλεσμα τη νομιμοποίηση αυτών των παρανομιών. 

Δεύτερο στοιχείο: Η εξασφάλιση της οικονομικής βιωσιμότητας ορισμένων επιχειρήσεων ή κυρίως συνεταιριστικών οργανώσεων γίνεται με τον αυθαίρετο και ιδιοτελή καταλογισμό μέρους των λογιστικοποιημένων τόκων, ώστε να είναι δυνατή η κάλυψη χρεών τους από την πολιτεία. 

Το στοιχείο αυτό μάλιστα απροκάλυπτα αναφέρεται ακόμη και σε σχετικά υπηρεσιακά έγγραφα, που κατά περίπτωση χρησιμοποιούνται για να κριθούν ορισμένες συνεταιριστικές οργανώσεις ή επιχειρήσεις ως βιώσιμες, ενώ άλλες ως μη βιώσιμες. 

Θα έλθω σε δύο χαρακτηριστικές περιπτώσεις, κατά τις οποίες το μεγάλο φαγοπότι το οποίο συντελείται έχει και ποινικές προεκτάσεις, τις οποίες και θα βρούμε σύντομα. 

Αναφέρομαι στην περίφημη πλέον υπόθεση "Μιμίκου", μιας ιδιωτικής κτηνοτροφικής βιομηχανίας, η οποία από κακή διαχείριση κατόρθωσε να φθάσει σε χρέη, τα οποία ξεπέρναγαν τα τριάντα δισεκατομμύρια και από το Μάιο του 1998 ανέλαβε, όπως ανέλαβε και στην "ΑΓΝΟ", το μάνατζμεντ η Αγροτική Τράπεζα. Και φθάσαμε μέσα σε δεκαέξι περίπου μήνες το χρέος της επιχείρησης αυτής προς την Αγροτική Τράπεζα και προς άλλες πλευρές να αυξηθεί κατά έντεκα δισεκατομμύρια (11.000.000.000) δραχμές, με το μάνατζμεντ της Αγροτικής Τράπεζας. 

Αν ψάξετε, κύριε Υπουργέ -εμείς ψάχνουμε και θα έλθουν τα στοιχεία αυτά και στον εισαγγελέα- θα δείτε ότι ακόμα και σήμερα, με τη διεύθυνση της Αγροτικής Τράπεζας, το σιτάρι από την επιχείρηση αυτή αγοράζεται έναντι πενήντα οκτώ (58) δραχμών, αντί σαράντα έως σαράντα τέσσερις δραχμές το πολύ, που είναι στην αγορά. Η σόγια, από την επιχείρηση αυτή, της οποίας τη διεύθυνση έχει η Αγροτική Τράπεζα, αγοράζεται εβδομήντα τέσσερις (74) δραχμές -αυτά είναι τιμολόγια- έναντι εξήντα δραχμών το πολύ, τιμή αγοράς. 

Αυτό έχει σαν αποτέλεσμα πλην των άλλων, πλην του ότι αυξήσατε ως Αγροτική Τράπεζα το χρέος αυτής της επιχείρησης κατά έντεκα δισεκατομμύρια (11.000.000.000) δραχμές, να φθάσει η επιχείρηση αυτή να πουλά κοτόπουλα σήμερα στην αγορά με τετρακόσιες δραχμές το κιλό, όταν το κόστος παραγωγής από τις άλλες επιχειρήσεις του ιδιωτικού τομέα είναι πεντακόσιες πενήντα (550) δραχμές. 'Ετσι παραβιάζεται μεταξύ των άλλων ο ελεύθερος ανταγωνισμός. 

Θα προχωρήσω και στην επιχείρηση, η οποία αποτελεί το αντικείμενο της επερώτησής μας, την "ΑΓΝΟ". Εδώ έχετε σημαντικές ευθύνες, στις οποίες αναφέρθηκαν, οι κύριοι συνάδελφοι, από τον τρόπο με τον οποίο έχετε παρέμβει και στην παραγωγική και στη διοικητική διαδικασία. 'Εχετε επίσης σημαντικές ευθύνες, διότι φοβούμαι ότι μεταξύ των άλλων την αφροσύνη η οποία σας διέκρινε σε μια σειρά σημαντικών θεμάτων, η οποία αφορά ρυθμίσεις χρεών συνεταιριστικών οργανώσεων και ιδιωτών, στο τέλος θα την πληρώσει η επιχείρηση "ΑΓΝΟ". Διότι ξέρετε πάρα πολύ καλά ότι στις Βρυξέλλες αυτόν τον καιρό είναι ανοιχτός ο φάκελος της "ΑΓΝΟ", σε ό,τι αφορά τη νομιμότητα προηγουμένων ρυθμίσεων στις οποίες αναφερθήκατε. 

Την παθαίνετε, κύριε Υφυπουργέ, ως Κυβέρνηση, αλλά την παθαίνουμε και όλοι αυτήν τη στιγμή, διότι κατά τρόπο ιδιαιτέρως άφρονα επιλέξατε πριν από ενάμιση περίπου χρόνο να παρουσιάσετε στην Εθνική Αντιπροσωπεία εκείνη την περίφημη πρόταση της ρύθμισης χρεών συνεταιριστικών οργανώσεων με τον Υπουργό της Γεωργίας κ. Τζουμάκα να διαβεβαιώνει ψευδώς την Εθνική Αντιπροσωπεία ότι είχε την έγκριση της Ευρωπαϊκής Επιτροπής και όταν απεδείχθη ότι δεν την είχατε, χάσατε πολυτιμότατη διαπραγματευτική δύναμη σε δύσκολες στιγμές για την ελληνική γεωργία, για να έχετε την ομοφωνία των Υπουργών, για να πάρετε έγκριση για εκείνη τη ρύθμιση. Και σήμερα με μια σειρά μέτρων, πέντε τον αριθμό, από τότε έως τις τελευταίες εβδομάδες, η Ευρωπαϊκή Επιτροπή έρχεται και απορρίπτει άλλες ρυθμίσεις, τις οποίες κάναμε ως χώρα, απορρίπτει άλλες ενισχύσεις τις οποίες δώσατε. 

Θα αναφερθώ στην υπόθεση "ΑΓΝΟ", η οποία εκκρεμεί, στις ρυθμίσεις, προ των ρυθμίσεων του τελευταίου νόμου 2538/97, αλλά και σε περιπτώσεις, οι οποίες αφορούν ενισχύσεις που δώσατε, διότι καρπούζια και πεπόνια έχουν καταστραφεί από τρωκτικά, ενισχύσεις τις οποίες θέλουμε να δώσουμε στα πλαίσια του νόμου περί νέων αγροτών και ενισχύσεις τις οποίες δώσαμε προσφάτως στην περιοχή της Λευκάδας για παραγωγούς φακής. 

'Ερχεται η Ευρωπαϊκή Επιτροπή και απορρίπτει το σύνολο αυτών των μέτρων, διότι θελήσατε να περάσετε τις διαδικασίες αυτές, να περάσετε από δίπλα και να φθάσετε στο Συμβούλιο Υπουργών, για να πάρετε ομοφωνία για τη ρύθμιση των χρεών των συνεταιριστικών οργανώσεων. 

Λέγω, λοιπόν, ότι επειδή ο φάκελος "ΑΓΝΟ" για τις πρότερες του νόμου 2538/97 ρυθμίσεις είναι ανοιχτός, πολύ φοβούμαι ότι την άφρονα αυτή πολιτική σας και τακτική σας, θα την πληρώσει και η "ΑΓΝΟ". 

Με όλα τα παραπάνω προβλήματα, θα έλεγα ότι είναι προφανές, ότι κάνετε μία επιλεκτική πολιτική. Διότι από την άλλη πλευρά αναφερθήκατε στην "ΕΛΑΙΟΥΡΓΙΚΗ", η οποία υποτίθεται ότι πληρώνει τις οφειλές της στην Αγροτική Τράπεζα. Δεν τις πληρώνει, κύριε Υπουργέ. 'Ερχεται η Αγροτική Τράπεζα και η Κυβέρνηση, στην προσπάθειά της να καλύψει αυτήν τη συνεταιριστική οργάνωση, παρουσιάζει και ψευδή στοιχεία. Λέει η Αγροτική Τράπεζα προς την Τράπεζα της Ελλάδος, ότι η "ΕΛΑΙΟΥΡΓΙΚΗ" χρωστάει μόνο -αυτά είναι στοιχεία τα οποία δίνει η Αγροτική προς την Τράπεζα Ελλάδος- 12,7 δισεκατομμύρια, τη στιγμή που στην πραγματικότητα οι συνολικές της οφειλές ξεπερνούν κατά πολύ τα εβδομήντα δισεκατομμύρια (70.000.000.000) δραχμές. Και υπάρχουν και στοιχεία της Αγροτικής προς την Τράπεζα της Ελλάδος που λένε ότι οι συνολικές οφειλές της ΕΑΣ Ηρακλείου μόνο προς την Τράπεζα Ελλάδος είναι 14,8 δισεκατομμύρια σήμερα. Με τα στοιχεία που δίδει η Τράπεζα της Ελλάδος στην Αγροτική Τράπεζα, οι οφειλές αυτές παρουσιάζονται μόλις επτάμισι δισεκατομμύρια (7.500.000.000) δραχμές. Υπάρχει επιλεκτική παρουσίαση χρεών και αντιμετώπισή τους από την Αγροτική Τράπεζα, εις ό,τι αφορά συνεταιριστικές βιομηχανίες, επιχειρήσεις και οργανώσεις, ανάλογα με το εάν είναι φίλα ή μη φίλα προσκείμενες κατ' εσάς στην Κυβέρνηση. 

Επίσης, με όλα αυτά θα πρέπει να πούμε, ότι υπάρχει και ένα άλλο πολύ σημαντικό ζήτημα. Από το 1988 η Αγροτική Τράπεζα πήρε μία παράταση, εις ό,τι αφορά τις κοινοτικές ρυθμίσεις που αφορούν τα μεγάλα χρηματοδοτικά ανοίγματα και στο τέλος του χρόνου λήγει η μεταβατική περίοδος, κατά τη διάρκεια της οποίας θα μπορούσε η Αγροτική Τράπεζα να έχει τέτοια μεγάλα ανοίγματα και τέτοιους δείκτες φερεγγυότητας. 

'Ετσι, λοιπόν, θα πρέπει σύμφωνα και με την επίσημη θέση του διοικητή της Τραπέζης της Ελλάδος, όπως δημοσιεύτηκε στην αρχή του χρόνου μέχρι το τέλος του χρόνου, να βρεθούν κεφάλαια ύψους ενός τρισεκατομμυρίου (1.000.000.000.000) δραχμών, τα οποία θα πρέπει να εξασφαλιστούν από το ελληνικό δημόσιο, για να μπορέσει να γίνει η εξυγίανση της ΑΤΕ. 

Αντί, λοιπόν, να νοιάζεσθε πώς θα αυξάνετε τα χρέη συνεταιριστικών βιομηχανιών ή επιχειρήσεων ή ιδιωτικών επιχειρήσεων, κοιτάξτε να προχωρήσετε το ταχύτερον δυνατόν στην εξυγίανση της Αγροτικής Τράπεζας. 

Θα έλεγα, ότι αυτά τα αδιέξοδα δημιουργούν ζημιογόνα αποτελέσματα και σε άλλους κλάδους της οικονομίας μας, αφού υγιείς κατά τα λοιπά βιομηχανίες ή μονάδες, δεν μπορούν να ανταποκριθούν στους κανόνες του ελεύθερου ανταγωνισμού, αφού τέτοιες πρακτικές της Αγροτικής Τράπεζας νοθεύουν τους κανόνες αυτούς. 

Επιπλέον η κατάσταση της Αγροτικής Τραπέζης πέρα από τη δημιουργία μιας προβληματικής Τράπεζας, η οποία είναι πασιφανώς προβληματική, δημιουργεί και μία παρενέργεια, η οποία πλήττει τους ίδιους τους αγρότες. Το οικονομικό πρόβλημα, οι υψηλές επισφάλειες της Αγροτικής Τραπέζης, το προβληματικό χαρτοφυλάκιό της δυσκολεύουν σήμερα τις κινήσεις και την ευελιξία της και δεν της αφήνουν περιθώρια να ακολουθήσει την ίδια οικονομική πολιτική, που θέλει τις τράπεζες, να ακολουθούν πολιτικές μείωσης των επιτοκίων, γεγονός που στερεί τους αγρότες από ένα σημαντικό όφελος και μάλιστα σε μία στιγμή μεγάλης κρίσης της αγροτικής μας οικονομίας. 

Τα επιτόκια της Αγροτικής Τράπεζας ακόμα και μετά την πρόσφατη μείωση παραμένουν υψηλότερα από τα επιτόκια του ανταγωνισμού και τούτο παρά το γεγονός ότι επιδοτούνται κατά δύο ποσοστιαίες μονάδες. Και έρχεσθε να παρουσιάσετε στους 'Ελληνες αγρότες ότι ήταν κάτι πολύ σημαντικό, προχωρώντας σ' αυτήν τη ρύθμιση την οποία εξήγγειλε προσφάτως η Κυβέρνηση, ύστερα από το βάρος και των αγροτικών κινητοποιήσεων. Δεν κάνει τη χάρη σε κανέναν αγρότη, μειώνοντας τα επιτόκια ή λέγοντας ότι θα μειώσετε τα επιτόκια, όταν τα επιτόκια αυτά ακόμη και μετά τις μειώσεις θα είναι τουλάχιστον πέντε μονάδες πάνω από τα επιτόκια του υγιούς τραπεζικού ανταγωνισμού. Εμείς δεν μένουμε μόνο στην κριτική. 

Σε ό,τι αφορά την "ΑΓΝΟ" για να ξεκαθαρίσω τη θέση της Νέας Δημοκρατίας και των συναδέλφων Βουλευτών, την οποία προφανώς δεν κατανοήσατε, η Νέα Δημοκρατία προτείνει την άσκηση ουσιαστικών οικονομικών ελέγχων τόσο για την "ΑΓΝΟ" όσο και για κάθε άλλη συνεταιριστική οργάνωση της χώρας και την εκπόνηση ενός ολοκληρωμένου προγράμματος για τη συνεταιριστική βιομηχανία που θα της επιτρέψει να εξυγιανθεί και να συνεχίσει ένα σημαντικό ρόλο, μέσα στα πλαίσια ενός υγιούς ανταγωνισμού στην αγορά γάλακτος στη χώρα μας, αγορά γάλακτος η οποία νοσεί ακριβώς από κατάργηση των κανόνων ανταγωνισμού, αφού ξέρετε πολύ καλά ότι το γάλα είναι ολιγοψώνιο στα χέρια κάποιων εταιρειών, καταργείται ο ανταγωνισμός, μοιράζονται οι γραμμές και εδώ και χρόνια δεν ασκείτε κανέναν έλεγχο. Και επιπλέον από το 1993-1994, παρά το γεγονός ότι η κυβέρνηση της Νέας Δημοκρατίας κατόρθωσε να αυξήσει τις ποσοστώσεις που βρήκαμε από το 1984 των πεντακοσίων είκοσι πέντε χιλιάδων τόνων κατά εκατό χιλιάδες τόνους, σήμερα από έλλειψη επαρκών ελέγχων είναι περίπου βέβαιο ότι οι βιομηχανίες έχουν στα χέρια τους παρανόμως πάνω από εκατό χιλιάδες τόνους ποσόστωση, αφού άλλες βιομηχανίες δεν βάζουν τιμές σε υπερβάσεις παραγωγών, άλλες βάζουν λίγες δραχμές και άλλες πολλές δραχμές. Κάτι γίνεται πάντως και θέλετε να το ψάξετε. 

Και επειδή είναι ανοιχτό και το θέμα των ποσοστώσεων γάλακτος αυτήν τη στιγμή στην κοινοτική διαπραγμάτευση μην έλθετε να πείτε αύριο, μεθαύριο αν πάρετε τριάντα ή τριάντα πέντε χιλιάδες τόνους αύξηση της ποσόστωσης έναντι εκατοντάδων χιλιάδων ή και εννιακοσίων χιλιάδων τόνων ενδεχομένως, που θα πάρουν και άλλα κράτη με υπερπολλαπλάσιες ποσότητες από εμάς, μην έλθετε να το παρουσιάσετε ως επιτυχία. Από το 1992 υπήρξε πολιτική υποχρέωση της Ευρωπαϊκής Επιτροπής και του Συμβουλίου των Υπουργών, όταν μας εδόθησαν για το 1993 οι εκατό χιλιάδες τόνοι ποσόστωσης ως αύξηση 20%, σε σχέση με την ποσόστωση της εποχής εκείνης, υπήρχε πολιτική δέσμευση -κάναμε τον οργανισμό γάλακτος και τον καταργήσατε- ώστε εάν προχωρούσαμε σε έναν εξορθολογισμό της αγοράς γάλακτος με τις ατομικές ποσοστώσεις, εξορθολογισμό που δεν τον κάνατε, θα μπορούσαμε να προχωρήσουμε και σε περαιτέρω αύξηση. Πέρασαν πέντε χρόνια. 

Σε ό,τι αφορά την Αγροτική Τράπεζα, για να μη μένουμε μόνο στην κριτική την οποία και θα συνεχίσουμε και θα προχωρήσουμε, η Νέα Δημοκρατία εκτιμά ότι είναι άμεση ανάγκη η οικονομική εξυγίανση και ο εκσυγχρονισμός της Αγροτικής Τράπεζας ,ο οποίος πρέπει να προωθηθεί επιτέλους στην πράξη και όχι μόνο στα λόγια, προς όφελος του αγρότη και της ανάπτυξης της υπαίθρου. 

Προτείνουμε τέσσερα μέτρα: Πρώτον, την εξυγίανση του χαρτοφυλακίου των δανείων, με τρόπο ώστε να διασφαλίζονται τα απαραίτητα κεφάλαια για τη χρηματοδότηση του αγροτικού τομέα. 

Δεύτερον, τον οργανωτικό επιτέλους και τεχνολογικό εξοπλισμό και την καθιέρωση σύγχρονων και ευέλικτων διαδικασιών άσκησης αγροτικής πίστης. 

Τρίτον, την ενίσχυση του αναπτυξιακού της ρόλου με την αξιοποίηση των δυνατοτήτων που παρέχει το Χρηματιστήριο για την αύξηση του μετοχικού της κεφαλαίου. Η διάθεση των μετοχών σε αγρότες πρέπει κατ' εμάς να γίνει με ευνοϊκούς όρους και τιμών και πληρωμής από τους αγρότες. 

Τέταρτον, με τη μείωση των επιτοκίων χορηγήσεως για τους αγρότες κατ' αρχήν στο επίπεδο των επιτοκίων των αγροτικών τραπεζών και περαιτέρω μείωση κατά την επιδότηση του επιτοκίου που γίνεται από το κράτος δηλαδή με δύο ποσοστιαίες μονάδες. 'Οσο δεν γίνονται αυτά τόσο η Αγροτική Τράπεζα θα απαξιώνεται και τόσο οι επιχειρήσεις όπως αυτές στις οποίες αναφερθήκαμε οι οποίες έχουν την ατυχία να πέφτουν στα χέρια του μάναντζμεντ της Αγροτικής Τράπεζας, θα συνεχίσουν να απαξιώνονται με πολλά ερωτηματικά. 

Και επειδή αναφερθήκατε και στο πρόσωπο ενός πρώην συναδέλφου ο οποίος ανέλαβε τη διεύθυνση, τη διαχείριση μιας μεγάλης συνεταιριστικής βιομηχανίας, πρέπει επιτέλους να καταλάβετε ότι σ' αυτόν τον τόπο αν πάσχουμε σε κάτι μεταξύ των άλλων είναι διότι δεν έχουμε κατορθώσει ποτέ να καταλάβουμε ότι άλλο πράγμα είναι η πολιτική ζωή του τόπου η οποία απαιτεί μια αυτονομία της παρουσίας και άλλο πράγμα είναι οι οικονομικές δραστηριότητες. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): 'Οσον αφορά το ήθος και την εντιμότητα. 

ΣΑΒΒΑΣ ΤΣΙΤΟΥΡΙΔΗΣ: Ως προς το ήθος, όλοι ηθικοί είμαστε. Το θέμα είναι αν μπορούμε να διευθύνουμε, όσοι δεν έχουμε την απαιτούμενη εμπειρία στο τέλος μιας επαγγελματικής πολιτικής καριέρας, τεράστιους οικονομικούς οργανισμούς, για να μπούμε σε έναν ανταγωνισμό με ιδιωτικές επιχειρήσεις, όπου τα κριτήρια εκεί είναι πολύ διαφορετικά από αυτά τα οποία χρησιμοποιεί μέχρι σήμερα η Κυβέρνησή σας. 

Γι' αυτό, λοιπόν, θα επανέλθουμε στην πρόταση, την οποία έκαναν οι συνάδελφοι. Θα παρακαλούσαμε να μην προχωρήσετε ως Κυβέρνηση στη λήψη κανενός απολύτως μέτρου σε ό,τι αφορά την τύχη αυτής της συνεταιριστικής βιομηχανίας, πριν καθήσουμε πολύ υπεύθυνα, πολιτικές, κοινωνικές και παραγωγικές δυνάμεις, και συμφωνήσουμε για το τι πρέπει να γίνει. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος του ΠΑΣΟΚ κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριοι συνάδελφοι, δεν είναι δυνατόν να παρακολουθήσω τον Κοινοβουλευτικό εκπρόσωπο της Νέας Δημοκρατίας, ο οποίος φαίνεται ότι έφερε εδώ σημειώσεις από άλλη επερώτηση. Δεν ξέρω αν μπερδέψατε τα χαρτιά σας, κύριε συνάδελφε, αλλά προσπαθούσα προσεκτικά να ακούσω να πείτε κάτι και για το θέμα της επερώτησης περί "ΑΓΝΟ". 'Ακουσα μόνο δύο φράσεις ολίγων δευτερολέπτων. 

Καταλαβαίνετε ότι δεν μπορώ να ακολουθήσω αυτήν την τακτική και θα μείνω στο θέμα, το οποίο περιλαμβάνει η σημερινή επερώτηση. Είναι όμως κρίμα ο Βουλευτής που εκπροσωπεί τη Νέα Δημοκρατία εδώ, να μη βρίσκει να πει λέξη ουσιαστικά ως εκπρόσωπος και περί άλλων τιρβάζει, για μια άλλη επερώτηση, την οποία θα ακούσουμε αν πάρετε την πρωτοβουλία και θα έχετε την απάντηση από την Κυβέρνηση δεόντως. Αλλά σήμερα μόνο για την "ΑΓΝΟ" δεν μιλήσατε. 

ΣΑΒΒΑΣ ΤΣΙΤΟΥΡΙΔΗΣ: 'Ισως δεν με παρακολουθήσατε. 

ΚΟΣΜΑΣ ΣΦΥΡΙΟΥ: Σας άκουσα πολύ προσεκτικά. 

Θα έρθω τώρα στην ουσία του θέματος που συζητούμε. 

Κύριε Υπουργέ, αν θα πάρετε την πρωτοβουλία να συγκαλέσετε αυτήν την ευρεία σύσκεψη που είπατε, με όλους τους ενδιαφερόμενους φορείς και εκπροσώπους των πολιτικών κομμάτων, εμείς εκ μέρους του ΠΑΣΟΚ δεχόμαστε ασφαλώς και θα υπάρξει εκπρόσωπός μας που θα συμμετάσχει στη σύσκεψη αυτή, γιατί είναι ένα θέμα που ενδιαφέρει όλη τη βόρειο Ελλάδα και ιδιαίτερα τους γαλακτοπαραγωγούς και τη μεταποίηση των προϊόντων τους. 

Δεν μπορώ όμως να μην απαντήσω σε μερικά πράγματα που έθεσαν οι συνάδελφοι από την πλευρά της Νέας Δημοκρατίας. Ξαφνικά βρήκαν ότι φταίνε οι Κυβερνήσεις του ΠΑΣΟΚ μετά το 1994 για την εξέλιξη της "ΑΓΝΟ" και κανείς άλλος. 

Εγώ που δεν είμαι από τη βόρειο Ελλάδα, αλλά που είχα την ευκαιρία να μελετήσω μερικά στοιχεία, θα ήθελα πρώτα από όλα να πω ότι οι διοικήσεις έχουν σοβαρότατη ευθύνη διότι άσκησαν εκτεταμένη ρουσφετολογία. 'Εφτασαν στους χίλιους πεντακόσιους εργαζόμενους, όταν μπορούσαν να κάνουν τη δουλειά τους με τους μισούς και σε κάθε εκλογές άδειαζαν οι υπόλοιπες επιχειρήσεις, άδειαζαν τα πολιτικά γραφεία των κυρίων συναδέλφων της Νέας Δημοκρατίας και γέμιζε η "ΑΓΝΟ". 

Θα παρακαλέσω επομένως με μεγαλύτερη σεμνότητα να μιλάτε για τα αισθήματα αυτά. Και να μη στρέφεστε κατά των κυβερνήσεων του ΠΑΣΟΚ και να λέτε ότι μόνο αυτές φταίνε. 

'Ακουσα μάλιστα την κ. Φουντουκίδου να λέει ότι τα επιτόκια έφτασαν κάποια στιγμή στο 43% και συνεπώς πλήρωνε η επιχείρηση υψηλότατα επιτόκια. Δεν μας είπε όμως πότε έφτασαν στο 43%. Μήπως έφτασαν μετά το 1989, το 1990, το 1991 και το 1992 που πράγματι έγιναν αγχόνες για όλους τους δανειολήπτες; 

ΑΔΑΜ ΡΕΓΚΟΥΖΑΣ: Δηλαδή η Νέα Δημοκρατία φταίει! 

ΚΟΣΜΑΣ ΣΦΥΡΙΟΥ: Εγώ σας λέω ότ τα αγροτικά επιτόκια ήταν 15% μέχρι τα μέσα του 1989. Και τα άλλα τα επιτόκια τα επενδυτικά ήταν της τάξεως του 18% και ξαφνικά με την πολιτική που ασκήθηκε τότε... 

ΜΟΣΧΟΣ ΓΙΚΟΝΟΓΛΟΥ: 'Ηταν 16%. 

ΚΟΣΜΑΣ ΣΦΥΡΙΟΥ: Ο κύριος συνάδελφος λέει 16%. 

Ξαφνικά με την πολιτική που ασκήθηκε σε ένα-δυο χρόνια ανέβηκαν πάνω από 30% και οι τόκοι υπερημερίας πράγματι έφθασαν στο 43%, όπως λέει η κ. Φουντουκίδου. Υπάρχουν όλα τα στοιχεία καταγεγραμμένα και δεν μπορεί να τα αμφισβητήσει κανείς. Και μάλιστα κύριοι συνάδελφοι, όταν παρακολουθήσει κανείς τα στοιχεία της ΑΤΕ θα διαπιστώσει ότι 4-12-89 με κυβέρνηση Νέας Δημοκρατίας, 16-2-91 με κυβέρνηση πάλι Νέας Δημοκρατίας, 10-3-93 με Κυβέρνηση πάλι της Νέας Δημοκρατίας, συνήψε τελικά αυτή η επιχείρηση δάνεια ύψους έξι δισεκατομμυρίων εξήντα τεσσάρων εκατομμυρίων (6.064.000.000) δραχμών, μ'αυτά τα υψηλότατα επιτόκια που είχατε με την πολιτική σας κυριολεκτικά εγκαθιδρύσει στην οικονομική ζωή του τόπου. 

Από τη μία, λοιπόν, είχαμε τη ρουσφετολογία με τον υπερδιπλασιασμό του προσωπικού, από την άλλη είχαμε τα επιτόκια-αγχόνες μ'αυτόν το δανεισμό που σας ανέφερα προηγουμένως και τώρα αναζητείτε τις ευθύνες που είχε λέτε μόνο η Κυβέρνηση του ΠΑ.ΣΟ.Κ. για την κατάσταση που βρίσκεται σήμερα η "ΑΓΝΟ". Νομίζω ότι η υποκρισία ξεχειλίζει, ξεπερνάει κάθε όριο, κύριοι συνάδελφοι. 

Τώρα, θα ήθελα να σχολιάσω αυτά που είπατε ότι δηλαδή τοποθέτησε τον εγκάθετο ως γενικό διευθυντή η Κυβέρνηση. 

Πρώτον, αναλαμβάνοντας το μάνατζμεντ η ΑΤΕ τοποθέτησε οικονομολόγο στη συγκεκριμένη θέση του γενικού διευθυντού με αρκετή γνώση και εμπειρία στα αντικείμενα και βέβαια το Μάϊο του 1998. 'Αραγε τα προβλήματα δημιουργήθηκαν από τότε που ανέλαβε αυτή η γενική διεύθυνση; Αφού μέχρι 31-12-97 τα χρέη, οι οφειλές της "ΑΓΝΟ" ήταν είκοσι τρία δισεκατομμύρια τριάντα πέντε εκατομμύρια (23.035.000.000) δραχμές. Η εγκάθετη διοίκηση, όπως την ονομάσατε, είναι αυτή η οποία ευθύνεται, τη στιγμή που ανέλαβε μόλις το Μάϊο του 1998; 

Καταλαβαίνετε ότι χρειάζεται περισσότερη προσοχή και περισσότερη σύνεση, κύριοι συνάδελφοι, όταν μιλούμε γι'αυτά τα πράγματα. 

Και επειδή δεν έχω πολύ χρόνο, θα έρθω σε μία κραυγαλέα αντίφαση που ακούστηκε σήμερα. Μιλάει ο κ. Τζιτζικώστας και λέγει ότι "δεν μπορεί να δοθεί" -σημείωσα επί λέξει τι είπε- "στον ιδιωτικό τομέα η ΑΓΝΟ, να παραμείνει συνεταιριστική η επιχείρηση". Χειροκροτήματα από την πλευρά της Νέας Δημοκρατίας. 

Μιλάει ο κ. Σαλαγκούδης και λέγει να δοθεί σε ιδιώτες για να την εξυγιάνουν με ένα συγκροτημένο σχέδιο εξυγίανσης κλπ. Χειροκροτήματα πάλι από την πλευρά της Νέας Δημοκρατίας. 

ΑΔΑΜ ΡΕΓΚΟΥΖΑΣ: Δεν είπε έτσι. 

ΚΟΣΜΑΣ ΣΦΥΡΙΟΥ: 'Εχω σημειώσει επί λέξει, κύριε συνάδελφε, τι είπε. Πάρτε και τα Πρακτικά για να τα διαβάσετε. Αυτό είπε επί λέξει. 

Μετά έρχεται ο κ. Βεζδρεβάνης και λέγει να συνεχιστεί απρόσκοπτα η συνεταιριστική λειτουργία της επιχείρησης, όπως είπατε και σεις περίπου, κύριε Τσιτουρίδη, σαν Κοινοβουλευτικός Εκπρόσωπος, ουσιαστικά δηλαδή εκπόνηση προγράμματος εξυγίανσης από τη συνεταιριστική επιχείρηση. 

Υπάρχουν επομένως σ'αυτά που λέτε κραυγαλέες αντιφάσεις. Τελικά ποια είναι η πολιτική που προτείνετε; Ελπίζω να την έχετε ξανασκεφτεί μέχρι να κάνει τη σύσκεψη ο Υπουργός προκειμένου αυτός που θα πάει εκεί να μεταφέρει μία σαφή άποψη και όχι αυτές τις αντιφάσεις που ακούσαμε σήμερα. Γιατί εκείνο το οποίο ισχύει, με βάση αυτό που έχει αποφασιστεί από την ΑΤΕ, απ'ό,τι είδα και από τη γενική συνέλευση της "ΑΓΝΟ", είναι η ανάληψη του μάνατζμεντ από την πλευρά της ΑΤΕ και αφού προχώρησε η εξειδικευμένη μελέτη οικονομικής εξυγίανσης, που είναι ήδη ολοκληρωμένη, προτείνει αυτή η μελέτη αλλαγή του ιδιοκτησιακού καθεστώτος και μετοχοποίηση μέρους των οφειλών της ΑΤΕ. 

ΑΔΑΜ ΡΕΓΚΟΥΖΑΣ: Αυτά τα υπέβαλε η ΑΤΕ. 

ΚΟΣΜΑΣ ΣΦΥΡΙΟΥ: Κύριε συνάδελφε, δεν σας διέκοψα. Αλλά εγώ λέω ότι η γενική συνέλευση αποφάσισε να αναλάβει το μάνατζμεντ η Αγροτική Τράπεζα. Ανέλαβε την 1.5.1998, προχώρησε η μελέτη εξυγίανσης και λένε ότι προβλέπει η μελέτη ως ένα στοιχείο της εξυγίανσης, να υπάρξει αλλαγή του ιδιοκτησιακού καθεστώτος εν μέρει, ώστε να μετοχοποιηθεί ένα μέρος των οφειλών της ΑΤΕ. Και το ερώτημα που τίθεται είναι να πάρετε θέση πάνω σ'αυτό. Και να πάρετε μία σαφή θέση, μία θέση όμως ως κόμμα, όχι δύο διαφορετικές θέσεις. Δεν είναι δυνατόν να έρχονται οι Βουλευτές της Νέας Δημοκρατίας και άλλοι να λένε να μπει ιδιώτης, να εξυγιάνει και σε δυο χρόνια θα λειτουργεί θαυμάσια, αφού εξυγιανθεί από ιδιώτες και να μπαίνουν άλλοι συνάδελφοι και να λένε, να παραμείνει και να λειτουργήσει με συνεταιριστική μορφή και όπως είπε ο κ. Τζιτζικώστας επί λέξει, δεν μπορεί να δοθεί στον ιδιωτικό τομέα, να παραμείνει στους συνεταιριστάς. Μάλιστα, είπε τη φράση "να παραμείνει στους συνεταιριστάς". 

HΛΙΑΣ ΒΕΖΔΡΕΒΑΝΗΣ: Αυτή είναι η θέση μας. 

ΚΟΣΜΑΣ ΣΦΥΡΙΟΥ: Λοιπόν, θέλουμε ειλικρινά να ακούσουμε στη δευτερολογία σας να πάρετε θέση καθαρή και ευθύτατη χωρίς περιστροφές και κυρίως με υπευθυνότητα και όχι με την άσκηση της μικροπολιτικής, σαν και αυτήν τη μικροπολιτική που ασκήσανε οι διοικήσεις και οδήγησαν την επιχείρηση εκεί που την οδήγησαν. 

ΜΟΣΧΟΣ ΓΙΚΟΝΟΓΛΟΥ: Για τον Παπαγιάννη δεν μας είπατε, κύριε Σφυρίου. Γιατί τον κατηγόρησαν αδίκως. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Σταύρος Παναγιώτου έχει το λόγο, για δέκα λεπτά. 

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, η πρότυπη αγροτοβιομηχανική μονάδα "ΑΓΝΟ", όπως είναι γνωστό, συνέβαλε σημαντικά στην ανάπτυξη της αγελαδοτροφίας στη χώρα μας. Τα τελευταία όμως χρόνια η κατάστασή της συνεχώς χειροτερεύει, λόγω υπερχρέωσης και έλλειψης κεφαλαίων σημειώνεται μεγάλη καθυστέρηση στην πληρωμή των παραγωγών και των εργαζομένων, αδυνατεί να προμηθευτεί τα αναγκαία μέσα για τη συσκευασία και τη διακίνηση του γάλακτος, γενικά δεν μπορεί να αναπτυχθεί. Η "ΑΓΝΟ" που δεν αποτελεί εξαίρεση, αλλά τον κανόνα -εξαίρεση αποτελούν ορισμένες μόνο συνεταιριστικές οργανώσεις, π.χ. η "ΔΩΔΩΝΗ"- οδηγήθηκε σ'αυτήν την κατάσταση λόγω της αντισυνεταιριστικής πολιτικής των κυβερνήσεων που εφαρμόζουν τις αποφάσεις της Ευρωπαϊκής 'Ενωσης και του Παγκόσμιου Οργανισμού Εμπορίου, της γνωστής GATT με την επιβολή των ποσοστώσεων, τη συνυπευθυνότητα, την καθιέρωση χαμηλών τιμών στα αγροτικά προϊόντα και μια σειρά άλλα. Χαρακτηριστικό από την άποψη αυτή παράδειγμα αποτελεί το αρνητικό αγροτικό ισοζύγιο της χώρας μας, ενώ είμαστε η πιο αγροτική χώρα της Ευρωπαϊκής 'Ενωσης. Ωστόσο εισάγουμε περισσότερα αγροτικά προϊόντα απ'ό,τι εξάγουμε. Και αυτά κυρίως είναι ζωοκομικά προϊόντα. 

Επίσης με την οικονομική κακοδιαχείριση, από τις διοικήσεις των ενώσεων, το νομοθετικό πλαίσιο που ισχύει σήμερα για τους συνεταιρισμούς είναι εκείνο που παρέχει τη δυνατότητα στις διοικήσεις τους να διαχειρίζονται ανεξέλεγκτα τεράστια ποσά και ποτέ να μη λογοδοτούν για τις πράξεις τους. 'Ετσι οι περισσότερες ενώσεις χρησιμοποιήθηκαν από τους υπεύθυνους για προσωπικούς και πολιτικούς λόγους -είναι γνωστές αυτές οι περιπτώσεις- και σήμερα όλες αυτές οι Α.Σ.Ο. να βρίσκονται στα πρόθυρα της χρεοκοπίας. Θέλω να πω δεν είναι μόνο η περίπτωση της "ΑΓΝΟ". Ποιες ήταν αυτές οι διοικήσεις; Σε όλες τις περιπτώσεις δεν είναι δικές σας, κύριε Υφυπουργέ; Δεν ανήκουν στο ΠΑ.ΣΟ.Κ. και στη Νέα Δημοκρατία; Εσείς δεν διοικείτε; 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Οι διοικήσεις της "ΑΓΝΟ" ανήκουν στην Ν.Δ. 

ΣΤΑΥΡΟΣ ΠΑΝΑΓΙΩΤΟΥ: 'Οχι μόνο στην "ΑΓΝΟ", αλλά σε μία σειρά... 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Στην "ΑΓΝΟ" που λέμε τώρα... 

ΣΤΑΥΡΟΣ ΠΑΝΑΓΙΩΤΟΥ: 'Ομως επειδή δεν θέλουμε να το περιορίσουμε μόνο στην περίπτωση της ΑΓΝΟ, αλλά γενικεύοντας σε όλες τις Α.Σ.Ο., θα διαπιστώσουμε ότι αυτοί ανήκαν στα δύο αυτά κόμματα και ήταν πάντα τα ίδια και τα ίδια πρόσωπα. 

Εμείς, σαν Κομμουνιστικό Κόμμα Ελλάδας, δεν είμαστε ενάντια στη ρύθμιση των χρεών που υπάρχουν στις ενώσεις. Αυτό όμως, αφού πρώτα γίνουν οι αναγκαίοι έλεγχοι, καταλογιστούν οι ευθύνες, τιμωρηθούν και πληρώσουν οι υπεύθυνοι. Ποτέ δεν κάνατε τέτοιο πράγμα. Ανέχεστε αυτό το καθεστώς. Τον τελευταίο καιρό μάλιστα, καταργήσατε και τους ελέγχους. Δεν έχετε ευθύνη εσείς για αυτήν την κατάσταση; Δεν έχετε ευθύνη, γιατί έφθασαν οι συνεταιρισμοί σε αυτό το σημείο σήμερα. Νομίζω ότι έχετε ευθύνη. 

'Αλλο η ρύθμιση χρεών που αφορούν περιπτώσεις ανωτέρας βίας, δηλαδή χρέη που δημιουργούνται στις ενώσεις, λόγω πλημμυρών, ξηρασίας, χαλαζοπτώσεων, πυρκαγιών, ασθενειών κλπ. και άλλο, όταν τα χρέη δημιουργούνται από κακοδιαχείριση. Πρόκειται, κατά την άποψή μας, για τελείως διαφορετικά πράγματα. 

Και μέχρι σήμερα, επαναλαμβάνω, δεν έχουν αποδοθεί πολιτικές και ποινικές ευθύνες για την κακοδιαχείριση των ενώσεων. Και το κακό είναι ότι αφήνετε αυτό να συνεχίζετε, με άγνωστο ποιο θα είναι το μέλλον των Α.Σ.Ο. 

'Οσον αφορά την πολιτική της Α.Τ.Ε., κατά την άποψή μας αποσκοπεί να πάρει όσο γίνεται περισσότερα, και στη συνέχεια, να απεμπλακεί από την όλη υπόθεση. Η Α.Τ.Ε. με το πρόσχημα της ρύθμισης των χρεών, χρησιμοποιεί τις χρηματοδοτήσεις στην κατεύθυνση της συρρίκνωσης και του κλεισίματος τόσο της "ΑΓΝΟ" όσο και των άλλων συνεταιριστικών οργανώσεων. 

Το τρίπτυχο-προϋπόθεση τόσο της Νέας Δημοκρατίας όσο και το δικό σας, είναι πάντα το ίδιο, δηλαδή: 

Πρώτον, η δραστική μείωση του προσωπικού, σε σημείο που η λειτουργία των αγροτικών συνεταιριστικών οργανώσεων να καθίσταται αδύνατη. Στην περίπτωση της "ΑΓΝΟ" ειπώθηκε ότι το προσωπικό μειώθηκε κατά 50%. 

Δεύτερον, η εκποίηση των περιουσιακών στοιχείων και δραστηριοτήτων με διάφορα προεδρικά διατάγματα. 'Ετσι οι Α.Σ.Ο. χάνουν το μοναδικό πλεονέκτημα που διαθέτουν, προκειμένου να ανταγωνισθούν τους ιδιώτες, τις υποδομές. 

Τρίτον, οι μεγάλες εισφορές στα αγροτικά προϊόντα, σε σημείο που οι αγρότες να στρέφονται στους ιδιώτες. Να προσκομίζουν, δηλαδή, την παραγωγή τους στις ιδιωτικές επιχειρήσεις, αντί στους συνεταιρισμούς. 

Η ρύθμιση των χρεών, που επέβαλε η Α.Τ.Ε., λειτουργεί σαν μηχανισμός εξυγίανσης του χαρτοφυλακίου της και ταυτόχρονα, σαν θηλιά στο λαιμό της ένωσης που οδηγείται στο κλείσιμο και στο ξεπούλημά της στους ιδιώτες. 

Θα αναφερθώ σύντομα στη μελέτη που έγινε και που αφορά την εξυγίανσή της. Σύμφωνα με αυτήν τη μελέτη, που την εκπόνησε η γνωστή εταιρεία, προτείνεται, πρώτον να χορηγηθούν ένα τρισεκατομμύριο τετρακόσια δισεκατομμύρια (1.400.000.000.000) δραχμές στην "ΑΓΝΟ", προκειμένου να γίνουν επενδύσεις κυρίως για την παραγωγή νέων προϊόντων και δεύτερον, να χορηγηθούν άλλα πέντε δισεκατομμύρια (5.000.000.000) δραχμές κεφάλαιο κίνησης, προκειμένου να αντιμετωπίσει τα προβλήματα που έχει σήμερα. 

Πώς όμως μπορούν να γίνουν αυτά; Από πού μπορεί να χορηγηθούν; Κατά την άποψή μας,μόνον από την Αγροτική Τράπεζα. Υπάρχει κανένας άλλος που να μπορούσε να χορηγήσει αυτά που προτείνει η μελέτη της εταιρείας; 

Κατά την άποψη μας, ο καλύτερος τρόπος για να στηρίξει η Α.Τ.Ε. την "ΑΓΝΟ", είναι η εταιρεία να γίνει μετοχικού ενδιαφέροντος. Δηλαδή σε αυτή να συμμετέχουν η Α.Τ.Ε. και η "ΑΓΝΟ". Η Α.Τ.Ε. να συμμετέχει με τη μετοχοποίηση των χρεών, δηλαδή με τις μετοχές που θα προέλθουν από τα χρέη της "ΑΓΝΟ" προς αυτήν και η "ΑΓΝΟ" να συμμετέχει με τα πάγια περιουσιακά στοιχεία που διαθέτει. 

Σύμφωνα μάλιστα με τα στοιχεία των μελετητών, η ΑΤΕ θα είχε και την πλειοψηφία των μετοχών, αν γίνει αυτό που προτείνουμε εμείς. 'Ετσι, αφού θα έχει την πλειοψηφία στη διοίκηση, θα μπορεί, πρώτον, να εφαρμόσει το πρόγραμμα εξυγίανσης που προτείνει και έτσι, με αυτόν τον τρόπο, θα κληθεί και η ίδια αυτά που προτείνει να εφαρμόσουν οι άλλοι -αντί να προτείνει δηλαδή να τα εφαρμόσουν άλλοι- να τα εφαρμόσει η ίδια, αφού θα ελέγχει την πλειοψηφία της διοίκησης της "ΑΓΝΟ". 

Δεύτερον, αφού θα έχει τον έλεγχο της διοίκησης και θα είναι πεισμένη ότι η εταιρία είναι βιώσιμη, θα διαθέσει τα ποσά, που αρχικά ανέφερα, τα 1,4 δισεκατομμύρια για τον εκσυγχρονισμό και τα πέντε δισεκατομμύρια (5.000.000.000) που απαιτούνται ως κεφάλαια κίνησης. 

Στο βαθμό που θα εξυγιαίνεται και θα δημιουργεί κέρδη η "ΑΓΝΟ", θα δημιουργούνται και οι προϋποθέσεις να επανέλθει στην αρχική της μορφή, να ξαναγίνει δηλαδή συνεταιριστική. 

Αυτή είναι, κατά την άποψή μας, η μοναδική πρόταση που χρειάζεται σήμερα να εφαρμοστεί, προκειμένου να σωθεί η ΑΓΝΟ. Σε διαφορετική περίπτωση, ο ρόλος της ΑΤΕ θα είναι εκτελεστικός, ξεπουληματικός. 

'Οσον αφορά την "ΕΛΑΙΟΥΡΓΙΚΗ", δεν τη θεωρούμε πρότυπο προς μίμηση, γιατί δεν παίζει κανένα ρόλο για τους αγρότες. Το μόνο που κάνει είναι να τους χαρατσώνει, χωρίς να τους προσφέρει καμία υπηρεσία. 

Γενικά, αν θέλουμε να αναπτυχθεί το συνεταιριστικό κίνημα, με αφορμή τη συζήτηση για την "ΑΓΝΟ", χρειάζεται αποκατάσταση της υπόληψης και της αξιοπιστίας των ΑΣΟ στους αγρότες, στους καταναλωτές, την κοινή γνώμη, με ουσιαστικό διαχειριστικό έλεγχο και παραδειγματική τιμωρία όσων ευθύνονται για τη χρεοκοπία τους. Ευχαριστώ. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Ευάγγελος Αποστόλου έχει το λόγο για δέκα λεπτά. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, θέλω να ξεκινήσω με ένα ερώτημα: Πόσο χρόνο θα περιμένουμε ακόμα γι' αυτήν την περίφημη θεσμοθέτηση νέων κανόνων για το συνεταιριστικό κίνημα; Δεν βλέπετε ότι δεν πάει άλλο η κατάσταση; Επιτέλους, χρόνια μελετάτε το νέο πλαίσιο λειτουργίας του συνεταιριστικού κινήματος, χρόνια το ανακοινώνετε και ακόμα περιμένουμε. 

'Ομως, αγαπητοί συνάδελφοι, η "ΑΓΝΟ" είναι κι αυτή ένα από τα χαρακτηριστικά παραδείγματα του τρόπου λειτουργίας του συνεταιριστικού κινήματος τα τελευταία χρόνια, αλλά και της αδυναμίας, κύριε Υπουργέ, της Αγροτικής Τράπεζας να συμβάλει στη βιώσιμη λειτουργία των επιχειρήσεων του συνεταιριστικού τομέα. 

'Εχουμε δηλαδή από τη μία μεριά το συνεταιριστικό κίνημα να στηρίζει δραστηριότητες και εισοδήματα, όπως στην προκειμένη περίπτωση την αγελαδοτροφία και το εισόδημα των αγελαδοτρόφων, να εφαρμόζει δηλαδή κοινωνική πολιτική, ουσιαστικά κατ' εντολή της πολιτείας, χωρίς η ίδια μέχρι σήμερα να έχει ως επιχείρηση τις οικονομικές δυνατότητες να ανταποκριθεί σ' αυτήν την πολιτική. 

Το έχω τονίσει αυτό ξανά, κύριε Υπουργέ. Οφείλει η πολιτεία, την ώρα που το συνεταιριστικό κίνημα κάνει κοινωνική πολιτική, να αναλαμβάνει το κόστος. Γιατί η παράλειψη ανάληψης του συγκεκριμένου κόστους έχει παρενέργειες. 

Πρώτη παρενέργεια είναι τα χρέη, που βέβαια αργότερα έρχεται η πολιτεία και τα ρυθμίζει. Τα παρουσιάζει ως παροχή στο συνεταιριστικό κίνημα, ενώ ουσιαστικά πρόκειται για υποχρέωσή της. 

Δεύτερη παρενέργεια αυτής της λειτουργίας είναι η κατασπατάληση, η κακοδιαχείριση, πολλές φορές και η διασπάθιση χρήματος. Είναι στο συνεταιριστικό τομέα και αυτή μία περίπτωση. 

Τρίτη παρενέργεια, επακόλουθο των δύο που σας προανέφερα, είναι η κατασυκοφάντηση του συνεταιριστικού κινήματος. 

'Ολα αυτά γινόντουσαν, κύριε Υπουργέ και εξακολουθούν μέχρι σήμερα να γίνονται, γιατί κυριάρχησε και κυριαρχεί στο συνεταιριστικό κίνημα ο κομματισμός. 'Οταν αναλαμβάνουν να διοικήσουν τους συνεταιρισμούς άνθρωποι οι οποίοι εκλέγονται μόνο και μόνο χάρη στις κομματικές τους επιδόσεις, επόμενο είναι να μην μπορούν να ανταποκριθούν σ' αυτά τα καθήκοντα. 

Βέβαια, το πρόβλημα υπερχρέωσης της συγκεκριμένης οργάνωσης, οφείλεται και σε έναν άλλο λόγο, τον τρόπο με τον οποίο το συνεταιριστικό κίνημα έκανε τις επενδύσεις του. Είναι χαρακτηριστικό ότι καμία επένδυση του συνεταιριστικού τομέα που υπήχθη στους κανονισμούς 355 της ΕΟΚ και 866 της Ευρωπαϊκής 'Ενωσης, δεν ολοκληρώθηκε σε χρόνο μικρότερο από πέντε χρόνια. Και όταν έρχεται η ώρα της λειτουργίας, η θηλιά της υπερχρέωσης υπάρχει αφού ακόμα και ποσοστό επιχορήγησης ύψους 65% και 70%, όπως αναφέρθηκε πριν από λίγο από συνομιλητές, απορροφήθηκε από τους τόκους του δανείου έναντι επιχορήγησης. Είναι ένα πρόβλημα που όπως ξέρετε, κύριε Υπουργέ, απασχόλησε όλον τον αγροτικό τομέα. 

Στην επερώτηση αναφέρεται ότι η Αγροτική Τράπεζα έχει διαφορετική μεταχείριση στην "ΕΛΑΙΟΥΡΓΙΚΗ" από ό,τι στην συγκεκριμένη περίπτωση. Να το δεχθώ αυτό. Ποιά είναι η ουσιαστική παρέμβαση της "ΕΛΑΙΟΥΡΓΙΚΗΣ" σήμερα, όταν είναι γνωστό ότι υπάρχει τεράστιο πρόβλημα με την τιμή του λαδιού αλλά και με τη διάθεση του λαδιού; Τίποτα. 'Ο,τι συμβαίνει στην "ΕΛΑΙΟΥΡΓΙΚΗ", συμβαίνει και στην "ΑΓΝΟ". 

Τώρα το αν στη μια συνεταιριστική οργάνωση είναι οι συμπαθούντες της Αντιπολίτευσης και στην άλλη είναι του κόμματος που κυβερνά, αυτό είναι εις βάρος του συνεταιριστικού κινήματος. Δεν σημαίνει ότι και στις δυο περιπτώσεις δεν διαπράττονται τα ίδια λάθη. Βέβαια, κύριε Υπουργέ, επιτρέψτε μου να σας πω ότι τη μερίδα του λέοντος την έχετε εσείς, γιατί το ΠΑΣΟΚ είναι αυτό που οπωσδήποτε εισήγαγε τον κομματισμό στο συνεταιριστικό κίνημα περισσότερο από τα άλλα κόμματα. 

Από την άλλη πλευρά, αγαπητοί συνάδελφοι, έχουμε μια Αγροτική Τράπεζα η οποία λειτουργεί με τη λογική της αναβλητικότητας: "'Αστο, ας κάνουμε μια μικρή ένεση στο πρόβλημα να περάσει τώρα και αργότερα το αντιμετωπίζουμε". Αυτό έχει ως αποτέλεσμα τη διόγκωση των προβλημάτων, που βέβαια με μαθηματική ακρίβεια οδηγούν στο κλείσιμο των επιχειρήσεων. 

Δυστυχώς, απ'ό,τι φαίνεται η παρέμβαση της Αγροτικής Τράπεζας και στην περίπτωση που συζητάμε, αλλά και με την περίπτωση "ΜΙΜΙΚΟΣ" -μια περίπτωση που αφορά την εκλογική μου περιφέρεια- οδήγησε σε αποτελέσματα καταστροφικά και για την ίδια και για τον κλάδο. 

Πιέζει σήμερα η ΑΤΕ τους συνεταίρους και τους εργαζόμενους της "ΑΓΝΟ" να δεχθούν διάφορα σενάρια, τα οποία με μαθηματική ακρίβεια οδηγούν στη συρρίκνωση και απαξίωση της επιχείρησης βάζοντας το εκβιαστικό δίλημμα "ή κάνετε αυτό ή παύουμε τη χρηματοδότηση ή οδηγούμαστε στη διαδικασία της εκκαθάρισης εν λειτουργία ή στο ξεπούλημα". 

Κύριε Υπουργέ, έγινε μια ανάλογη παρέμβαση στην επιχείρηση "ΜΙΜΙΚΟΣ" στη Χαλκίδα και το αποτέλεσμα ήταν να οδηγηθεί η επιχείρηση, όχι μόνο στο διπλασιασμό των οφειλών, αλλά κυρίως στην περαιτέρω επιδείνωση του κλάδου. 

Τώρα, βρισκόμαστε επερωτώντες συνάδελφοι στη διαδικασία της ειδικής εκκαθάρισης, η οποία με μαθηματική ακρίβεια θα οδηγήσει στο κλείσιμο της επιχείρησης, τουλάχιστον με τη σημερινή της μορφή, επειδή εντελώς πρόχειρα και χωρίς συγκεκριμένη πολιτική για τον κλάδο αντιμετωπίστηκε το θέμα. 

'Εγινε μια παρέμβαση πριν από δεκαεφτά μήνες με τρεις σκοπούς. Την προστασία πρώτον, των οικονομικών συμφερόντων της Αγροτικής Τράπεζας, δεύτερον, των θέσεων εργασίας και τρίτον, των συνθηκών υγιούς ανταγωνισμού στον κλάδο. Δεκαεφτά μήνες μετά, κύριε Υπουργέ, κανένας από αυτούς τους σκοπούς δεν εκπληρώθηκε. 

'Ακουσα πριν από λίγο τον εκπρόσωπο της Νέας Δημοκρατίας να μιλάει και για ποινικές ευθύνες. Ξέρετε ότι αυτή τη στιγμή το τίμημα που συζητήθηκε πριν από καιρό -φαίνεται ότι ούτε και αυτό έγινε κατορθωτό να δοθεί για τη συγκεκριμένη επιχείρηση- δεν ξεπερνάει τα τέσσερα με πέντε δισεκατομμύρια, όταν από την ημέρα της παρέμβασης της Αγροτικής Τράπεζας μέχρι σήμερα έχουν δαπανηθεί περισσότερα από έντεκα δισεκατομμύρια; Δε μιλάμε για τις παλιές οφειλές. Καταλαβαίνετε ότι αυτό είναι ένα πάρα πολύ σοβαρό πρόβλημα. 'Οσον αφορά την "ΑΓΝΟ" Θα πρέπει να έχουμε υπόψη μας ότι πρόκειται για μια επιχείρηση, η οποία πρέπει να υπάρχει για να στηρίζει το εισόδημα των αγελαδοτρόφων και τη δραστηριότητα στην περιοχή. 

Εκείνο που απαιτείται άμεσα, κύριε Υπουργέ, είναι να αυξηθεί ο κύκλος εργασιών της επιχείρησης. Αν τουλάχιστον άμεσα δεν ξεπεράσει το πλαφόν των εκατό τόνων εισκόμισης γάλακτος καθημερινά, ό,τι σενάριο και να φτιάξετε δεν υπάρχει περίπτωση να επιβιώσει. 

Για να εξασφαλιστεί, όμως, η εισκόμιση αυτής της ποσότητας, πρέπει να εξασφαλιστεί κανονική ροή στη χρηματοδότηση της συγκεκριμένης δραστηριότητας. Οποιαδήποτε μελέτη βιωσιμότητας και να συνταχθεί θα πρέπει να έχει υπόψη της πρώτον ότι ασκείται και κοινωνικός ρόλος από τη συγκεκριμένη δραστηριότητα και δεύτερον, θα πρέπει να κινηθεί επαναλαμβάνω μέσα σε συνεταιριστικά πλαίσια. Οποιαδήποτε απόφαση δώσει την πλειονότητα των μετοχών έξω από τα συνεταιριστικά πλαίσια, με μαθηματική ακρίβεια θα οδηγήσει στο ξεπούλημα της εταιρείας. 

Η πρόταση που ακούστηκε "να πάρει την πλειοψηφία των μετοχών η Αγροτική Τράπεζα", επειδή υπάρχει από πλευράς της μια συμπεριφορά που τουλάχιστον οδηγεί μέχρι σήμερα κατά 100% σε αποτυχημένες πολιτικές και παρεμβάσεις στον αγροτικό χώρο, θα οδηγήσει και αυτή, με μαθηματική ακρίβεια στο ξεπούλημα της εταιρείας. 

Μόνο, λοιπόν, σε συνεταιριστικά πλαίσια και οπωσδήποτε με τη λογική που πρέπει να αποκτήσουν κάποτε οι συνεταίροι ότι θα πρέπει και αυτοί να εισκομίζουν το γάλα τους, θα πρέπει σε δύσκολες εποχές να στηρίζουν το συνεταιριστικό κίνημα. Διαφορετικά, η κατάσταση θα είναι και γι' αυτούς δυσάρεστη. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, επανειλημμένα έχει συζητηθεί το θέμα της επιχείρησης "ΑΓΝΟ" σ' αυτήν την Αίθουσα και έχει καλώς. Τούτη τη φορά, όμως, η αγανάκτησή μου από την αρχή εκδηλώνεται, όταν κατατίθεται ως επίκαιρη επερώτηση από την πλευρά της Αξιωματικής Αντιπολίτευσης. 

'Οπως είχα πει και την προηγούμενη φορά, το θέμα αυτό είναι η αχίλλειος πτέρνα σας. Μην το ανοίγετε σ' αυτήν την Αίθουσα, πριν τουλάχιστον επιδιώξετε να εξιλεωθείτε έναντι των κτηνοτρόφων της Μακεδονίας με συμφωνίες, με αποφάσεις που πρέπει να παρθούν απ' όλα τα κόμματα για να βρεθεί μια λύση. 

Το πιο βρώμικο κομματικό παραμάγαζο της κεντρικής Μακεδονίας ήταν η "ΑΓΝΟ". 'Εχω την ατυχία να έχω την επιχείρησή μου σε απόσταση χιλίων μέτρων από αυτήν την επιχείρηση. 

Εγώ και πολλοί άλλοι συνάδελφοί μου βιοτέχνες τρέμαμε τις εκλογές. Μας έπαιρναν τα στελέχη από τις επιχειρήσεις για να τα διορίσουν. Μας ταλάνισαν όλους. Αλλά πιο πολύ ταλάνισαν την "ΑΓΝΟ" και τους κτηνοτρόφους της περιοχής. Εξέθρεψαν μία διοίκηση από "καζινόβιους". Και ο εισαγγελέας όμως δεν έκανε τη δουλειά του, παρ'όλο που μέσα από αυτήν την Αίθουσα προκλήθηκε από εμένα. Υπάρχουν συνταρακτικά στοιχεία ατασθαλιών.'Οσο και να καλυφθούν όμως αυτά τα στοιχεία, γίνονται πασιφανή. Υπάρχουν τερατώδεις συμβάσεις. 

Κάποιος Συκιώτης, ανακύψας έμπορος, αγόραζε με απόφαση του διοικητικού συμβουλίου με τιμές πολύ κατώτερες του κόστους. Πολλές φορές σε συνελεύσεις ομολογούσαν τα διευθυντικά στελέχη ότι οπλοφορούν για να σώσουν το τομάρι τους, διότι κινδύνευαν αν αποκάλυπταν σκάνδαλα που έβλεπαν να διαμορφώνονται. 

Κύριοι συνάδελφοι της Νέας Δημοκρατίας, είναι θράσος να κάνετε επερώτηση για την "ΑΓΝΟ" που την έχετε διαλύσει, την έχετε καταστρέψει. Την προηγούμενη φορά είχα πει ότι θα αναγκαστώ να ονομάσω άτομα εάν επαναληφθεί ερώτηση για την "ΑΓΝΟ". 'Εγινε πάλι όμως επερώτηση.'Οσο και αν κάποιος θέλει να συγκρατεί τον εαυτό του, δεν μπορεί να κατεβάζει περισσότερο το επίπεδο της συζήτησης απ' όσο το κατεβάζω τώρα εγώ. 

Είναι γνωστό στους κυρίους συναδέλφους ότι ψήφιζαν όλα τα κομματικά τους στελέχη, ενώ δεν ήταν ποτέ κτηνοτρόφοι. Απ'αυτούς που ψήφιζαν στις εκλογικές διαδικασίες για να εκλεγεί η σημερινή διοίκηση, το 90% δεν είχε δει πώς είναι η αγελάδα. 

ΑΔΑΜ ΡΕΓΚΟΥΖΑΣ: Τι σχέση έχει αυτό τώρα; 

ΓΕΩΡΓΙΟΣ ΡΟΚΟΣ: Αυτό το διοικητικό συμβούλιο της συγκρότησης των κομματαρχών της περιφέρειας ήταν επόμενο να αποτύχει στη διαχείριση. Και δεν μπορούμε να λέμε σήμερα ότι τώρα μπήκε κάποιος εγκάθετος. Γιατί εάν θέλουμε να σεβόμαστε ο ένας τον άλλον, πρέπει να παραδεχθούμε ότι ο Βασίλης Παπαγιάννης είναι ένα έντιμο άτομο που κάνει το παν για να μπορέσει να σώσει την "ΑΓΝΟ" που δεν σώζεται αν δεν παρθούν συγκεκριμένες αποφάσεις. 

Πράγματι, έχουμε πάψει να οχλούμεθα. Δεν χάνουμε εργάτες από τις επιχειρήσεις μας. Πράγματι, περιορίστηκε το εργατικό δυναμικό αν και συνεχίζονται κάποια μικροφαινόμενα σε επίπεδο εποχικών προσλήψεων από κάποιους που δεν έχουν σχέση με το συγκεκριμένο πρόσωπο. 

Και ρωτήσατε, κύριε Ρεγκούζα, τι σχέση έχει. Είπατε να μην πειραχθούν τα νομίμως εκλεγέντα όργανα.'Ετσι εκλέγονται νομίμως τα όργανα; Από ποιους; 

ΑΔΑΜ ΡΕΓΚΟΥΖΑΣ: Δεν υπάρχουν δικαστήρια να προσβληθούν... 

ΓΕΩΡΓΙΟΣ ΡΟΚΟΣ:'Οχι, δεν υπάρχουν δικαστήρια. Αυτό είναι το λυπηρό σε αυτήν την πολιτεία. Αυτή η έλλειψη ηχεί κάθε μέρα και χτυπά σαν ράπισμα τα αυτιά των Ελλήνων πολιτών και τη ζωή τους. Στα δικαστήρια προσέφυγε ο συνεταιρισμός της Ημαθίας για ανάλογες ατασθαλίες στο Σταυρό Ημαθίας. Ο δικαστής είπε, ναι, πράγματι, οι αποφάσεις που πάρθηκαν οδήγησαν στην καταστροφή την οργάνωση. 'Ομως, δεν αποδεικνύεται δόλος. Για τον εισαγγελέα, για να πάνε όλοι αυτοί φυλακή που εσείς τους θεωρείτε νομίμως εκλεγέντες απαιτούνται και κάποια πειστήρια. Τι να πούμε εμείς; 'Οτι έχουν φτιάξει περιουσίες; Είναι γνωστό αυτό σε μας που παροικούμε. 

Και είναι γνωστό σε μας ότι είναι βράδυ παρά βράδυ στο καζίνο; 

Καταλαβαίνετε την αγανάκτησή μου, την αισθάνεσθε, γιατί αυτά που λέω είναι αυτά που θα λέγατε και εσείς έξω από την Αίθουσα. 

Υπάρχει όμως μία λύση. Κατ'αρχήν να καταλάβετε και εσείς ότι χρειάζονται νέοι κανόνες συνεταιριστικού κινήματος, χρειάζεται ένα νέο πλαίσιο. Και μην κωλυσιεργείται. Γιατί δεν είναι μόνο η "ΑΓΝΟ". Απαίτηση των συνεταιριζομένων, των πραγματικών παραγωγών, είναι η εκκαθάριση του μητρώου των συνεταιριζομένων στην ""ΑΓΝΟ"". Και αυτό είναι εύκολο να γίνει. Από αυτούς που έχουν την ποσόστωση, απ'αυτούς που έχουν τα τιμολόγια προσκόμισης γάλακτος. Αυτοί είναι οι φυσικοί συνεταίροι. 'Ολοι οι άλλοι είναι διεκπεραιωτές κομματικών σκοπιμοτήτων. Αφού βρεθούν αυτοί και το θέλουν -έχουν καταλάβει πια ότι δεν σώζονται- τότε σε συνεργασία με την αρρωστημένη ΑΤΕ -αυτή έχουμε μέχρι να την εξυγιάνουμε- θα μπορέσει να υπάρξει μια λύση. Εγώ δεν θα έλεγα να ακούσετε τη δική μας άποψη, την οποία κατέθεσα στην τελευταία συνεδρίαση που είχαν παρούσης της ΠΑΣΕΓΕΣ. 

ΓΕΩΡΓΙΟΣ ΤΖΙΤΖΙΚΩΣΤΑΣ: Ποιοι; 

ΓΕΩΡΓΙΟΣ ΡΟΚΟΣ: Οι αγρότες, οι κτηνοτρόφοι. 

ΓΕΩΡΓΙΟΣ ΤΖΙΤΖΙΚΩΣΤΑΣ: Ποιοι είναι αυτοί; Τι ρόλο παίζουν; 

ΓΕΩΡΓΙΟΣ ΡΟΚΟΣ: Σ' αυτήν τη συνεδρίαση ήταν πράγματι μόνο οι κτηνοτρόφοι που παράγουν. 'Εγινε με πρωτοβουλία της ΠΑΣΕΓΕΣ, αν το έχετε πληροφορηθεί, μια σύσκεψη γαλακτοπαραγωγών για την "ΑΓΝΟ". Και σ' αυτήν τη σύσκεψη βρέθηκαν μόνο αυτοί που παράγουν, γιατί αυτοί καίγονται στην πραγματικότητα. Οι άλλοι, ό,τι πήραν, πήραν. 

ΑΔΑΜ ΡΕΓΚΟΥΖΑΣ: Είχε συγκεκριμένο θεματολόγιο η συγκέντρωσή τους. 

ΓΕΩΡΓΙΟΣ ΡΟΚΟΣ: Αυτοί προτείνουν να φτιάξουν μια επιτροπή από την αρχή με βάση τα πραγματικά στοιχεία, να ανασυνταχθούν για να μπορέσουν να συνεργαστούν ουσιαστικά με την Αγροτική Τράπεζα, για να μπορέσουν να βρουν από κοινού λύση. Και είναι ίσως η μοναδική λύση. Πρέπει να καταλάβουμε όλοι μας ότι ακόμη και σε συντηρητικά καθεστώτα, η διακίνηση, η εκμετάλλευση των αγροτικών προϊόντων γίνεται σε συνεταιριστική βάση. 

Στην ίδια την Αμερική τα αγροτικά προϊόντα προωθούνται, συσκευάζονται και επεξεργάζονται σε συνεταιριστική βάση κατά 85% . 

Θέλω να πω κάτι και σε σας, κύριε Υπουργέ, γιατί το λέτε και σε άλλες περιπτώσεις για τα επιτόκια. Δεν είναι όπως τα λέτε. Τώρα τα επιτόκια είναι δυσβάστακτα. Είναι πολύ μεγαλύτερα από την τριετία 1990-1993. Μην κάνετε τις αθώες περιστερές. Μιλάμε για τα πραγματικά επιτόκια. Λέτε ότι τώρα ο πληθωρισμός είναι στο 4% και η 'Ενωση Λαγκαδά, όπου είναι και η ""ΑΓΝΟ"" δίπλα, δανείστηκε προχθές με 18% επιτόκιο. Δηλαδή ουσιαστικά δεκατέσσερις μονάδες πάνω από τον πληθωρισμό. Και σεις είπατε ότι το 1990-1993 ο πληθωρισμός ήταν 18%-20% και το επιτόκιο ήταν δέκα μονάδες πάνω από τον πληθωρισμό και έτσι έφθανε το πραγματικό επιτόκιο να είναι 10%. Αλλά και αυτά τα χρέη που έχουν προκύψει πρέπει να τα δείτε. Είναι αποτέλεσμα και των δυσβάστακτων τόκων αλλά και των πανωτοκίων. 

Εξάλλου μην ξεχνάτε και την αμαρτία σας: Χαρίσατε το 1997 εκατόν εβδομήντα δισεκατομμύρια (170.000.000.000) σε συνεταιριστικές οργανώσεις μη βιώσιμες και τα πήγατε για την εξυγίανση της ΑΤΕ. Την ΑΤΕ θέλατε να σώσετε και όχι τις συνεταιριστικές οργανώσεις. Ενώ στην "ΑΓΝΟ" δώσατε κάτι ψίχουλα, περίπου πεντακόσια ογδόντα εκατομμύρια (580.000.000), που είναι βιώσιμη. Το λέει και η ΑΤΕ, και τα πραγματικά στοιχεία, το λέει η ίδια η κίνηση της αγοράς. 

Θέλω όμως να επισημάνω πως μάλλον ακολουθείτε μία πολιτική κάτω από μία πίεση καθοδήγησης, με εργαλείο την ΑΤΕ, ώστε να οδηγήσετε την "ΑΓΝΟ" σε αποτυχία, για να μπορέσει να κλείσει αυτός ο κύκλος, να πάψει να υφίσταται, να πάει στη "ΔΕΛΤΑ", στην "ΦΑΓΕ", στη "ΝΕΛΣΤΛΕ" ή με όποιον παζαρέψουν. Αυτό θα έχει στόχο -χωρίς ίσως να το ξέρετε, δεν θέλω να πω ότι είναι και προσωπική ιστορία- να γίνει πίσω από την πλάτη σας. Εκεί την οδηγείτε. Και αν γίνει κάτι τέτοιο, θα πάρετε μεγάλη αμαρτία για τους αγελαδοτρόφους της βορείου Ελλάδας, που έτσι κι αλλιώς περνάνε μία μεγάλη κρίση. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Σαλαγκούδης έχει το λόγο. 

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, λυπάμαι. 'H δεν έχετε ενημερωθεί πλήρως και δικαιολογείστε ή γιατί πρόσφατα αναλάβατε τα καθήκοντά σας. Πάντως, οι σύμβουλοί σας φαίνεται πως ή δεν ξέρουν πολύ καλά τα συμβαίνοντα στην επιχείρηση ή σας είπαν τη μισή αλήθεια, σκοπίμως. 

'Ομως είναι γεγονός, απ' ό,τι είπατε εδώ, φάνηκε ότι πραγματικά δεν σας ενημέρωσαν σε βάθος οι σύμβουλοί σας για την επιχείρηση. 

Τη συγκεκριμένη επιχείρηση να μας επιτρέψετε να σας πούμε πως την ξέρουμε πολύ καλά, είναι στην περιοχή μας και ασχολούμαστε μ' αυτήν χρόνια. 

Είπατε προηγουμένως ότι τα μηχανήματα που πήρε δεν ήταν πολύ καλά. Θα το παραδεχόμουν, γιατί παραλείψεις και λάθη σε ένα μεγάλο έργο εδώ, στην Ελλάδα πάντοτε συμβαίνουν και είμαστε συνηθισμένοι σε κάτι τέτοια. Οφείλω να το παραδεχθώ. Σας είπα προηγουμένως ότι με τους δημοσιευμένους ισολογισμούς της "ΑΓΝΟ", όταν λειτούργησε στο καινούριο εργοστάσιο το 1994, προέκυψε το ζήτημα με το χρέος της. Αυτό προήλθε από την επένδυση και απ' όλες τις καθυστερήσεις και με ευθύνες δικές μας, γιατί και η Κυβέρνησή μας δεν ανέλαβε τις ευθύνες της. Και αυτό σας είπα πώς προήλθε. 

Είναι γνωστό ότι ήταν μία επένδυση που ξεκίνησε με μελέτη ενός δισεκατομμυρίου εξακοσίων εξήντα ενός δισεκατομμυρίων και με πρόταση στον σημερινό Πρωθυπουργό, που τότε ήταν Υπουργός Γεωργίας. Αναφέρομαι στον κ. Σημίτη, οποίος αρνήθηκε να την εγκρίνει, γιατί δεν ήταν φιλική η διοίκηση. Θυμάστε την πρώτη τετραετία, υπήρχε τόσος φανατισμός που δεν ήταν δυνατό να δεχθεί η Κυβέρνηση του ΠΑ.ΣΟ.Κ. να εγκρίνει μία μελέτη που είχε προταθεί τότε, για να ενταχθεί σε πρόγραμμα της Ευρωπαϊκής 'Ενωσης με επιδότηση 64,5%. 

Καθυστέρησε, λοιπόν, και μπήκε σε εφαρμογή με άλλον Υπουργό Γεωεργίας πολύ αργότερα, με αναμορφωμένη μελέτη της τάξης των 6,8 δισεκατομμυρίων. Μετέπειτα έγινε 8,9 δισεκατομμύρια και μόνο επ' αυτών πήρε επιδότηση, καθυστερημένα. 'Ολο αυτό το διάστημα, επειδή καθυστερούσαν να εγκριθούν από την Ευρωπαϊκή 'Ενωση οι αντίστοιχες πράξεις του έργου, δανείζονταν από την ΑΤΕ κι έτσι έδωσε η Αγροτική τα δέκα δισεκατομμύρια (10.000.000.000). 

'Οταν, λοιπόν, το 1994 ξεκίνησε τη λειτουργία της, η ΑΤΕ ήθελε τα λεφτά της και τότε έγινε μία επιτροπή, η οποία κατάφερε και έκανε τη ρύθμιση. 

'Oμως για ποια ρύθμιση μιλάμε, αφού δεν χαρίστηκε τίποτε στην "ΑΓΝΟ" μια και η ρύθμιση προέβλεπε, ότι για τρία χρόνια δεν θα είχε την υποχρέωση η "ΑΓΝΟ" να δίνει προς την ΑΤΕ, να κάνει την απόσβεση, δηλαδή είχε τρία χρόνια περίοδο χάριτος; Αυτό ήταν. Οι τόκοι συνέχιζαν να μπαίνουν στο χρέος, αφού μετά από τρία χρόνια έγινε δυσβάσταχτο. 

Προηγουμένως είπατε ότι από το 1995 άρχισε η επιχείρηση να εμφανίζει συμπτώματα χρεοκοπίας. 'Εχω εδώ τους ισολογισμούς που δημοσιεύθηκαν στις εφημερίδες και αν θέλετε τους καταθέτω, που αναφέρουν ότι το 1995 η επιχείρηση -μετά τη ρύθμιση- είχε εννιακόσια σαράντα τρία εκατομμύρια (943.000.000) κέρδη. 

Τον επόμενο χρόνο, το 1996, τα κέρδη της ανέβηκαν σε ένα δισεκατομμύριο εννιακόσια εκατομμύρια (1.900.000.000) δραχμές. Από τον επόμενο χρόνο, όμως, η ρύθμιση προέβλεπε ότι έπρεπε να δώσει ήδη στην Αγροτική Τράπεζα πεντέμισι δισεκατομμύρια (5.500.000.000) δραχμές, τα οποία φυσικά δεν τα είχε, αφού όλα τα κέρδη της ήταν τρία δισεκατομμύρια (3.000.000.000) δραχμές. Και τότε η Αγροτική Τράπεζα της επέβαλε να καταθέτει τη ρευστότητά της, δηλαδή τις επιταγές των πελατών, στην Αγροτική Τράπεζα μόνο και σε καμία άλλη τράπεζα και η Αγροτική Τράπεζα κρατούσε από αυτήν τη ρευστότητα, τις επιταγές αυτές, το 28%. 'Οταν η επιχείρηση αποδείκνυε με τα κέρδη που είχε βγάλει τα προηγούμενα δύο χρόνια ότι το μικτό κέρδος της ήταν 6%, είναι δυνατόν να παρακρατεί η Αγροτική Τράπεζα το 28% και να μπορεί να πάει μπροστά η επιχείρηση; 

Επιπλέον πρέπει να σας πω ότι η αιτία για την κακή πορεία της επιχείρησης ήταν η ίδια η Αγροτική Τράπεζα. Σας είπα και στην πρωτολογία μου ότι το Δεκέμβριο του 1995 τοποθέτησε γκαουλάϊτερ στο διοικητικό συμβούλιο έναν υπάλληλό της, χωρίς τη συμφωνία του οποίου καμία απόφαση του διοικητικού συμβουλίου δεν ήταν δυνατόν να παρθεί. 

Επειδή αναφέρατε και για κάποιον ιδιώτη, που έγινε πολύ αργότερα η σύμβαση μαζί του, θα σας πω το ιστορικό γιατί δεν σας ενημέρωσαν οι σύμβουλοί σας. Επρόκειτο για την ανάθεση των πωλήσεων των Αθηνών, επειδή αποφασίστηκε και από οικονομικό σύμβουλο και από την ίδια την ΑΤΕ να μην έχει δική της δραστηριότητα η "ΑΓΝΟ" στην ΑΘήνα γιατί της κόστιζε πολύ, είχε μεγάλο κόστος. Μέσα, λοιπόν, στα πλαίσια της εξυγίανσης της μείωσης του προσωπικού αποφάσισαν να μην έχουν οι ίδιοι τις πωλήσεις στην Αθήνα. Τις έδωσαν, λοιπόν, σε έναν ιδιώτη. 'Εγινε διαγωνισμός. Προσεκλήθησαν οι εταιρείες και ήταν τρεις εταιρείες, οι οποίες επέδειξαν ενδιαφέρον. Η πρώτη εταιρεία απεσύρθη σχεδόν αμέσως. 

Η Αγροτική Τράπεζα επέμενε να δοθούν οι πωλήσεις των Αθηνών στην ΕΛΓΕΚΑ, η οποία είχε κάνει προσφορά με 24% δική της προμήθεια για να αναλάβει τις πωλήσεις των Αθηνών. 

Η τρίτη εταιρεία, στην οποία τελικά και δόθηκε, έδωσε προσφορά 22% όσο είναι και τώρα η αμοιβή, η προμήθεια του ιδιώτη που κάνει τις πωλήσεις, γιατί πάλι ιδιώτες κάνουν τις πωλήσεις και στην Αθήνα και στη Χαλκιδική. Για την ακρίβεια 21,90%. 

Η ΕΛΓΕΚΑ κάποια στιγμή παρά την επιμονή της Τράπεζας απεχώρησε και τότε ο παριστάμενος Σύμβουλος της Αγροτικής Τράπεζας, αφού δεν υπήρχε άλλος υποψήφιος, συναίνεσε και αυτός στο να δοθεί στη "ΔΟΡΚΑΣ", σε αυτόν τον ιδιώτη, που είπατε προηγουμένως ότι είναι επιλήψιμο. 

Εκ των υστέρων διαπίστωσε η Αγροτική Τράπεζα ατασθαλία και ανωμαλία και είπε ότι είναι και μεγάλο το ποσοστό προμήθειας. Ενώ έφυγε αυτός ο ιδιώτης, τώρα λειτουργεί άλλος ιδιώτης, με προμήθεια 21,90%, 22%, δηλαδή με την ίδια πάλι προμήθεια. 

'Οσον αφορά για τον εισαγγελέα, γι'αυτά που είπατε προηγουμένως, εμείς συμφωνούμε ότι όποιοι έχουν κάνει ατασθαλίες, βεβαίως να πάνε στη δικαιοσύνη και να τους αποδοθούν οι ευθύνες που έχουν. Δεν προστατεύουμε κανέναν ο οποίος έχει κάνει οποιαδήποτε ατασθαλία είτε είναι στο διοικητικό συμβούλιο είτε είναι στη διεύθυνση είτε στη διοίκηση κλπ. 

Είπατε ακόμα για την εκπόνηση ενός σχεδίου εξυγίανσης και προφανώς θα εννοείται τη "Deloite and Touche" που έκανε το σχέδιο εξυγίανσης. Η καινούρια διοίκηση που ανέλαβε. Εγώ δεν έθιξα το ήθος του κ. Παπαγιάννη και δεν μίλησα καθόλου γι'αυτό, αλλά δεν μπορώ να μην τονίσω την αναποτελεσματικότητά του. Δεν μιλώ για υπόλοιπες ικανότητες, αλλά για αναποτελεσματικότητα στη συγκεκριμένη διοίκηση. Και την προσδιόρισα κυρίως στην part time απασχόλησή του. Δεν μπορεί να είναι και πρόεδρος της ζάχαρης και να είναι και διευθύνων σύμβουλος μιας επιχείρησης που έχει είκοσι δισεκατομμύρια (20.000.000.000) τζίρο. Θέλει πλήρη απασχόληση του διευθύνοντος συμβούλου η επιχείρηση αλλιώς δεν μπορεί να πάει μπροστά. Και σας είπαμε στοιχεία, τα οποία αποδεχθήκατε και εσείς, ότι δηλαδή μειώθηκε στο μισό, στο 50% η εισκόμιση γάλακτος. Δηλαδή μισοί παραγωγοί παρέδιδαν πλέον γάλα στην "ΑΓΝΟ". Τώρα με αυτήν τη διοίκηση έγινε η μείωση. Γιατί σας είπα τα στοιχεία του 1997 και σας είπα και το μέσο όρο των στοιχείων του 1998 όσον αφορά την εισκόμιση γάλακτος. Και εδώ υπάρχει και ένα πρόβλημα. Διότι παίρνουν από ένα συγκεκριμένο ιδιώτη γάλα, ανταγωνιστή της "ΑΓΝΟ", στα γαλακτοκομικά προϊόντα, χωρίς δημοπρασία. Και αυτό είναι επιλήψιμο, διότι το καταστατικό λέει ότι για τέτοια ποσά γίνονται δημοπρασίες και έπρεπε να γίνει δημοπρασία για να πάρει γάλα. 

Επίσης να σας πω ακόμη ότι αυτήν τη στιγμή βρίσκονται υπό τη δαμόκλειο σπάθη η διοίκηση της "ΑΓΝΟ", οι εργαζόμενοι και οι κτηνοτρόφοι. 

Εδώ έχω τα δύο έγγραφα της ΑΤΕ που μιλούν για τη συνέχιση της χρηματοδότησής τους, αλλά με απαραίτητη προϋπόθεση μέχρι τις 28 Φεβρουαρίου να πάρουν την απόφαση για την εκχώρηση του ιδιοκτησιακού καθεστώτος στην ΑΤΕ. Δηλαδή, παύεται αμέσως η διοίκηση. Το μόνο που έχει είναι αυτό και η συνεταιριστική μορφή της επιχείρησης υπάρχει μόνο τώρα, όπως ακριβώς είναι. Αν εκχωρήσουν και αποφασίσουν την αλλαγή του ιδιοκτησιακού καθεστώτος της επιχείρησης, όπως λέει εδώ ακριβώς η εντολή της τραπέζης, τότε από εκεί και πέρα πλέον παύει να υπάρχει η συνεταιριστική μορφή της επιχείρησης. 

Να σας πω για το πώς χρηματοδοτείται η "ΑΓΝΟ"; Επιτόκιο, λέει, χορηγήσεων 20,5%. Εάν είναι δυνατόν σήμερα με πληθωρισμό, όπως είπε προηγουμένως 4%, να μιλάμε γι' αυτό! 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Να έρθω, λοιπόν, τώρα και στην τελική μας πρόταση. 

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Σαλαγκούδη, τώρα θα έρθετε στην τελική σας πρόταση; 

ΓΕΩΡΓΙΟΣ ΣΑΛΑΓΚΟΥΔΗΣ: 'Ενα λεπτό, κύριε Πρόεδρε, για την πρόταση. 

Αποδέχομαι, κύριε Υφυπουργέ, αυτό που προτείνατε προηγουμένως... 

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Σαλαγκούδη, δεν με παρακολουθείτε. Αρκετή ελαστικότητα έδειξε το Προεδρείο. 

ΓΕΩΡΓΙΟΣ ΣΑΛΑΓΚΟΥΔΗΣ: 'Ενα λεπτό, κύριε Πρόεδρε. 

ΠΡΟΕΔΡΕΥΩΝ (Δημήτριος Β. Κωστόπουλος): 'Ενα λεπτό, μάλιστα. 

ΓΕΩΡΓΙΟΣ ΣΑΛΑΓΚΟΥΔΗΣ: Αυτό σας είπα και προηγουμένως, κύριε Πρόεδρε. Ζητώ συγγνώμη, αν δεν το είπα καθαρά. 

Η πρότασή σας, κύριε Υφυπουργέ, είναι να κάνουμε μία σύσκεψη. Αλλά φροντίστε να την κάνουμε σύντομα αυτήν τη σύσκεψη. Πληρώστε τους εργαζόμενους, να πληρωθούν και οι παραγωγοί, για να μην είναι σε ομηρία όλο αυτό το χρονικό διάστημα περιμένοντας να γίνει αυτή η σύσκεψη για να τελειώσουμε. 

Να απαντήσω ακόμη και για τη μορφή της συνεταιριστικής οργάνωσης. Η μετοχική υφή της οργάνωσης δεν αποτρέπει από το να είναι συνεταιριστική. Αλλά για να γίνει μετοχική και να πάρουν μετοχές οι κτηνοτρόφοι, πρέπει η επιχείρηση να αποδείξει ότι είναι κερδοφόρος. Γι' αυτό εγώ σας πρότεινα προηγουμένως να παυθεί η διοίκηση Παπαγιάννη-Παπαδόπουλου, να γίνει ένα μάνατζμεντ σωστό, μία εταιρεία ή ένας ιδιώτης με πρόσκληση ενδιαφέροντος από το διοικητικό συμβούλιο και την ΑΤΕ. Να έχει δύο χρόνια περιθώριο για να κάνει ένα επιχειρησιακό σχέδιο με την ανοχή όσον αφορά τα χρέη της τραπέζης και αφού γίνει κερδοφόρος η επιχείρηση τότε μάλιστα θα γίνει θελκτική για κάθε επενδυτική δραστηριότητα είτε για την ανάπτυξή της είτε ακόμη και για τη μετοχοποίησή της. Τότε θα μπορούν και οι κτηνοτρόφοι να έρθουν και να πάρουν μετοχές. 

Και εγώ είπα ότι για να παραμείνει συνεταιριστική η Αγροτική Τράπεζα πουλώντας τις μετοχές, θα φροντίσει ούτως ώστε οι κτηνοτρόφοι και αυτή μαζί να έχουν το 51%. Και πρόθεσή μας θα είναι οι κτηνοτρόφοι οπωσδήποτε να ελέγχουν πλειοψηφικό πακέτο αυτής της επιχείρησης, για να παραμείνει η μορφή της συνεταιριστική. 

'Ετσι είναι οι συνεταιριστικές επιχειρήσεις. Και οι νόμοι που ψηφίσαμε αυξάνοντας τη μερίδα συνεχώς των συνεταιρισμών, σε αυτό αποβλέπουν, να γίνουν μέτοχοι ουσιαστικά οι συνεταιρισμένοι αγρότες. 'Ετσι οι συνεταιριστικές επιχειρήσεις μπορούν να πάνε σε καθεστώς ελεύθερης οικονομίας, όταν θα υπάρχουν μετοχές από τους ίδιους τους συνεταίρους σε πλειοψηφικό πακέτο. 

Ευχαριστώ. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Τζιτζικώστας... 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, μπορούμε να διακόψουμε για ένα λεπτό σας παρακαλώ; 

ΠΡΟΕΔΡΕΥΩΝ (Δημήτριος Β. Κωστόπουλος): Να διακόψουμε τη συνεδρίαση εννοείτε, κύριε Υφυπουργέ; 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Μάλιστα, κύριε Πρόεδρε, για ένα λεπτό. Θέλω να βγω λίγο έξω. 

ΠΡΟΕΔΡΕΥΩΝ (Δημήτριος Β. Κωστόπουλος): Συνεχίζουμε τη δουλειά μας, κύριε Υφυπουργέ. Κάντε τη δουλειά σας εσείς και εμείς συνεχίζουμε. Δεν μπορούμε να διακόψουμε, γράφονται στα Πρακτικά. 

Ορίστε, κύριε Τζιτζικώστα, έχετε το λόγο. Θα γραφτούν στα Πρακτικά. 

ΓΕΩΡΓΙΟΣ ΤΖΙΤΖΙΚΩΣΤΑΣ: Κύριε Πρόεδρε, αν μου επιτρέπετε, δεν συνήθισα να μιλάω στη Βουλή για τα Πρακτικά και δεν μπορώ βεβαίως να μιλήσω σε κανέναν άλλον παρά μόνο σε μέλος της Κυβέρνησης. Εάν, λοιπόν, ο κύριος Υπουργός για κάποιο λόγο, τον οποίο σέβομαι, θέλει να βγει για λίγο έξω, εγώ θα καθίσω στη θέση μου περιμένοντάς τον. Αν θέλετε να μου αφαιρέσετε το λόγο, είναι δικαίωμά σας. Αλλά δεν μπορώ εγώ να μιλάω σε κενά έδρανα ούτε συνήθισα στη Βουλή, είκοσι πέντε χρόνια που είμαι εδώ πέρα, να μιλάω για να γραφτούν τα Πρακτικά. Λίγο με απασχολούν τα Πρακτικά. Οι λύσεις των προβλημάτων με απασχολούν και όχι τα Πρακτικά. 

ΠΡΟΕΔΡΕΥΩΝ (Δημήτριος Β. Κωστόπουλος): Η κατανόηση νομίζω ότι πρέπει να υπάρχει από όλους μας πάντως. Η κατανόηση, κύριε Τζιτζικώστα, είναι γνώρισμα έμπειρων Βουλευτών. 

ΓΕΩΡΓΙΟΣ ΤΖΙΤΖΙΚΩΣΤΑΣ: Βεβαίως. 

ΠΡΟΕΔΡΕΥΩΝ (Δημήτριος Β. Κωστόπουλος): Δεν κάνουμε αντιπαράθεση, αν θέλετε Πρακτικά ή δεν θέλετε. Ξέρω τι θέλετε και ξέρετε και εσείς τι θέλω εγώ. Απλώς λέω, μια κατανόηση να υπάρξει. Δεν υπάρχει να δεχθούμε την κατάσταση. Τελεία και παύλα. Tώρα δεν παίζει κανένας με την υπόθεση αυτή. 

ΓΕΩΡΓΙΟΣ ΤΖΙΤΖΙΚΩΣΤΑΣ: Λυπάμαι, κύριε Πρόεδρε, αυτήν την κατανόηση δεν θα σας τη δείξω! 

ΠΡΟΕΡΕΥΩΝ (Δημήτριος Β. Κωστόπουλος): Διακόπτεται η συνεδρίαση για ένα λεπτό. 

( Δ Ι Α Κ Ο Π Η)

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι, επαναλαμβάνεται η διακοπείσα συνεδρίαση. 

Ο κ. Τζιτζικώστας έχει το λόγο για δύο λεπτά. 

ΓΕΩΡΓΙΟΣ ΤΖΙΤΖΙΚΩΣΤΑΣ: Μου αφαιρείτε από το χρόνο, κύριε Πρόεδρε 

ΠΡΟΕΔΡΕΥΩΝ (Δημήτριος Β. Κωστόπουλος): 'Οχι αλλά μιλήσατε στην πρωτολογία σας επτάμισι λεπτά. 

ΓΕΩΡΓΙΟΣ ΤΖΙΤΖΙΚΩΣΤΑΣ: Μου αφαιρείτε λόγω ελλείψεως κατανόησης. 

Κύριε Υπουργέ, χαίρομαι ιδιαίτερα που δεχτήκατε τη πρόταση να καθίσουμε να το συζητήσουμε να βρούμε μία λύση. Αλλά η λύση αυτή θα πρέπει να είναι καλόπιστη, να είναι καλόπιστη από όλα τα μέρη -και είμαι βέβαιος ότι αν είστε σείς θα είναι καλόπιστη η συζήτηση- γιατί πάρα πολλά από αυτά που γίνονται σήμερα δεν μου δίνουν την αίσθηση ότι γίνονται πράγματα σωστά και τα αντιμετωπίζω με πολλές επιφυλάξεις. Αυτό είναι το ένα και δώστε μας εγκαίρως το χρόνο να μπορέσουμε να ετοιμαστούμε να έρθουμε με προτάσεις ακόμη πιο συγκεκριμένες. 

Δεύτερον,θα πρέπει να δώσετε εντολή οι κτηνοτρόφοι και οι υπάλληλοι να μη μείνουν απλήρωτοι, γιατί έχουν ανάγκες και δεν μπορούμε να τους αφήσουμε απλήρωτους. Τουλάχιστον για όσο χρόνο αποφασίζει η Κυβέρνηση να φέρει προς συζήτηση αυτό το θέμα. Σεις είστε ο επισπεύδων. 

Τρίτον, καλό θα ήταν, όταν ξεκινήσει αυτή η όποια σύσκεψη, εκτός των όσων οφείλει η "ΑΓΝΟ" στην Αγροτική Τράπεζα, να γνωρίζουμε και τι έδωσε στην Αγροτική Τράπεζα. Και να σας πω γιατί. Διότι αρκετά η Ελλάδα υπέφερε από το τραπεζικό σύστημα. Και να μου επιτρέψετε επίσης να χαρακτηρίσω πολύ αφελή τη σκέψη να σώσουμε την Αγροτική ή να σώσουμε την Εθνική, τους κύριους δημιουργούς της υποανάπτυξης στην Ελλάδα. Τα κύρια εμπόδια να αναπτυχθεί ο τόπος είναι αυτές οι τράπεζες και -προς Θεού-τρέχουμε όλοι μην πάθει τίποτε η Αγροτική μην πάθει τίποτε η Εθνική. Γι' αυτό σας λέω, φέρτε και το τι έχει δώσει το "ΑΓΝΟ" όλα αυτά τα χρόνια. 

Και ένα τελευταίο: Από την έγκριση σε δραχμές της επιδοτήσεως μέχρι την υλοποίηση πέρασαν τρία-τέσσερα χρόνια. Λογαριάστε τα αυτά με 20%-25% πληθωρισμό για να καταλάβετε πόσο ανατιμήθηκαν τα μηχανήματα, πόσο ανέβηκε το κοστολόγιο και πώς έγιναν στη συνέχεια προβληματικές όλες αυτές οι δοσοληψίες. 

Αλλά, για να μη στεναχωρήσω τον αγαπητό κύριο Πρόεδρο, θα ήθελα να σταματήσω εδώ, για να μην έχει να μου προσάπτει την κατηγορία ότι παραβίασα το χρόνο που μου έδωσε! 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Κύριε Πρόεδρε, πραγματικά με ενοχλεί όταν ταυτίζεται η ιδιότητα του πολιτικού με αυτήν του οποιουδήποτε άλλου στελέχους που δρα και λειτουργεί μέσα στην κοινωνία, εν προκειμένω, στη συνεταιριστική οργάνωση. Με ενοχλεί, όταν κάποιος διευθύνει την "ΑΓΝΟ", να έρχομαι εγώ στη Βουλή και να λογοδοτώ για τις παραλείψεις του. Εμείς δεν θέλουμε και εγώ προσωπικά δεν αποδέχομαι αυτόν το ρόλο. Αν πραγματικά υπάρχουν ευθύνες που αγγίζουν τα όρια της εισαγγελικής παρέμβασης, εμείς είμαστε πρώτοι που δεχόμαστε αυτήν την παρέμβαση. Τα όποια λάθη του παρελθόντος της όποιας διοίκησης δεν είναι δυνατόν να έρχονται εδώ για να συμψηφίσουν ευθύνες του σήμερα. Και η επερώτηση που κάνουμε εμείς, δεν είναι για να καταλογίσουμε ευθύνες του παρελθόντος, που υπάρχουν ασφαλώς, αλλά να δούμε τις ευθύνες του σήμερα, αυτής της Κυβέρνησης. 

Εδώ έχουμε μια Αγροτική Τράπεζα, η οποία εκβιάζει με τα πανωτόκια και από την άλλη πλευρά με τις παρεμβάσεις που κάνει στο επίπεδο διοίκησης αυτής της εταιρείας. 'Εχουμε πολιτικά πρόσωπα που παρεμβαίνουν και θέλουν να καταστήσουν μηχανισμό, να αλλάξουν δηλαδή χέρια, δηλαδή από μηχανισμός της μιας πλευράς να γίνει μηχανισμός της άλλης πλευράς, για να λειτουργούν για τις πελατειακές σχέσεις και θα πρέπει να σταματήσουμε να στηρίζουμε αυτές τις πολιτικές. Η Κυβέρνηση έχει χρέος να δει στο βάθος το πρόβλημα. Δεν είναι πρόβλημα ούτε της Νέας Δημοκρατίας ούτε του ΠΑ.ΣΟ.Κ. ούτε κανενός άλλου κόμματος. Οι ευθύνες, αν υπάρχουν εκεί πέρα, να αποδοθούν. 

Θα ήθελα να πω και κάτι ακόμα. Εδώ η Κυβέρνηση πραγματικά διά του Κοινοβουλευτικού της Εκπροσώπου σήμερα, διαβεβαίωσε για μια ακόμη φορά το πώς εννοεί τις ιδιωτικοποιήσεις. Προσπαθεί συνεχώς να τις κακοποιεί, προσπαθεί συνεχώς να τις δυσφημεί και από την άλλη πλευρά επαίρεται προς τον ελληνικό λαό ότι προσχώρησε σ'αυτήν την πολιτική και μέσω αυτής της πολιτικής πορεύεται προς την Ευρωπαϊκή 'Ενωση. 

'Οταν εμείς κάνουμε προτάσεις ότι η ιδιωτικοποίηση δεν είναι το άπαν και αναγνωρίζουμε το ρόλο στην προκειμένη περίπτωση της συνεταιριστικής βιομηχανίας -δε λέμε ότι είναι πανάκεια τελικά η πολιτική των ιδιωτικοποιήσεων- θα πρέπει η Κυβέρνηση να ξεκαθαρίσει τι πιστεύει τελικά. 'Εχει προσχωρήσεις στις ιδιωτικοποιήσεις για το δρόμο της ευρωπαϊκής προοπτικής ή όχι; Να μας το πει καθαρά, για να ξέρουμε και πώς θα την αντιμετωπίζουμε από εδώ και στο εξής. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Υπουργέ, αναφερθήκατε στο πρόσωπό μου όταν ομιλούσα για τους δύο ανθρώπους που τοποθέτησε η Κυβέρνηση για να παίξει το ρόλο της στην "ΑΓΝΟ". Και μου επισημάνατε την παρουσία του κ. Παπαγιάννη. Ξέρετε πολύ καλά, ότι τιμώ όλους τους συναδέλφους, διότι είναι οι εκλεκτοί του λαού, αλλά δεν σημαίνει ότι ο εγκάθετος δεν έχει και ήθος. Μπορεί να έχει ήθος. Και ο κ. Παπαγιάννης, σαφώς έχει. Αλλά εγκάθετος σημαίνει ότι πήρα εντολή από κάποιον να μεταφέρω τις αποφάσεις του και να τις επιβάλω και όντως επιβάλλει αυτές τις εντολές που του έδωσε η Αγροτική Τράπεζα και μεταξύ των εντολών είναι: "'Η θα ακολουθήσετε ό,τι εγώ θέλω, εσείς της διοικήσεως της "ΑΓΝΟ" ή άλλως πως δεν θα έχετε χρηματοδότηση, δεν θα πληρωθούν οι εργαζόμενοι, δεν μπορείτε να λειτουργήσετε, θα κλείσετε". Αυτή είναι η έννοια της δικής μου τοποθετήσεως για τους δύο ανθρώπους που τοποθέτησε η Κυβέρνηση και που εγώ ονόμασα εγκαθέτους και επιμένω στον χαρακτηρισμό μου. 

Μιλήσατε για τις ευθύνες των διοικήσεων, κύριε Υπουργέ. Εμένα δεν με ενδιαφέρει τι χρώμα έχουν οι διοικήσεις. Αν η διοίκηση οποιουδήποτε χρώματος έχει ευθύνες, υπάρχουν και εισαγγελείς. Και για μένα να πάνε στον εισαγγελέα όποιοι έχουν ευθύνες οποιουδήποτε χρώματος. 

Μιλήσατε, κύριε Υπουργέ, για τις ρυθμίσεις που έκανε η Α.Τ.Ε. Ποιες ρυθμίσεις; 'Ισως δεν ενημερωθήκατε σωστά. Διότι, αν είχατε ενημερωθεί σωστά, σαφώς δεν θα θεωρούσατε ρυθμίσεις το γεγονός ότι επί μια τριετία δεν εζητούντο οι δόσεις, ενώ έτρεχαν συνεχώς οι τοκογλυφικοί τόκοι. Αυτές είναι οι ρυθμίσεις που έκαναν. 

Μιλήσαμε εμείς κύριε Υπουργέ, για δύο μέτρα και δύο σταθμά και εσείς προσπαθήσατε να μας πείσετε ότι δεν είναι έτσι. Και όμως κύριε Υπουργέ, είναι έτσι. Κραυγαλέα περίπτωση είναι η αμαρτωλή "ΕΛΑΙΟΥΡΓΙΚΗ", την οποία ελέγχετε επί δεκάδες χρόνια και είναι εβδομήντα δισεκατομμύρια (70.000.000.000) τα ελλείμματα τα οποία παρουσιάζονται αυτήν την ώρα. Και όμως την αφήνετε να διοικείται κατά το δοκούν των. 

Εν πάση περιπτώσει, κύριε Υπουργέ, εγώ πιστεύω ότι η επερώτησή μας κάτι καλό έβγαλε. Το ότι αποδεχθήκατε την πρότασή μας για κοινή απόφαση πάνω στην επίλυση αυτού του θέματος. Είναι θετικό και είναι προς τιμήν σας το ότι αποδέχεστε μία τέτοια πρόταση. 

Ο αγαπητός κ. Σφυρίου είπε ένα νούμερο, για χίλιους πεντακόσιους εργαζόμενους. Εμείς δεν μιλάμε με τέτοια αόριστα νούμερα. Εμείς λέμε συγκεκριμένα: Μετά την προσπάθεια εξυγιάνσεως παρουσιάστηκαν πενήντα τρεις καινούριοι υπάλληλοι, εκ των οποίων οι σαράντα ένας -κατά τις δικές μας πληροφορίες- προέρχονται από το πολιτικό γραφείο του προκατόχου σας συναδέλφου κ. Γερανίδη. 

Ευχαριστώ. 

ΠΡΟΕΔΡΕΥΩΝ (Δημήτριος Β. Κωστόπουλος): Δεν υπάρχει άλλος Βουλευτής για να μιλήσει. 

Ο κύριος Υφυπουργός Γεωργίας έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Αγαπητοί συνάδελφοι, μη με κατηγορήσετε ότι προσεχώρησα στο ΔΗ.Κ.ΚΙ., αλλά ο κ. Ρόκος, επειδή έχει γνώση του θέματος, έβαλε μερικά πράγματα στη θέση τους, όχι επειδή αυτά μου δίνουν λαβή, αλλά οπωσδήποτε για τους ανθρώπους που λέμε και για τις διοικήσεις. Δυστυχώς είναι και θέμα ανθρώπων, είναι και θέμα αυτών που διοικούν. 

ΓΕΩΡΓΙΟΣ ΤΖΙΤΖΙΚΩΣΤΑΣ: Δεν είναι εκεί το πρόβλημά μας. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Το πρόβλημα δεν είναι τα πρόσωπα. Γιατί εσείς δεν μιλήσατε για πρόσωπα; Γιατί δεν φταίνε τα πρόσωπα; 

Παρ'όλες τις διαφωνίες μας, όμως, συμφωνήσαμε κάπου. 'Οτι υπάρχει πρόβλημα στην "ΑΓΝΟ", η οποία είναι απαραίτητη για να παίξει το ρόλο της στην πρωτεύουσα της Μακεδονίας, στη Θεσσαλονίκη και στην ευρύτερη περιοχή. 

Συνεπώς, αγαπητοί συνάδελφοι και φίλοι, αφού συμφωνήσαμε σε αυτό, πρέπει να πραγματοποιήσουμε σε σύντομο χρονικό διάστημα αυτήν τη συνάντηση. Αν όμως, ταμπουρωθούμε όλοι μας πίσω από τις κομματικές μας θέσεις, τις στείρες αντιπαραθέσεις, δεν πρόκειται να καταλήξουμε πουθενά. Πρέπει να προσέλθουμε με καλή διάθεση, με καλή θέληση για να δώσουμε λύση. Και οι ευθύνες, αν χρειαστεί να αποδοθούν, είναι άλλων υπόθεση. 

Εμείς για το καλό της βιομηχανίας, που όλοι συμφωνούμε ότι πρέπει να μείνει, για το καλό των παραγωγών, για την οικονομική ενίσχυση των κτηνοτρόφων, πρέπει να δώσουμε κάποια λύση που να ανταποκρίνεται στις επιθυμίες τους, να απευθύνεται στο βαλάντιό τους που πρέπει να ζήσουν. Είπαμε ότι ποινικές ευθύνες δεν θα αποδώσουμε, θα τις αποδώσουν άλλοι, αν υπάρχουν και απ'ό,τι φαίνεται ίσως να υπάρχουν. 

Αυτή η συνάντηση, όμως, πρέπει να προετοιμαστεί για να έχει κάποιο ουσιαστικό αποτέλεσμα. 

Από δικής μου πλευράς οφείλω να σας πληροφορήσω και να σας πω ότι θα καταβάλω κάθε προσπάθεια και για τη συγκέντρωση των στοιχείων και για την καλύτερη και δημοκρατικότερη λειτουργία αυτής της σύσκεψης, η οποία επαναλαμβάνω πρέπει να γίνει με καλή θέληση και καλή διάθεση. 

Επειδή λέχθηκαν μερικές υπερβολές, δεν θέλω να χαλάσω αυτό το κλίμα. Εγώ θα πάρω τα Πρακτικά, θα διαλέξω τις προτάσεις σας, τις θέσεις σας, τι ακριβώς μπορεί από αυτά να κρατηθεί, για να τα έχουμε στο τραπέζι που θα καθίσουμε όλοι και να προσπαθήσουμε μήπως και βρούμε λύση. Πιστεύω ότι αυτή η θέση βγήκε από εδώ ότι πράγματι όλες οι πτέρυγες συμφώνησαν ότι πρέπει να βρεθεί μια λύση υπέρ της βιομηχανίας ""ΑΓΝΟ"". 

Τίποτε άλλο, κύριε Πρόεδρε. Σας ευχαριστώ. 

ΓΕΩΡΓΙΟΣ ΣΑΛΑΓΚΟΥΔΗΣ: Μέχρι τη σύσκεψη όμως πρέπει να είναι οι εργαζόμενοι και οι παραγωγοί πληρωμένοι. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Είναι ένα τεχνικό θέμα, κύριε Σαλαγκούδη. Οφείλουμε πράγματι να το δούμε, να δούμε τι μπορούμε να κάνουμε το καλύτερο, ούτως ώστε και το κλίμα να προετοιμαστεί. 

ΓΕΩΡΓΙΟΣ ΤΖΙΤΖΙΚΩΣΤΑΣ: Δεν είναι πλούσιοι. Οι περισσότεροι είναι μεροδούλι-μεροφάι. Αν καταστραφεί μία αγροτική επιχείρηση των τριάντα αγελάδων, δεν ξαναφτιάχνεται, δεν στέκεται. 

ΠΡΟΕΔΡΕΥΩΝ (Δημήτριος Β. Κωστόπουλος): Ευχαριστούμε τον κύριο Υφυπουργό για τη λιτότητα των λόγων του. 

Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Σάββας Τσιτουρίδης. 

ΣΑΒΒΑΣ ΤΣΙΤΟΥΡΙΔΗΣ: Θα είμαι πάρα πολύ σύντομος, κύριε Πρόεδρε. Θα κάνω τρεις παρατηρήσεις: 

Η μία αφορά τον κ. Σφυρίου, ο οποίος ήλθε εδώ να μας πει ότι τα επιτόκια ήταν πάρα πολύ υψηλά κατά τη διάρκεια της διακυβέρνησης του τόπου από τη Νέα Δημοκρατία, ενώ σήμερα τα επιτόκια κατέβηκαν πάρα πολύ χαμηλά, κατά τον κ. Σφυρίου. Και επειδή ο κύριος Υπουργός είπε ότι ο κ. Ρόκος έβαλε ορισμένα πράγματα στη θέση τους, θα ήθελα να πω ότι ο κ. Ρόκος έβαλε και μία άλλη πτυχή των πραγμάτων στη θέση τους, λέγοντας ότι τα πραγματικά επιτόκια σήμερα είναι υψηλότερα παρά ποτέ. 

Και είναι πράγματι έτσι, κύριε Υπουργέ. Γι' αυτό ας σταματήσει αυτή η προσπάθεια από την κυβερνητική πλευρά, δηλαδή κάθε φορά που ομιλούμε εδώ για ένα αγροτικό θέμα, να μας λένε πόσα ήταν τα επιτόκια το 1992. Για πρώτη φορά στις μέρες μας έχουμε πραγματικό επιτόκιο της ΑΤΕ διψήψιο. 

Και θα σας καταθέσω δύο έγγραφα εδώ, κύριε Πρόεδρε, σύμφωνα με τα οποία η χρηματοδότηση, η οποία έγινε από την ΑΤΕ προς την "ΑΓΝΟ" για το έτος 1998, έχει ένα επιτόκιο χρηματοδοτήσεων 20,5%. Η χρηματοδότηση του 1999, σύμφωνα με έγγραφο πάλι της Αγροτικής Τράπεζας της Ελλάδας, του καταστήματος Θεσσαλονίκης, προς τη συνεταιριστική οργάνωση "ΑΓΝΟ" λέγει ότι μένουν οι αρχικοί όροι έγκρισης του προηγούμενου έτους, δηλαδή εν έτει 1999 το επιτόκιο χρηματοδοτήσεων της "ΑΓΝΟ" είναι 20,5%, όταν ο πληθωρισμός σύμφωνα με την Κυβέρνηση είναι τουλάχιστον δεκαπέντε μονάδες παρακάτω. 'Αρα να μη λέμε εδώ κάθε φορά ποια ήταν τα επιτόκια του 1992 ή του 1993. 

Θα καταθέσω τα έγγραφα αυτά για τα Πρακτικά. 

(Στο σημείο αυτό ο Βουλευτής κ. Σάββας Τσιτουρίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Είπε επίσης ο κ. Σφυρίου ότι η Κυβέρνηση τοποθέτησε ένα διαπρεπή οικονομολόγο. Δεν ήταν καθόλου διαπρεπής ο οικονομολόγος, αν κρίνουμε ότι πρώτον, μία αντίστοιχη εταιρεία, όπως ήταν η "ΝΕΟΓΑΛ", την έριξε έξω ο συγκεκριμένος οικονομολόγος και δεύτερον, θα πρέπει να δούμε τι κάνουν οι συγκεκριμένοι οικονομολόγοι και πώς ανέβηκε το χρέος της "ΑΓΝΟ" προς την Αγροτική Τράπεζα, από τη στιγμή που εγκαταστάθηκαν εκεί. Γι' αυτό, λοιπόν, ας μη δημιουργούμε στοιχεία, ας μην παραποιούμε στοιχεία και θέσεις για να δημιουργούμε εντυπώσεις. 

Σε κάθε περίπτωση, επειδή ο κ. Σφυρίου δεν κατανόησε τη θέση της Νέας Δημοκρατίας για την "ΑΓΝΟ", θα την ξαναπώ. Η Νέα Δημοκρατία πιστεύει ότι η "ΑΓΝΟ" πρέπει να διατηρήσει το συνεταιριστικό της χαρακτήρα. Βρισκόμαστε σε μία ευαίσθητη αγορά, που είναι και ολιγοψωνίου από τις επιχειρήσεις και ολιγοπωλίου από τις επιχειρήσεις. Η αγορά έχει το εξής χαρακτηριστικό. Λίγες ιδιωτικές βιομηχανίες μοιράζουν τις γραμμές, καθηλώνουν τις τιμές στους παραγωγούς και είναι και ανεξέλεγκτες για το πόσο πουλάνε στους καταναλωτές. 

Είναι πολύ χρήσιμο, λοιπόν, ειδικά στον τομέα αυτό να διατηρήσει η συνεταιριστική οργάνωση το χαρακτήρα της. Και βεβαίως είμεθα υπέρ του να υπάρχουν συνεταιριστικές οργανώσεις, για να διευκρινίσω και αυτό το ζήτημα, αλλά υπό τρεις προϋποθέσεις: 

Πρώτον, να είναι υγιείς συνεταιριστικές οργανώσεις, οικονομικά υγιείς. Δεν μπορούν να χρωστάνε τριάντα, σαράντα, πενήντα, εβδομήντα δισεκατομμύρια και να καλύπτονται από την Αγροτική Τράπεζα. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Δεύτερον, θα πρέπει να υπάρχουν έλεγχοι του κράτους, γιατί ακούμε εδώ ότι "ξέρετε, κάποιες διοικήσεις" κλπ. 'Ηταν λίγο υπερβολικός ο κ. Ρόκος. Αν υπάρχουν στοιχεία, να κατατεθούν. Αν δεν υπάρχουν, να μην τα μεταφέρουμε στην Αίθουσα αυτή. Βεβαίως αν υπάρχουν διοικήσεις οι οποίες έκλεψαν, να τους κρεμάσουμε στην πλατεία Συντάγματος, αλλά η υποχρέωση και το δικαίωμα των ελέγχων είναι της Κυβέρνησης κάθε φορά. 

Δεν μπορούμε να δεχθούμε επίσης ότι μπορούν να υπάρχουν διοικούντες σήμερα στις συνεταιριστικές οργανώσεις -αυτή είναι η τρίτη προϋπόθεση την οποία θέτουμε για ένα υγιές συνεταιριστικό κίνημα- των οποίων οι διοικούντες εδιώχθησαν ή διώκονται για εγκλήματα, τα οποία έγιναν κατά την άσκηση των συνεταιριστικών τους καθηκόντων. 

Με τις προϋποθέσεις αυτές βεβαίως να υπάρχει ένα συνεταιριστικό κίνημα σε κάθε τομέα και ειδικά -επαναλαμβάνω- στον ευαίσθητο τομέα του γάλακτος. 

Και θα κλείσω λέγοντας ότι ύστερα από τη συζήτηση αυτή είμαστε ιδιαιτέρως ικανοποιημένοι αν η δέσμευσή σας, κύριε Υπουργέ, τηρηθεί στο άμεσο μέλλον, δηλαδή να σταματήσουν οι εκβιασμοί τους οποίους υφίστανται σήμερα οι διοικούντες στην "ΑΓΝΟ" από υπαλλήλους της Αγροτικής Τραπέζης και από πολιτικά πρόσωπα, τα οποία πίστεψαν ότι μπορούν να λύσουν το πολιτικό τους πρόβλημα, διορίζοντας τους φίλους τους ανεξαρτήτως εποχών σε μία συνεταιριστική οργάνωση και γίνεται αυτό σήμερα στην περιφέρεια της Θεσσαλονίκης από πρώην ή μέλλοντες κυβερνητικούς παράγοντες. Εν πάση περιπτώσει, να αποφασίσουμε όλες οι οικονομικές και οι πολιτικές δυνάμεις του τόπου για το τι πρέπει να γίνει σε μία τόσο μεγάλη συνεταιριστική βιομηχανία, σ' ένα τόσο κρίσιμο και ευαίσθητο τομέα. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, δεν έχω να προσθέσω τίποτε άλλο, παρά να ευχηθώ όλοι να προσέλθουμε με την καλή διάθεση που δείξαμε απόψε και σ' αυτήν τη συνέλευση. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Υπουργέ. 

Κύριοι συνάδελφοι, κηρύσσεται περαιωμένη η συζήτηση επί της επερωτήσεως με αριθμό πρωτοκόλλου 30/9.2.99 των Βουλευτών της Νέας Δημοκρατίας προς τον Υπουργό Γεωργίας, σχετικά με τη λήψη μέτρων στήριξης της γαλακτοβιομηχανίας "ΑΓΝΟ". 

'Εχουν διανεμηθεί τα Πρακτικά της Δευτέρας 15 Φεβρουαρίου 1999 και της Τρίτης 16 Φεβρουαρίου 1999 και ερωτάται το Σώμα εάν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Δευτέρας 15 Φεβρουαρίου 1999 και της Τρίτης 16 Φεβρουαρίου 1999 επικυρώθηκαν. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 22.20' λύεται η συνεδρίαση για αύριο Τρίτη 2 Μαρτίου 1999 και ώρα 18.00' με αντικείμενο εργασιών του Σώματος: α)κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 

Ο ΠΡΟΕΔΡΟΣ                                                                     ΟΙ ΓΡΑΜΜΑΤΕΙΣ










  





















  












