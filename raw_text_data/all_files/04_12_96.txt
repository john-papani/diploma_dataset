Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΛΗ'

Τετάρτη 4 Δεκεμβρίου 1996

Αθήνα, σήμερα στις 4 Δεκεμβρίου 1996, ημέρα Τετάρτη και ώρα 18.33' συνήλθε στην Αίθουσα των συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από το Γραμματέα της Βουλής κ. Δημήτριο Κουτσόγιωργα τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1. O Boυλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Εμπορικός Σύλλογος Αγρινίου "Ο Ερμής" ζητεί νέα νομοθετική ρύθμιση για το ωράριο λειτουργίας των εμπορικών καταστημάτων.

2. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Κοινότητα Κλεπάς του Νομού Αιτωλ/νίας ζητεί χρηματοδότηση για την αποκατάσταση του δρόμου, που οδηγεί από Περδικόβρυση μέσω της περιοχής της στην Αράχωβα.

3. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Αντιρρίου του Νομού Αιτωλ/νίας ζητεί τη λειτουργία ιατρείου στην περιοχή του.

4. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Νομάρχης Αιτωλ/νίας ζητεί χρηματοδότηση για την κατασκευή της επαρχιακής οδού Εμπεσός - Περδικάκι - Βρουβιανά - Αυλάκι.

5. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Καρκινοπαθών Μακεδονίας - Θράκης υποβάλλει προτάσεις για την αποτελεσματική αντιμετώπιση των καρκινοπαθών. 

6. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας του Νομού Λασιθίου ζητεί οικονομική ενίσχυση για την κατασκευή αθλητικών εγκαταστάσεων στην περιοχή του.

7. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Ερευνας Αποκάλυψης Στοιχείων Υιοθετημένων Παιδιών υποβάλλει προτάσεις για τη νομοθετική ρύθμιση της διαδικασίας της υιοθεσίας.

8. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο επισημαίνονται οι εχθροπραξίες της παρακρατικής τουρκικής οργάνωσης, "οι Γκρίζοι Λύκοι" στα ελληνικά νησιά.

9. Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε δημοσίευμα εφημερίδας στο οποίο ο Δήμος Πατρών ζητεί την ένταξη της Πάτρας στο "Ευρωπαϊκό Σύμφωνο Εμπιστοσύνης για την Απασχόληση".

10. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι Κάτοικοι Κεχριών του Νομού Εύβοιας διαμαρτύρονται για τον τρόπο διανομής αλυσοπριόνων απο τον Αγροτικό Συνεταιρισμό Κεχριών.

11. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα στο οποίο επισημαίνεται η ανάγκη πολεοδόμησης τουλάχιστον του νότιου τμήματος της Κοινότητας Αετού στα ανατολικά της Καρύστου του Νομού Εύβοιας.

12. Ο Βουλευτής Εύβοιας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ενωση Αγροτικών Συνεταιρισμών Πηλίου - Β. Σποράδων υποβάλλει προτάσεις αναφορικά με την επιδότηση του ελαιολάδου.

13. Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Αγροτικός Παραγωγικός Συνεταιρισμός Νέας Αγχιάλου "Η ΔΗΜΗΤΡΑ" ζητεί τη χορήγηση αποζημίωσης στους αγρότες - μέλη του για την κάλυψη των ζημιών, που προκλήθηκαν στη γεωργική και κτηνοτροφική παραγωγή της Νέας Αγχιάλου απο τις πλημμύρες τον Οκτώβριο του 1994.

14. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Εταιρεία των Φίλων του Νίκου Καζαντζάκη ζητεί να γίνει δωρεά του Αρχείου του Νίκου Καζαντζάκη στο Πανεπιστήμιο της Κρήτης.

15. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Κοινότητα Ανω Βιάννου του Νομού Ηρακλείου ζητεί την επάνδρωση του παιδικού σταθμού και του ΚΑΠΗ στην περιοχή της.

16. Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Σύνδεσμος Πολιτικών Συνταξιούχων ζητεί η σύνταξη των μελών του ως ποσοστό να φθάσει το 80% των αποδοχών των εν ενεργεία Δημοσίων Υπαλλήλων.
 

17. Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία ο Σύλλογος Πολυτέκνων Επαρχίας Θηβών διαμαρτύρεται για την περικοπή του επιδόματος της πολύτεκνης μητέρας.

18. Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία το Θεραπευτήριο Χρονίων Παθήσεων Λαρίσης "Ο ΑΡΙΣΤΕΥΣ" ζητεί την πρόσληψη προσωπικού για την έναρξη της λειτουργίας του.

19. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Σύλλογος Πολυτέκνων Νομού Καρδίτσας διαμαρτύρεται για την περικοπή του επιδόματός της πολύτεκνης μητέρας.

20. Η Βουλευτής Πειραιώς κα ΣΤΕΛΛΑ ΑΛΦΙΕΡΗ κατέθεσε αναφορά με την οποία ο Σύνδεσμος Συνταξιούχων ΤΕΒΕ Πειραιώς και Νήσων ζητεί την επανασύνδεση των κατωτέρων συντάξεων με τα 20 ημερομίσθια του ανειδίκευτου εργάτη.

21. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Σύλλογος "Το Κοχύλι του Καβοντόρου" ζητεί την ηλεκτροδότηση του οικισμού της Κοινότητας Πλατανιστού Εύβοιας.

22. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Ενωση Συνεταιριστικών Τραπεζών Ελλάδος διαμαρτύρεται για την αύξηση κατά 5% του συντελεστή φόρου εισοδήματος των κερδών των Συνεταιριστικών Τραπεζών.

23. Η Βουλευτής Πειραιώς κα ΣΤΕΛΛΑ ΑΛΦΙΕΡΗ κατέθεσε αναφορά με την οποία ο κ. Π. Φούντης διαμαρτύρεται για τη μη μονιμοποίησή του και τη μη εξάντληση της ιεραρχίας έπειτα από 37 χρόνια υπηρεσίας στο Γενικό Επιτελείο Αεροπορίας.

24. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Πολυτέκνων Χαλκίδος και Περιχώρων διαμαρτύρεται για την περικοπή του επιδόματος - σύνταξης της πολύτεκνης μητέρας.

25. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην σπατάλη χρημάτων για τον παρακαμπτήριο δρόμο της Χαλκίδας.

26. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην απόρριψη τοξικών αποβλήτων στο Ληλάντιο Πεδίο.

27. Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η κυρία Σοφία Χατζηκυριάκου, πολιτικός μηχανικός, ζητεί διευκρίνηση του νομικού καθεστώτος οικοδόμησης της διανεμημένης περιοχής από το Υπουργείο Γεωργίας στη Ροδόπολη Αττικής.

28. Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Γλυκών Νερών Αττικής ζητεί την εγκατάσταση σταθμών μέτρησης ατμοσφαιρικής ρύπανσης.

29. Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Κοινότητα Αγίου Κων/νου Αττικής διαμαρτύρεται για την μελετώμενη διακοπή της κυκλοφορίας της κοινοτικής οδού από Αγιο Κων/νο προς Λεγραινά λόγω ανασκαφών.

30. Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Περιβαλλοντικός και Φυσιολατρικός Σύλλογος Διονύσου Αττικής ζητεί τη λήψη μέτρων για την αποφυγή εκδόσεων οικοδομικών αδειών σε δασικές εκτάσεις.

31. Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Ασπροπύργου Αττικής ζητεί την κατασκευή έργων υποδομής και αναπτυξιακού χαρακτήρα για την αναβάθμιση του.

32. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Εξωραϊστικός Σύλλογος Καστρί - Λουτρό Λάρισας ζητεί την ηλεκτροδότηση των κατοικιών της περιοχής του.

33. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύλλογος Ερευνας Αποκάλυψης Στοιχείων Υιοθετημένων Παιδιών ζητεί να δοθούν τα στοιχεία που αφορούν στις υιοθεσίες των μελών του.

34. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνια Ομοσπονδια Εστιατορικών και Συναφών Επαγγελμάτων ζητεί την κατάργηση του Δημοτικού Φόρου 5% που επιβαρύνει τα μέλη της.

35. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορές με τις οποίες οι Σύλλογοι Πολυτέκνων Νομού Λάρισας και η Ανωτάτη Συνομοσπονδία Πολυτέκνων Ελλάδος διαμαρτυρονται για την περικοπή του επιδόματος της πολύτεκνης μητέρας.

36. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύνδεσμος Πολυτέκνων Σπάρτης και Περιχώρων διαμαρτύρεται για την περικοπή του επιδόματος της πολύτεκνης μητέρας.

37. Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Ενωση Συνταξιούχων ΕΛ.ΑΣ. - τ. Χωροφυλακής περιοχής Αγρινίου διαμαρτύρεται για τη μελετώμενη ίδρυση ειδικού κλάδου στο Μ.Τ.Σ. για ενίσχυση των μερισματούχων του Στρατού Ξηράς.

38. Ο Βουλευτής Λαρίσης κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Σύλλογος Συνταξιούχων Κοινοτικών Υπαλλήλων Νομού Λάρισας ζητεί την επίλυση οικονομικών και συνταξιοδοτικών προβλημάτων των μελών του.

39. Ο Βουλευτής Λαρίσης κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Δήμος Αμπελώνα Λαρίσης ζητεί τη χρηματοδότηση της κατασκευής κλειστού γυμναστηρίου στην περιοχή του.

40. Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Κοινότητα Λεπτοκαρυάς Πιερίας ζητεί την κατασκευή οδικών έργων πλησίον της νέας σιδηροδρομικής γραμμής Λεπτοκαρυάς - Πλαταμώνα.

41. Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Σύλλογος Υπαλλήλων Ελληνικού Οργανισμού Τουρισμού ζητεί την επίλυση ασφαλιστικών και συνταξιοδοτικών προβλημάτων των μελών του.

42. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Πανελλήνια Ομοσπονδία Πολιτικών Συνταξιούχων ζητεί το ενιαίο μισθολόγιο να εφαρμοσθεί άμεσα και ανάλογα και στους συνταξιούχους του δημοσίου.

43. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου της Ελλάδος ζητεί τον εκσυγχρονισμό του θεσμικού πλαισίου που διέπει την κατασκευή των ιδιωτικών οικοδομικών έργων.

44. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Κεντρική Κλαδική Συνεταιριστική Ενωση Κτηνοτροφικών Προϊόντων (ΣΥΝ.ΠΕ) ζητεί τη λήψη άμεσων μέτρων για τη στήριξη του κλάδου της ελληνικής κτηνοτροφίας.

45. Οι Βουλευτές κ.κ. ΔΗΜΗΤΡΙΟΣ ΤΣΟΒΟΛΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία τα Προεδρεία των Μαθητικών Κοινοτήτων 1ου, 2ου Λυκείου Νέας Ιωνίας και 1ου ΤΕΛ Αιγάλεω ζητούν να διατεθούν μεγαλύτερα κονδύλια για την παιδεία.

46. Οι Βουλευτές κ.κ. ΓΕΩΡΓΙΟΣ ΓΑΡΟΥΦΑΛΙΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Γεωτεχνικό Επιμελητήριο Ελλάδας, Περιφερειακό Παράρτημα Κεντρικής Ελλάδας ζητεί τη σύσταση στη Θεσσαλία ξεχωριστής Γενικής Διεύθυνσης Γεωτεχνικών Υπηρεσιών πρωτογενή τομέα και διαχείρισης φυσικών πόρων.

47. Οι Βουλευτές κ.κ. ΠΑΝΑΓΙΩΤΗΣ ΚΟΥΡΟΥΜΠΛΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Πανελλήνιος Σύλλογος Παραπληγικών ζητεί την έγκριση της κυκλοφορίας ΤΑΞΙ ειδικά διασκευασμένων για την εξυπηρέτηση ατόμων με ειδικές ανάγκες.

48. Οι Βουλευτές κ.κ. ΕΥΑΓΓΕΛΟΣ ΑΠΟΣΤΟΛΟΥ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία το Σωματείο Συνταξιούχων ΔΕΗ της Επαρχίας Εορδαίας αναφέρεται στην εισοδηματική πολιτική και στα φορολογικά μέτρα.

49. Οι Βουλευτές κ.κ. ΣΠΥΡΟΣ ΔΑΝΕΛΗΣ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία ο Σύλλογος Προσωπικού ΙΚΑ Κέρκυρας ζητεί τη ριζική αναδιοργάνωση των Υπηρεσιών Ασφάλισης και Υγείας του ΙΚΑ Κέρκυρας.

50. Οι Βουλευτές κ.κ. ΣΠΥΡΟΣ ΔΑΝΕΛΛΗΣ και ΣΤΕΛΛΑ ΑΛΦΙΕΡΗ κατέθεσαν αναφορά με την οποία το Σωματείο Εργατοϋπαλλήλων Μεταφοράς Νομού Αρκαδίας ζητεί την επίλυση εργασιακών και ασφαλιστικών προβλημάτων που απασχολούν τον κλάδο τους.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 16/14-10-96 ερώτηση δόθηκε με το υπ' αριθμ. 39913/2993/5-11-96 έγγραφο από τον Υφυπουργό Εθν. Οικονομίας η ακόλουθη απάντηση:

"Σχετικά με την ερώτηση 16/14-10-96 ερώτηση των Βουλευτών κ.κ. Απ. Τασούλα και Στ. Παναγιώτου για το Πρόγραμμα Ανάπτυξης της περιοχής της Κόνιτσας σας ενημερώνουμε, ότι το ΥΠΕΘΟ σε συνεργασία με την Γενική Γραμματεία της Περιφέρειας Ηπείρου βρίσκεται στη φάση του σχεδιασμού, προκειμένου να επιλεγούν οι συγκεκριμένες παρεμβάσεις, καθαρά αναπτυξιακού χαρακτήρα.

Ο Υφυπουργός

ΧΡ. ΠΑΧΤΑΣ"

2. Στην με αριθμό 60/15-10-96 ερώτηση δόθηκε με το υπ'αριθμ. 216/27-11-96 έγγραφο από τον Υπουργό Γεωργίας η ακόλουθη απάντηση

"Απαντώντας στην ερώτησή σας με αριθμ. 60/15-10-96 που κατέθεσε ο Βουλευτής κ. Πέτρος Τατούλης αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι:

Ο Δρόμος από Στεμνίτσα προς την Ιστορική Ιερά Μονή Προδρόμου δεν είναι δασικός, αλλά έχει χαρακτηριστεί ως Κοινοτικός και για να ασφαλτοστρωθεί από το Δασαρχείο Βυτίνας απαιτείται η έκδοση κοινής Υπουργικής Απόφασης των Υπουργών Γεωργίας και ΠΕΧΩΔΕ σύμφωνα με το άρθρο 16 παρ. 1 του Ν. 998/79.

Τέτοια απόφαση υπεγράφη από τον κ. Υπ. Γεωργίας και εκκρεμεί στο ΥΠΕΧΩΔΕ, προς το οποίο κοινοποιείται το έγγραφό μας με αντίγραφο της ερώτησης.

Η εγκεκριμένη πίστωση των 100.000.000 δρχ. δεν χάνεται αλλά μεταφέρεται και μπορεί να χρησιμοποιηθεί για έργα δασικής οδοποιϊας στο επόμενο έτος από τη Δασική Υπηρεσία.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

3. Στην με αριθμό 66/15-10-96 ερώτηση δόθηκε με το υπ' αριθμ. 34936/26-11-96 έγγραφο από τον Υφυπουργό Ανάπτυξης η ακόλουθη απάντηση:

"Σε απάντηση της ερώτησης 66/15-10-96 που κατέθεσε ο Βουλευτής κ. Σ. Σπηλιωτόπουλος και την οποία μας κοινοποίησε με το (β) σχετικό έγγραφο το ΥΠΕΘΟ, σας γνωρίζουμε τα ακόλουθα:

Παρ' ότι η εταιρεία ΑΧΑΙΑ ΚΛΑΟΥΣ ανήκει εξ ολοκλήρου στον ιδιωτικό τομέα, το Υπουργείο μας αντιλαμβανόμενο τα προβλήματα που έχουν δημιουργηθεί στο Νομό Αχαϊας, καταβάλλει κάθε δυνατή προσπάθεια για την οριστική επίλυση του θέματος της επιχείρησης, με βάση το πρόγραμμα εξυγίανσης που έχει εκπονήσει η Τράπεζα Πειραιώς.

Μεταξύ των άλλων προσπαθειών μας, περιλαμβάνεται και συνεργασία με το Υπουργείο Οικονομικών για άρση της απαγόρευσης πραγματοποίησης εξαγωγών σε προϊόντα οινοπνεύματος που έχει επιβάλει το Τελωνείο Πατρών, η οποία είχε θετικό αποτέλεσμα.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

4. Στην με αριθμό 98/17-10-96 ερώτηση δόθηκε με το υπ' αριθμ. 180/25-11-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 98/96 ερώτηση, που κατατέθηκε στη Βουλή από το Βουλευτή κ. Ν. Νικολόπουλο, για τα θιγόμενα σ' αυτή θέματα, σας έχουμε ενημερώσει με το αριθμ. 8/31-10-96 έγγραφό μας, φωτοαντίγραφο του οποίου σας στέλνουμε για ενημέρωσή σας.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

5. Στην με αριθμό 310/31-12-96 ερώτηση δόθηκε με το υπ' αριθμ. 1584/26-11-96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 310/31.10.96 που κατατέθηκε στη Βουλή των Ελλήνων από τον Βουλευτή κ. θ. Νάκο σας γνωρίζουμε τα ακόλουθα:

1. Ο Ελληνικός Οργανισμός Τουρισμού προωθεί ήδη την πρόταση δημιουργίας Μονοπατιών, ενώ το έργο κατασκευής των καλντεριμιών του Πηλίου προωθείται από την ίδια την Περιφέρεια.

2. Οσον αφορά στην ανάπτυξη του Χιονοδρομικού Κέντρου Πηλίου, από χιονοδρομική άποψη (υψόμετρο, ποιότητα χιονιού) δεν πληρούνται όλες οι προϋποθέσεις για τη δημιουργία Χιονοδρομικού Κέντρου εθνικής σημασίας. Επιπλέον μάλιστα, υπάρχουν προβλήματα σχετικά με το ιδιοκτησιακό καθεστώς που ισχύει στη συγκεκριμένη περιοχή και τη διενέργεια απαλλοτριώσεων. Πάντως, η Υπηρεσία μας, στο πλαίσιο της ενιαίας αντιμετώπισης και προβολής του Πηλίου, εξετάζει κάθε δυνατότητα για την υλοποίηση του συγκεκριμένου Προγράμματος.

Η Υπουργός

ΒΑΣΩ ΠΑΠΑΝΔΡΕΟΥ

6. Στην με αριθμό 344/1-11-96 ερώτηση δόθηκε με το υπ' αριθμ. 53/25-11-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 344/1.11.96 που κατέθεσαν στη Βουλή οι Βουλευτές κ.κ. Μαρία Δαμανάκη και Φωτ. Κουβέλης, παρακαλούμε να πληροφορήσετε τους κ.κ. Βουλευτές τα εξής:

Η ΕΥΔΑΠ στο διάστημα που μεσολάβησε από το αίτημα του Δήμου Μεταμόρφωσης μέχρι σήμερα, προχώρησε:

α) σε ανασύνταξη (επικαιροποίηση) της μελέτης αντιπλημμυρικής προστασίας των οδών που αναφέρονται στην ερώτηση και

β) συμπλήρωσε την ίδια μελέτη για τις περιοχές που δεν κάλυπτε.

Το Δ.Σ. της ΕΥΔΑΠ βρίσκεται στη φάση έγκρισης των συγκεκριμένων μελετών. Στη συνέχεια, στις αρχές του '97 το σύνολο των έργων που περιλαμβάνει η ερώτηση, θα δημοπρατηθεί με την υπ' αριθμ. ΑΡ 358 εργολαβία του προγράμματος της ΕΥΔΑΠ.

Ο Υπουργός

Κ. ΛΑΛΙΩΤΗΣ"

7. Στην με αριθμό 354/1-11-96 ερώτηση δόθηκε με το υπ' αριθμ. 139/26-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 354/1.11.96 που κατέθεσαν οι Βουλευτές κ.κ. Ορέστης Κολοζώφ, Μήτσος Κωστόπουλος, Νίκος Γκατζής αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι τα οποιαδήποτε κοινωνικά προβλήματα που έχουν δημιουργηθεί στην περιοχή "Κανατάδικα" Δ. Ιστιαίας Ν. Ευβοίας, οφείλονται στο Π.Δ. που εκδόθηκε από το Υπουργείο ΠΕΧΩΔΕ, στα πλαίσια του άρθρου 29 του Ν. 1337/83 με το οποίο καθορίστηκε Ζ.Ο.Ε. στην περιοχή του υγροβιότοπου "Μικρό και Μεγάλο Λιβάρι" του Δήμου Ιστιαίας, Κοινότητας Ασμηνίου (ΦΕΚ 205Δ/10.4.90) και σε έκταση 22.000 στρεμ.

Η λιμνοθάλασσα του Λιβαρίου έχει σημαντική οικολογική σημασία από την άποψη της διατήρησης της άγριας πτηνοπανίδας που φιλοξενεί, και είναι μια από τις 113 περιοχές της Χώρας μας, που θεωρούνται σημαντικές για τα πουλιά (έκταση 6.000 στρέμματα σύμφωνα με τη σχετική έκδοση της Ελληνικής Ορνιθολογικής Εταιρείας).

Επίσης μια περιοχή (χερσαία και θαλάσσια), έκτασης 4.500 στρέμματα και όχι τα 22.000 στρέμματα της Ζ.Ο.Ε. περιλαμβάνεται στις περιοχές που έχουν απογραφεί στα πλαίσια της υλοποίησης της οδηγίας 92/43/ΕΟΚ και θεωρείται επιλέξιμος Τόπος Κοινοτικού Ενδιαφέροντος για ένταξη στο κοινοτικό δίκτυο NATURA 2000, αφού συμπεριλαμβάνεται και στο α' τμήμα του Εθνικού καταλόγου που στάλθηκε στην Ευρωπαϊκή Ενωση.

Θεωρούμε ότι η έκταση μέσα στην οποία υφίστανται όροι, απαγορεύσεις και περιορισμοί στις χρήσεις γης και στις δραστηριότητες από την Ζ.Ο.Ε., είναι δυσαναλόγως μεγαλύτερη της έκτασης που αποτελεί σημαντικό βιότοπο για την άγρια πανίδα.

Ειδικότερο για το χερσαίο τμήμα που απογράφτηκε και που αποτελεί το κυρίως ενδιαίτημα της άγριας πτηνοπανίδας, προστατεύεται ικανοποιητικά από τα μέτρα που έχουν ληφθεί στα πλαίσια εφαρμογής των σχετικών διατάξεων της Δασικής Νομοθεσίας, αφού

1. Ενα τμήμα που είναι το θεσμοθετημένο Διατηρητέο μνημείο της Φύσης "Υπόλειμμα Υδροχαρούς δάσους στην Ιστιαία Ν. Ευβοίας" και

2. Για την περιοχή του υγρότοπου "Μικρό και Μεγάλο Λιβάρι", η αρμόδια Τοπική Δασική Υπηρεσία, στα πλαίσια των αρμοδιοτήτων της εξέδωσε κατ' αρχάς μια διετή απαγόρευση του κυνηγιού, που έληξε στις 31.7.95 την οποία ανανέωσε για μια δεκαετία και σε μια συνολική έκταση 935 στρεμμάτων (λίμνη και περιφερειακά σε πλάτος 400 μέτρα από τις όχθες).

Ο Υπουργός

ΣΤΕΦ. ΤΖΟΥΜΑΚΑΣ"

8. Στην με αριθμό 354/1-11-96 ερώτηση δόθηκε με το υπ' αριθμ. 1582/25-11-96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 354/1.11.96 που κατατάθηκε στη Βουλή των Ελλήνων από τους Βουλευτές κ.κ. Κολοζώφ, Κωστόπουλο και Γκατζή σας γνωρίζουμε τα ακόλουθα:

Είναι πράγματι αναγκαίο να προστατεύονται τα οικοσυστήματα και ειδικότερα οι υγροβιότοποι, ιδίως σε παραλιακές περιοχές, όπου δημιουργούνται έντονες πιέσεις από ασυμβίβαστε χρήσεις. Πρέπει όμως να υπάρχει παράλληλα σχεδιασμένη χωροθέτηση των ανθρώπινων δραστηριοτήτων, με τρόπο που να σέβεται και να μη παραβλάπτει το φυσικό περιβάλλον και τους πόρους της περιοχής, στο πλαίσιο της αειφόρου ανάπτυξης. Η αρμοδιότητα, ωστόσο, για τον καθορισμό επιτρεπόμενων χρήσεων, καθώς και η κίνηση των σχετικών διαδικασιών και των αναγκαίων ρυθμίσεων (εκπόνηση μελετών, εγκρίσεις, έκδοση σχετικών Π.Δ. κ.λπ.) ανήκει στις Υπηρεσίες του Υ.ΠΕ.ΧΩ.ΔΕ., οι οποίες θα συνεργασθούν με τις αρμόδιες Δ/νσεις του ΕΟΤ στο προβλεπόμενο από το θεσμικό πλαίσιο στάδιο.

Η Υπουργός

ΒΑΣΩ ΠΑΠΑΝΔΡΕΟΥ

9. Στην με αριθμό 355/1-11-96 ερώτηση δόθηκε με το υπ' αριθμ. 140/26-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 355/1.11.96, που κατέθεσε ο Βουλευτής κ. Γ. Γαρουφαλιάς αναφορικά με το παραπάνω θέμα, σας πληροφορούμε ότι:

Εχει προχωρήσει η διαδικασία για την υλοποίηση της απόδοσης προκαταβολής της συνυπευθυνότητας προς τους παραγωγούς και ο Οργανισμός Βάμβακος σύμφωνα με τις συνεννοήσεις που έχουν γίνει με την Α.Τ.Ε., θα μπορεί να εκδίδει καταστάσεις πληρωμής με τους δικαιούχους παραγωγούς προς την Α.Τ.Ε. μετά τις 20 Νοεμβρίου 1996.

Ο Υπουργός

ΣΤ. ΤΖΟΥΜΑΚΑΣ"

10. Στην με αριθμό 356/1-11-96 ερώτηση δόθηκε με το υπ' αριθμ. 142/26-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 356/1.11.96 που κατέθεσε ο Βουλευτής κ. Γ. Γαρουφαλιάς αναφορικά με το παραπάνω θέμα σας πληροφορούμε ότι η ΑΤΕ σύμφωνα με πάγια τακτική της παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν να ανταποκριθούν στις υποχρεώσεις τους στην Τράπεζα λόγω έκτακτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών, κ.λπ.) τα οποία επηρέασαν αρνητικά τις εκμεταλλεύσεις τους.

Οι διευκολύνσεις αυτές παρέχονται μέσα στα πλαίσια της 1620/89 Πράξης του Διοικητή της Τράπεζας της Ελλάδας, ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλων που διαπιστωμένα δεν είναι σε θέση να εξυπηρετηθεί.

Σύμφωνα με τα παραπάνω μπορούν να αντιμετωπισθούν και οι βαμβακοπαραγωγοί Θεσσαλίας, που αντιμετωπίζουν προβλήματα στην διάθεση του προϊόντος τους.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

11. Στην με αριθμό 357/1-11-96 ερώτηση δόθηκε με το υπ' αριθμ. 143/26-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 357/1/11/96, που κατέθεσε ο Βουλευτής κ. Γ. Γαρουφαλιάς, αναφορικά με το παραπάνω θέμα, σας πληροφορούμε ότι:

Η εισαγωγή στη χώρα μας από τρίτες χώρες νωπού και θερμικά επεξεργασμένου γάλακτος απαγορεύεται, εφόσον τούτο δεν προέρχεται από εγκαταστάσεις που έχουν προηγουμένως εγκριθεί από υγειονομικής πλευράς ή από την αρμόδια Υπηρεσία του ΥΠ.ΓΕ. η από τις αρμόδιες Υπηρεσίες της Ευρωπαϊκής Ενωσης.

Ο έλεγχος της τήρησης της απαγόρευσης αυτής πραγματοποιείται ανελλειπώς από τους Συνοριακούς Σταθμούς Κτηνιατρικού Ελέγχου.

Το Υπουργείο μας σε συνεργασία με τις ειδικές υπηρεσίες του Υπουργείου Οικονομικών έχει εντείνει τους ελέγχους στα σύνορα και το εσωτερικό της χώρας για την πάταξη των παράνομων εισαγωγών γάλακτος και γαλακτοκομικών προϊοντων απο τους οποίους προέκυψαν θετικά αποτελέσματα.

Παράλληλα με την εφαρμογή άλλων μέτρων όπως:

-Προσπάθεια, σε συνεργασία με άλλα συναρμόδια Υπουργεία, για την αύξηση της σίτησης με ΦΕΤΑ στο Στρατό, τα Νοσοκομεία, τις φυλακές και άλλα ιδρύματα της χώρας.

-Σε συνεργασία με την COMMISSION διανέμονται 2 χιλ. τόννοι φέτα σε άπορα άτομα της χώρας.

Τα μέτρα αυτά μαζί με την πάταξη της νοθείας των γαλακτοκομικών προϊόντων συνετέλεσαν ώστε σήμερα οι τιμές του πρόβειου και αίγειου γάλακτος να αυξηθούν και σε μικρό χρονικο διάστημα θα κυμαίνονται σε φυσιολογικά επίπεδα.

Επίσης μέχρι σήμερα δεν έχουν εγκριθεί από την αρμόδια υπηρεσία του ΥΠ.ΓΕ. η από τις αρμόδιες Υπηρεσίες της Ε.Ε. εγκαταστάσεις παραγωγής γάλακτος της Βουλγαρίας και Αλβανίας.

Ο Υπουργός

ΣΤΕΦ. ΤΖΟΥΜΑΚΑΣ'

12. Στην με αριθμό 359/1-11-96 ερώτηση δόθηκε με το υπ' αριθμ. 144/26-11-96 έγγραφο απο τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 359/1.11.96 που κατέθεσαν οι Βουλευτές κ.κ. Στ. Παναγιώτου, Β. Μπούτας, αναφορικα με το παραπάνω θέμα, στα πλαίσια των αρμοδιοτήτων μας, σας πληροφορούμε ότι:

Η Α.Τ.Ε. στα πλαίσια των δυνατοτήτων της έχει στηρίξει και στηρίζει την Ενωση Βισαλτίας, τόσο με πιστωτικές διευκολύνσεις, όσο και στη γενικότερη αντιμετώπιση των θεμάτων της, με σκοπό τη συνέχιση των δραστηριοτήτων της και την εξυπηρέτηση των παραγωγών της περιοχής.

Το αίτημα ρύθμισης των οφειλών της προς την Α.Τ.Ε., που πρόσφατα έχει υποβάλει η ΕΑΣ Βισαλτίας, εξετάζεται σύμφωνα με τις ισχύουσες διαταγές για τις ρυθμίσεις των οφειλών των Συν/κών Οργανώσεων από τις Υπηρεσίες της Τράπεζας, και σύντομα πρόκειται να ληφθεί η σχετική απόφαση από το αρμόδιο όργανο της Α.Τ.Ε.

Σε περίπτωση έγκρισης του αιτήματος, προβλέπεται διάρκεια ρύθμισης μέχρι 10 χρόνια, με περίοδο χάριτος μέχρι 2 χρόνια και απαλλαγή της Οργάνωσης από τόκους υπερημερίας.

Ο Υπουργός

ΣΤΕΦ. ΤΖΟΥΜΑΚΑΣ'

13. Στην με αριθμό 366/1-11-96 ερώτηση δόθηκε με το υπ' αριθμ. 145/26-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 366/1/11/96, που κατέθεσαν οι Βουλευτές, κ.κ. Γ. Σούρλας και Ευάγγ. Μπασιάκος, αναφορικά με το παραπάνω θέμα, σας πληροφορούμε ότι:

Ο τρόπος εκτίμησης της μέσης στρεμματικής ηρτημένης εσοδείας που εφήρμοσε ο Οργανισμός Βάμβακος από τη φετεινή περίοδο 1996/97, είναι αντικειμενικότερος εν σχέσει με το παρελθόν, συνδυάζοντας ιστορικά και στατιστικά στοιχεία κάθε ζώνης παραγωγής με το στοιχείο της άμεσης εκτίμησης.

Σε περίπτωση κατά την οποία ο παραγωγός κρίνει ότι δεν καλύπτεται από την αρχική εκτίμηση έχει το δικαίωμα της ένστασης, καταβάλλοντας ποσό 300 δρχ. ανά στρέμμα το οποίο επιστρέφεται σε περίπτωση δικαίωσής του. Ηδη, μετά την έκδοση της υπ' αριθμ. 23998/30/10/96 απόφασης του Γεν. Γραμματέα του Υπουργείου Γεωργίας ο Οργανισμός Βάμβακος θα προβεί στην άμεση εξέταση των ενστάσεων που έχουν υποβάλλει οι ενδιαφερόμενοι παραγωγοί ώστε να αντιμετωπισθούν τυχόν περιπτώσεις που δεν καλύπτονται από την αρχική εκτίμηση. Ετσι οι παραγωγοί αυτοί θα έχουν το δικαίωμα να παραδώσουν ποσότητα σύσπορου μέχρι το ύψος της επανεκτίμησης.

Ο Υπουργός

ΣΤΕΦ. ΤΖΟΥΜΑΚΑΣ"

14. Στην με αριθμό 370/4-11-96 ερώτηση δόθηκε με το υπ' αριθμ. 103/25-11-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 370/4-11-96 ερώτηση, που κατατέθηκε στη Βουλη από τους Βουλευτές κ.κ. Στρ. Κόρακα και Στ. Παναγιώτου, για τα θιγόμενα σ' αυτή θέματα σας πληροφορούμε τα εξής:

Η Τοπική Υπηρεσία του ΟΑΕΔ Μύρινας Λήμνου, έχει ήδη συσταθεί με την 105366/5-3-96 απόφαση του Διοικητή του Οργανισμού Απασχολήσεως Εργατικού Δυναμικού.

Το αίτημα για την στελέχωση της ανωτέρω Υπηρεσίας αυτής με τρεις (3) υπαλλήλους Κλάδου ΔΕ Δ/κού-Λογ/κού προκειμένου να λειτουργήσει συμπεριλαμβάνεται στον προγραμματισμό πρόσληψης προσωπικού έτους 1996, που υποβλήθηκε στη Γραμματεία Υπ. Συμβουλίου με το 190954/29-5-96 έγγραφό μας για έγκριση όπου και εκκρεμεί.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

15. Στην με αριθμό 373/4-11-96 ερώτηση δόθηκε με το υπ' αριθμ. 3910/25-11-96 έγγραφο από τον Υφυπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση 373/4.11.96 του Βουλευτή κ. Αθανάσιου Χειμάρα και απευθύνεται στον Υπουργό Μεταφορών και Επικοινωνιών, σας πληροφορούμε σχετικά με την νέα χάραξη της σιδηροδρομικής γραμμής μεταξύ Τιθορέας - Λειανοκλαδίου τα παρακάτω:

1. Ο Οργανισμός Σιδηροδρόμων Ελλάδος (Ο.Σ.Ε.), στα πλαίσια εκσυγχρονισμού του σιδηροδρομικου άξονα Αθήνας - Θεσσαλονίκης, έχει εξασφαλίσει τη χρηματοδότηση για την κατασκευή νέας διπλής σιδ/κής γραμμής μεταξύ Σ.Σ. Τιθορέας και Σ.Σ. Λειανοκλαδίου. Το έργο αυτό είναι άμεσης προτεραιότητας και μεγάλης σπουδαιότητας για το παρόν και το μέλλον του σιδηροδρόμου.

2. Ηδη βρίσκεται στη διαδικασία ολοκλήρωσής της η οριστική μελέτη χάραξη καις και αποκαταστάσεως του οδικού δικτύου και η μελέτη τεχνικών έργων.

Ολες οι παραπάνω μελέτες έχουν λάβει υπόψη τους τόσο τον προγραμματισμό υλοποίησης των λοιπών δικτύων υποδομής, όσο και τα υδρολογικά δεδομένα της περιοχής και προς τούτο εκπονείται ταυτόχρονα και υδραυλική μελέτη, σε συνεργασία με τις αρμόδιες Υπηρεσίες του ΥΠΕΧΩΔΕ που εκπονούν μελέτη για τη διευθέτηση του ποταμού Σπερχειού.

3. Κατά την εκπόνησή τους οι διάφορες επί μέρους μελέτες έλαβαν υπόψη και τους περιβαλλοντικούς όρους που τέθηκαν από τη σχετική μελέτη περιβαλλοντικών επιπτώσεων που εκπονήθηκε.

Με την περιβαλλοντική μελέτη συμφώνησε γενικά το Νομαρχιακό Συμβούλιο Φθιώτιδας αποστέλλοντας σχετικό έγγραφο προς τη Δ/νση Περιβαλλοντικού Σχεδιασμού του ΥΠΕΧΩΔΕ.

4. Η πρόταση του μελετητή κ. Κ. Ζέκκου δεν αναφέρεται στη χάραξη της γραμμής Τιθορέας - Λειανοκλαδίου, αλλά στο επόμενο τμήμα, αυτό μεταξύ Λειανοκλαδίου - Δομοκού και ειδικότερα στη σήραγγα της Ορθρυος.

Η μελέτη στο τμήμα Λειανοκλαδίου - Δομοκού βρίσκεται σε εξέλιξη και εξετάζονται διάφορες προτάσεις, μεταξύ των οποίων και η πρόταση του κ. Ζέκκου.

Η μελέτη όμως στο τμήμα αυτό δεν επηρεαζει την πορεία της υλοποίησης του τμήματος Τιθορέας - Λειανοκλαδίου για το οποίο υπάρχει ήδη χρηματοδότηση από το Κοινοτικό Πλαίσιο Στήριξης 1994-99 και οποιαδήποτε καθυστέρηση στην υλοποίησή του θα σημαίνει απώλεια σημαντικών πόρων για την Εθνική Οικονομία.

5. Εστί ο Ο.Σ.Ε. προχωρεί με γρήγορους ρυθμούς στην υλοποίηση του τμήματος Τιθορέας - Λειανοκλαδίου, που θεωρείται πολύ σημαντικό για τον εκσυγχρονισμό του βασικού σιδ/κού άξονα Αθηνών - Θεσσαλονίκης.

Σημειώνουμε ότι, με την κατασκευή του πιο πάνω τμήματος, ο χρόνος διανομής μέχρι το Λειανοκλάδι θα μειωθεί κατά 30 λεπτά τουλάχιστον.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

16. Στην με αριθμό 373/4-11-96 ερώτηση δόθηκε με το υπ' αριθμ. 57/25-11-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 373/4.11.96 που κατέθεσε στη Βουλή ο Βουλευτής κ. Αθαν. Χειμάρας, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Μελετών Εργων Οδοποιϊας του ΥΠΕΧΩΔΕ τα εξής:

Ο σχεδιασμός του ΟΣΕ έχει ληφθεί υπόψη στις εγκεκριμένες χαράξεις (σε στάδιο προμελέτης οδοποιϊας) των έργων ζεύξης Μαλιακού κόλπου. Από το υπόψη σημείο ο οδικός άξονας ΠΑΘΕ δεν εμπλέκεται με την νέα Σ.Γ. Τιθορέας - Λιανοκλαδίου.

Για τον υπό μελέτη οδικό άξονα Ηγουμενίτσας - Βόλου και κλάδου προς Λαμία, δεν εχει οριστικοποιηθεί ακόμα η ζώνη διέλευσής του. Θα ληφθεί δε αναμφίβολα υπόψη η τελική λύση που θα επιλεγεί από τον ΟΣΕ.

Ο Υπουργός

Κ. ΛΑΛΙΩΤΗΣ"

17. Στην με αριθμό 376/4-11-96 ερώτηση δόθηκε με το υπ' αριθμ. 105/25-11-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 376/96 ερώτηση, που κατατέθηκε στη Βουλή από τους Βουλευτές κ.κ. Ν. Γκατζή και Β. Μπούτα, για τα θιγόμενα σ' αυτή θέματα, σας πληροφορούμε ότι στο Γραφείο Εργασίας Αταλάντης της Νομαρχιακής Αυτοδιοίκησης Φθιώτιδας, έγγραφη καταγγελία για τις εξι (6) απολύσεις της Επιχείρησης "ΕΡΙΟΥΦΑΝΤΟΥΡΓΙΚΗΣ" ΑΕΒΕ (πρώην ΒΕΛΚΑ) δεν τους έχει υποβληθεί ούτε από τους πρώην εργαζόμενους, ούτε από το Σωματείο εργαζομένων στην ανωτέρω Επιχείρηση.

Πράγματι στην εν λόγω επιχείρηση έγιναν έξι απολύσεις μέσα στα νόμιμα πλαίσια.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

18. Στην με αριθμό 388/4-11-96 ερώτηση δόθηκε με το υπ' αριθμ. 4601/22-11-96 έγγραφο από τον Υφυπουργό Υγείας η ακόλουθη απάντηση:

"Επί της ερώτησης 388/4-11-96 που κατέθεσε ο Βουλευτής κ. Νικ. Κατσαρός και μας διαβιβάστηκε από το Υπουργείο Οικονομικών σας γνωρίζουμε τα εξής:

Επειδή το δημογραφικό είναι ένα από τα πλέον σοβαρά και περίπλοκα θέματα που αντιμετωπίζει η χώρα μας, το Υπουργείο Υγείας και Πρόνοιας ασχολείται με την επίλυσή του, για την οποία όμως απαιτείται η λήψη συντονισμένων μέτρων και ενεργειών από πολλούς κρατικούς φορείς.

Οσον αφορά στα οικονομικά κίνητρα που έχουν δοθεί μέχρι σήμερα για το σκοπό αυτό, από εκτιμήσεις δεν φαίνεται να έχουν συμβάλλει ουσιαστικά με τον τρόπο που παρέχονται. Για το λόγο αυτό μελετάται ο τρόπος που θα μπορούσε η συμβολή τους στην επίλυση του δημογραφικού προβλήματος να είναι πλέον ουσιαστική.

Ο Υφυπουργός

Θ. ΚΟΤΣΩΝΗΣ"

19. Στην με αριθμό 389/4-11-96 ερώτηση δόθηκε με το υπ' αριθμ. 23/26-11-96 έγγραφο από τον Υπουργό Δικαιοσύνης η ακόλουθη απάντηση:

"Απαντώντας στην ερώτηση με αρ. 389 που κατέθεσε στη Βουλή των Ελλήνων στις 4/11/96 ο Βουλευτής κ. Νικ. Νικολόπουλος, σχετικά με την διακίνηση ναρκωτικών ιδιαίτερα στους χώρους των σχολείων, σε ό,τι αφορά το Υπουργείο Δικαιοσύνης σας γνωρίζουμε τα κατωτέρω:

Σύμφωνα με τις διατάξεις του άρθρου 6 του Ν. 1729/1987, όπως αντικαταστάθηκαν με το άρθρο 11 του Ν. 2161/993, προβλέπονται διακεκριμένες περιπτώσεις σε ό,τι αφορά τις παραβάσεις της νομοθεσίας περί ναρκωτικών.

Συγκεκριμένα, τιμωρείται με κάθειρξη τουλάχιστον (15) ετών και χρηματική ποινή 5.000.000 - 150.000.000 δραχμών όποιος: α) εισάγει ναρκωτικά ή διευκολύνει την εισαγωγή ή διακίνησή τους σε σχολικές μονάδες οποιασδήποτε βαθμίδας, σε χώρους άθλησης, κατασκηνώσεις, ορφανοτροφεία, φροντιστήρια κ.λπ. καθώς σε χώρους που βρίσκονται σε γειτνίαση με τους προαναφερθέντες χώρους.

Επιπλέον, με το άρθρο 8 του Ν. 1729/1987 όπως αντικαταστάθηκε και διαμορφώθηκε με το άρθρο 13 του Ν. 2161/1993 και την παρ. 2 του άρθρου 4 του Ν. 2408/1996 τιμωρείται με ισόβια κάθειρξη και με χρηματική ποινή 10.000.000 μέχρι 200.000.000 δραχμών, ο παραβάτης που είναι υπότροπος και ενεργεί κατ' επάγγελμα ή κατά συνήθεια ή ενεργεί με σκοπό να προκαλέσει τη χρήση ναρκωτικών ουσιών από ανηλίκους ή χρησιμοποιεί με οιονδήποτε τρόπο ανήλικα πρόσωπα στην τέλεση των ανωτέρων πράξεων.

Σε ό,τι αφορά την φύλαξη των χώρων των σχολικών μονάδων και τον τομέα της πρόληψης στην χρήση ναρκωτικών, αρμόδια αντιστοίχως είναι τα Υπουργεία Εθνικής Παιδείας και Θρησκευμάτων και Υγείας και Πρόνοιας που είναι συναποδέκτες αυτής της Ευρώπης.

Ο Υπουργός

ΕΥΑΓΓΕΛΟΣ ΓΙΑΝΝΟΠΟΥΛΟΣ"

20. Στην με αριθμό 391/4-11-96 ερώτηση δόθηκε με το υπ' αριθμ. 25971/26-11-96 έγγραφο από τον Υφυπουργό Εσωτερικών η ακόλουθη απάντηση:

"Σχετικά με την αριθμ. 391/4-11-96 ερώτηση που κατέθεσε στη Βουλή ο Βουλευτής κ. Νικόλαος Ι. Νικολόπουλος, σας πληροφορούμε τα εξής:

Οι αποφάσεις ασφαλιστικών μέτρων αποτελούν εκτελεστούς τίτλους, σύμφωνα με τις διατάξεις των παρ. 2 & 3 του άρθρου 700 του Κώδικα Πολιτικής Δικονομίας και πρέπει να γίνονται κατ' αρχήν σεβαστές.

Οι αποφάσεις αυτές υπόκεινται σε ανάκληση από το δικαστήριο που τις εξέδωσε εφόσον οι έχοντες έννομο συμφέρον το ζητήσουν.

Αλλωστε οι ενέργειες της Διοίκησης όταν πρόκειται για εφαρμογή δικαστικών αποφάσεων δεν είναι δυνατόν να εξομοιώνονται με ενέργειες που υπονομεύουν το ν. 2190/1994 καθόσον βασική αρχή της Διοίκησης είναι ο σεβασμός των δικαστικών αποφάσεων.

Ο Υφυπουργός

ΑΝ. ΜΑΝΤΕΛΗΣ"

21. Στην με αριθμό 393/4-11-96 ερώτηση δόθηκε με το υπ' αριθμ. 7101/25-11-96 έγγραφο από τον Υπουργό Υγείας η ακόλουθη απάντηση:

"Απαντώντας στην αριθμ. 393/4.11.96 ερώτηση που κατέθεσε στη Βουλή των Ελλήνων ο Βουλευτής κ. Ν. Νικολόπουλος, σας γνωρίζουμε τα εξής σύμφωνα με τα στοιχεία του Διοικητικού Συμβουλίου του Νοσοκομείου:

Οι υπάλληλοι της ειδικότητας ΔΕ Κλιβανιστών - Αποστειρωτών - Απολυμαντών ανήκουν στον κλάδο ΔΕ Τεχνικού και όχι στον κλάδο ΔΕ Διοικητικού και έχουν προσληφθεί για να χειρίζονται τους κλιβάνους αποστείρωσης εισάγοντας σε αυτούς τα προς αποστείρωση υλικά (εργαλεία, ιματισμό κ.λπ.), καθώς και τους κλιβάνους αποστείρωσης (καύσης) εισάγοντας σε αυτούς τα προς καύση μολυσματικά απορίμματα.

Με την από 15.7.96 κοινή αναφορά τους οι Κλιβανιστές - Αποστειρωτές - του Περιφ. Πανεπιστημιακού Γενικού Νοσοκομείου Πατρών δηλώνουν ότι αρνούνται να χειρισθούν τον κλίβανο αποτέφρωσης αναφέροντας χαρακτηριστικά ότι εάν πιεστούν από την Διοίκηση του Νοσοκομείου να αναλάβουν καθήκοντα χειρισμού στον κλίβανο αποτέφρωσης θα προσφύγουν σε ασφαλιστικά μέτρα και αγωγή κατά της Διοίκησης του Νοσοκομείου.

Η άρνησή τους αυτή είχε ως αποτέλεσμα να γεμίσουν οι ψυκτικοί χώροι όπου φυλάσσονται προσωρινά μέχρι την καύση τους τα μολυσματικά απορρίμματα προκαλώντας δυσοσμία με κίνδυνο μόλυνσης του Νοσοκομείου.

Η Διοίκηση του Νοσοκομείου εξαντλώντας κάθε περιθώριο διαλόγου με τους υπαλλήλους, τους υπηρεσιακούς παράγοντες και το Σωματείο του Νοσοκομείου και παρά τις υποσχέσεις τους συνέχισαν να μην εκτελούν τα καθήκοντά τους.

Κατόπιν αυτού το Διοικητικό Συμβούλιο προχώρησε α) στην πειθαρχική τους δίωξη και β) στην καύση των μολυσματικών αποριμμάτων από ιδιωτικό συνεργείο, το οποίο κόστισε στο Νοσοκομείο 300.000 δρχ.

Τέλος η Διοίκηση του Περιφ. Πανεπιστημιακού Γενικού Νοσοκομείου Πατρών προσπαθεί να αξιοποιήσει κατά τον καλύτερο δυνατό τρόπο όλο το ανθρώπινο δυναμικό του Νοσοκομείου, χωρίς κομματικές σκοπιμότητες, σύμφωνα με τις δημιουργούμενες ανάγκες της υπηρεσίας προς όφελος των ασθενών-πολιτών.

Ο Υπουργός

Κ. ΓΕΙΤΟΝΑΣ"

22. Στην με αριθμό 403/5-11-96 ερώτηση δόθηκε με το υπ' αριθμ. 25972/26-11-96 έγγραφο από τον Υφυπουργό Εσωτερικών η ακόλουθη απάντηση:

"Σχετικά με την αριθμ. 403/5-11-96 ερώτηση που κατέθεσε στη Βουλή ο Βουλευτής κ. Κων/νος Καραμανλής, και όσον αφορά το συνυπολογισμό ή μη της στρατιωτικής θητείας για τη συμπλήρωση 35ετούς πραγματικής υπηρεσίας, στην περίπτωση αυτοδίκαιης απόλυσης λόγω ορίου ηλικίας (65ο έτος), σας πληροφορούμε τα εξής:

Σύμφωνα με τις διατάξεις της παρ. 1 του άρθρου 8 του ν. 1902/90 που αντικατέστησε το άρθρο 263 παρ.1 του Υπαλληλικού Κώδικα (Π.Δ.611/77) "οι μόνιμοι δημόσιοι υπάλληλοι απολύονται αυτοδικαίως της υπηρεσίας όταν συμπληρώνουν το 65ο έτος της ηλικίας τους. Η παραμονή τους στην υπηρεσία παρατείνεται ως την συμπλήρωση του 67ου έτους, εφόσον δεν συμπληρώνει 35ετή πραγματική και συντάξιμη υπηρεσία".

Για το θέμα του συνυπολογισμού ή μη της στρατιωτικής θητείας για τη συμπλήρωση 35ετούς πραγματικής υπηρεσίας για την αυτοδίκαιη απόλυση λόγω ορίου ηλικίας (65ο έτος), υπάρχει αντιφατική νομολογία. Ετσι το Ελεγκτικό Συνέδριο (πρακτικό 6/2/1996) της 4ης Γενικής Συνεδρίασης της Ολομέλειας του Ελεγκτικού Συνεδρίου) γνωμοδότησε θετικά ενώ αντίθετα το ΣτΕ (2672/66 ΚΑΙ 2490/67) και πρόσφατα το Διοικητικό Εφετείο (307/1996) καθώς επίσης και το Νομικό Συμβούλιο του Κράτους με την αριθμ. 707/93 γνωμοδότηση της Ολομέλειας έχουν διατυπώσει διαφορετική άποψη, ότι δηλ. η στρατιωτική θητεία δεν αποτελεί πραγματική υπηρεσία και συνεπώς δεν συνυπολογίζεται για τη συμπλήρωση της 35ετούς πραγματικής υπηρεσίας για την απόλυση του υπαλλήλου λόγω ορίου ηλικίας (65ο έτος).

Ενόψει του αδιεξόδου και προκειμένου να αρθούν τα ερμηνευτικά προβλήματα που έχουν ανακύψει, η υπηρεσία μας μελετά την αντιμετώπιση του θέματος.

Ο Υφυπουργός

ΑΝ. ΜΑΝΤΕΛΗΣ'

23. Στην με αριθμό 420/6-11-96 ερώτηση δόθηκε με το υπ' αριθμ. 178/27-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 420/6.11.96, που κατέθεσε ο Βουλευτής κ. Α. Φούσας αναφορικά με το παραπάνω θέμα, σας πληροφορούμε ότι στην περιοχή Μαυροπούλου Ν. Ιωαννίνων εκτελείται υποχρεωτικός αναδασμός λόγω κατασκευής έργων (έργο Ρογοζίου).

Στο Μαυρόπουλο και τους περί αυτό οικισμούς τα έργα έχουν περατωθεί. Από πλευράς αναδασμού, οι εργασίες βρίσκονται στο στάδιο περάτωσης του κτηματολογικού πίνακα και προβλέπεται να ολοκληρωθούν οι εργασίες το τέλος του χρόνου. Η παράδοση των νέων ιδιοκτησιών εκτιμάται ότι θα ολοκληρωθεί μέχρι τα μέσα του επομένου έτους.

Στην κτηματική περιοχή των Κτισμάτων του ιδίου έργου, οι εργασίες αναδασμού δεν έχουν ξεκινήσει γιατί πρέπει να γίνει νέα μελέτη του έργου. Με την έγκριση της μελέτης θα αρχίσουν και οι εργασίες αναδασμού.

Ο Υπουργός

ΣΤ. ΤΖΟΥΜΑΚΑΣ"

24. Στην με αριθμό 421/6-11-96 ερώτηση δόθηκε με το υπ' αριθμ. 179/27-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 421/6.11.96, που κατέθεσαν οι Βουλευτές κ.κ. Λ. Αποστολίδης, Α. Ακριβάκης, Ε. Αποστόλου, Γ. Κατσιμπάρδης αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι:

Η επένδυση "ΤΥΠΟΠΟΙΗΤΗΡΙΑ ΘΗΒΑΣ Α.Ε.", εντάχθηκε στους Καν. (ΕΟΚ) 355/77 και 866/90 και η μελέτη που εγκρίθηκε από το Υπουργείο Γεωργίας αναφέρει ότι η παραγωγή μονάδος (πατάτας, κρεμμυδιού και καρότου) θα διατίθεται στην εσωτερική αγορά καθώς και στην αγορά της Ευρώπης και της Μέσης Ανατολής.

Τα καταστήματα της Κεντρικής Αγοράς Αθηνών (Κ.Α.Α.) είναι περιορισμένα σε αριθμό και δεν επαρκούν για να καλύψουν τα αιτήματα όλων των ενδιαφερομένων που ασκούν εμπορία οπωροκηπευτικών. Το πλαίσιο μίσθωσης των καταστημάτων αυτών καθορίζεται με κοινή Απόφαση των Υπουργών Ανάπτυξης και Γεωργίας η οποία εφαρμόζεται από τον Οργανισμό Κεντρικής Αγοράς Αθηνών (Ο.Κ.Α.Α.) που είναι και η αρμόδια υπηρεσία για να επιλέξει τις επιχειρήσεις που θα καταστούν δικαιούχοι μίσθωσης καταστήματος, με βάση τους όρους και τις προϋποθέσεις που ορίζει.

Με την εφαρμογή της τελευταίας Απόφασης (Α2-2330/26.6.95), από τις 48 αιτήσεις των ενδιαφερομένων επιχειρήσεων εκτός Κ.Α.Α., 17 είχαν τις προϋποθέσεις και σε 8 εξ αυτών δόθηκαν καταστήματα.

Σε συνεργασία με το Υπ. Ανάπτυξης, το οποίο έχει την πρωτοβουλία του καθορισμού της εμπορικής πολιτικής στην εσωτερική αγορά, είμαστε διατεθειμένοι να προωθήσουμε κάθε βελτίωση του θεσμικού πλαισίου λειτουργίας των Κεντρικών Αγορών με στόχο την καλύτερη διακίνηση των αγροτικών προϊόντων και την εξυπηρέτηση των επιχειρήσεων του κλάδου που διαθέτουν σύγχρονες εγκαταστάσεις διαλογής-συσκευασίας-ζύγισης-συντήρησης νωπών οπωρ/κών προϊόντων.

Ο Υπουργός

ΣΤ. ΤΖΟΥΜΑΚΑΣ"

25. Στην με αριθμό 426/6-11-96 ερώτηση δόθηκε με το υπ' αριθμ. 181/27-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 426/6.11.96, που κατέθεσαν οι Βουλευτές κ.κ. Α. Τασούλας, Μ. Μπόσκου, αναφορικά με το παραπάνω θέμα, σας πληροφορούμε ότι:

Για τις ζημιές που αναφέρθηκαν και δηλώθηκαν στον ΕΛΓΑ από τις βροχοπτώσεις της 17 και 18 Οκτωβρίου και αφορούν καλλιέργειες βαμβακιών και αραβοσίτου διαφόρων Κοινοτήτων του Ν. Αιτωλ/νίας (περιοχή Μεσολογγίου και Βόνιτσας) διενεργήθηκαν οι απαραίτητες επισημάνσεις με τους αρμόδιους γεωπόνους επόπτες που επισκέφθηκαν τις περιοχές προκειμένου να έχουν μια άμεση και σαφή εικόνα των ζημιών και των προβλημάτων που δημιουργήθηκαν.

Από τις επισημάνσεις που διενεργήθηκαν σε όλες τις περιοχές δεν διαπιστώθηκαν (πλην ελαχίστων περιπτώσεων) άμεσες και ασφαλιστικά καλυπτόμενες απο τον ΕΛΓΑ ζημιές και για το λόγο αυτό διενεργούνται δειγματοληπτικές εκτιμήσεις.

Αντίθετα, σε όσες περιπτώσεις οι καλλιέργειες βαμβακιών και αραβοσίτου πλημμύρισαν, θα διενεργηθούν οι εκτιμήσεις και εφόσον διαπιστωθεί απώλεια μέρους ή ολοκλήρου της παραγωγής θα καταβληθούν οι σχετικές αποζημιώσεις σύμφωνα με τα προβλεπόμενα από τον Κανονισμό του ΕΛΓΑ για την ασφάλιση της Φυτικής Παραγωγής.

Πάντως, θα πρέπει να διευκρινιστεί ότι οι καιρικές συνθήκες συνθήκες που επικράτησαν κατά την τρέχουσα καλλιεργητική περίοδο σ' ολόκληρο σχεδόν τον ελλαδικό χώρο δεν ήταν ευνοϊκές για τις βαμβακοκαλλιέργειες.

Συγκεκριμένα οι βροχοπτώσεις στα τέλη Αυγούστου που συνεχίστηκαν και το μήνα Σεπτέμβριο και συνέπεσαν με το στάδιο ωρίμανσης των καψών των βαμβακιών σε συνδυασμό με τις χαμηλές σχετικά θερμοκρασίες, την υψηλή ατμοσφαιρική υγρασία, τη μειωμένη ηλιοφάνεια κ.λπ. επηρέασαν δυσμενώς τις αποδόσεις με αποτέλεσμα αυτές να υπολείπονται εμφανώς των μέσων όρων προηγουμένων ετών.

Η Α.Τ.Ε. κατά πάγια τακτική παρέχει στους παραγωγούς που γεωργοκτηνοτροφικες τους εκμεταλλεύσεις ζημιώνονται από δυσμενείς καιρικές συνθήκες και λοιπά αίτια τις απαραίτητες πιστωτικές διευκολύνσεις για να μπορέσουν ν' αντιμετωπίσουν οικονομικές τους δυσχέρειες από τις ζημιές που έπαθαν και να συνεχίσουν ομαλά την παραγωγική τους δραστηριότητα.

Ο Υπουργός

ΣΤΕΦ. ΤΖΟΥΜΑΚΑΣ"

26. Στην με αριθμό 429/6.11.96 ερώτηση δόθηκε με το υπ' αριθμ. 830/20.11.96 έγγραφο από τον Αναπληρωτή Υπουργό Εξωτερικών η ακόλουθη απάντηση:

"Σε απάντηση της ερώτησης 429/6.11.96 της Βουλευτή κας Μαριέττας Γιαννάκου-Κουτσίκου σας γνωρίζουμε τα εξής:

Η Ελλάδα, στο πλαίσιο των διαπραγματεύσεων με τους εταίρους της στις 6.3.1995, που αφορούσαν και την Τελωνειακ 'Ενωση Ε.Ε. Τουρκίας εδρομολόγησε την ενταξιακή προοπτική της Κύπρου και πέτυχε το σαφή προσδιορισμό του χρονοδιαγράμματος έναρξης των ενταξιακών διαπραγματεύσεων.

Η δέσμευση αυτή της Ευρωπαϊκής 'Ενωσης επαναλήφθηκε, στη συνέχεια, σε όλα τα συμπεράσματα του Ευρωπαϊκοί Συμβουλίού (Καννών, Μαδρίτης και Φλωρεντίας). Επιπλέον τόσο στο Συμβούλιο Σύνδεσης Ε.Ε. - Κύπρου (Ιούνιος 1995), όσο και στο Συμβούλιο Γενικών Υποθέσεων (Ιούλιος 1995) αποφασίσθηκε και εξειδικεύθηκε η συμμετοχή της Κύπρου στο διαρθρωμένο διάλογο, κατά το προηγούμενο της συμμετοχής των χωρών της Κεντρικής και Ανατολικής Ευρώπης. Και όπως είναι γνωστό, ο διαρθρωμένος διάλογος αποτελεί αναπόσπαστο μέρος της προενταξιακής στρατηγικής μιας υποψήφιας για ένταξη χώρας.

'Οσον αφορά στην περίπτωση της Μάλτας θα πρέπει να επισημανθούν τα κατωτέρω:

Ο καθορισμός χρονοδιαγράμματος ταυτόχρονης έναρξης ενταξιακών διαπραγματεύσεων για την Κύπρο και τη Μάλτα δεν σημαίνει ότι οι δύο περιπτώσεις αποτελούν ένα "πακέτο". Θα μπορούσε να πει κανείς ότι οι δύο χώρες περιλαμβάνονται στην ομάδα των κρατών που θα συμμετάσχουν στην επόμενη διεύρυνση της Ευρωπαϊκής 'Ενωσης, όχι όμως και ότι η υποψηφιότητα της μιας συνδέεται, επί της ουσίας, με την υποψηφιότητα της άλλης. Απλώς υπάρχει μία χρονική σύμπτωση της έναρξης των ενταξιακών διαπραγματεύσεων.

Ως προς τα λοιπά η κάθε χώρα έχει διαμορφώσει τη δική της ενταξιακή δυναμική και όταν θα έλθει η ώρα, η υποψηφιότητά της θα κριθεί, όπως είναι η κοινοτική πρακτική (βλ. συμπεράσματα Ευρωπαϊκού Συμβουλίου Λισσαβώνας, Ιούνιος 1992 για την ένταξη Αυστρίας και Σκανδιναβικών χωρών), στη βάση των ιδιαίτερων χαρακτηριστικών εκάστης. Εξάλλου είναι γενικά παραδεκτό ότι η ταυτόχρονη έναρξη διαπραγματεύσεων δεν σημαίνει και ταυτόχρονη ολοκλήρωσή τους ή ταυτόχρονη, πολύ περισσότερο, ένταξη.

Η εκλογή της νέας εργατικής Κυβέρνησης στη Βαλέτα, δημιουργεί, ασφαλώς, νέα δεδομένα στην ενταξιακή προοπτική της Μάλστας. Με τις μέχρι σήμερα πληροφορίες γνωρίζουμε ότι η Μάλτα έχει παγώσει την υποψηφιότητά της, χωρίς να έχει αποσύρει, επίσημα, την αίτηση ένταξης, αναζητά δε τη διαμόρφωση ειδικής σχέσης με την Ευρωπαϊκή 'Ενωση. Τούτο είναι απόλυτο δικαίωμα της νόμιμα εκλεγμένης Κυβέρνησης και δεν μπορεί να σχολιασθεί.

Η νέα αυτή κατάσταση, που δημιουργήθηκε, συνέπεσε χρονικά με την προετοιμασία, στα αρμόδια όργανα του Συμβουλίου (Επιτροπή Μονίμων Αντιπροσώπων), της συνάντησης διαρθρωμένου διαλόγου με την Κύπρο και τη Μάλτα, σε υπουργικό επίπεδο, στις 26.11.1996. Από τις σχετικές συζητήσεις προέκυψαν τα εξής:

η ενταξιακή προοπτική της Κύπρου δεν πρόκειται να επηρεαστεί. Μία πρώτη απόδειξη προς τούτο αποτελεί η ολοκλήρωση της προετοιμασίας της συνάντησης του διαρθρωμένου διαλόγου της 26.11.1996 με την Κύπρο, η οποία θα διεξαχθεί κανονικά και ανεξάρτητα της τελικής συμμετοχής ή όχι της Μάλτας.

Ο διαρθρωμένος διάλογος έχει ενεργοποιηθεί για την "πρώτη ομάδα" υποψηφίων χωρών και στοχεύει στην προετοιμασία για την ένταξή τους. Η Μαλτα δεν μπορεί να συμμετάσχει σε αυτόν, χωρίς να έχει, εκ των προτέρων, αποσαφηνίσει τις προθέσεις της για το μέλλον των σχέσεών της με την Ευρωπαϊκή 'Ενωση.

Συμπερασματικά θα πρέπει να ειπωθεί ότι:

η αυτόνομη ενταξιακή προοπτική της Κύπρου είναι διασφαλισμένη και δεν επηρεάζεται, ούτε πρόκειται να επηρεασθεί από την περίπτωση της Μάλτας. Αντίθετα θα μπορούσε να βγει και ενισχυμένη, λαμβάνοντας υπόψη, το γεγονός ότι θα παραμείνει ο "μόνος εκπρόσωπος" του υπό διεύρυνση Μεσογειακού Νότου, καθώς και την διακηρυχθείσα στο παρελθόν θέση της Ευρωπαϊκής 'Ενωσης περί ανάγκης ισόρροπης διεύρυνσης προς Ανατολάς και Νότο.

Αυτό που πρέπει να διασφαλισθεί και να επιταχυνθεί είναι ο ρυθμός προετοιμασίας και προσαρμογής της Κύπρου στα κοινοτικά δεδομένα, κατά το προενταξιακό στάδιο, έτσι ώστε να είναι έτοιμη με την έναρξη των διαπραγματεύσεων.

Η Ελλάδα, σε στενή συνεργασία με την Κυπριακή Κυβέρνηση, θα συνεχίσει να συμβάλει, με την εμπειρία της, προς την κατεύθυνση αυτή.

Ο Υπουργός

ΓΕΩΡΓΙΟΣ Α. ΠΑΠΑΝΔΡΕΟΥ"

27. Στην με αριθμό 433/6.11.96 ερώτηση δόθηκε με το υπ' αριθμ. 3909/25.11.96 έγγραφο από τον Υφυπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση 433/6.11.96 των Βουλευτών κ.κ. Μήτσου Κωστόπουλου και Λεων. Ανδή και απευθύνεται στον Υπουργό Μεταφορών και Επικοινωνιών, σχετικά με τη συγκοινωνιακή εξυπηρέτηση της περιοχής Αγ. Νικολάου του Δήμου Καματερού σας πληροφορούμε τα παρακάτω:

Οι αρμόδιες υπηρεσίες του Οργανισμού, Αστικών Συγκοινωνιών Αθηνών (ΟΑΣΑ) σε συνεργασία με τους ενδιαφερόμενους Δήμους, μελετούν την μερική αναδιάρθρωση των λεωφορειακών γραμμών 716, 701, 704 (τοπικό δίκτυο) και σε σχέση με την γραμμή κορμό Γ12 ΑΘΗΝΑ-ΙΛΙΟΝ έτσι ώστε να υπάρξει καλύτερη συγκοινωνιακή εξυπηρέτηση της περιοχής Αγ. Νικολάου σύμφωνα με την μετρούμενη συνεχώς εξέλιξη της ζήτησης.

'Ηδη σε κοινή αυτοψία στις 14.11.96 με το Δήμο Ιλίου, εξετάσθηκαν οι δυνατότητες επέκτασης και ενοποίησης γραμμών και οι υπηρεσίες του ΟΑΣΑ θα προχωρήσουν το συντομότερο δυνατό στις απαιτούμενες ενέργειες για την εξεύρεση της βέλτιστης λύσης.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

28. Στην με αριθμό 434/6.11.96 ερώτηση δόθηκε με το υπ' αριθμ. 37389/25.11.96 έγγραφο από τον Υπουργό Εθν. Οικονομίας η ακόλουθη απάντηση:

"Απαντώντας στην ερώτηση αριθμ.434/6.11.96, των Βουλευτών Σ. Παναγιώτου και Μ. Μπούσκου, σας πληροφορούμε:

Η Ελληνική πλευρά, τόσο κατά τις συνεδριάσεις της Ομάδας Εκπροσώπων των Υπουργών Εθνικής Οικονομίας (ECOFIN), για την εξέταση του θέματος, όσο και στο Συμβούλιο Υπουργών ECOFIN, υποστήριξε την πρόταση της Ευρωπαϊκής Επιτροπής και του Προέδρου της Jacques Santer, σχετικά με την αύξηση της χρηματοδότησης των Διευρωπαϊκών Δικτύων (Δ.Δ.), μέσω της αναθεώρησης των δημοσιονομικών προοπτικών της Κοινότητας.

Ως γνωστόν όμως, η πρόταση αυτή δεν έγινε αποδεκτή από την πλειοψηφία του Συμβουλίου. Το θέμα αυτό δεν δημιουργεί οποιοδήποτε πρόβλημα για τα έργα των Διευρωπαϊκών Δικτύων (Δ.Δ) πρώτης προτεραιότητας, τα οποία έχει εντάξει η χώρα μας στα Δ.Δ. (ο αυτοκινητόδρομος Πάτρα-Αθήνα-Θεσσαλονίκη και η Εγνατία Οδός), καθώς υπάρχει επαρκής εξασφάλιση πόρων από τα Διαρθρωτικά Ταμεία και το Ταμείο Συνοχής, για την ολοκλήρωσή τους, η δε πορεία των ανωτέρω έργων προχωρεί με ικανοποιητικό βαθμό.

Τέλος, η χώρα μας πιέζει για αυξημένη χρηματοδότηση των Δ.Δ. και μέσω του Ευρωπαϊκού Κοινοβουλίου, το οποίο στην πρώτη ανάγνωση του προϋπολογισμού της Κοινότητας συμφώνησε με την πρόταση του κ.Santer και ενέγραψε σχετικό πρόσθετο κονδύλι για τα Διευρωπαϊκά Δίκτυα.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

29. Στην με αριθμό 438/6-11-1996 ερώτηση δόθηκε με το υπ'αριθμ. 183/27-11-1996 έγγραφο από τον Υπουργό Γεωργίας η ακόλουθη απάντηση:

"Απαντώντας ασην ερώτηση με αριθμό 438/6.11.1996 που κατέθεσε ο Βουλευτής κ. Σπ. Σπηλιωτόπουλος αναφορικά με το παραπάνω θέμα, σας πληροφορούμε ότι:

Η Α.Τ.Ε. σύμφωνα με πάγια τακτική της παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν ν' ανταποκριθούν στις υποχρεώσεις τους στην ΑΤΕ λόγω εκτάκτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών κ.λπ.) τα οποία επηρέασαν αρνητικά τις εκμεταλλεύσεις τους.

Οι διευκολύνσεις αυτές παρέχονται μέσα στα πλαίσια της 1620/1989 Πράξης του Διοικητή της Ελλάδας, ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί.

Πρόσφατα εξαγγέλθηκαν από την ΑΤΕ πιστωτικές διευκολύνσεις για το σύνολο των πιστούχων της που έχουν οφειλές λήξης μέχρι 31.12.1993 οι οποίες περιλαμβάνουν απαλλαγή του συνόλου των τόκων ποινής για την χρονική περίοδο από 1.1.1994 ως 30.6.1996 και απαλλαγή μέρους των συμβατικών τόκων της ίδιας περιόδου που φθάνει μέχρι το 50% καθώς και ρύθμιση των υπολοίπων οφειλών με ιδιαίτερα ευνοϊκούς όρους.

Ο βασικός στόχος του προγράμματος ρύθμισης είναι αφενός να δοθεί η δυνατότητα στους πιστούχους να εξοφλήσουν τα συσσωρευμένα χρέη, τα οποία δεν μπορούν εξυπηρετηθούν ομαλά από τα αποτελέσματα λειτουργίας των μονάδων τους, και αφετέρου να βελτιωθεί η ρευστοποίηση των παλαιών δανείων της Α.Τ.Ε.

'Οσον αφορά τους όρους δανειοδότησης, αυτοί είναι γενικά (διάρκεια, περίοδος χάριτος κλπ). Το επιτόκιο των δανείων μειώθηκε πρόσφατα και μόλις οι συνθήκες το επιτρέψουν, η ΑΤΕ θα προχωρήσει σε περαιτέρω μείωσή του.

Στις παραπάνω πιστωτικές διευκολύνσεις εντάσσονται κατά περίπτωση και οι αλιείς που αντιμετωπίζουν ανάλογα προβλήματα.

Ο Υπουργός

ΣΤΕΦ. ΤΖΟΥΜΑΚΑΣ"

30. Στην με αριθμό 460/6-11-1996 ερώτηση δόθηκε με το υπ'αριθμ. 197/27-11-1996 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 460/6.11.1996, που κατέθεσε ο Βουλευτή κ. Ν. Κατσαρός αναφορικά με το παραπάνω θέμα, σας πληροφορούμε ότι:

Σύμφωνα με Εθνικές και Κοινοτικές διατάξεις Οδηγίες 1991/497/ΕΟΚ 1991/498/EOK και Π.Δ. 410/1994 άρθρο 16) όλα τα σφαγεία υποχρεούνται από 1.1.1996 να πληρούν τους υγειονομικούς όρους και προϋποθέσεις για την υγιεινή παραγωγή του κρέατος και την προστασία της Δημόσιας Υγείας και του καταναλωτή, που προβλέπονται από τις ανωτέρω διατάξεις, η τήρηση και η εφαρμογή των οποίων ελέγχεται από τις Νομαρχιακού επιπέδου Κτηνιατρικές Αρχές. Την ως άνω καταληκτική ημερομηνία εφαρμογής δεν μπορεί η χώρα μας μονομερώς να την παρατείνει. 

Κατ'εφαρμογήν λοιπόν, των ως άνω διατάξεων, για να συνεχισθεί η λειτουργία των υπαρχόντων σφαγείων πρέπει απαραιτήτως αυτά να συμμορφωθούν πρηγουμένως προς τις απαιτήσεις των προαναφερόμενων διατάξεων, με τη μέριμνα και τη μέριμνα και την ευθήνη των φορέων - ιδιοκτητών, οι οποίοι για το σκοπό αυτό θα πρέπει να απευθυνθούν στην αρμόδια Κτηνιαττρική Υπηρεσία της Νομαρχίας για τις σχετικές πληροφορίες και περαιτέρω ενέργειες.

Το Υπουργείο μας κατέβαλε και καταβάλλει ιδιαίτέρες προσπάθειες για τον εκσυγχρονισμό της σφαγειοτεχνικής υποδομής της χώρας παρέχοντας για το σκοπό αυτό επιδοτήσεις από Εθνικούς και Κοινοτικούς πόρους. Στα πλαίσια αυτά οι ενδιαφερόμενοι φορείς θα μπορούσαν να είχαν υποβάλει επενδυτικά τους σχέδια για εκσυγχρονισμό των σφαγείων προκειμένου να ενταχθούν στον Καν.866/1990/ΕΟΚ για να τύχουν σχετικής οικονομικής ενίσχυσης.

Ο Υπουργός

ΣΤ. ΤΖΟΥΜΑΚΑΣ"

31. Στην με αιρθμό 472/7-11-1996 ερώτηση δόθηκε με το υπ'αριθμ. 3952.26-11-1996 έγγραφο από τον Υφυπουργό Μεταφορών η ακόλουθη απάντηση:

"Aπαντώντας στο σχετικό έγγραφό σας, που αναφέρεται σε ερώτηση 472/7-11-1996 του Βουλευτή κ. Θανάση Νάκου και απευθύνεται στον Υπουργό Μεταφορών και Επικοινωνιών, σας πληροφορούμε, σχετικά με την σιδηροδρομική σύνδεση Καλαμπάκας- Ηγουμενίτσας και Βόλου- Παλαιοφαρσάλων τα παρακάτω:

Ο Οργανισμός Σιδηροδρόμων Ελλάδος (ΟΣΕ) καταβάλλει κάθε δυνατή προσπάθεια για την εξεύρεση των απαραίτητων πιστώσεων για την κατασκευή της σιδ/κής σύνδεσης Καλαμπάκας - Ηγουμενίτσας παράλληλα εξασφαλίζεται πλήρης ετοιμότης από πλευράς μελετών: Συγκεκριμένα

Με την απόφαση της Επιτροπής των ευρωπαϊκών Κοινοτήτων με αριθμό Ε(1993)/τελικό/4/28-7-93GR χορηγήθηκε συνδρομή 2,4 εκατ. ecu για τηN εκπόνηση μελετών για τη χάραξη και τα τεχνικά έργα της νέας μονής σIδηροδρομικής που θα συνδέει τον λιμένα Ηγουμενίτσας με το υπάρχον δίκτυο στην περιοχή Καλαμπάκας, για ταχύτητες μέχρι 150 χλμ./ώρα, συμπεριλαμβανομένης και της μελέτης περιβαλλοντικών επιπτώσεων. Ο εγκεκριμένος προϋπολογισμός για την υπόψη μελέτη AN;ERXETAI σε 4,8 εκατ. ECU.

Στα πλαίσια της πιο πάνω εγκριτικής απόφασης έχουν αναταθεί δύο πλήρεις μελέτες που αφορούν την σιδηροδρομική σύνδεση των τμημάτων Καλαμπάκα - Ιωάννινα - και Ιωάννινα - Ηγουμενίτσα, συνολικού ποσού 1.260 εκατ. δρχ.

'Ηδη εκπονήθηκαν, και γia τα δύο τμήματα, η αναγνωριστική μελέτη χάραξης, η μελέτη περιβαλλοντικώ επιπτώσεων (1ο στάδιο), η αναγνωριστική γεωλογική μελέτη ενώ συντάσσονται τα Τοπογραφικά Διαγράμματα.

'Οσον αφορά την σιδηροδρομική γραμμή Βόλου - Παλαιαοφαρσάλου, μετά από συνεννοήσεις με τους τοπικούς φορείς του Νομού Μαγνησίας ανατέθηκε από τον ΟΣΕ στον (Σ.Γ.Υ.) Σύμβουλο Γενικής Υποστήριξης η μελέτη για "Προτάσεις Λειτουργίας της σιδηροδρομικής σύνδεσης Βόλου - Παλαιοφαρσάλου.

Η μελέτη που πρόσφατα υποβλήθηκε, βρίσκεται στη διαδικασία έγκρισης από τις αρμόδιες υπηρεσίες του ΟΣΕ. Η μελέτη αυτή θ'αποτελέσει τη βάση για προγραμματιζόμενες ήδη συσκέψεις με του αρμόδιους τοπικούς φορείς.

Από τα παραπάνω γίνεται απόλυτα σαφές ότι υπάρχει η πρόθεση να διαδραματίσει ο σιδηρόδρομος το ρόλο που πρέπει στην περιφερειακή ανάπτυξη. 'Οσον αφορά όμως την άμεση ένταξη στα αναπτυξιακά προγράμματα του ΟΣΕ, έχουμε να παρατηρήσουμε τα εξής:

Το τρέχον πρόγραμμα του ΟΣΕ (1994-2000 σχετίζεται κατά το μεγαλύτερο μέρος του, με τις χρηματοδοτήσεις των Ευρωπαϊκών Ταμείων. Το μερίδιο από τις χρηματοδοτήσεις αυτές, που καθορίστηκε για τον ΟΣΕ, επιτρέπει την αντιμετώπιση μόνον έργων άμεσης προτεραιότητας.

'Οπως προκύπτει άλλωστε κι από τη μελέτη δεν είναι δυνατόν ν'αρχίσουν έργα στη γραμμή Βόλου - Παλαιοφαρσάλου τουλάχιστον πριν ολοκληρωθούν τα προβλεπόμενα, μέχρι το 2000, έργα στον άξονα Αθήνας - Θεσ/νίκης και ειδικότερα στο τμήμα Τιθορέας - Λειανοκλαδίου.

Είναι πάντως αναμφισβήτητο, όπως προκύπτει και από την σχετική Μελέτη Σκοπιμότητας του Συμβούλου Γενικής Υποστήριξη, ότι η κατασκευή της γραμμής Καλαμπάκας - Ηγουμενίτσας, θα καθιστά πιο επιτακτική την κατασκευή της νέας κανονικού πλάτους γραμμής Βόλου - Παλαιοφαρσάλου.)

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

32. Στην με αριθμό 476.7-11-1996 ερώτηση δόθηκε με το υπ'αριθ. 3922/25-11-1996 έγγραφο από τον Υφυπουργό Μεταφορών η ακόλουθη απάντηση:

"Aπαντώντας στο σχετικό έγγραφό σας, που αναφέρεται σε ερώτηση 476/7-11-1996 των Βουλευτών κ.κ. Φώτη Κουβέλη και Σπ. Δανέλλη και απευθύνεται στον Υπουργό Μεταφορών και Επικοινωνιών, σχετικά με τα προβλήματα λειτουργίας των Ταχυδρομικών Γραφείων της Σάμου σας πληροφορούμε τα παρακάτω:

Οι κενές θέσεις όλων των Ταχ. Γραφείων Σάμου προκυρήσσονται κατ' επανάληψη σύμφωνα με τον κανονισμό μεταθετότητας που ισχύει στα ΕΛΤΑ, αλλά δεν υπάρχει ενδιαφέρον υπαλλήλων για να μετατεθούν σ'αυτήν την περιοχή.

Για την κάλυψη κενών θέσεων στη Σάμο, ο οργανισμός Ελληνικών Ταχυδρομείων αποφάσισε ήδη να γίνουν πέντε (5) μεταθέσεις προσωπικού, από άλλες Υπηρεσιακές ανάγκες.

Επίσης με την αποφοίτηση των υπαλλήλων του Οργανισμού, που φοιτούν αυτή την εποχή του Βασικού Προσωπικού ΕΛΤΑ, και τελειώνουν τον μήνα Μάρτιο του 1997 την φοίτησή τους, τα Ταχυδρομικα Γραφεία της νήσου Σάμου θα ενισχυθούν και με προσωπικό του κλάδου Διοίκησης και έτσι θα καλυφθούν τα εν λόγω Ταχυδρομικά Γραφεία, με το αναγκαίο προσωπικό.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

33. Στην με αριθμο 477/7-11-1996 ερώτηση δόθηκε με το υπ'αριθμ. 34935/26-11-1996 έγγραφο από τον Υφυπουργό Ανάπτυξης η ακόλουθη απάντηση:

"Σε απάντηση της ερώτησης 477/7-11-1996 που κατέθεσε ο βουλευτής κ. Γ. Μπασιάκος, σας πληροφορούμε τα ακόλουθα:

Προκειμένου να ληφθούν μέτρα για το μέλλον της ΛΑΡΚΟ και ιδιαίτερα για την εξασφάλιση συνθηκών βιωσιμότητας αυτής, είναι αναγκαία η κατάρτιση μεσο-μακροπρόθεσμου Επιχειρηματικού Σχεδίου της εταιρίας και Μελέτη Βιωσιμότητας από εξειδικευμένο οίκο.

Είναι αυτονόητο ότι οι αποφάσεις των πιστωτών της εταιρίας για την τύχη των απαιτήσεών τους δεν είναι δυνατό να ληφθούν χωρίς τεκμηρίωση βασιζόμενη στα συμπεράσματα μιά τέτοιας μελέτης.

Την σκοπιμότητα της πιό πάνω μελέτης έχουν αποδεχθεί οι Μέτοχοι της ΛΑΡΚΟ (ΔΕΗ, ΕΘΝΙΚΗ ΤΡΑΠΕΖΑ, ΕΤΕΒΑ) και έχουν εξουσιδοτήσει τον ΟΑΕ για τις σχετικές ενέργειες.

'Ηδη μετά από συνεννοήσεις με τους εκπροσώπους των λοιπών Μετόχων προωθούνται οι διαδικασίες με επιδίωξη την μέχρι το τέλος του τρέχοντος μηνός επιλογή κατάλληλου οίκου για την ανάθεση της ως άνω μελέτης.

Αναφορικά με την παραγωγή ανοξείδωτου χάλυβα και με την πρόταση η οποία έχει επανειλημμένα κατατεθεί γα το συνδυαμσό ΛΑΡΚΟ-ΕΛΣΙ και ανοξείδωτου χάλυβα, δεν μπορούμε αυτή τη στιγμή να ομιλούμε για μια τέτοια επένδυση, αν προηγουμένως δεν έχει εξυγιανθεί η ΛΑΡΚΟ.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

34. Στην με αριθμό 523/14-11-1996 ερώτηση δόθηκε με το υπ'αριθμ. 34949/26-11-1996 έγγραφο απ'τον Υφυπουργό Ανάπτυξης η ακόλουθη απάντηση:

"Σε απάντηση της ερώτησης 523/14-11-1996 που κατέθεσε ο βουλευτής κ. Α. Μπασιάκος, όσον αφορά θέματα αρμοδιότητας του Υπουργείου μας, σας πληροφορούμε τα ακόλουθα:

1. Mε το άρθρο 10 του ν. 2324/1994 δίδεται η δυνατότητα με την έδκοση ΚΥΑ των Υπουργών Ανάπτυξης (ΒΕΤ) ΥΠΕΘΟ και εργασίας, να καθορίζονται τα τμήματα των νομών της Επικράτειας που χαρακτηρίζονται ως φθίνουσες βιομηχανικές περιοχές.

Στις επενδύσεις ύψους μέχρι 5 δισ. που πραγματοποιούνται στις περιοχές αυτές και υπάγονται στις διατάξεις του ν. 1892/1990, μετά την 1η Μαίου 1995 παρέχεται με την ίδια απόφαση ποσοστό επιχορήγησης και επιδότησης επιτοκίου μέχρι 45% του κόστους της παραγωγικής επένδυσης κατά περίπτωση.

Η εν λόγω απόφαση σύμφωνα με την εξουσιοδοτική διάταξη του νόμου δεν μπορεί να τροποποιηθεί πριν από την παρέλευση διετίας από την έναρξη ισχύος της.

2. Με την 29773/30.11.1995 (ΦΕΚ 1074/B/29.12.1995) ΚΥΑ καθορίστηκαν οι φθίνουσες βιομηχανικές περιοχές για την εφαρμογή των κινήτρων των άρθρων 1-11 του ν. 1892/1990 όπως ισχύει καθώ και των ποσοστών επιχορήγησης και επιδότησης επιτοκίου που παρέχονται στις επενδύσεις ύψους μέχρι 5 δισ. δρχ. που πραγματοποιούνται εντός των περιοχών αυτών.

Τα τμήματα αυτά είναι τα ακόλουθα.

1. ΑΤΤΙΚΗ - Γεωγραφική περιοχή Λαυρίου Κερατέας.

2. ΚΥΚΛΑΔΕΣ - Νήσος Σύρος

3. ΒΟΙΩΤΙΑ - θήβα, Θίσβη

4. ΕΥΒΟΙΑ - Κοινότητες, Παπάδων, Κατοικίας Αμελάντων, Αγίας 'Αννας, Κουρκουλών, Ροβιών, Κεράμειας, Σκεπαστής, Κεχριών, Δαφνούσας, Στροφιλιάς, Κηρίνθου, Σπαθαρίου, Μετοχίου, Κηρέως, Μαντουδίου, Προκοπίου, Πηλίου, Βλαχιών, Κερασιάς, Φαράκλας, Δήμου λίμνης.

5. ΧΑΛΚΙΔΙΚΗ - Κοινότητες, Στρατωνίου, Στρατωνίκη, Γομάτι, Βαρνάβα, Στάγειρα, Παλαιοχώρι, Παλαιοχώρι, Ολυμπιάδα, Νεοχώρι, Μεγάλη Παναγιά, Αρναία.

6. ΑΧΑΙΑ - Πάτρα (ακτίνα 20 χιλιόμ.) Αίγιο (ακτίνα 8 χιλιο,)

7. ΚΟΖΑΝΗ - Κοζάνη, (πόλη) και Πτολεμαίδα.

8. ΗΜΑΘΙΑ - Νάουσα

9. ΜΑΓΝΗΣΙΑ - Αλμυρός, Βόλος, Ν. Ιωνία, Αγρία, Διμηνιό, Σέσυλα, Αγ. Γεώργιος, Φαρών

10. ΠΕΛΛΑ - Εδεσσα.

11. ΛΑΡΙΣΑ ΒΙΠΕ-ΕΤΒΑ Λάρισας.

12. ΚΑΣΤΟΡΙΑ - Δήμος Καστοριάς.

13. ΜΕΣΣΗΝΙΑ - ΒΙΟΠΑ Καλαμάτας.

14. ΔΡΑΜΑ - Δήμος Δράμας

3. Παράλληλα το Υπουργείο Ανάπτυξης και ειδικότερα η Γενική Γραμματεία Βιομηχανίας, στα πλαίσια του Επιχειρησιακού Προγράμματος Βιομηχανιάς (ΕΠΒ) για το διάστημα 1995 - 1999 και ειδικότερα του με'τρου 4 του Υποπρογράμματος 1 προβλέπει τις παρακάτω ενέργειες - δράσεις στήριξης των φθινουσών βιομηχανικών περιοχών της χώρας:

- Συμπλήρωση των Βιομηχανικών υποδομών για την προσέλκυση επιχειρηματικών δραστηριοτήτων

- Βελτίωση της ανταγωνιστικότητας των επιχειρήσεων

- Κίνητρα εγκατάστασης νέων επιχειρήσεων για την διεύρυνση και τον εμπλουτισμό του παραγωγικού συστήματος

- Υποστήριξη της ολοκληρωμένης παρέμβασης

Περιοχές εφαρμογής των παραπάνω δράσεων, όπως προκύπτει από το εγκεκριμένο Τεχνικό Δελτίο του συγκεκριμένου μέτρου (1.4.) του Ε.Π.Β. είναι οι εξής:

- Οι Νομοί Αχαίας, Βοιωτίας, Δράμας, Εύβοιας, Ημαθίας, Καστοριάς, Κοζάνης, Λάρισας, Μαγνησίας, Πέλλης, Λέσβου, Χίου, Σάμου, Φλώρινας και Κιλκίς.

- Η περιοχή της Θράκης (και οι τρεις Νομοί)

- Η Νήσος Σύρος

- Η περιοχή Βόρειας και Κεντρικής Χαλκιδικής

- Η περιοχή Λαυρίου - Κερατέας.

Στα πλαίσια αυτά, μπορούν να ενταχθούν ενέργειες και έργα που εναρμονίζονται με το πνεύμα της Ολοκληρωμένης Παρέμβασης και να θεωρούνται επιλέξιμα κάτω από το πρίσμα των παραπάνω δράσεων.

Ο προϋπολογισμός και οι πηγές χρηματοδότησης του μέτρου είναι:

Για τα έτη 1994 - 1996 Σύνολο 32 δισ. δρχ.

Δημόσια Δαπάνη (Κράτος και Ε.Τ.Π.Α.) 22 δισ. δρχ.

Ιδιωτική Δαπάνη 10 δισ. δρχ

4. Αναφορικά με τα άλλα θιγόμενα στην ερώτηση θέματ αρμόδιο να απαντήσει είναι το ΥΠΕΘΟ, προς το οποίο κοινοποιούμε το παρόν έγγραφό μας με τη σχετική ερώτηση.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

35. Στην με αριθμό 577/11-11-1996 ερώτηση δόθηκε με το υπ'αριθμ. 7/25-11-1996 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 577/11-11-1996 που κατέθεσε ο Βουλευτής κ. Ε. ΜΕΙΜΑΡΑΚΗΣ, σας γνωριζουμε ότι για πρώτη φορά φέτος ο εορτασμός του Πολυτεχνείου έγινε ειρηνικά όπως αρμόζει στη μνήμη της επετείου χωρίς καταστροφές, βιαιότητες ή άλλα έκτροπα.

Η επιτυχία αυτή, που απέσπασε τα ευμενή σχόλια του τύπου, ήταν αποτέλεσμα λεπτομερούς σχεδιασμού και αποφασιστικής λήψης και συντονισμού αποτρεπτικών μέτρων τάξης, ασφάλειας και τροχαίας με τη συνεργασία της Συγκλήτου των οργανωτών της εκδήλωσης, των εισαγγελικών αρχών και των άλλων φορέων.

Ο Υπουργός

ΓΕΩΡΓΙΟΣ ΡΩΜΑΙΟΣ"

36. Στην με αριθμό 585/12-11-1996 ερώτηση δόθηκε με το υπ'αριθμ. 1427/25-11-1996 έγγραφο από τον Υπουργό Εθνιικής Οικονομίας η ακόλουθη απάντηση:

"Aπαντώντας στην ερώτηση 585/12.11.1996 του Βουλευτή κ. Μ. Κεφαλογιάννη, σας γνωρίζουμε ότι ο αναπληρωτής καθηγητής Πανεπιστημίου Αθηνών κ. Μ. Ξανθάκης, εκτός από πρόεδρος του Χρηματιστηρίου Αξιών Αθηνών, είναι εκ του νόμου και πρόεδρος της Α.Ε. Αποθετηρίων Τίτλων και του Κοινού Συνεγγυητικού Κεφαλαίου.

Είναι επίσης πρόεδρος του Χρηματιστηριακού Κέντρου Θεσσαλονίκης και της εταιρείας Ανάπτυξης Συστημάτων Υποστήριξης Κεφαλαιαγοράς (ΑΣΥΚ), ενώ συμμετέχει ως μέλος στην Επιτροππή Κεφαλαιαγοράς και ως αντιπρόεδρος στο Δ.Σ. της ΦΑΡΜΕΤΡΙΚΑ.

'Ολες οι εταιρείες, πλην του χρηματιστηρίου, συνεδριάζουν συνήθως μια φορά το μήνα και η Επιτροπή Κεφαλαιαγοράς δύο φορές το μήνα.

Συνημμένα σας στέλνουμε κατάσταση με τις αμοιβές του κ. Ξανθάκη κατά θέση που κατέχει.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

37. Στην με αριθμό 615/12-11-1996 ερώτηση δόθηκε με το υπ'αριθμ. 1/25-11-1996 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 615/12-11-1996 που κατέθεσε ο Βουλευτής κ. Γ. ΓΑΡΟΥΦΑΛΙΑΣ, σας γνωρίζουμε τα εξής:

Η ιδιαίτερη δραστηριότητα και απόδοση του αστυνομικού προσωπικού και οι πράξεις εκείνες που υπερβαίνουν τα συνήθη όρια του υπηρεσιακού καθήκοντος επιβραβεύονονται πάντοτε από το Υπουργείο μας με τις προβλεπόμενες από τις ισχύουσες διατάξεις υλικές και ηθικές αμοιβές.

Στη συγκεκριμένη περίπτωση, για την δραστηριότητα που απέδειξαν οι αναφερόμενοι στην ερώτηση αστυνομικοί, απονεμήθηκε σε αυτούς τελικά με την 6006/1888β από 19-1-1996 Απόφαση του Αρχηγού της Ελληνικής Αστυνομίας εκτός από την "ΕΥΦΗΜΗ ΜΝΕΙΑ" και υλική αμοιβή το χρηματικό ποσό των δύο βασικών μισθών στον καθένα.

Ο Υπουργός

ΓΕΩΡΓΙΟΣ ΡΩΜΑΙΟΣ"

38. Στην με αριθμό 642/13-11-1996 ερώτηση δόθηκε με το υπ'αριθμ. 4/25-11-1996 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 642/13-11-1996 που κατέθεσε ο Βουλευτής κ. Ν. ΝΙΚΟΛΟΠΟΥΛΟΣ, σε ό,τι μας αφορά, σας γνωρίζουμε τα εξής:

H Aστυνομική Διεύθυνση Αχαίας ασκεί αποτελεσματική τροχονομική αστυνόμευση στην Πάτρα με τη λήψη κάθε αναγκαίου μέτρου για την άνετη και ασφαλή κυκλοφορία πεζών και οχημάτων και πρόψληψη των τροχαίων ατυχημάτων.

Στα πλαίσια αυτά διατίθεται, για διευκόλυνση της μετάβασης των μαθητών στα σχολεία, το σύνολο της δυνάμεως του Τμήματος Τροχαίας Πατρών. Για τα σχολεία που δεν επαρκούν οι τροχονόμοι διατίθενται στα πλαίσια των υπηρεσιακών δυνατοτήτων αστυνομικοί από Τμήματα Τάξης.

Από την ανωτέρω Υπηρεσία μας έχει προταθείσ την 3η ΔΕΚΕ η τοποθέτηση φωτεινού σηματοδότηση στη θέση Κουκούλι. 'Οσον αφορά τον κόμβο Μαρούδα οι φωτεινοί σηματοδότες λειτουργούν και διευκολύνουν τους πεζούς.

Πέραν αυτού, σας πληροφορούμε ότι στις εισόδους των σχολικών συγκροτημάτων έγιναν από την αρμόδια ΔΕΚΕ διαγραμμίσεις διαβάσεων πεζών. Επίσης σε σύσκεψη των φορέων της πόλης στη Νομαρχιακή Αυτοδιοίκηση έγινε δεκτή η πρόταση της Υπηρεσίας μας από μεν τη 3η ΔΕΚΕ η τοποθέτηση κίτρινου παλλόμενου σηματοδότη στις διασταυρώσεις και από το Δήμο Πατρέων πινακίδων Κ-15 και Κ-16 όπου δεν υπάρχουν.

Ο Υπουργός

ΓΕΩΡΓΙΟΣ ΡΩΜΑΙΟΣ"

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο Επικαίρων Ερωτήσεων της Πέμπτης, 5ης Δεκεμβρίου 1996, ώρα 10.00'

Α.ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου.

Πρώτη είναι η με αριθμό 347/2.12.96 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ.Εμμανουήλ Μπεντενιώτη προς τους Υπουργούς Γεωργίας, Εσωτερικών-Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης για την κατασκευή πρόχειρων φραγμάτων στους χειμάρρους της πεδιάδας της Τροιζηνίας για τον εμπλουτισμό του υδροφόρου ορίζοντα.

Δεύτερη η με αριθμό 335/27.11.96 επίκαιρη ερώτηση του Βουλευτή της Νέας Δημοκρατίας κ.Αθανασίου Νάκου προς τον Υπουργό Εθνικής Οικονομίας και Οικονομικών, σχετικά με τη λήψη των αναγκαίων μέτρων για τον οικονομικό έλεγχο της θυγατρικής της Αγροτικής Τράπεζας "Αγροτική Τεχνική".

Τρίτη η με αριθμό 355/2.12.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Σταύρου Παναγιώτου προς την Υπουργό Ανάπτυξης, σχετικά με τη λήψη των αναγκαίων μέτρων για το βραχυπρόθεσμο δανεισμό της χαρτοβιομηχανίας "SOFTEX" από τις κρατικές τράπεζες προκειμένου να συνεχίσει τη λειτουργία της.

Τετάρτη η με αριθμό 353/2.12.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ.Πέτρου Κουναλάκη προς τον Υπουργό Πολιτισμού, σχετικά με τον προγραμματισμό των εκδηλώσεων, των έργων υποδομής, της αξιοποίησης των χώρων, ώστε να προετοιμασθεί όσο το δυνατόν καλύτερα η Θεσσαλονίκη ως πολιτιστική πρωτεύουσα της Ευρώπης για το 1997.

Και πέμπτη η με αριθμό 350/2.12.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ.Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις ενέργειες της Κυβέρνησης, ώστε οι εταιρίες που έχουν αναλάβει την κατασκευή του διεθνούς αεροδρομίου στα Σπάτα να εκπληρώσουν τις συμβατικές τους υποχρεώσεις κ.λπ.

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου κύκλου.

Πρώτη η με αριθμό 333/27.11.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Ευάγγελου Βλασόπουλου προς τον Υπουργό Εθνικής Παιδείας και Θρησκευμάτων, σχετικά με τη λήψη των αναγκαίων μέτρων, ώστε να μεταστεγαστεί το Τεχνικό Επαγγελματικό Λύκειο Λευκάδας, την αποκέντρωση των αρμοδιοτήτων του Οργανισμού Σχολικών Κτιρίων (Ο.Σ.Κ.) κ.λπ.

Δεύτερη η με αριθμό 344/29.11.96 επίκαιρη ερώτηση του Βουλευτή της Νέας Δημοκρατίας κ.Αδάμ Ρεγκούζα προς τον Υπουργό Εξωτερικών, σχετικά με τις ελλείψεις υποδομής στην Ελληνική Πρεσβεία στο Βελιγραδι, τη στελέχωσή της κ.λπ.

Τρίτη η με αριθμό 356/2.12.96 επίκαιρη ερώτηση του Βουλευτή του Κομμουνιστικού Κόμματος κ. Απόστολου Τασούλα, προς τον Υπουργό Εθνικής Παιδείας και Θρησκευμάτων, σχετικά με τις κινητοποιήσεις των εκτάκτων εκπαιδευτικών των Τεχνολογικών Εκπαιδευτικών Ιδρυμάτων και τη λήψη των αναγκαίων μέτρων για την επίλυση των προβλημάτων τους.

Τέταρτη η με αριθμό 352/2.12.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τους Υπουργούς Εθνικής Οικονομίας και Οικονομικών, Υγείας-Πρόνοιας, Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης να περικόψει το επίδομα από την πολύτεκνη συνταξιούχο.

Και πέμπτη η με αριθμό 351/2.12.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ.Ιωάννη Αράπη προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τη λήψη των αναγκαίων μέτρων, ώστε οι ιδιοκτήτες των ακινήτων της περιοχής του 'Ανω Περάματος, που έχει ενταχθεί στο σχέδιο πόλεως, να λάβουν τα παραχωρητήριά τους.
 

ΠΡΟΕΔΡΟΣ (Απόστολος Κακλαμάνης):Κύριοι συνάδελφοι, εισερχόμεθα στην ημερήσια διάταξη.

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Πρώτη στην ημερήσια διάταξη επίκαιρη ερώτηση πρώτου κύκλου είναι η με αριθμό 354/2.12.96 του Βουλευτή του Πανελλήνιου Σοσιαλιστικού Κινήματος κ. Ιωάννη Καψή προς τον Υπουργό Εμπορικής Ναυτιλίας, σχετικά με το διορισμό νέου προέδρου του Οργανισμού Λιμένος Πειραιώς, το οικονομικό άνοιγμα του Οργανισμού κλπ.

Η επίκαιρη ερώτηση του κ.Καψή έχει ως εξής:

"Ο Οργανισμός Λιμένος Πειραιώς ο μεγαλύτερος Οργανισμός του Δημοσίου, που θα μπορούσε -και έπρεπε- να είναι ο μοχλός ανάπτυξης του Μείζονος Πειραιά, και της Χώρας ολόκληρης ακόμη, ακολουθεί φθίνουσα πορεία, συμπαρασύροντας ολόκληρη την περιοχή που έχει ήδη όλα τα στοιχεία εκείνα της φθίνουσας περιοχής.

Είναι χαρακτηριστικό, ότι η τιμολογιακή πολιτική που εφαρμόζεται επιτείνει το οικονομικό αδιέξοδο του ΟΛΠ. Τα τιμολόγια του επιβατικού σταθμού είναι ασύγκριτα χαμηλά και καλύπτουν μόλις το 5% του επενδυτικού προγράμματος που αντιστοιχεί στο 35% του προϋπολογισμού του Οργανισμού. Και αυτό επιχειρείται να εμφανιστεί σαν κοινωνική πολιτική, ενώ είναι σαφές ότι αποτελεί κέρδος των εφοπλιστών. 

Και ενώ όλα αυτά συμβαίνουν, ο Οργανισμός παραμένει ακέφαλος χωρίς πρόεδρο, και ο νέος προϋπολογισμός συνετάγη με ένα αδικαιολόγητο έλλειμμα της τάξης του 1.785.700.000 δραχμές.

Ερωτάται ο κύριος Υπουργός:

1. Η ακολουθούμενη πολιτική μείωσης και των εσόδων και της κίνησης του λιμανιού αποτελεί προσχεδιασμένη τακτική για να οδηγήσει, δήθεν στην αναπόφευκτη λύση, στην ιδιωτικοποίηση του ΟΛΠ;

2. Γιατί δεν έχει ακόμη διορισθεί νέος πρόεδρος του Δ.Σ. όταν μάλιστα, κατά νόμον η θητεία του Δ.Σ. λήγει τρεις μήνες μετά την παραίτηση του προέδρου, δηλαδή στις 2.1.96; Κι'όταν μάλιστα η επόμενη δόση του δανείου της Ευρωπαϊκής Τράπεζας Επενδύσεων θα απωλεσθεί μοιραία ελλείψει Δ.Σ. του ΟΛΠ;

3. Πώς και γιατί προέκυψε το άνοιγμα των 2 δισ. του νέου προϋπολογισμού;

4. Κατά ποία λογική η Γ' ΔΟΥ Πειραιά θεωρεί τον ΟΛΠ κερδοσκοπική επιχείρηση και διεκδικεί οφειλόμενο ΦΠΑ της τάξης των 1.186.845.000 δραχμές;"

Ο Υπουργός Εμπορικής Ναυτιλίας κ.Σταύρος Σουμάκης έχει το λόγο.

ΣΤΑΥΡΟΣ ΣΟΥΜΑΚΗΣ (Υπ.Εμπορικής Ναυτιλίας): Κύριε Πρόεδρε, αισθάνομαι ιδιαίτερα ευτυχής γι'αυτήν την επίκαιρη ερώτηση, η οποία βάζει σαν θέμα τη λειτουργία του ΟΛΠ και άλλα επιμέρους προβλήματα γιατί πράγματι αυτός, ο μεγαλύτερος Λιμενικός Οργανισμός της Ελλάδας θα μπορούσε να έχει παίξει αλλά ευτυχώς μπορεί και στο μέλλον να παίξει έναν σημαντικό ρόλο για την ανάπτυξη όχι μόνο της πόλης του Πειραιά, αλλά και όλης της περιοχής όπως και για τη γενικότερη εθνική οικονομία.

Παρουσιάζει μια συνεχή αύξηση τόσο στη διακίνηση επιβατών, όσο και στη διακίνηση εμπορευμάτων. Θα μπορούσε, επαναλαμβάνω, να παίξει ένα ρόλο σημαντικότατο για τις θαλάσσιες μεταφορές τόσο στην ανατολική Μεσόγειο, όσο -και γιατί όχι- και στην περιοχή της Μαύρης Θάλασσας.

'Ομως, θέλω να πω στον αγαπητό συνάδελφο τον κ.Καψή, ότι ενώ συμβαίνουν κοσμογονικές εξελίξεις γύρω από τη Χώρα μας, ο Οργανισμός αυτός λειτουργεί με ένα καθεστώς που ανάγεται στη δεκαετία του 1960. Πιστεύω, ότι θα ήταν και ο ίδιος πιο ευτυχής, αν αυτήν την επίκαιρη ερώτηση δεν την έκανε σήμερα -μια που ο κύριος συνάδελφος είναι πολύ παλιός κοινοβουλευτικός, πολύ παλαιότερος από εμένα- και την είχε κάνει χρόνια πίσω. Σήμερα, ίσως, όλα αυτά στα οποία αναφέρεσθε δεν θα υπήρχαν. Γιατί και εγώ, ομολογώ, ότι όταν πήγα στο Υπουργείο, μου δημιουργήθηκαν αρκετά ερωτηματικά.

Πώς είναι δυνατόν αυτός ο Οργανισμός να μπορέσει να επιζήσει ανταγωνιστικά, κόντρα στα άλλα λιμάνια της ίδιας περιοχής, της Ανατολικής Μεσογείου, όταν λειτουργεί με αντιλήψεις και μεθόδους οι οποίες ανήκουν πολύ παλιά, με νοοτροπίες οι οποίες δεν μπορούν να βοηθήσουν. Τα λειτουργικά έξοδα του ΟΛΠ είναι 90% και ερχόμαστε κάθε φορά να κάνουμε εφαρμογές τιμολογιακής πολιτικής τέτοιες, που βέβαια το λιμάνι έχει καταστεί μη ανταγωνιστικό.

Γι' αυτό ακριβώς βρισκόμαστε σε μία κατεύθυνση εξυγίανσης με το Γενικό Διευθυντή του ΟΛΠ. 'Αλλωστε σήμερα ή αύριο θα ορισθεί ο Πρόεδρος του ΟΛΠ, κύριε συνάδελφε. Καθυστερήσαμε, γιατί η Κυβέρνηση θέλησε να ξεκαθαρίσει κάποιες θέσεις οργανισμών, που είναι ασυμβίβαστες, αν θέλετε, προς πρόσωπα τα οποία πρόκειται να πολιτευτούν. Επίσης δεν πρόκειται να επηρεαστεί σε τίποτα το δάνειο που έχει συναφθεί και θα προχωρήσουμε. Αλλά για να προχωρήσουμε, πρέπει ο καθένας μας να ξεκαθαρίσει πως θέλει να λειτουργήσει αυτός ο οργανισμός. Γιατί αυτά που αφορούν το επιβατικό λιμάνι, το οποίο λειτουργεί εις βάρος του εμπορευματικού κομματιού, πρέπει να αλλάξουν. Αλλά για να αλλάξουν πρέπει να υπάρξουν οι αναγκαίες ρυθμίσεις, οι οποίες θα το επιτρέψουν. Γι' αυτό ακριβώς, πιστεύω ότι το θέμα αυτό δεν αντιμετωπίζεται έτσι απλά.

(Στο σημείο ακούγεται ο προειδοποιητικός ήχος λήξης του χρόνου ομιλίας του κυρίου Υπουργού)

Μισό λεπτό, παρακαλώ, κύριε Πρόεδρε. 

Είναι σοβαρό το θέμα και χαίρομαι για την ερώτηση του κ. Καψή. Σε ό,τι αφορά το έλλειμμα των 2 δισ. είναι ολίγον πλασματικό, διότι έχει υπολογισθεί σε μηδενική βάση αύξησης για το 1997. 'Επίσης σε ό,τι αφορά την εφαρμογή του ΦΠΑ από την εφορία, να ξέρετε, ότι ο ΟΛΠ θα προσφύγει στη Δικαιοσύνη και αρνείται κάτι τέτοιο.

ΠΡΟΕΔΡΟΣ (Απόστολος Κακλαμάνης): Ο κ. Καψής έχει το λόγο.

ΙΩΑΝΝΗΣ ΚΑΨΗΣ: Την ευτυχία του αγαπητού Υπουργού, θα επιχειρήσω να την μεταβάλω σε δυστυχία, διότι όλα όσα μας είπε -δηλαδή, τίποτα επί της ουσίας- δεν δικαιολογούν δική μας ευτυχία.

Πρώτον: Με κατηγόρησε γιατί έκανα τώρα την ερώτηση. Του αντιστρέφω την κατηγορία. 'Ητο παρών όταν ήλθα σε ρήξη -δεν διαφώνησα απλώς- με τον παλαιότερο Υπουργό Εμπορικής Ναυτιλίας, τον κ. Κατσιφάρα και εκείνος σιώπησε. Εγώ φώναζα πάντοτε, όπως και σήμερα. Εκείνος σιωπά.

Μιλήσαμε για το έλλειμμα. Τον πληροφορώ ότι ήδη έχει δημιουργηθεί ένα έλλειμμα ακόμη 1 δισ. περίπου με την τραγελαφική και τελείως αδικαιολόγητη -αν δεν έχει προκληθεί σκόπιμα- απεργία των υπαλλήλων του ΟΛΠ, οι οποίοι από τις 10 Μαϊου έχουν πάρει επιστολή του κ. Σφυρίου, που λέει "κάντε υπομονή μέχρι τέλους της εβδομάδος, θα πάρετε το πριμ παραγωγικότητας". 'Εχουν περάσει έξι μήνες και δεν το έχουν πάρει. 'Εχει υπογραφεί η απόφαση από τους αρμοδίους Υπουργούς και δεν μπορεί να καταλάβει κανείς γιατί προεκλήθη αυτή η απεργία. Εκτός αν προκαλούμε την κατάρρευση για να ιδιωτικοποιήσουμε τον ΟΛΠ.

Πρέπει να πληροφορήσω τον κύριο Υπουργό, ότι είκοσι εννιά σκάφη έχουν πάει ήδη σε άλλα λιμάνια, μεταξύ των οποίων και της Τουρκίας. Αυτό δεν προκαλεί μόνο ζημιά στον ΟΛΠ -που εγγίζει το 1 δισ. ήδη- αλλά και στην ταλαίπωρη επισκευαστική ζώνη, γιατί πολλά απ' αυτά θα έκαναν επισκευές εκεί.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή).

Περιμένω τουλάχιστον στη δευτερολογία του κυρίου Υπουργού, όπου θα μιλήσει χωρίς κανέναν δισταγμό, διότι δεν θα μπορώ να τον αντικρούσω, να μας δώσει ένα στοιχείο, προς τι όλα αυτά;

Ας μην ελπίζει τόσα πολλά για την ανασυγκρότηση του ΟΛΠ, γιατί τα αντικειμενικά στοιχεία των επιλογών του -και να μην επεκταθώ- δεν μας κάνουν καθόλου αισιόδοξους προς την κατεύθυνση αυτή. Ξέρει ότι και οι συνδικαλιστές και οι Βουλευτές του Πειραιά θέλουμε την ανασυγκρότηση, αλλά όχι τις κενές έδρες στην ηγεσία του ΟΛΠ.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

Θα παρακαλέσω για άλλη μια φορά να μένουμε στα χρονικά μας όρια, για να μην αναγκάζομαι και διακόπτω αγαπητούς συναδέλφους.

ΙΩΑΝΝΗΣ ΚΑΨΗΣ: Συγγνώμη, κύριε Πρόεδρε. 

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): 'Ισα - ίσα, κύριε συνάδελφε, είπα ότι χαίρομαι γιατί κάνατε την ερώτηση. Δεν είπα γιατί την κάνατε τώρα. Καλά κάνατε, αλλά θα έπρεπε να είχε γίνει και πιο πριν.

Πρέπει να ξεκαθαρίσω, ότι δεν υπάρχει καμία σκέψη ιδιωτικοποίησης του ΟΛΠ. Αυτό είναι ξεκάθαρο. 'Ομως σε καμία περίπτωση δεν πρέπει να συνεχίσουμε να εθελοτυφλούμε στον τρόπο διοίκησης του ΟΛΠ και να δημιουργούνται συνεχώς αυτά τα νούμερα και τα μεγέθη που έχουν προκύψει στον οργανισμό.

ΙΩΑΝΝΗΣ ΚΑΨΗΣ: Συμφωνούμε σε αυτό, κύριε Υπουργέ.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Χαίρομαι που συμφωνούμε.

'Αρα, λοιπόν, όλοι μαζί πρέπει να αντιμετωπίσουμε το πρόβλημα με διαφορετικό τρόπο, για να φτιάξουμε το λιμάνι του Πειραιά και της Θεσσαλονίκης και τα άλλα λιμάνια, αν θέλετε, έτσι ώστε να είναι ανταγωνιστικά και να παίξουν ρόλο ενισχυτικό στην ελληνική οικονομία.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Από εκεί και πέρα αν ρωτάτε γιατί όλα αυτά είναι έτσι ισορροπημένα δεν θα σας απαντήσω. Σας είπα ότι είσαστε παλαιότερος κοινοβουλευτικός από εμένα, στο ίδιο Κόμμα είμαστε, μπορείτε να έχετε την απάντηση καλύτερα. 'Αλλωστε είσθε από τους πολύ αγωνιστικούς Βουλευτές και ξέρω πως μπορούσατε με κάποιους τρόπους να επιβάλετε τις απόψεις σας. 

Επαναλαμβάνω, λοιπόν, ότι το έλλειμμα το οποίο έχει δημιουργηθεί είναι έλλειμμα το οποίο δεν είναι πραγματικό. 

Τελειώνοντας, για εξοικονόμηση χρόνου, να πω ότι δεν θα λύσουμε τα προβλήματα σε καμία περίπτωση, εάν πραγματικά δεν προχωρήσουμε με διαφορετικές αντιλήψεις και μεθόδους. Αυτός είναι ο στόχος ο δικός μου και της Κυβέρνησης, να πάμε σε κάτι διαφορετικό. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Δεύτερη στην ημερήσια διάταξη είναι η υπ' αριθμόν 339/28.11.96 επίκαιρη ερώτηση του Βουλευτή της Νέας Δημοκρατίας, κ. Κωνσταντίνου Καραμπίνα, προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για τη λειτουργία του νέου Νοσοκομείου 'Αρτας.

Η επίκαιρη ερώτηση, εν περιλήψει, έχει ως ακολούθως:

"Στην 'Αρτα την περίοδο '90-'93 ανηγέρθη από την τότε Κυβέρνηση της Νέας Δημοκρατίας σύγχρονο νοσοκομείο ικανό να αντιμετωπίσει τις ανάγκες υγειονομικής περίθαλψης του λαού της 'Αρτας και της ευρύτερης περιοχής. 

Οι Κυβερνήσεις του ΠΑ.ΣΟ.Κ. των περιόδων '93 μέχρι και σήμερα κωλυσιεργούν προκλητικά στις διαδικασίες εξασφάλισης των προϋποθέσεων για την ολοκληρωμένη λειτουργία του νέου Νοσοκομείου.

Ερωτάται ο κύριος Υπουργός:

1. Γιατί η Κυβέρνηση του ΠΑ.ΣΟ.Κ. με την έγκριση του νέου Οργανισμού του Νοσοκομείου, το Δεκέμβριο του 1995 μείωσε κατά εκατόν ενενήντα έξι θέσεις τις θέσεις που είχαν προταθεί από το Δ.Σ. του Νοσοκομείου, εκ των οποίων ενενήντα οκτώ ήταν για νοσηλευτικό προσωπικό;

2. Προτίθεται να προχωρήσει στην τροποποίηση του Οργανισμού λειτουργίας εντός του 1996 με βάση τις προτάσεις του Δ.Σ. του Νοσοκομείου;

3. Προτίθεται η Κυβέρνηση να θέσει σε άμεση λειτουργία το νέο Νοσοκομείο, να αναπτύξει όλα τα τμήματα με πλήρη εξοπλισμό και στελέχωση σε ανθρώπινο δυναμικό όλων των ειδικοτήτων, ώστε να δίνει ουσιαστική και μακροπρόθεσμη λύση στο πρόβλημα της πρωτοβάθμιας και δευτεροβάθμιας υγειονομικής περίθαλψης του λαού της 'Αρτας και της ευρύτερης περιοχής;

4. Ποιο είναι το ύψος των πιστώσεων που διετέθη το 1996 για την υγειονομική περίθαλψη του λαού των τεσσάρων νομών της Ηπείρου, για τον καθένα ξεχωριστά και το ύψος των πιστώσεων που προβλέπονται με τον Προϋπολογισμό του 1997;"

Κύριοι συνάδελφοι, όταν η περίληψη των ερωτήσεων αυτών καταλαμβάνει τόσο χώρο, φανταστείτε πόσο μεγάλη είναι η επίκαιρη ερώτηση που κατετέθη. Θα παρακαλούσα, λοιπόν, να είναι περιεκτικές, γιατί τότε το νόημα των επικαίρων ερωτήσεων δεν μπορεί να ανταποκριθεί στο ρόλο που θέλουμε σήμερα να έχουν μέσα στο Κοινοβούλιο.

Ο Υφυπουργός Υγείας και Πρόνοιας κ. Σκουλάκης έχει το λόγο για τρία λεπτά, να πρωτολογήσει.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κυρίες και κύριοι συνάδελφοι, εκτός από μεγάλη η επίκαιρη ερώτηση του αγαπητού συναδέλφου έχει και πυροβολισμούς.

Κύριε Καραμπίνα, μην πυροβολείτε την υγεία. Τα προβλήματα της υγείας δεν λύνονται με τέτοιου είδους πυροβολισμούς. Λύνονται με συναίνεση, με καθολική στήριξη.

Θα ήθελα να σας απαντήσω ευθύς εξ αρχής, ότι το Νοσοκομείο δεν χτίστηκε την περίοδο '90-'93, ούτε ξεκίνησε, ούτε ολοκληρώθηκε την περίοδο '90-'93. Ποια είναι η αλήθεια; Το νέο Νοσοκομείο της 'Αρτας αποφασίστηκε από την Κυβέρνηση του ΠΑ.ΣΟ.Κ. το '89. Δημοπραττήθηκε το '89 με προϋπολογισμό 2.750 εκατ., ο οποίος αναμορφώθηκε στη συνέχεια στα 3.200 εκατ.. Και οι εργασίες κατασκευής τους άρχισαν το '90. Αλίμονο αν η μία Κυβέρνηση ακύρωνε τα έργα της άλλης. Οι εργασίες κατασκευής ολοκληρώθηκαν το Μάϊο του '96. Κατά τα έτη '94-'95 εγκρίθηκαν συμπληρωματικές πιστώσεις για την ολοκλήρωση του έργου ύψους 865 εκατομμυρίων. Στις 28.6.95 εγκρίθηκαν επίσης -ακούστε και αυτό το νούμερο- πιστώσεις με τον τίτλο "Γενικό Νοσοκομείο 'Αρτας - προμήθεια ιατροτεχνολογικού και λοιπού εξοπλισμού και ολοκλήρωση κτιριακών εγκαταστάσεων", ύψους 1.600 εκατομμυρίων.

Η Πολιτεία, λοιπόν, κατασκεύασε το Νοσοκομείο και όχι η Κυβέρνηση της Νέας Δημοκρατίας '90-'93. 

Από το ποσό αυτό απορροφήθηκαν 366 εκατομμύρια για τα κτιριακά και 1.030 εκατομμύρια για τον εξοπλισμό. Απομένει ποσό 253 εκατομμυρίων για απορρόφηση και έχουν υπογραφεί συμβάσεις για την προμήθεια επιπλων, γραφείων, στρωμάτων κ.λπ., των οποίων έχει αρχίσει ήδη η παραλαβή. Γι' αυτό με ενημέρωσαν σήμερα οι υπηρεσίες και η διοίκηση του νοσοκομείου.

Στο τέλος του 1995 δημοσιεύθηκε ο νέος οργανισμός του νοσοκομείου, με τον οποίο προστέθηκαν -ακούστε- διακόσιες τριάντα νέες θέσεις προσωπικού διαφόρων ειδικοτήτων, κατηγοριών και κλάδων. Ο αριθμός των νέων θέσεων είναι κατά την άποψη της υπηρεσίας αρκετός για τη λειτουργία και την ανάπτυξη του νέου νοσοκομείου. 'Αλλωστε, μετά τη μεταφορά του Νοσοκομείου στο νέο κτίριο, η ανάπτυξή του θα γίνει σταδιακά, όπως έχει γίνει με όλα τα νέα νοσοκομεία και ιδιαίτερα τα τρία πανεπιστημιακά και πρόσφατα της Ελευσίνας.

Σε περίπτωση όμως που προκύψει ανάγκη αύξησης των θέσεων, θα αντιμετωπισθεί αμέσως με τροποποίηση του οργανισμού του. Πρέπει να σημειωθεί, ότι το πρόβλημα που πράγματι υφίσταται είναι στην ιατρική υπηρεσία και προωθείται ήδη σχετική απόφαση σύστασης νέων θέσεων γιατρών, που είναι απαραίτητες.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καραμπίνας έχει το λόγο για δύο λεπτά.

KΩΝΣΤΑΝΤΙΝΟΣ ΚΑΡΑΜΠΙΝΑΣ: Το γιατρό θα κάνουμε, κύριε Πρόεδρε; Είπατε προηγουμένως να συντμήσουμε τα κείμενα των επίκαιρων ερωτήσεών μας. Εδώ πρόκειται για την υγεία ενός ολόκληρου λαού. Δεν είναι επίσκεψη σε ένα γιατρό.

Στον κ. Σκουλάκη, που προσπάθησε να ξεφύγει από την ουσία της υπόθεσης, έχω να του πω ότι τον πρώτο χρόνο, το 1981, μπορεί να οραματιζόσασταν, το δεύτερο να το


ΚΩΝΣΤΑΝΤΙΝΟΣ ΚΑΡΑΜΠΙΝΑΣ:Είχε πριν μία πίστωση 280 εκατομμύρια, αλλά για επέκταση παλαιού νοσοκομείου και με τον κ. Χαϊτίδη, που ήταν τότε περιφερειάρχης, αλλάξαμε τον όρο για νέο νοσοκομείο. 'Αρχισε το 1990 να κτίζεται το νοσοκομείο.

Εν πάση περιπτώσει, το θέμα είναι ότι αυτό έπρεπε να γίνει. Δεν έχει σημασία ποιος το έκτισε. Υπάρχει όμως ένα μεγάλο πρόβλημα. 

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Τελικά, θα παίζουμε "τις γλάστρες" οι Βουλευτές εδώ! 

Εδώ, λοιπόν, υπάρχει ένα μεγάλο πρόβλημα. Ο Αρτινός λαός, κύριε Υπουργέ, εξήντλησε τα περιθώρια αντοχής και ανοχής. Το προβλημα της παρεχόμενης πρωτοβάθμιας και δευτεροβάθμιας υγειονομικής περίθαλψης στο Νομό της 'Αρτας οξύνθηκε από την αδιαφορία, κωλυσιεργία της Κυβέρνησης του ΠΑΣΟΚ τα τρία τελευταία χρόνια. Δεν κατόρθωσε να λειτουργήσει ένα σύγχρονο νοσοκομείο που κτίσθηκε την περίοδο που προανέφερα. Φαντάζομαι ότι το να φθείρεται μία επένδυση της τάξης των 6 δισ. που εσείς προαναφέρατε, χωρίς να αποδίδει το κεφάλαιο, δεν μπορεί να συμβαίνει πουθενά αλλού, ούτε σε τριτοκοσμική χώρα. Μόνο στην Ελλάδα μπορεί να συμβαίνει αυτό. 

Θα πρέπει να μάθει η Εθνική Αντιπροσωπεία και ο Ελληνικός Λαός, ότι η τριτοβάθμια και δευτεροβάθμια υγειονομική περίθαλψη του λαού της 'Αρτας και της ευρύτερης περιοχής αντιμετωπίζεται από ένα παλιό νοσοκομείο με άθλιες κτιριακές συνθήκες, ανεπαρκείς χώρους. 'Οταν μάλιστα βρέχει, μετακομίζουν τους ασθενείς, προσπαθώντας να βρουν θάλαμο ο οποίος να μην στάζει. 'Ενδεκα ασθενείς με βαριά καρδιοαναπνευστικά προβλήματα, στοιβαγμένοι σε θάλαμο είκοσι πέντε τ.μ., με κατσαρίδες συντροφιά, ιματισμό απαράδεκτο, σοβάδες που πέφτουν από τα ταβάνια κυνηγώντας κεφάλια. Με τις τελευταίες βροχές πλημμύρισε και το ισόγειο. Αυτή είναι η κατάσταση, κύριε Υπουργέ, στο Νοσοκομείο της 'Αρτας.

Στατιστικά, μάλιστα, έχουμε ένα καρδιακό επεισόδιο την ημέρα και έναν αιφνίδιο θάνατο το μήνα. Δεν υπάρχουν καρδιολόγοι για να λειτουργήσει καρδιολογική μονάδα και μονάδα εμφραγμάτων. Πρόσφατα διορίσθηκε ένας καρδιολόγος. Τί μπορεί να κάνει αυτός ο άνθρωπος;

ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε συναδελφε, σεβαστείτε το χρόνο.

ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, παρακαλώ την ανοχή σας.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά.

ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, με συγχωρείτε πάρα πολύ, αλλά πρέπει να δείξετε μία ανοχή για ένα θέμα που απασχολεί ολόκληρο λαό.

ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, θα πρέπει να γνωρίζετε τον Κανονισμό και να σέβεσθε το χρόνο που αυτός ορίζει. Θα πρέπει να τηρούμε το χρόνο μας επακριβώς.

ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πρέπει να τιμάτε ένα θέμα, το οποίο συζητάμε.

ΠΡΟΕΔΡΕΥΩΝ (Παναγιώτης Σγουρίδης): Να κάνετε επερώτηση για την υγεία της Ηπείρου και αφού υπογράψουν όλοι οι Βουλευτές, να καταθέσετε την επερώτησή σας και να την συζητήσετε ή τη Δευτέρα ή την Παρασκευή.

ΚΩΝΣΤΑΝΤΙΝΟΣ ΚΑΡΑΜΠΙΝΑΣ: 'Οταν θα αφήνετε πέντε λεπτά κάθε έναν, τότε θα διακόπτω και εγώ.

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, έχετε το λογο για δύο λεπτά, για να δευτερολογήσετε.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, την κακή κατάσταση του Νοσοκομείου της 'Αρτας τη γνωρίζουμε πάρα πολύ καλά. Επισκέφθηκα εγώ προσωπικά και το παλιό και το τότε ανεγειρόμενο νέο νοσοκομείο. 'Αλλωστε η αναγνώριση απ' όλους τους φορείς του Νομού, ότι το παλιό νοσοκομείο δεν μπορεί ούτε να επισκευαστεί, οδήγησε στην απόφαση να κατασκευαστεί το νέο νοσοκομείο, για το οποίο ενδιαφερόμαστε πάρα πολύ, κύριε συνάδελφε και έχουμε και εμείς αγωνία για το πότε και πως θα το λειτουργήσουμε σωστά. Πάντως θα έχετε υπόψη σας, ότι ένα καινούριο νοσοκομείο, έστω και εκ μετεγκαταστάσεως του προσωπικού ενός άλλου νοσοκομείου, δεν μπορεί να λειτουργήσει πάρα πολύ γρήγορα και ούτε υπάρχει καμία μαγική συνταγή να την ανακαλύψουμε, να την εφαρμόσουμε και να το λειτουργήσουμε άμεσα. Ξέρετε ότι υπάρχουν προβλήματα προσλήψεων στο προσωπικό, ξέρετε τις διαδικασίες.

Εν πάση περιπτώσει, εκείνο που έχω να δεσμευθώ -σας το είπα και προφορικά χθες- είναι ότι γύρω στο Γενάρη, που θα έχουν τελειώσει οι διαδικασίες ολοκλήρωσης της τοποθέτησης του εξοπλισμού και όλων των μηχανημάτων, θα έλθουμε στην 'Αρτα και θα το επισκεφθούμε και θα συναποφασίσουμε μαζί με το προσωπικό -πάντοτε με τη θέληση του προσωπικού- το πότε θα μετεγκατασταθεί.

Η γνώμη μου είναι ότι με το προσωπικό που θα έχει διοριστεί τότε και τους γιατρούς που θα έχουν διοριστεί μαζί με το άλλο προσωπικό που λειτουργεί στο παλιό νοσοκομείο, θα ξεκινήσουμε τη λειτουργία του καινούριου. Βεβαίως να πάρουμε με γρήγορες διαδικασίες -όσο πιο γρήγορες διαδικασίες μπορούμε- και τους άλλους γιατρούς και το άλλο προσωπικό. Δεν υπάρχει κατά την άποψή μου άλλη λύση, εκτός εάν εσείς ή οι άνθρωποι οι υπεύθυνοι της περιοχής, δεν δέχεσθε αυτή τη λύση και περιμένετε να στελεχωθεί το νοσοκομείο με όλο το απαραίτητο προσωπικό για να το λειτουργήσουμε. Η άποψή μου είναι αυτή. Θα τα πούμε στην 'Αρτα γύρω στο Γενάρη.

ΚΩΝΣΤΑΝΤΙΝΟΣ ΚΑΡΑΜΠΙΝΑΣ:Εγώ πιστεύω ότι θα επιτελέσετε το χρέος σας.

ΠΡΟΕΔΡΕΥΩΝ (Παναγιώτης Σγουρίδης):Τρίτη στην ημερήσια διάταξη είναι η με αριθμό 358/2.12.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου, προς τους Υπουργούς Περιβάλλοντος, Χωροταξίας και Δημοσίων 'Εργων, Μακεδονίας - Θράκης σχετικά με τις καταστροφές που προκλήθηκαν από τις βροχοπτώσεις στο Νομό Ξάνθης και τη λήψη των αναγκαίων μέτρων αντιμετώπισης των ζημιών, οικονομικής ενίσχυσης των πληγέντων κλπ.

Η επίκαιρη ερώτηση έχει ως ακολούθως: 

"Ανυπολόγιστες είναι οι καταστροφές που προκλήθηκαν στην Ξάνθη και σε πολλά χωριά του νομού της από τις ισχυρές και αδιάκοπες βροχοπτώσεις των τελευταίων ημερών και οι οποίες είχαν σαν αποτέλεσμα να σπάσει σε μεγάλο μήκος το ανάχωμα του χειμάρρου Κόσινθος, στο ύψος του εργοστασίου της ΣΕΒΑΘ και να πλημμυρίσει η περιοχή.

Ο απολογισμός είναι τραγικός. Τρία άτομα έχασαν τη ζωή τους και πολλά τραυματίστηκαν. Γκρέμισαν σπίτια και αποθήκες και σε μια σειρά άλλα σημειώθηκαν σοβαρές βλάβες. Καταστράφηκαν βιομηχανίες, βιοτεχνίες, εργαστήρια, καταστήματα, καθώς και ένα μέρος του οδικού δικτύου και των δικτύων του Ο.Τ.Ε. και της Δ.Ε.Η. Αχρηστεύθηκαν οικοσυσκευές, αυτοκίνητα, αγροτικά και άλλα μηχανήματα, εμπορεύματα και αγροτικά προϊόντα, όπως λιπάσματα, σπόροι, καπνά, βαμβάκια, καλαμπόκια, τριφύλλια κλπ. και καταστράφηκαν σημαντικές ποσότητες βαμβακιού και σιτηρών που δεν είχαν μαζευτεί από τα χωράφια.

Ερωτώνται οι κύριοι Υπουργοί τι μέτρα προτίθεται να πάρει η Κυβέρνηση προκειμένου:

1. Να προχωρήσει στην άμεση και αντικειμενική εκτίμηση των καταστροφών.

2. Να ενισχύσει οικονομικά τους πληγέντες για την αντιμετώπιση των επειγόντων αναγκών τους και να τους καταβάλει χωρίς καθυστέρηση τις αποζημιώσεις.

3. Να κατασκευάσει τα απαραίτητα έργα για την αποτροπή στο μέλλον ανάλογων καταστάσεων."

Ο Υπουργός Χωροταξίας, Περιβάλλοντος και Δημοσίων 'Εργων κ. Λαλιώτης έχει το λόγο για τρία λεπτά να πρωτολογήσει.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ.ΠΕΧΩΔΕ):Κύριε Πρόεδρε, η πρόσφατη θεομηνία που έπληξε το Νομό της Ξάνθης, αλλά και άλλες περιοχές, δημιούργησε πολύ μεγάλα προβλήματα και καταστροφές και στον παραγωγικό και στον κοινωνικό ιστό. Υπάρχουν ορισμένες περιοχές, ορισμένα χωριά, όπως και σεις ξέρετε κύριε Σγουρίδη, της Ξάνθης όπου η εικόνα τους είναι εικόνα κατεστραμένων χωριών. Η εικόνα της καταστροφής είναι βιβλική.

Οι ζημιές που έχουν προκληθεί είναι ανυπολόγιστες. Μέχρι στιγμής δεν έχουν καταγραφεί και αποτιμηθεί, παρ'όλο που έχουν συγκροτηθεί τα συνεργεία της Νομαρχιακής Αυτοδιοικήσεως και των Δήμων και των Κοινοτήτων για τις ζημιές στα σπίτια, στις επιχειρήσεις και στην παραγωγή αλλά και τα συνεργεία του Υ.ΠΕ.ΧΩ.Δ.Ε. για την καταγραφή των ζημιών στις υποδομές.

Θα ήθελα να σας πω ότι οι ζημιές που έχουν προκληθεί, αναφέρονται σε τέσσερις ενότητες. Πρώτον επιζήμιες στην υποδομή, στα οδικά δίκτυα, στα δίκτυα ύδρευσης, άρδευσης και στ'αντιπλημμυρικά έργα. Δεύτερον, στις ζημιές του οικιστικού ιστού, δηλαδή έχουν υποστεί ζημιές εκατοντάδες σπίτια και ορισμένα ολοσχερή κατάρρευση. Τρίτον, στις ζημιές στον παραγωγικό ιστό, δηλαδή στις επιχειρήσεις, στα εμπορικά καταστήματα, στις μικρές βιοτεχνίες και τέταρτον, στις μεγάλες ζημιές που έχουν προκληθεί στις αγροτικές καλλιέργειες, αλλά και στις κτηνοτροφικές μονάδες και στους αποθηκευτικούς χώρους.

Είπα πριν ότι έχει αρχίσει η καταγραφή και η αποτίμηση. Πρέπει να ολοκληρωθεί αυτός ο κύκλος, ώστε να ξέρουμε παια ακριβώς είναι η ζημιά, γιατί η Κυβέρνησή μας από το 1994 έχει υιοθετήσει ένα σύστημα αποκατάστασης των ζημιών και αποζημίωσης των πληγέντων από τις πλημμύρες. Πριν από το 1994 δεν υπήρχε καμία τέτοια πολιτική. Εφαρμόστηκε με μεγάλη επιτυχία στην Καρδίτσα αλλά και σε άλλες περιοχές.

Εδώ θα ήθελα να σας πω, ότι η Κυβέρνησή μας έχει δείξει δείγματα γραφής και ως προς την ευθύνη της και ως προς την ευαισθησία της. Ακριβώς αυτό που έγινε στην Καρδίτσα κατ'αντιστοιχία θα γίνει και στην Ξάνθη,γιατί πιστεύουμε ότι θα πρέπει πρώτον, ν'αποκατασταθούν οι ζημιές -και αυτό προσπαθούμε να κάνουμε για τα έργα υποδομής- ν'αποκατασταθεί η λειτουργία των δικτύων της Δ.Ε.Η., του Ο.Τ.Ε., γιατί έχει πολύ μεγάλη σημασία, να ομαλοποιηθεί η κοινωνική και η οικονομική ζωή, να δοθούν οι πρώτες έκτακτες ενισχύσεις στους πληγέντες, και βεβαίως, να διασφαλιστεί η στέγη και η τροφή τους. Ακριβώς γι'αυτό το λόγο είπαμε ότι όσοι θέλουν μπορούν να διαμείνουν σε ξενοδοχεία ή σε καταλύματα δωρεάν, όπου δωρεάν θα είναι και η σίτισή τους.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού).

Πιστεύουμε ότι μέσα απ'αυτά τα άμεσα μέτρα, πρέπει να δούμε όλο το πρόγραμμα της οικιστικής και της παραγωγικής ανασυγκρότησης του Νομού Ξάνθης καθώς και το πρόγραμμα των υποδομών με αιχμή τα χωριά και τις περιοχές που πλήγησαν, δηλαδή τα χωριά της ορεινής ζώνης και της πεδινής ζώνης, αλλά και την παλιά πόλη της Ξάνθης.

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ τελειώνετε.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ.ΠΕΧΩΔΕ): Ως κλιμάκιο θα είμαστε πάλι στην Ξάνθη και θα εξαγγείλουμε τα μέτρα, που κατ'αντιστοιχία με εκείνα που ίσχυσαν στην Καρδίτσα, θα είναι και για την Ξάνθη.

ΠΡΟΕΔΡΕΥΩΝ (Παναγιώτης Σγουρίδης): Είμαι από την Ξάνθη, αλλά είμαι και Προεδρεύων και γι'αυτό πρέπει να τηρώ τον Κανονισμό. Πονάω, όμως, και για τον τόπο μου. Πρέπει να κάνω τον Σολομώντα.

Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, κυρίες και κύριοι συνάδελφοι, στην Ξάνθη βρέθηκα την Κυριακή το πρωί, όταν συνέβηκαν οι καταστροφές στην πόλη και στο νομό. Διαπίστωσα την ανάγκη του συνδυασμού των άμεσων με τα μακροπρόθεσμα προβλήματα, που υπάρχουν.

Και θ'αρχίσω με τα μακροπρόθεσμα, γιατί διαβάσαμε στις εφημερίδες κάποια άμεσα μέτρα που εξήγγειλε η Κυβέρνηση. Χρειάζεται η κατασκευή τέτοιων σοβαρών έργων υποδομής με επιστημονική πρόγνωση και προοπτική, έργων που ν'ανταποκρίνονται τόσο στις άμεσες όσο και στις μελλοντικές ανάγκες. Και όχι στο όνομα του οικονομικού κόστους να κατασκευάζονται αμφιβόλου ποιότητας έργα, που σε τέτοιες περιπτώσεις το κόστος να είναι ασύγκριτα μεγαλύτερο, όπως ανθρώπινες ζωές και καταστροφές, από το κόστος της κατασκευής σωστών έργων υποδομής.

'Οσο για τα άλλα βρισκόμαστε στο χειμώνα πριν από τα Χριστούγεννα. Ο κόσμος αντιμετωπίζει μία σειρά πιεστικών προβλημάτων. Το ίδιο συμβαίνει και με τις επιχειρήσεις που πρέπει να συνεχίσουν την παραγωγική τους δραστηριότητα.

Επίσης, χρειάζεται να υπάρχει καλύτερη λειτουργία του σχεδίου έκτακτης ανάγκης. Διαπίστωσα ότι λειτούργησε με πολλές ελλείψεις και αδυναμίες. Την Κυριακή το μεσημέρι αυτοσχεδιάζανε. Τέλος, πρέπει να παρθούν κάποια μέτρα για να αποφευχθούν φαινόμενα κερδοσκοπίας που δυστυχώς σε τέτοιες περιπτώσεις εμφανίζονται.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Το σχέδιο "ΞΕΝΟΚΡΑΤΗΣ" εφαρμόστηκε από την πρώτη στιγμή με επιτυχία και υπήρξε έγκαιρη κινητοποίηση όλων των μηχανισμών του κράτους πάντα σε συνεργασία με την Τοπική και Νομαρχιακή Αυτοδιοίκηση και τους πολίτες. Αυτή η έγκαιρη παρέμβαση έχει αναγνωριστεί από όλους. Νομίζω ότι ήσασταν και εσείς εκεί με ένα κλιμάκιο. 'Ημασταν και εμείς. Τα οποιαδήποτε προβλήματα ήταν προβλήματα που δεν μπορούσαν να ξεπεραστούν, παρά μόνο με καλύτερο συντονισμό. Μη ξεχνάτε όμως ότι όλα έγιναν σε πολύ μικρό χρονικό διάστημα μέσα σε ορισμένες ώρες.

Αυτά που περιέγραψε ο κύριος συνάδελφος θα γίνουν σε πολύ μικρό χρόνο στη Ξάνθη. Είπα προηγουμένως, ότι τα μέτρα θα έχουν αντιστοιχία με εκείνα της Καρδίτσας και για την οικιστική και για την παραγωγική ανασυγκρότηση, αλλά και για τη βελτίωση των έργων υποδομής. Πιστεύω ότι μετά από λίγες ημέρες μετά την απογραφή και την αποτίμηση των ζημιών θα έχουμε μία ακριβή εικόνα. Το Κράτος, η Κυβέρνησή μας, θα εκφράσουν τη συμπαράστασή τους προς τους πληγέντες κατοίκους της Ξάνθης.

ΠΡΟΕΔΡΕΥΩΝ (Παναγιώτης Σγουρίδης): Τέταρτη στην ημερήσια διάταξη επίκαιρη ερώτηση πρώτου κύκλου είναι η με αριθμό 342/29.11.96, του Βουλευτή του Συνασπισμού της Αριστεράς και της Προόδου κ.Σπυρίδωνος Δανέλλη προς τους Υπουργούς Ανάπτυξης, Περιβάλλοντος-Χωροταξίας και Δημοσίων 'Εργων, σχετικά με τα δημοσιεύματα του Τύπου αναφερόμενα στη διαρροή που έχει υποστεί το θυρόφραγμα της Δημόσιας Επιχείρησης Ηλεκτρισμού (Δ.Ε.Η.) στον ποταμό Νέστο, τις περιβαλλοντικές επιπτώσεις κ.λπ..

Η επίκαιρη ερώτηση του κ. Δανέλλη έχει ως εξής: "Με αφορμή τα πρόσφατα δημοσιεύματα στον Τύπο για τις διαρροές που υπέστη το θυρόφραγμα της Δ.Ε.Η. στο Νέστο επανέρχεται το μείζον θέμα των μελετών περιβαλλοντικών επιπτώσεων, παρ'όλο που έχει ήδη γίνει από 15.9.96 η πλήρωση των τεχνητών ταμιευτήρων. Λείπουν επίσης μελέτες γεωλογικές, γεωτεχνικές, σεισμολογικές, οικολογικές και κοινωνικοοικονομικές.

Σημειώνεται, ότι η Ευρωπαϊκή Τράπεζα Επενδύσεων διέκοψε την χρηματοδότηση του έργου μέχρι να ολοκληρωθούν οι Μ.Π.Ε. καθώς επίσης ότι οικολογικές οργανώσεις έχουν προσφύγει στην Ε.Ε.

Ερωτώνται οι κύριοι Υπουργοί:

1) ΤΙ ύψους και έκτασης ζημιές έγιναν; Πού οφείλονται; 'Εγινε πλήρης αποκατάσταση; Πόσο θα κοστίσει; ΠοιΟς θα επιβαρυνθεί;

2) Σε ποιΟ σημείο βρίσκονται οι προαναφερόμενες και απαιτούμενες μελέτες του έργου;

3) Η σύνταξη Μ.Π.Ε. για έργα που ήδη έχουν ολοκληρωθεί έχει κάποιο νόημα ή συνιστά ανατροπή της φιλοσοφίας του θεσμού;".

Η κα Διαμαντοπούλου, Υφυπουργός Ανάπτυξης, έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): 'Οσον αφορά το εισαγωγικό μέρος της ερώτησης του κυρίου συναδέλφου θέλω να σας ενημερώσω ότι όλες οι γεωλογικές, γεωτεχνικές και σεισμολογικές μελέτες, που είναι απαραίτητες για την ασφάλεια του έργου έχουν ολοκληρωθεί και εγκριθεί. Οι υπόλοιπες μελέτες οι οποίες προκύπτουν μετά την έγκριση των περιβαλλοντικών όρων είναι σε εξέλιξη και θα τις αναφέρω αμέσως παρακάτω.

Η δεύτερη παρατήρηση επί του εισαγωγικού μέρους είναι ότι δεν υπάρχει καμία διακοπή της χρηματοδότησης από την Ευρωπαϊκή Τράπεζα Επενδύσεων.

'Εχει κατατεθεί από το 1995 η μελέτη περιβαντολογικών επιπτώσεων στην Ευρωπαϊκή Τράπεζα και δεν υπήρξαν παρατηρήσεις. Ζητήθηκε η έγκριση των περιβαλλοντολογικών όρων, υπάρχει και αυτή και σε περίπτωση που η Δ.Ε.Η. θελήσει να συνεχίσει τη δανειοδότηση, μπορεί να το κάνει.

Πρέπει να πω ότι από τις οικολογικές οργανώσεις στις οποίες αναφέρεστε δεν υπάρχει κοινοποίηση καταγγελίας, ούτε στη Δ.Ε.Η., ούτε στα Νομαρχιακά Συμβούλια, ούτε στο Υπουργείο ΠΕ.ΧΩ.Δ.Ε. Οι μελέτες των περιβαλλοντολογικών επιπτώσεων έχουν κατατεθεί και στα τρία νομαρχιακά συμβούλια, Δράμας, Ξάνθης και Καβάλας, από τα δύο, Δράμας και Ξάνθης υπάρχει η ομόφωνη αποδοχή και από την Καβάλα ζητήθηκαν κάποιες πρόσθετες μελέτες οι οποίες γίνονται από τη Δ.Ε.Η.

Η πρώτη ερώτηση που αφορά τις ζημιές που έγιναν, πρέπει να πω ότι το έργο δεν έχει ακόμα παραληφθεί και κατά τη διάρκεια πλήρωσης του ταμιευτήρα σε περίοδο δοκιμών υπήρξε διαρροή σε ένα από τα δύο θυροφράγματα του αγωγού προσαγωγής. Η διαρροή αντιμετωπίστηκε αυθημερόν, οι ζημιές ήταν μικρές και αφορούσαν τα κατάντη του έργου και το κόστος των ζημιών αναλαμβάνεται, όπως σε όλα τα έργα της Δ.Ε.Η., από την ασφαλιστική εταιρεία η οποία έχει το έργο καθ'όλη τη διάρκεια των εργασιών.

Το δεύτερο ερώτημα είναι σε ποιο σημείο βρίσκονται οι απαιτούμενες μελέτες. 'Οταν ξεκίνησαν τα δύο έργα η Δ.Ε.Η. κατά την πάγια τακτική της είχε αναθέσει μελέτες περιβαντολλογικών επιπτώσεων, ήταν η εποχή που ακόμα δεν ήταν υποχρεωτικές. Ολοκληρώθηκαν οι μελέτες αυτές, υποβλήθηκαν στο Υπουργείο ΠΕ.ΧΩ.Δ.Ε., αλλά στο μεταξύ είχε αλλάξει η νομοθεσία, ζητήθηκε νέα μελέτη η οποία εκπονήθηκε, κατατέθηκε, και εγκρίθηκε επιπλέον έχουν εγκριθεί και οι περιβαντολλογικοί όροι, όπως είπα πριν και με τη σύμφωνη γνώμη των νομαρχιακών συμβουλίων.

'Οπως προείπα οι μελέτες, οι οποίες είναι σε εξέλιξη, είναι μελέτες που έχουν προκύψει από αυτές των περιβαλλοντολογικών όρων και είναι μελέτες που αφορούν το σύστημα, τη σχέση τροφοδοσίας νερού, ποταμού και Δέλτα.

'Ερχομαι στην τρίτη ερώτηση που έχει σχέση με το τι σκοπό έχουν οι επιπλέον μελέτες περιβαλλοντολογικών επιπτώσεων. Πραγματικά υπάρχει λόγος και είναι σημαντικά τα συμπεράσματα, που θα προκύψουν γιατί αφορούν τη συνολική κοιλάδα του Νέστου και ο στόχος είναι να ξεκινήσουν πρόσθετες παρεμβάσεις που αφορούν την αξιοποίηση των ευρύτερων υδρολογικών δεδομένων στην περιοχή.

ΠΡΟΕΔΡΕΥΩΝ (Παναγιώτης Σγουρίδης): Ο κ. Δανέλλης έχει το λόγο.

ΣΠΥΡΙΔΩΝ ΔΑΝΕΛΛΗΣ: Τα δικά μας στοιχεία, κυρία Υπουργέ, λένε κάπως διαφορετικά τα πράγματα. Στις 15.9.96 λίγο πριν από τις εκλογές η Δ.Ε.Η. θέτει σε λειτουργία το φράγμα του Θησαυρού στο Νέστο, φράσοντας την σήραγγα εκτροπής για να γεμίσει ο ταμιευτήρας με νερό. Πριν από δέκα πέντε μέρες από σήμερα έχουμε τις πρώτες ζημιές, τις πρώτες αστοχίες. Στις 19.9.96, τέσσερις μέρες μετά την έναρξη της λειτουργίας του φράγματος, έχουμε την έκδοση κοινής υπουργικής απόφασης των Υπουργών ΠΕ.ΧΩ.Δ.Ε., Γεωργίας και Ανάπτυξης όπου εντέλλουν τη ΔΕΗ να μην προχωρήσει στη λειτουργία του φράγματος έως ότου ολοκληρωθούν οι απαιτούμενες μελέτες. Η ολοκλήρωση της γενικής μελέτης περιβαλλοντικών επιπτώσεων που δεν έχει ολοκληρωθεί, αλλά και των λοιπών τεχνικών μελετών που φαίνεται να υπάρχει ανάγκη εκπόνησής τους όταν συζητιέται το γενικότερο θέμα του έργου. Δεκατρία χρόνια μετά την έναρξη του έργου όχι μόνο δεν υπάρχει πλήρης μελέτη περιβαλλοντικών επιπτώσεων που είναι υποχρέωση που απορρέει από την ελληνική και κοινοτική νομοθεσία αλλά δεν υπήρξαν και πλήρεις τεχνικές μελέτες. Η μελέτη περιβαλλοντικών επιπτώσεων που τελικά υποχρεώθηκε να εκπονήσει η Δ.Ε.Η., δεν έχει παραληφθεί και υπάρχει εδώ η σύμφωνη γνώμη των νομαρχιακών συμβουλίων μόνο για να ξεκινήσουν τα έργα πριν ολοκληρωθεί η μελέτη. Δεν έχουμε διακοπή εργασιών και κρίνονται ανεπαρκή σύμφωνα με την ελληνική και κοινοτική νομοθεσία και για αυτό το λόγο δεν παραλαμβάνει τη μελέτη. Η ΔΕΗ δεσμεύεται να εκπονήσει τη μελέτη και να την ολοκληρώσει, αλλά επίσης δεσμεύεται να εκπονήσει και διάφορες ειδικές μελέτες, όπως γεωτεχνική, υδρολογική, λεπτομερή εδαφοϋδρολογική έρευνα για τον καθορισμό του τρόπου διακίνησης των υδάτων στο δέλτα του ποταμού.

'Ηδη λοιπόν, τα έργα, τα οποία έχουν υλοποιηθεί στις θέσεις κατασκευής των φραγμάτων, έχουν επιπτώσεις στο τοπίο σε σημαντικούς βιοτόπους για σπάνια είδη χλωρίδας και πανίδας στην ποιότητα και ποσότητα των υδάτων. Αυτήν τη στιγμή, μετά την έμφραξη της σήραγγας εκτροπής, σταμάτησε η παροχή νερού σε ένα σημαντικά μεγάλο μέρος του ποταμού και η Νομαρχία κατέφυγε ήδη στην Εισαγγελία για το φόβο σοβαρών ζημιών στο περιβάλλον και στην υδροφορία της περιοχής.

Δεν έχουν μελετηθεί τα προβλήματα υφαλμύρωσης. Δεν υπάρχει σχέδιο διαχείρισης του νερού για άρδευση, ειδικά για τους μήνες μεγάλης αρδευτικής ζήτησης, που συμπίπτουν χρονικά με την αιχμή ζήτησης του ηλεκτρικού ρεύματος.

Αντιλαμβάνομαι τη στενότητα του χρόνου...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτη)

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Δανέλλη.

ΣΠΥΡΙΔΩΝ ΔΑΝΕΛΛΗΣ: Θέλω δέκα δευτερόλεπτα ακόμα και ολοκληρώνω, κύριε Πρόεδρε.

Πρέπει να σημειώσω ότι παρ' όλο που φαντάζουν σαν δευτερεύοντα θέματα, υπάρχει ένα μείζον ζήτημα της ανυπαρξίας πρόβλεψης για αντιμετώπιση της διατάραξης της οικολογικής ισορροπίας της ευρύτερης περιοχής, που προστατεύεται από ευρωπαϊκές και κοινοτικές συνθήκες, RAM SAR, ΝΑΤΟΥRΑ 2000, ΒΕΡΝΗ κ.λπ.

ΠΡΟΕΔΡΕΥΩΝ (Παναγιώτης Σγουρίδης): Τελειώσατε, κύριε Δανέλλη.

Η κα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ.Ανάπτυξης): Θέλω να επαναλάβω, κύριε Πρόεδρε, ότι οι ζημιές στις οποίες αναφέρθηκε ο κύριος συνάδελφος, αφορούν τη φάση δοκιμών από τον εργολάβο, γιατί το έργο ακόμα δεν έχει παραληφθεί. Κατά τη φάση αυτήν των δοκιμών, υπήρξαν αυτά τα προβλήματα και αυτές οι ζημιές, οι οποίες δε θεωρούνται καθόλου μεγάλου μεγέθους.

Επανερχόμενη στη μελέτη, θέλω να πω ότι όταν ξεκίνησε το έργο πριν από δεκατρία χρόνια, όπως είπατε, οι μελέτες των περιβαλλοντικών επιπτώσεων, οι οποίες τότε δεν ήταν υποχρεωτικές και οι οποίες είχαν γίνει, αφορούσαν τη νομοθεσία και την ανάγκη εκείνης της εποχής. Μετά την πάροδο αρκετών χρόνων και όταν άλλαξε όλη η νομοθεσία, υποχρεώθηκε να προσαρμοστεί στις νέες απαντήσεις η ΔΕΗ. Η μέλετη αυτή ολοκληρώθηκε στις 3.2.95 και υποβλήθηκε στο Υ.ΠΕ.ΧΩ.Δ.Ε. πάρθηκαν όλες οι γνωμοδοτήσεις των νομαρχιακών συμβουλίων και στη συνέχεια υποβλήθηκε και στην Ευρωπαϊκή Τράπεζα Επενδύσεων.

Το θέμα των υπολοίπων μελετών, οι οποίες προέρχονται σαν ανάγκη μετά την έγκριση περιβαλλοντικών όρων, αφορούν ζητήματα, που όντως βάλατε και είναι έτσι, δηλαδή έχουν σχέση με τα αρδευτικά έργα, με τα ύδατα, με όλο το γεωλογικό σύστημα και τους ορίζοντες της περιοχής. Ο στόχος είναι να γίνουν παρεμβάσεις πλέον στην ευρύτερη περιοχή, μετά την ολοκλήρωση και αυτών των μελετών, ώστε να αντιμετωπιστούν και αυτά τα προβλήματα.

ΠΡΟΕΔΡΕΥΩΝ (Παναγιώτης Σγουρίδης): Πάντως, το φράγμα του ΘΗΣΑΥΡΟΥ ΝΕΣΤΟΥ λειτούργησε ανακουφιστικά σ' αυτήν τη μεγάλη θεομηνία. Εάν δεν υπήρχε το φράγμα, θα πλημμύριζε και ο Νέστος και δεν ξέρω τι θα γινόταν στη Δράμα και στην Καβάλα.

Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα Δυτικά Γενικά Θεωρεία σαράντα πέντε μαθητές και τρεις συνοδοί καθηγητές από το 14ο Γυμνάσιο Καλλιθέας Αττικής, αφού πρώρα ξεναγήθηκαν στην έκθεση της Αίθουσας ΕΛΕΥΘΕΡΙΟΥ ΒΕΝΙΖΕΛΟΥ".

Τους καλωσορίζουμε στην Αίθουσα.

(Χειροκροτήματα από όλες τις Πτέρυγες)

Η κυρία Ντόρα Μπακογιάννη, με αίτησή της στο Προεδρείο, ζητάει να της εγκριθεί άδεια ολιγοήμερης απουσίας της στο εξωτερικό.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.

Η πέμπτη στην ημερήσια διάταξη είναι η με αριθμό 348 με ημερομηνία κατάθεσης 2.12.96 επίκαιρη ερώτηση της Βουλευτού του ΔΗ.Κ.ΚΙ. κας Βασιλικής Καραγιάννη - Αράπη προς τους Υπουργούς Εθνικής Παιδείας και Θρησκευμάτων, Υγείας και Πρόνοιας, σχετικά με την οικονομική επιχορήγηση του Ιδρύματος Βρεφονηπιακών Σταθμών Αθηνών.

Η Επίκαιρη Ερώτηση σε περίληψη έχει ως εξής:

"Οι περικοπές της κρατικής επιχορήγησης στο 'Ιδρυμα Βρεφονηπιακών Σταθμών Αθηνών (Ι.Β.Σ.Α.), που μεριμνά για την προσχολική αγωγή τεσσάρων χιλιάδων νηπίων, παιδιών εργαζομένων οικογενειών έχουν οξύτατα προβλήματα λειτουργίας του και το οδηγούν σε διάλυση.

Επειδή το 'Ιδρυμα Βρεφονηπιακών Σταθμών Αθηνών συνδράμει την εργαζόμενη οικογένεια και ειδικά την εργαζόμενη μητέρα

Ερωτώνται οι κύριοι Υπουργοί

Εάν θα δοθεί κρατική επιχορήγηση 3,5 δισ. δραχμές για το έτος 1997, όπως προτείνει η διοίκηση του Ιδρύματος Βρεφονηπιακών Σταθμών Αθηνών, για τη στοιχειώδη λειτουργία των βρεφονηπιακών σταθμών".

Ο Υφυπουργός Υγείας κ. Κοτσώνης έχει το λόγο για τρία λεπτά να πρωτολογήσει.

ΘΕΟΔΩΡΟΣ ΚΟΤΣΩΝΗΣ (Υφυπ.Υγείας και Πρόνοιας): Κύριε Πρόεδρε, κυρίες και κύριοι συνάδελφοι, το 'Ιδρυμα Βρεφονηπιακών Σταθμών Αθηνών δεν έχει ωξυμμένα προβλήματα λειτουργίας και βέβαια δεν οδηγείται σε διάλυση. Αντίθετα, η λειτουργία του είναι τόσο ικανοποιητική και η ποιότητα των παρεχομένων υπηρεσιών σε τέτοιο επίπεδο, ώστε πραγματικά αποτελεί στόχο για το Υπουργείο μας τα επόμενα χρόνια και οι λοιποί βρεφονηπιακοί κρατικοί σταθμοί να λειτουργήσουν σ' αυτό το επίπεδο.

'Οσον αφορά τις χρηματοδοτήσεις, στον Προϋπολογισμό για το 1996 εγκρίθηκε για την επιχορήγηση του Ιδρύματος Βρεφονηπιακών Σταθμών Αθηνών πίστωση ύψους 2.180.000.000 δραχμών. Σ' αυτά στη συνέχεια, συμπληρωματικά, επιχορηγήθηκε με 200 εκατ. δρχ. από άλλο λογαριασμό του Υπουργείου μας και επίσης προωθείται αυτές τις ημέρες πρόταση για τη μεταφορά και άλλων 100 εκατ. δρχ. έτσι ώστε η επιχορήγηση του Ιδρύματος Βρεφονηπιακών Σταθμών Αθηνών για το 1996 από τον Κρατικό Προϋπολογισμό να ανέλθει συνολικά στο ποσό των 2.480.000.000 δραχμών.

Φέτος πρότεινε για την επόμενη χρονιά το 'Ιδρυμα Βρεφονηπιακών Σταθμών επιχορήγηση ύψους 3.320.000.000 δρχ. Εμείς ως Υπουργείο προτείναμε προς το Υπουργείο Οικονομικών να εγγραφεί το ποσό των 3 δισ. δρχ. το οποίο θεωρούμε επαρκές για τη λειτουργία του. Βέβαια, ακόμα δε γνωρίζουμε το ύψος της πίστωσης που θα εγκριθεί από το Υπουργείο Οικονομικών. Πάντως σ' αυτά περίπου τα επίπεδα είναι κατά 20% αυξημένο το ποσοστό της πίστωσης και πιστεύουμε ότι είναι απόλυτα ικανοποιητικό.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό.

Η κα Βασιλική Αράπη- Καραγιάννη έχει το λόγο για δύο λεπτά να αναπτύξει την επίκαιρη ερώτηση.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριε Υφυπουργέ, βλέπουμε ότι μετά την "καρατόμηση" του μισθού της πολύτεκνης μάνας έρχεται και η σειρά της εργαζόμενης μάνας. Είπατε ότι ακόμη δεν έχετε αποφασίσει πόσο θα χρηματοδοτήσετε τους βρεφονηπιακούς σταθμούς. Βλέπουμε ότι πολύ καλά κρατεί ο κυβερνητικός χορός των μειώσεων. 'Ηδη, έχουν πει ότι από το 1992 μέχρι το 1996 είχαν κοπεί τα προγράμματα για υλικά και τα νήπια. Κόπηκαν τα προγράμματα αυτά. Οι γονείς πληρώνουν χρήματα από μόνοι τους, διότι δεν φθάνουν τα λειτουργικά έξοδα των σταθμών. 'Εχουν έλλειψη αυτή τη στιγμή εκατό νηπιαγωγών. 'Εχει δε γίνει κανόνας, μια νηπιαγωγός να έχει υπό την επιτήρησή της τριάντα με σαράντα νήπια. 'Ηδη, είπατε ότι το 1996 θα διορίσετε είκοσι δύο πράγμα που δεν έχει γίνει με συνέπεια να υπάρχει πολύ μεγάλο πρόβλημα λειτουργίας των βρεφονηπιακών σταθμών.

Εάν νομίζετε, κύριε Υφυπουργέ, ότι με τα 100 εκατ. που είπατε και τα 100 επιπλέον ότι λειτούργησαν επαρκώς, εγώ νομίζω ότι οι ίδιοι οι γονείς επειδή δεν έχουν πού να αφήσουν τα παιδιά τους, οι εργαζόμενες μάνες συμβάλουν στο να λειτουργήσουν αυτοί οι βρεφονηπιακοί σταθμοί. 'Εχω εδώ πέρα την εισήγηση που έκαναν οι γονείς. Νομίζω ότι την έχετε και σεις, δε χρειάζεται να την καταθέσω.

(Στο σημείο αυτό, την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Κύριε Υφυπουργέ, η Κυβέρνηση είπε ότι θα πάρει από τους έχοντες και τους κατέχοντες. Δε θα πληρώνει η εργαζόμενη μάνα η οποία κάνει ένα παιδί και πρέπει να συμβάλει στο οικονομικό πρόβλημα στην οικογένειά της και θέλει να αφήσει το παιδί της σε ένα σταθμό και να συμβάλει από το μισθό της. 'Η βοηθάμε την εργαζόμενη μητέρα μια και έχουμε και πρόβλημα δημογραφικό ή αφήνουμε στον ιδιωτικό τομέα, τους γονείς να πληρώνουν.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπ.Υγείας και Πρόνοιας): Ξέρετε στην τοποθέτησή σας πολλά είπατε περί καρατομήσεων και δεν ξέρω αν μου επαρκεί ο χρόνος για να απαντήσω σ' όλα αυτά. Δεν υπήρξε καμιά καρατόμηση. Αντίθετα γίνεται ορθολογική τοποθέτηση των πόρων που διαθέτουμε έτσι ώστε να δοθεί απάντηση στο δημογραφικό. Εκεί είναι το μεγάλο πρόβλημα και δεν είναι στο να μοιράζουμε βοηθήματα. Αλλά επ' αυτού, εάν θέλετε καταθέστε επερώτηση να έχουμε όλο το χρόνο για να σας αναπτύξουμε, με όλα τα στοιχεία, ποια είναι η δημογραφική πολιτική της Κυβερνήσεως.

Φαίνεται ότι την ώρα που μιλούσαμε δε με προσέχατε, διότι θα είχατε κρατήσει στα υπόψη ότι μίλησα για αύξηση 20% προτεινόμενη για φέτος για το 'Ιδρυμα Βρεφονηπιακών Σταθμών Αθηνών. Επομένως,δεν υπάρχει καμία καρατόμηση και ας μη δημιουργούμε εντυπώσεις.

Εσείς, λοιπόν, λέτε ότι θα πρέπει να επιχορηγηθεί με 3,5 δισ. δρχ. και εγώ θα σας έλεγα ότι ούτε αυτό είναι επαρκές. Γιατί να μην επιχορηγεί με 4 δισ. ή με 4,5 δισ. έτσι ώστε να αναπτύξει πρόγραμμα με νέους βρεφονηπιακούς σταθμούς, να κάνει νέες προσλήψεις κ.λπ.; Αλλά πρέπει να μιλάμε με υπευθυνότητα και πάνω στις αντικειμενικές δυνατότητες που υπάρχουν, όχι μόνο για την οικονομία, αλλά για το λαό μας κυριολεκτικά. Εκεί αγωνιούμε και εκεί πάνω παλεύουμε.

'Ετσι, λοιπόν, για το 'Ιδρυμα Βρεφονηπιακών Σταθμών Αθηνών, έχει προταθεί αύξηση κατά 20% για τα έξοδά του. Είμαστε απόλυτα ικανοποιημένοι από τις υπηρεσίες που παρέχει και σας λέω ότι εγώ και τα τρία μου παιδιά που έχω μεγαλώσει έχω επιλέξει και έχουν τύχει των υπηρεσιών του Ιδρύματος Βρεφονηπιακών Σταθμών Αθηνών και είμαι απόλυτα ικανοποιημένος.

ΠΡΟΕΔΡΕΥΩΝ (Λουκάς Αποστολίδης): Επίκαιρες Ερωτήσεις Δευτέρου Κύκλου:

Η πρώτη στην ημερήσια διάταξη είναι με αριθμό 331/27-11-96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Δημητρίου Κουτσόγιωργα προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για την επίλυση προβλημάτων των φορέων του ΑIDS, την έλλειψη εξειδικευμένου προσωπικού στα νοσοκομεία, τη λειτουργία της μονάδος AIDS στο νοσοκομείο "ΣΩΤΗΡΙΑ" κ.λπ.

Η επίκαιρη ερώτηση έχει ως εξής: "Με αφορμή τη συνέντευξη Τύπου 25/11/96 που έδωσαν οι μη κυβερνητικές οργανώσεις αρωγής και υποστήριξης ατόμων που έχουν προσβληθεί από τον ιό HIV, που ως γνωστόν μπορεί να προκαλέσει την ασθένεια AIDS, θα ήθελα να απαντήσει ο κύριος Υπουργός, εάν είναι αλήθεια τα όσα καταγγέλθηκαν σχετικά με την κρατική αδιαφορία και τη διακριτική μεταχείριση αυτών των ασθενών.

Πιο συγκεκριμένα, οι οργανώσεις καταγγέλλουν ότι δεν παρέχεται η τελευταία σωτήρια θεραπεία σε όσους τη χρειάζονται, αλλά το Υπουργείο όρισε ένα αυθαίρετο αριθμό ασθενών στους οποίους χορηγείται η θεραπεία, αδιαφορώντας για την κρίσιμη κατάσταση των άλλων ασθενών. Σημειωτέον ότι τέτοια διακριτική μεταχείριση στη χορήγηση θεραπείας, δεν υπάρχει σε άλλη ασθένεια.

Επίσης, οι μονάδες για την αντιμετώπιση του AIDS, πάσχουν από χρόνια έλλειψη του αναγκαίου ειδικευμένου προσωπικού, με αποτέλεσμα να μη μπορούν να ανταπεξέλθουν πλήρως στις ανάγκες των ασθενών. Τέλος, παραμένει άλυτο μυστήριο, γιατί δεν έχει λειτουργήσει η νέα μονάδα στο νοσοκομείο "ΣΩΤΗΡΙΑ", ενώ υπάρχει έτοιμος χώρος και έχει εξασφαλιστεί η χρηματοδότηση για την προετοιμασία του για τους ασθενείς από το 1994".

Ο Υφυπουργός κ.Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ.Υγείας και Πρόνοιας): Κύριε Πρόεδρε, κύριοι συνάδελφοι, πολλά έχουν λεχθεί τις τελευταίες μέρες και εντός της Αιθούσης αυτής, αλλά και έξω απ'αυτήν από ευαισθητοποιημένους φορείς από δημοσιογράφους, όσον αφορά τη νόσο του AIDS με την ευκαιρία της 1ης Δεκέμβρη, της παγκόσμιας ημέρας κατά του AIDS. Εκείνο που θέλω να μείνει από την επικαιρότητα των ημερών αυτών, είναι ότι ευτυχώς η Πατρίδα μας με την πολιτική που ακολουθήθηκε από το 1985 μέχρι σήμερα, κατέχει το προνόμιο της τελευταίας θέσης σε αριθμό κρουσμάτων, σε σχέση με τον πληθυσμό, στην Ευρώπη. Αυτό να μην το ξεχνάμε ποτέ και να μην ισοπεδώνονται τα πάντα, όπως δυστυχώς σε μερικές περιπτώσεις συνέβη αυτές τις μέρες.

Θέμα διακριτικής μεταχείρισης στη χορήγηση θεραπείας σε ασθενείς με AIDS, δεν υφίσταται στην Πατρίδα μας. Σήμερα, στην Ελλάδα βρίσκονται σε αντιρετροϊκή θεραπεία συνολικά χίλιοι τετρακόσιοι ογδόντα ασθενείς. Ο αριθμός των οροθετικών ασθενών που βρίσκονται σε διπλό συνδυασμό με νεότερα αντιρετροϊκά φάρμακα, είναι πεντακόσιοι είκοσι δύο ποσοστό 35,2%, ο δε αριθμός των ασθενών που βρίσκονται σε τριπλό συνδυασμό, είναι τριακόσιοι εβδομήντα επτά ποσοστό 25,5%.

Το αντίστοιχο ποσοστό στο Βέλγιο, είναι μόνο 15% και στην Αγγλία είναι 15%-20%. Τα φάρμακα αυτά -ακούστε το αυτό διότι ελέχθησαν υπερβολές αυτές τις μέρες- χορηγούνται εντελώς δωρεάν στους ασθενείς.

Το δε συνολικό κόστος για το 1996 θα ανέλθει σε 1,9 δισεκατομμύρια. Η εισαγωγή και η διάθεση των φαρμάκων ανατίθεται στο ΙΦΕΤ, κατόπιν εντολής του Υπουργείου Υγείας και των οργάνων του, του Κέντρου Ελέγχου Ειδικών Λοιμώξεων και του ΕΟΦ. Ο προγραμματισμός για την προμήθεια γίνεται ανά τρίμηνο. Τα σημερινά αποθέματα καλύπτουν τις ανάγκες των ασθενών μέχρι 31.1.97. Ηδη έχουμε προχωρήσει τις διαδικασίες προμήθειας για το επόμενο τρίμηνο. Κατά συνέπεια, κανένα πρόβλημα δεν υπάρχει στην απρόσκοπτη λειτουργία του προγράμματος και κανένας ασθενής δεν έχει διακόψει τη θεραπεία του μέχρι αυτήν τη στιγμή.

'Ολα αυτά γίνονται με αποφάσεις μιας επιστημονικής επιτροπής, η οποία λειτουργεί στο Κ.Ε.Ε.Λ., σύμφων με τα διεθνή πρότυπα, η οποία αφ' ενός μεν συμπληρώνει και τροποποιεί τα κριτήρια για τη χορήγηση των νεότερων αντιρετροϊκών φαρμάκων, βάσει της διεθνούς επιστημονικής βιβλιογραφίας και εμπειρίας και αφ' ετέρου αξιολογεί τις αιτήσεις για έναρξη ή τροποποίηση της αντιρετροϊκής αγωγής που φθάνουν στο Κ.Ε.Ε.Λ.

Η επιτροπή αυτή μέχρι αυτήν τη στιγμή δεν απέκλεισε κανέναν ασθενή απ' αυτούς που πληρούσαν τις ενδείξεις για να μπουν στη θεραπεία.

ΠΡΟΕΔΡΕΥΩΝ (Λουκάς Αποστολίδης): Ο κ. Κουτσόγιωργας έχει το λόγο.

ΔΗΜΗΤΡΙΟΣ ΚΟΥΤΣΟΓΙΩΡΓΑΣ: Κύριε Πρόεδρε, πραγματικά είναι ευχάριστο, είναι θετικό ότι η Χώρα μας καταλαμβάνει την τελευταία θέση ανάμεσα στις χώρες της Ευρώπης, όσον αφορά το ποσοστό ασθενών με αυτήν τη φοβερή ασθένεια έναντι του πληθυσμού, αλλά, κύριε Υπουργέ, δεν πρέπει να σταθούμε εκεί. Μια Κυβέρνηση σαν τη δική μας πρέπει να δείξει τη μεγαλύτερη δυνατή ευαισθησία που υπάρχει, όσον αφορά αυτήν την ασθένεια, και τα όποια νούμερα δεν έχουν να κάνουν τίποτα πάνω σ' αυτό.

'Οσον αφορά τα φάρμακα, οι καταγγελίες εξακολουθούν να υπάρχουν, παρ' ότι δίνεται ο τελευταίος συνδυασμός των φαρμάκων σ' αυτά τα τριακόσια εβδομήντα άτομα, όπως είπατε. Λέγεται ότι οι αιτήσεις, για να λάβουν αυτό το συνδυασμό φαρμάκων, είναι πάνω από πεντακόσιες και έχει παγώσει το θέμα όσον αφορά αυτούς τους ασθενείς από το οικονομικό τμήμα του Υπουργείου.

Υπάρχει και ένα άλλο ζήτημα. Λέγεται τελευταία ότι ξαφνικά τα ταμεία ζητούν 10% συμμετοχή από τους ασθενείς, όσον αφορά το κόστος της λήψης της θεραπείας. Αυτό που σας ζητώ -και νομίζω ότι θα ήταν το σωστότερο- είναι η θεραπεία, όσον αφορά το AIDS, να ενταχθεί στην ίδια κατηγορία με τη θεραπεία των φαρμάκων για τον καρκίνο τα οποία δίδονται εντελώς δωρεάν χωρίς συμμετοχή του ασθενούς στο κόστος, γιατί πραγματικά το κόστος είναι τεράστιο και το γνωρίζετε εσείς καλύτερα από εμένα.

Μετά υπάρχουν τα ζητήματα των μονάδων, οι οποίες πραγματικά δεν έχουν το κατάλληλο εκπαιδευμένο προσωπικό. Γνωρίζετε, πιστεύω, για τα κρούσματα γιατρών οι οποίοι αρνούνται να χειρουργήσουν ασθενείς που είναι οροθετικοί. Νομίζω, ότι δείγματα σαν αυτά είναι απαράδεκτα για ένα Κράτος το οποίο ανήκει στην Ευρώπη και επικαλείται ένα επίπεδο πολιτισμού. Συνεπώς νομίζω ότι πρέπει να υπάρξει μεγαλύτερη μέριμνα πάνω σ' αυτό, να υπάρξουν οργανωμένες μονάδες με το κατάλληλο προσωπικό. 

Για να τελειώνω, δε μου απαντήσατε -και αυτό ίσως είναι το πιο σημαντικό- όσον αφορά τη μονάδα στο νοσοκομείο "ΣΩΤΗΡΙΑ", της οποίας η χρηματοδότηση έχει εγκριθεί από το Κ.Ε.Ε.Λ. από το 1994. Λέγεται ότι το κτίριο είναι βαμμένο, είναι έτοιμο, υπάρχουν τα χρήματα για τον εξοπλισμό του και είναι ένα άλυτο μυστήριο γιατί δεν έχει λειτουργήσει ακόμη αυτή η μονάδα. Σας ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Υγείας και Πρόνοιας έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, πράγματι εκκρεμούν όχι πεντακόσιες αιτήσεις, ογδόντα αιτήσεις, οι οποίες ελπίζω πολύ σύντομα να ικανοποιηθούν και να μπουν αυτοί οι ασθενείς στο πρόγραμμα. Αυτό είναι ένα μεγάλο θέμα. Πρέπει να σκεφθεί κανείς πως θα πρέπει να το συζητήσουμε και με τα ασφαλιστικά ταμεία για όσους εκ των ασθενών και φορέων του AIDS είναι ασφαλισμένοι και έχουν ασφαλιστική κάλυψη.

Εκείνο που επαναλαμβάνω είναι ότι για τους χίλιες τετρακόσιους ογδόντα ασθενείς που βρίσκονται σε αντιρετροϊκή αγωγή δεν υπάρχει ουδεμία συμμετοχή, είναι εντελώς δωρεάν. Για τα άλλα φάρμακα υπάρχει μια συμμετοχή 10% κάτι το οποίο συζητάμε με τους ασφαλιστικούς οργανισμούς, αν πρέπει να συνεχιστεί.

'Οσον αφορά την αναπνευστική μονάδα AIDS στο Γενικό Νοσοκομείο Αθηνών, βρισκόμαστε στην ευχάριστη θέση να σας πούμε ότι πράγματι, μετά από πολλές καθυστερήσεις, είναι έτοιμα τα πάντα και επίκειται η διενέργεια δημοπρασίας για την ανάθεση εκτέλεσης του έργου.

'Οσον αφορά τις καλύψεις των κενών οργανικών θέσεων των μονάδων αυτών είτε από ιατρικό είτε από νοσηλευτικό προσωπικό, έχουν μπει σε προτεραιότητες σαν μονάδες, όπως και όλες οι άλλες μονάδες και από το προσωπικό που προσλαμβάνουμε τώρα, οι πέντε χιλιάδες πεντακόσιες θέσεις, αλλά και εκείνες οι θέσεις που θα προκηρύξουμε και ελπίζουμε να ικανοποιηθεί ένα μεγάλο μέρος των αναγκών των μονάδων αυτών.

Εκείνο, όμως, που έχει σημασία είναι να συνεχίσουμε όλοι, Πολιτεία, φορείς και πολίτες, την πολιτική που έχει ακολουθήσει η Χώρα μας μέχρι αυτήν τη στιγμή και βρισκόμαστε -επαναλαμβάνω- στην καλύτερη θέση σε σχέση με τον αριθμό κρουσμάτων και τον πληθυσμό σε όλη την Ευρώπη.

ΠΡΟΕΔΡΕΥΩΝ (Λουκάς Αποστολίδης): Δεύτερη στην ημερήσια διάταξη είναι η με αριθμό 327/27.11.96 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τους Υπουργούς Εθνικής Οικονομίας και Οικονομικών, Εμπορικής Ναυτιλίας, σχετικά με τις προθέσεις της Κυβέρνησης να καταργήσει τον ειδικό τρόπο φορολόγησης, των ναυτικών η οποία στην περίληψή της έχει ως εξής:

"Στην εισηγητική έκθεση του υπό κατάθεση φορολογικού νομοσχεδίου της Κυβέρνησης φαίνεται ότι στο άρθρο 3 αυτού του σχεδίου νόμου (παράγρ.2) προτείνεται η ενοποίηση των συντελεστών 5% και 8% της φορολόγησης των αμοιβών των αξιωματικών του Εμπορικού Ναυτικού σε δραχμές και συνάλλαγμα αντίστοιχα και η αύξησή των στο επίπεδο του 15% για το 1997 και στο 20% για τις αμοιβές από το 1998 και μετά.

Επίσης, στο ίδιο σχέδιο νόμου προτείνεται η κατάργηση της απαλλαγής από το φόρο μεταβίβασης για την αγορά ακινήτου στο ποσοστό που αυτή καλύπτεται από αποδεδειγμένη εισαγωγή προς τούτο συναλλάγματος κ.λπ.

Επειδή το ισχύον καθεστώς φορολόγησης των Ελλήνων ναυτικών που όρισε το νομοθετικό διάταγμα 3323/55 σε καμιά περίπτωση δε συνιστά πακέτο χαριστικών απαλλαγών αλλά πανθομολογούμενη αναγνώριση εκ μέρους της Πολιτείας των δυσχερειών και ιδιομορφιών του ναυτικού επαγγέλματος.

Ερωτώνται οι κύριοι Υπουργοί Εθνικής Οικονομίας-Οικονομικών και Εμπορικής Ναυτιλίας:

Με ποια μέτρα και ποιες θεσμικές ρυθμίσεις η Κυβέρνηση θα κατοχυρώσει αντί να καταργήσει το δικαίωμα των ναυτικών της Χώρας μας να υπάγονται στον ειδικό τρόπο φορολόγησης, ο οποίος ισχύει από το 1995 μέχρι σήμερα;"

Ο Υφυπουργός κ. Γεώργιος Δρυς έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, κύριοι συνάδελφοι, με τις ισχύουσες διατάξεις οι αμοιβές των αξιωματικών του Εμπορικού Ναυτικού και του ιπτάμενου προσωπικού της Πολιτικής Αεροπορίας, φορολογούνται μέχρι σήμερα με συντελεστή 5% για τις αμοιβές που καταβάλλονται σε δραχμές και 8% για τις αμοιβές που καταβάλλονται σε συνάλλαγμα, ενώ οι αμοιβές του κατώτερου πληρώματος των εμπορικών πλοίων εσωτερικού και εξωτερικού ουδόλως φορολογούνται.

Με τις προτεινόμενες διατάξεις του φορολογικού νομοσχεδίου προβλέπεται ότι ο φόρος στις αμοιβές που αποκτούν οι αξιωματικοί του Εμπορικού Ναυτικού και το ιπτάμενο προσωπικό της Πολιτικής Αεροπορίας, υπολογίζεται με συντελεστή 10% στις αμοιβές που θα αποκτηθούν το ημερολογιακό έτος 1997, 12,5% στις αμοιβές που θα αποκτηθούν το ημερολογιακό έτος 1998 και 15% στις αμοιβές που θα αποκτηθούν το ημερολογιακό έτος 1999 και επόμενα. 

Θέλω να δηλώσω ότι οι διατάξεις αυτές ισχύουν υπό την προϋπόθεση ότι γίνονται γι' αυτούς μηνιαίες παρακρατήσεις φόρων. Επίσης, στις αμοιβές που αποκτώνται από τα κατώτατα πληρώματα από την παροχή υπηρεσιών σε εμπορικά πλοία, ο φόρος υπολογίζεται με συντελεστή 5% στις αμοιβές που θα αποκτηθούν το 1997, 10% στις αμοιβές που θα αποκτηθούν το 1998 και 15% στις αμοιβές που θα αποκτηθούν το ημερολογιακό έτος 1999 και επόμενα.

Επομένως, με τις νέες διατάξεις ενοποιούνται οι συντελεστές φορολόγησης των αμοιβών των αξιωματικών του Εμπορικού Ναυτικού με τους ιπτάμενους της Πολιτικής Αεροπορίας, από δύο σε ένα συντελεστή, όχι μόνο για λόγους διοικητικής απλούστευσης του τρόπου υπολογισμού του φόρου επί των αμοιβών αυτών, αλλά και διότι με τις υφιστάμενες σήμερα κοινωνικοοικονομικές συνθήκες, δε συντρέχει δικαιολογητικός λόγος διαφορετικής φορολογικής μεταχείρισης και συνεπώς εφαρμογής διαφορετικού συντελεστού φορολογίας του εισοδήματος των δικαιούχων αυτών, ανάλογα αν οι αμοιβές αυτές καταβάλλονται σε ξένο νόμισμα ή σε δραχμές.

Περαιτέρω, από το λόγο υποστήριξης ενός σύγχρονου και κοινωνικά δίκαιου φορολογικού συστήματος, που χαρακτηρίζεται από την αρχή της συμμετοχής όλων, με βάση τη φοροδοτική τους ικανότητα στα δημόσια βάρη, αποφασίστηκε αφενός η αύξηση και η ενοποίηση των συντελεστών φορολογίας των πιο πάνω δικαιούχων και αφετέρου, η κατάργηση της φορολογικής απαλλαγής επί του εισοδήματος των κατώτερων πληρωμάτων των εμπορικών πλοίων που δεν εφορολογούντο. 

Πέραν των ανωτέρω και δεδομένου ότι σήμερα έχουν διαφοροποιηθεί στη Χώρα μας οι δημοσιονομικές και συναλλαγματικές συνθήκες, χάριν των οποίων διατηρήθηκε η από 28.12.1971 απαλλαγή από το φόρο μεταβίβασης ακινήτων, επί των ακινήτων των οποίων η αγοραία αξία τους καλύπτεται με εισαγωγή συναλλάγματος από ομογενείς 'Ελληνες εργαζόμενους στο εξωτερικό και 'Ελληνες ναυτικούς εργαζόμενους σε ποντοπόρα πλοία για τρία χρόνια -ως κίνητρο για την εισροή συναλλάγματος στην Ελλάδα κρίθηκε αναγκαία η κατάργηση της φορολογικής αυτής απαλλαγής.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υφυπουργού)

Παρακαλώ ένα λεπτό, κύριε Πρόεδρε.

Οι παραπάνω ρυθμίσεις, κύριοι συνάδελφοι, όπως άλλωστε και οι υπόλοιπες του προτεινόμενου νομοσχεδίου, αποφασίστηκαν, αφού λάβαμε υπόψη:

Πρώτον, το πόρισμα της Επιτροπής Αξιολόγησης Φορολογικών απαλλαγών του Υπουργείου Οικονομικών, στην οποία συμμετείχαν εκπρόσωποι των παραγωγικών τάξεων, κοινωνικών φορέων, καθώς και εκπρόσωποι των πολιτικών Κομμάτων.

Δεύτερον, το πόρισμα ανάλογης μελέτης από επιστημονική ομάδα του Κέντρου Προγραμματισμού και Ερευνών, του γνωστού ΚΕ.ΠΕ.

Τρίτον, τις απόψεις της Οικονομικής και Κοινωνικής Επιτροπής, της Ο.Κ.Ε., επί των παραπάνω πορισμάτων.

Η αξιολόγηση, κύριοι συνάδελφοι, των φοροαπαλλαγών έγινε με κριτήρια την οικονομική αποτελεσματικότητα, τη φορολογική δικαιοσύνη, την απλότητα, το χαμηλό κόστος διαχείρισης και ελέγχου, καθώς και τη συμβατότητα των φοροαπαλλαγών με το διεθνές οικονομικό περιβάλλον.

ΠΡΟΕΔΡΕΥΩΝ (Λουκάς Αποστολίδης): Ο κ. Καλός έχει το λόγο.

ΓΕΩΡΓΙΟΣ ΚΑΛΟΣ: Κύριε Πρόεδρε, με διάθεση πικρού χιούμορ, θα ευχόμουν και στον κύριο Υπουργό και στον κύριο Υπουργό Εμπορικής Ναυτιλίας, προς τον οποίον επίσης απηύθυνα την συζητούμενη ερώτηση, αλλά και προς τον Πειραιώτη Πρωθυπουργό, αν κατέβουν στον Πειραιά ή στα λιμάνια όλης της Χώρας, που σήμερα έχουν νεκρώσει -και μαζί και η εθνική οικονομία- να μη συναντήσουν το διάβολο, μήτε να κάνουν το σταυρό τους, κατά τη λαϊκή παροιμία.

Διότι, "τι γαρ αν λάβουν παρά του μη έχοντος, φυσικά και μη κατέχοντος 'Ελληνος ναυτικούς";

Κύριε Υπουργέ, ωραία όλα αυτά που μας είπατε. Εκείνο που δε μας εξηγήσατε και που δεν εξηγείτε στον 'Ελληνα ναυτικό -στο κάτω-κάτω ο Ελληνικός Λαός στο σύνολό του είναι ναυτικός λαός και πιστεύω ότι το αναγνωρίζετε ως Κυβέρνηση- είναι, γιατί έρχεσθε να καταργήσετε ένα ειδικό φορολογικό καθεστώς, ενώ γνωρίζετε ότι δεν είναι τυχαίο σύνολο φοροαπαλλαγών, αλλά σύστημα ειδικής φορολόγησης, μια μακρόχρονη και εθιμικά κατοχυρωμένη αναγνώριση, της Ελληνικής Πολιτείας, υπέρ των μαχητών της θάλασσας.

Η Ελληνική Πολιτεία από το 1955 μέχρι σήμερα, δεν είχε να δώσει τίποτε άλλο στους 'Ελληνες ναυτικούς, εκτός απ' αυτό το ειδικό καθεστώς που λειτούργησε και ως κίνητρο, που λειτούργησε και ως αναγνώριση, για εκείνους που είναι αυτοί που αναζωογονούν, με καθαρό συνάλλαγμα, την εθνική οικονομία και τα ταμεία του Κράτους.

'Ερχεσθε, λοιπόν, να καταργήσετε αυτό το δίκαιο κεκτημένο. Προσπαθήσατε το ίδιο για πρώτη φορά ως Κυβέρνηση του ΠΑ.ΣΟ.Κ. το 1994. Το είχατε επιχειρήσει και πάλι για να σας το θυμίσω, γιατί τότε δεν ήσασταν εσείς Υπουργός, και το 1985. Σήμερα οριστικά καταργείτε αυτό το ειδικό φορολογικό καθεστώς και το καταργείτε τμηματικά. Τότε εξαιτίας της μεγάλης απεργίας της Π.Ν.Ο. που νέκρωσε όλα τα λιμάνια της Χώρας, αλλά εξαιτίας και των αντιδράσεων μέσα και έξω από το Κόμμα σας, δεν τολμήσατε να το πραγματοποιήσετε, ευτυχώς.

Θέλω, λοιπόν, να σας πω και θέλω να σας καλέσω αυτήν τη στιγμή, επειδή το φορολογικό νομοσχέδιο κατετέθη στη Βουλή, όπως μάθαμε απόψε και θα συζητηθεί τις επόμενες μέρες, να επανεξετάσετε την πρόθεση σας και να βοηθήσετε αντί να καταστρέφετε εκείνους οι οποίοι σήμερα βασανίζονται από εργασιακό άγχος, βλέποντας το μέλλον τους να φαλκιδεύεται και από τα μέτρα της Ευρωπαϊκής Κοινότητας. Να συντρέξετε εκείνους οι οποίοι βλέπουν το ταμείο τους καθημερινά, αντί να εξυγιαίνεται, να συρρικνώνεται και έχουν τεράστιο κοινωνικοασφαλιστικό άγχος. Να ενδιαφερθείτε με δικαιότερες ρυθμίσεις, αφήνοντας κατά μέρος τα νομοτεχνικά που μας είπατε, ώστε να επιβιώσουν. Διότι αν δεν επιβιώσει η Ελληνική Ναυτιλία, ξεχάστε το πολύτιμο συνάλλαγμά της και μάλιστα, επειδή και από τον τουρισμό το έχετε ξεχάσει, αφού βλέπετε καθημερινά πόσο λιγοστεύει, δυστυχώς, εις βάρος της εθνικής οικονομίας.

Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, πρόσεξα με ιδιαίτερη ένταση την ανάπτυξη των συλλογισμών του συναδέλφου κ. Καλού.

Κύριε συνάδελφε, μου δώσατε την εντύπωση, όμως, ότι και σεις έχετε ξεχάσει τις έννοιες της φορολογικής δικαιοσύνης, της κοινωνικής δικαιοσύνης και της ίσης αντιμετώπισης των πολιτών. Νομίζω, ότι στην ανάπτυξη της απάντησης την οποία σας έδωσα, σας είπα για ποιους λόγους η Κυβέρνηση ωθήθηκε στο να καταργήσει μια σειρά φοροαπαλλαγές, ιδιαίτερα σε τάξεις, οι οποίες, όπως γνωρίζετε και σεις πάρα πολύ καλά, προσφέρουν μεν σημαντικά στην εθνική οικονομία, είμαστε υπερήφανοι για το ότι η Ελληνική Σημαία σήμερα κυματίζει σε όλες τις θάλασσες και τους ωκεανούς, αλλά ταυτόχρονα νομίζω ότι είναι υποχρέωση και αυτών να συμμετέχουν με ένα ελάχιστο ποσοστό στα φορολογικά βάρη.

Νομίζω, κύριοι συνάδελφοι, ότι, όταν σήμερα καλούνται οι πολίτες να συμμετέχουν στην εθνική προσπάθεια για την επίτευξη του προγράμματος σύγκλισης, για ένα δικαιότερο φορολογικό σύστημα που θα αντιμετωπίζει τους πολίτες με ίσους όρους, δεν είναι ιδιαίτερο βάρος οι εργαζόμενοι στο χώρο της ναυτιλίας αξιωματικοί -το τονίζω και πάλι- εσωτερικού και εξωτερικού, ποντοπόροι και υπερπόντιοι, να συμμετέχουν με 10% έναντι του εισοδήματος στους φόρους, 12,5% τον επόμενο χρόνο και 15% το 1999. Ταυτόχρονα δεν είναι ιδιαίτερο βάρος για τα κατώτερα πληρώματα πάλι ποντοπόρα και υπερπόντια να συμμετέχουν με ένα ελάχιστο ποσοστό 5%, 10% το 1998 και 15% το 1999. 

Δεν κατανοώ, κύριε συνάδελφε, τι προτείνετε άραγε εσείς για την αντιμετώπιση των μεγάλων προβλημάτων, τα οποία σήμερα έχει η Χώρα.

ΓΕΩΡΓΙΟΣ ΚΑΛΟΣ: Δεν έχω χρόνο να σας εξηγήσω...

ΓΕΩΡΓΙΟΣ ΔΡΥΣ (Υφυπ. Οικονομικών): Ευτυχώς, πάντως, που δεν έχετε χρόνο.

ΠΡΟΕΔΡΕΥΩΝ (Λουκάς Αποστολίδης): Ακολουθεί η τρίτη στην ημερήσια διάταξη επίκαιρη ερώτηση με αριθμό 357/2.12.96 του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τους Υπουργούς Αιγαίου, Υγείας και Πρόνοιας, σχετικά με τον πρόσφατο θάνατο ασθενούς στη νήσο Τήλο, λόγω αδυναμίας μεταφοράς του από το ελικοδρόμιο, από έλλειψη φωτισμού, τα μέτρα ώστε να καλυφθούν οι ελλείψεις στα υπάρχοντα ελικοδρόμια κ.λπ.

Η επίκαιρη ερώτηση έχει ως εξής:

"Την προηγούμενη εβδομάδα ένας άνθρωπος που αρρώστησε και χρειαζόταν επειγόντως να μεταφερθεί από την Τήλο, έχασε τη ζωή του, χωρίς να γίνει δυνατή η μεταφορά του σε νοσοκομείο της Αθήνας ή της Ρόδου, επειδή δεν υπήρχε φως στο ελικοδρόμιο της Τήλου για να μπορέσει να προσγειωθεί ελικόπτερο του Γενικού Επιτελείου Ναυτικού.

'Οπως είναι γνωστό, κατά καιρούς έχουν γίνει και άλλα παρόμοια περιστατικά, δείχνοντας με το χειρότερο τρόπο την αδιαφορία των Κυβερνώντων για τη ζωή και τη διαβίωση των κατοίκων των νησιών μας. Ιδιαίτερα όσον αφορά την υγειονομική περίθαλψη των κατοίκων στα περισσότερα νησιά, η κατάσταση είναι απελπιστική και η μη ύπαρξη υποδομής και τεχνικών μέσων για τη μεταφορά τους σε νοσοκομεία, αποβαίνει μοιραία. Το γεγονός αυτό έδειξε ότι οι προεκλογικές εξαγγελίες της Κυβέρνησης για την υγειονομική θωράκιση του Αιγαίου έχουν μείνει μόνο στα λόγια. 

Ερωτώνται οι κύριοι Υπουργοί:

Σε πόσα κατοικημένα νησιά δεν υπάρχουν ελικοδρόμια.

Σε πόσα από τα υπάρχοντα ελικοδρόμια δεν είναι δυνατή η λειτουργία τους λόγω διαφόρων ελλείψεων.

Για το επόμενο εξάμηνο, ποια είναι προγραμματισμένα να γίνουν;"

Ο Υφυπουργός Υγείας και Πρόνοιας έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας, και Πρόνοιας): Κύριε Πρόεδρε, κυρίες και κύριοι συνάδελφοι, πρώτα απ' όλα θέλω να εκφράσω τη λύπη και την προσωπική και της πολιτικής ηγεσίας ολόκληρης του Υπουργείου Υγείας και Πρόνοιας, για το ατυχές αυτό περιστατικό, που στοίχισε τη ζωή ενός ανθρώπου, λόγω αδυναμίας του ελικοπτέρου να προσγειωθεί στο ελικοδρόμιο, λόγω μη ύπαρξης φωτισμού. Δεν υπάρχει καμία αμφιβολία ότι το σύστημα αερομεταφορών ασθενών στην Πατρίδα μας έχει και πολλά προβλήματα και πολλές αδυναμίες είτε αυτά τα προβλήματα αφορούν τις υποδομές είτε αφορούν τα αεροπορικά μέσα.

Σε ό,τι μας αφορά από πλευράς αεροπορικών μέσων έχουμε ήδη δρομολογήσει το διαγωνισμό τεσσάρων ελικοπτέρων και δύο αεροπλάνων, ένα πρόγραμμα 6,5 δισ., που έχει ενταχθεί στο Β' πακέτο Ντελόρ. Ο διαγωνισμός πάει καλά και πιστεύουμε ότι σύντομα θα προμηθευτούμε αυτά τα μέσα.

'Οσον αφορά τις υποδομές, για μεν τα νησιά του Αιγαίου μια που στην επίκαιρη ερώτησή του ο κύριος συνάδελφος αναφέρεται και σ' αυτό, ότι οι εξαγγελίες της Κυβέρνησης για υγειονομική θωράκιση του Αιγαίου έχουν μείνει μόνο στα λόγια, έχουμε ολοκληρώσει το πρόγραμμα "Ιπποκράτης" για την υγειονομική θωράκιση του Αιγαίου και πολύ σύντομα θα αρχίσουμε να το υλοποιούμε είτε αυτό έχει να κάνει με προσλήψεις προσωπικού είτε με έργα υποδομής.

'Οσον αφορά την κατάσταση των αεροδρομίων, που βέβαια δεν είναι αντικείμενο του Υπουργείου Υγείας και Πρόνοιας, αλλά επειδή είμαστε συνερωτώμενο Υπουργείο, σύμφωνα με τα στοιχεία που μας έδωσε το Υπουργείο Αιγαίου, η κατάσταση των νησιών, όπως είμαι υποχρεωμένος να απαντήσω και στα τρία ερωτήματα του συναδέλφου, σε πόσα κατοικημένα νησιά δεν υπάρχουν ελικοδρόμια, σε πόσα από τα υπάρχοντα ελικοδρόμια δεν είναι δυνατή η λειτουργία τους λόγω διάφορων ελλείψεων, για το επόμενο εξάμηνο ποιά είναι προγραμματισμένα να γίνουν, τα στοιχεία έχουν ως εξής:

Από τα σαράντα οκτώ κατοικημένα νησιά του Αιγαίου, τα δέκα εννιά, που αυτά εξυπηρετούνται από αεροδρόμια, στα δέκα εννιά μικρότερα νησιά έχουν κατασκευαστεί ελικοδρόμια από χρηματοδότηση του Υπουργείου Αιγαίου, αλλά και του προγράμματος INTERECT. Επίσης, έχουν προγραμματιστεί και δημοπρατούνται σύντομα ελικοδρόμια στα νησιά Νίσυρο, Σέριφο, Κίμωλο, Θηρασιά, Σίκινο, Ανάφη και Κάρπαθο, από χρηματοδότηση από το Β' Κοινοτικό Πλαίσιο Στήριξης. Για τα υπόλοιπα νησιά του Αιγαίου Δονούσα, Σχοινούσα, Ηρακλεία, το Υπουργείο Αιγαίου θα προχωρήσει στο επόμενο διάστημα στυ σύνταξη μελετών. Τα ελικοδρόμια που έχουν κατασκευαστεί στο Αιγαίο είναι για πτήσεις ημέρας και νύκτας. Κατά τη διάρκεια της νύκτας σε ορισμένα ελικοδρόμια παρουσιάζονται προβλήματα λόγω μη ολοκλήρωσης των απαραίτητων έργων και παραλαβής των σχετικών εργασιών.

Θα ολοκληρώσω στη δευτερολογία μου, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ο κύριος Τασούλας έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριοι συνάδελφοι, κύριε Υπουργέ, ρωτήσαμε συγκεκριμένα πράγματα, γιατί στις 31.1.96 ξαναείχε δοθεί μία συγκεκριμένη απάντηση εδώ, ότι διαθέτετε 25 δισ. για να καλύψετε αυτές τις ανάγκες. Τι έγινε τώρα; Τα ξοδέψατε τα 25; Τα φτιάξατε και δε σας έφτασαν τα χρήματα αυτά ή δεν ξέρετε τι έγινε; Μου δίνετε την εντύπωση ότι δεν ξέρετε τι έγινε. Το πιο πιθανό είναι ότι δεν έγινε τίποτε από αυτά που λέγατε τότε, γιατί έχουμε το ίδιο φαινόμενο που είχατε και τότε. Θα σας πω ότι έτσι που το πάτε το πράγμα δεν πρόκειται να ικανοποιηθούν αυτές οι ανάγκες . Υπάρχει, όμως, και κάτι χειρότερο που μαθαίνω αυτήν τη στιγμή, ότι οι άνθρωποι μπορεί να πεθάνουν από τη δίψα, διότι δεν έχουν και νερό αυτές τις μέρες, η Πάτμος, η Σύρος, το Καστελλόριζο κ.λπ.

Κύριε Υπουργέ, κοιτάξτε τι θα κάνετε γιατί η κατάσταση δεν είναι καθόλου καλή και ελέγχεσθε για όλα αυτά.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα, ότι τη συνεδρίασή μας παρακολουθούν από τα Δυτικά Γενικά Θεωρεία, αφού προηγουμένως ξεναγήθηκαν στην 'Εκθεση της αίθουσας "ΕΛΕΥΘΕΡΙΟΥ ΒΕΝΙΖΕΛΟΥ" δεκαπέντε μαθητές και τρεις συνοδοί-καθηγητές από το ΤΕΛ Αγίου Δημητρίου Αττικής.

(Χειροκροτήματα)

Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, όπως ομολόγησα και προηγουμένως το σύστημα αερομεταφορών ασθενών στην Πατρίδα μας έχει πολλά προβλήματα. Δεν είναι μόνο αρμοδιότητα του Υπουργείου Υγείας, δεν είναι αρμοδιότητα ιδιαίτερα του Υπουργείου Αιγαίου, είναι συναρμοδιότητα πολλών Υπουργείων, του Υπουργείου 'Αμυνας, του Υπουργείου Υγείας, του Υπουργείου Μεταφορών και Επικοινωνιών και ασφαλώς και του Αιγαίου. 'Ηδη, έχουμε συμφωνήσει να κάνουμε μία συνάντηση τις επόμενες μέρες, να υπάρξει ένας συντονισμός, να εντοπίσουμε ξανά τα προβλήματα και να δούμε κάθε Υπουργείο από πλευρά του τι μπορεί να υλοποιήσει.

Εκείνο, πάντως, που με ενημερώνει το Υπουργείο Αιγαίου -η συνάδελφος Υπουργός δεν μπορούσε να βρίσκεται εδώ και γι' αυτό ως δεύτερος ερωτώμενος Υπουργός απαντώ εγώ- είναι ότι η αλλαγή των κανονισμών του ΙΚΑΟ μας υποχρεώνει να προχωρήσουμε στην αναβάθμιση των ελικοδρομίων και στην εναρμόνισή τους, στις νέες διεθνείς απαιτήσεις, με πρόσθετες εργασίες και εξοπλισμούς.

Στο επόμενο εξάμηνο με εξασφαλισμένη τη χρηματοδότηση του Υπουργείου Αιγαίου και με την ευθύνη των νομαρχιακών αυτοδιοικήσεων, θα προχωρήσει η σύνταξη των σχετικών μελετών και η δημοπράτηση των έργων, ώστε να διευθετηθούν οι ελλείψεις και τα προβλήματα όλων των ελικοδρομίων του Αιγαίου.

Επιπλέον, σε συνεργασία του Υπουργείου Αιγαίου, της ΥΠΑ και της αυτοδιοίκησης, θα οριστικοποιηθεί, σε σύντομο χρονικό διάστημα, ένας φορέας συντήρησης και λειτουργίας των ελικοδρομίων.

ΠΡΟΕΔΡΕΥΩΝ (Λουκάς Αποστολίδης): Η τέταρτη στην ημερήισα διάταξη είναι η με αριθμό 343/29.11.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Μουσταφά Μουσταφά προς τον Υπουργό Μεταφορών και Επικοινωνιών, σχετικά με τη λήψη των αναγκαίων μέτρων για τη μείωση των τροχαίων ατυχημάτων, την ενημερωτική καμπάνια από τα Μέσα Μαζικής Ενημέρωσης κ.λπ. και σε περίληψή έχει ως εξής:

"Εκατόν δέκα πέντε (115) δισ. μας κοστίζουν ετησίως τα τροχαία ατυχήματα σε επίπεδο Εθνικής Οικονομίας, ενώ οι φυσικές απώλειες σε ανθρώπινες ζωές είναι κάτι το αδιανότητο. Δύο χιλιάδες (2.000) νεκροί κάθε χρόνο και τριάντα δύο χιλιάδες τραυματίες, εκ των οποίων οι τέσσερις χιλιάδες βαριά σε είκοσι δύο χιλιάδες ατυχήματα. Το ανησυχητικό είναι ότι οι μισοί είναι ηλικίας από είκοσι έως είκοσι τεσσάρων ετών.

Η σημερινή απαράδεκτη κατάσταση που επικρατεί πρέπει να σταματήσει άμεσα. Οι Ελληνες πολίτες, αλλά και η Ελληνική κοινωνία γενικότερα απαιτούν να μπούμε στην ουσία της οδικής ασφάλειας, αλλά και μιας σοβαρής και υπεύθυνης αντιμετώπισης της σύγχρονης μάστιγας των τροχαίων ατυχημάτων.

Ερωτάται ο κύριος Υπουργός:

1) Αν πρόκειται να προχωρήσει άμεσα σε μέτρα υλοποιήσιμα με βάση το πόρισμα της Διακομματικής Επιτροπής της Βουλής.

2)Με βάση ποιο συγκεκριμένο χρονοδιάγραμμα θα γίνει.

3)Γιατί σταμάτησε η ενημερωτική καμπάνια από τα Μέσα Μαζικής Επικοινωνίας για τα τροχαία ατυχήματα.

4)Σκέπτεται ο κύριος Υπουργός να αλλάξει ριζικά τον τρόπο θεωρητικής και πρακτικής εκπαίδευσης των υποψηφίων οδηγών σε συνεργασία με την Νομαρχιακή Αυτοδιοίκηση".

Ο Υφυπουργός κ. Λουκάκης έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Κύριοι συνάδελφοι, ετέθη ένα πολύ σοβαρό θέμα από το συνάδελφο και πράγματι τα στοιχεία που δίνει είναι πραγματικά, όπως επίσης πραγματικότητα είναι πως έχουμε την πρώτη θέση στα τροχαία ατυχήματα από όλες τις ευρωπαϊκές χώρες με μεγάλη διαφορά από το μέσο όρο των υπολοίπων χωρών.

Το πόρισμα της Διακομματικής Επιτροπής, είναι μία θαυμάσια εργασία και πιστεύω ουσιαστικά, ότι αποτελεί τη διαμόρφωση μιας εθνικής πολιτικής για την οδική ασφάλεια. Και πρέπει να αξιοποιηθεί όσο το δυνατόν περισσότερο και γρηγορότερα, διότι τα προβλήματα που υπάρχουν στην κυκλοφορία και τα τροχαία ατυχήματα είναι πάρα πολλά.

Τα μέτρα που προτείνει το πόρισμα είναι τεσσάρων κατηγοριών. Είναι τα γενικά, αυτά που αναφέρονται στο οδικό περιβάλλον και στην οδική υποδομή, στο χρήστη και στο όχημα.

Για τα θέματα της οδικής υποδομής και του οδικού περιβάλλοντος είχα μιλήσει όταν ήμουν στο Υ.ΠΕ.ΧΩ.Δ.Ε.. Αυτήν τη φορά θα περιοριστώ μόνο στο τι έχει κάνει το Υπουργείο Μεταφορών, στο οποίο απευθύνεται η ερώτηση, σε ό,τι αφορά το χρήστη και το όχημα.

Κατ'αρχάς διαμορφώνεται ένας καινούριος Κώδικας Οδικής Κυκλοφορίας. Θα δοθεί για διάλογο σε όλα τα Κόμματα και θα ολοκληρωθεί μέσα στο 1997. Μετά το τέλος του χρόνου θα υπάρχει νέος κανονισμός που θα είναι νόμος του Κράτους.

Σε ό,τι αφορά το χρήστη, απαντώ ακριβώς στα θέματα έτσι όπως τα έχει βάλει το πόρισμα. Εκδόθηκε ήδη νέα υπουργική απόφαση για την απόκτηση της άδειας οδήγησης που ισχύει από 1.1.97 με την οποία έγινε προσαρμογή στις οδηγίες της Ευρωπαϊκής 'Ενωσης. Θεσπίζονται νέα ερωτηματολόγια που είναι περισσότερα σε αριθμό και ερωτήσεις με διαφορετική μορφή και φιλοσοφία.

Αυξάνεται ο χρόνος εξέτασης και σε συνθήκες κυκλοφορίας ιδιαιτέρας δυσκολίας. Ειδικά, για πρώτη φορά καθιερώνεται η εξέταση των μοτοσυκλετιστών σε πραγματικές συνθήκες κυκλοφορίας, σε δρόμο με κίνηση.

Καθιερώνουμε αυτό που προτείνει το πόρισμα, δύο κατηγορίες εξετάσεων για τις μοτοσυκλέτες μέχρι 125 κυβικά και πάνω από 125 κυβικά. 

Επίσης, οι εξεταστές των υποψηφίων οδηγών απο 1.1.98 δε θα πραγματοποιούν εξετάσεις, εάν δεν έχουν περάσει από ειδικά επιμορφωτικά σεμινάρια, που θα γίνονται μέσα σε όλο το 1997.

Συστήνεται Σώμα Επιθεωρητών Εξετάσεων. Θα είναι δεκαπέντε έως είκοσι αυτοί που θα κάνουν επιθεωρήσεις σε όλη την Ελλάδα. Από 1.10.96 λειτουργούν στην Ελλάδα δεκατρία Ινστιτούτα Επαγγελματικής Κατάρτισης, όπου εκεί υποχρεωτικά πρέπει να περάσουν όλοι οι δάσκαλοι που κάνουν μαθήματα οδήγησης.

'Ενα άλλο θέμα που συζητήθηκε είναι να απαγορεύεται η οδήγηση δικύκλων πάνω απο 50 κυβικά εκατοστά από αλλοδαπούς.

ΠΡΟΕΔΡΕΥΩΝ (Λουκάς Αποστολίδης): Θα συμπληρώσετε στη δευτερολογία σας, κύριε Υφυπουργέ.

Ο συνάδελφος κ. Μουσταφά Μουσταφά έχει το λόγο.

ΜΟΥΣΤΑΦΑ ΜΟΥΣΤΑΦΑ: Κύριε Πρόεδρε, ο σκοπός της ερώτησής μας δεν είναι στείρα αντιπολιτευτικός, ούτε για εντυπωσιασμό έχει γίνει.

'Εχει αποτελέσει καθημερινό φαινόμενο η απώλεια ανθρώπινων ζωών αλλά και εθνικής περιουσίας στην άσφαλτο. Και μιλάμε για μία καθημερινή αιμορραγία στα τροχαία ατυχήματα.

Αυτό το πράγμα δεν πρέπει να γίνει συνήθεια, ούτε στη συνείδηση του Ελληνικού Λαού αλλά ούτε και από τη μεριά των αρμοδίων.

Στόχος μας είναι να ευαισθητοποιήσουμε και να ελέγξουμε τα αρμόδια Υπουργεία, το Υπουργείο Μεταφορών και Επικοινωνιών και το Υπουργείο Περιβάλλοντος, Χωροταξίας και Δημοσίων 'Εργων, ώστε αυτά που αποφασίστηκαν και αυτά που μπορούν να γίνουν, να γίνουν όσο πιο γρήγορα μπορούν, γιατί όλοι θρηνούμε από το κοντινό μας περιβάλλον, από τους γύρω μας, καθημερινά, απώλειες και θύματα.

Επίσης, θα ήθελα να πω ότι στο πόρισμά της η Διακομματική Επιτροπή έχει κάνει τις προτάσεις της. Μιλάει για τα μελανά σημεία του οδικού δικτύου, τα οποία μπορούν άμεσα να βελτιωθούν. Και είναι γνωστά αυτά τα μελανά σημεία. 

Μπορεί να γίνει βελτίωση των διελεύσεων πεζών σε αστικά και υπεραστικά δίκτυα, όπου πρόσφατα είχαμε αρκετά θύματα σ' αυτές τις περιπτώσεις.

Μπορεί να γίνει βελτίωση στις ισόπεδες και ανισόπεδες σιδηροδρομικές διαβάσεις, όπου χάνονται μαζικά ζωές. Συζητείται αυτό μερικές ημέρες και μετά πάλι ξεχνιέται. 

Οπωσδήποτε μπορεί να κοστίζουν αυτά τα μέτρα, αλλά νομίζουμε ότι η ανθρώπινη ζωή δεν κοστολογείται. Νομίζουμε ότι εάν γίνουν αυτές οι επενδύσεις, θα εξοικονομήσουμε πρώτα απ' όλα ζωές και θα έχουμε όφελος και από τη μείωση των ζημιών. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Κύριε συνάδελφε, είπα από την αρχή ότι και τα δύο Υπουργεία και το Υπουργείο ΠΕΧΩΔΕ και το Υπουργείο Μεταφορών που τα αφορούν αυτά τα μέτρα, ευαισθητοποιήθηκαν από την πρώτη στιγμή και γι' αυτό ακριβώς κάνω μία απαρίθμηση των απαντήσεων στα μέτρα που έχει προτείνει η Διακομματική Επιτροπή στο πόρισμά της, για να δείτε τι έχει γίνει.

Θα επεκταθώ τώρα σ' αυτά που έχουν γίνει για τους χρήστες. 

Σε ό,τι αφορά τα οχήματα, έχουν μείνει ορισμένα ΚΤΕΟ ημιτελή. Αυτήν τη στιγμή ολοκληρώνονται τα ΚΤΕΟ των Νομών Αργολίδας, Κεφαλλονιάς, Χανίων, Φωκίδας και Μεγάρων.

Προχωρήσαμε στην εφαρμογή της κάρτας ελέγχου. 

Αυτήν τη στιγμή γίνεται μηχανοργάνωση όλων των ΚΤΕΟ με σύνδεση on line με το Υπουργείο Μεταφορών και Επικοινωνιών.

Επίσης, υποχρεωτικά πλέον θα εκπαιδεύονται σε σχολές και μόνο μετά από εξετάσεις, οι οδηγοί των αυτοκινήτων δημοσίας χρήσεως, φορτηγών και λεωφορείων και θα αποκτούν άδεια οδικού μεταφορέα. 

'Οσον αφορά το θέμα που θέσατε για την προβολή, έχω να σας πω ότι είχε ξεκινήσει από τον Ιούλιο ένα μεγάλο πρόγραμμα με ανάρτηση ενημερωτικών αφισσών στα μέσα μαζικής μεταφοράς. Είχαν εκτυπωθεί τριακόσιες χιλιάδες ενημερωτικά φυλλάδια που μοιράστηκαν σε οδηγούς από την Τροχαία. Είχε γίνει παραγωγή δύο ραδιοφωνικών μηνυμάτων που επαναλαμβάνονταν συνέχεια. Τώρα, στις γιορτές των Χριστουγέννων θα προχωρήσουμε με μηνύματα, αφίσσες, έντυπα και ραδιοφωνικά μηνύματα.

Υπάρχει ένα τετραετές πρόγραμμα οδικής ασφάλειας, με εξασφαλισμένους πόρους, αλλά δεν έχω δυστυχώς το χρόνο να σας το παρουσιάσω. Θα συνεχιστεί ενταντικά κατά τη διάρκεια της επόμενης τετραετίας, δεδομένου ότι οι πόροι είναι εξασφαλισμένοι. Ευχαριστώ.

ΠΡΟΕΔΡΕΥΩΝ (Λουκάς Αποστολίδης):Εισερχόμαστε στην πέμπτη επίκαιρη ερώτηση ...

ΙΩΑΝΝΗΣ ΚΕΦΑΛΟΓΙΑΝΝΗΣ:Κύριε Πρόεδρε, έχει παρέλθει ο χρόνος συζήτησης των επικαίρων ερωτήσεων.

ΠΡΟΕΔΡΕΥΩΝ (Λουκάς Αποστολίδης):Παρακαλώ, κύριε συνάδελφε. Να ζητήσετε το λόγο επί του Κανονισμού αν θέλετε. Είσαστε παλιός κοινοβουλευτικός και γνωρίζετε πολύ καλά τα πράγματα.

Πέμπτη στην ημερήσια διάταξη είναι η με αριθμό 349/2.12.96 επίκαιρη ερώτηση δεύτερου κύκλου του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων για την καταβολή των δεδουλευμένων στους απολυμένους της κλωστοϋφαντουργίας "ΑΙΓΑΙΟΝ", την παρέμβαση για την αποτροπή των εξώσεων κ.λπ.

Η επίκαιρη ερώτηση έχει ως εξής:

"Για τους κυρίους Υπουργούς Ανάπτυξης και Εργασίας και Κοινωνικών Ασφαλίσεων.

Περίπου χίλιοι τρακόσιοι εργαζόμενοι στην πτωχευμένη κλωστοϋφαντουργία "ΑΙΓΑΙΟΝ" του Λαυρίου εδώ και τέσσερα χρόνια βρίσκονται κυριολεκτικά στο δρόμο. Οι δήθεν αποζημιώσεις που πρόκειται να τους δοθούν, μετά βίας καλύπτουν το 8% του συνόλου των οφειλομένων σε αυτούς, από δεδουλευμένα και νόμιμες αποζημιώσεις.

Και σαν να μην έφταναν όλα αυτά, εβδομήντα πέντε οικογένειες εργαζομένων απειλούνται με έξωση από τα διαμερίσματα δύο πολυκατοικιών, που τους είχε παραχωρήσει η προηγούμενη διεύθυνση της πτωχευμένης επιχείρησης, στα οποία ζουν πάνω από είκοσι πέντε χρόνια.

'Ηδη, η νέα ιδιοκτήτρια, που αγόρασε σε πλειστηριασμό την κινητή και ακίνητη περιουσία της επιχείρησης, κοινοποίησε στους εργαζόμενους αιτήσεις για την έξωσή τους από τα διαμερίσματα αυτά.

Επειδή, μια τέτοια εξέλιξη, παραμονές Χριστουγέννων και μεσούντος του χειμώνα, αγγίζει τα όρια τραγωδίας, ερωτώνται οι κύριοι Υπουργοί.

1. Σε ποιες ενέργειες προτίθενται να προβούν, ώστε οι εργαζόμενοι της πτωχευμένης κλωστοϋφαντουργίας "ΑΙΓΑΙΟΝ" να πάρουν τα δεδουλευμένα και τις πλήρεις νόμιμες αποζημιώσεις τους.

2. Τι μέτρα πρόκειται να πάρουν, ώστε να αποτραπεί η έξωση εβδομήντα πέντε οικογενειών από τα διαμερίσματα, στα οποία πέρασαν το μεγαλύτερο μέρος της ζωής τους και δικαιωματικά θεωρούσαν δικά τους."

Κύριε Υφυπουργέ, πριν σας δώσω το λόγο και παίρνοντας υπόψη την ορθή παρατήρηση του κ. Κεφαλογιάννη, θα σας παρακαλέσω να μιλήσετε αυστηρά μέσα στο χρόνο που ορίζει ο Κανονισμός.

Ορίστε, κύριε Υφυπουργέ, έχετε το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων):Κύριε Πρόεδρε, κύριοι συνάδελφοι, πράγματι, το θέμα της κλωστοϋφαντουργίας "ΑΙΓΑΙΟΝ" είναι περίπου όπως το λέει ο κ. Καρατάσος. Είναι δηλαδή μια πάρα πολύ δύσκολη υπόθεση και πολύ άσχημη, σε σχέση με τη συμπεριφορά του σημερινού αγοραστή προς τους ελάχιστους που έχουν απομείνει στα σπίτια, που τους έδινε ή κατά κάποιο τρόπο τους νοίκιαζε, η πάλαι ποτέ ανθηρή αυτή βιομηχανία.

Πρέπει να πω ότι σήμερα τα εν λόγω συγκροτήματα και τα βιομηχανικά και τα υπόλοιπα έχουν αγοραστεί από την εταιρεία και πρέπει να σας πω επίσης ότι στους απολυμένους της ανωτέρω εταιρείας δεν έχουν καταβληθεί εξ ολοκλήρου οι αποζημιώσεις που τους οφείλονται, παρά τις προσπάθειες που έχουμε κάνει, επειδή υπάρχει το πρόβλημα που συνδέεται με το πτωχευτικό δίκαιο. 'Εχουμε σχετική προς τούτο επιστολή του Πρωτοδικείου Πειραιώς, το οποίο έχει αναλάβει τη διαδικασία της πτώχευσης.

Παρ' όλα αυτά, με τις συνεχείς πιέσεις που ασκούνται και θα ασκούνται, έχει εξοφληθεί μέχρι τώρα το 40,76% περίπου της οφειλής και συνεχίζουμε.

'Οσον αφορά τους εβδομήντα εργαζόμενους-ανέργους οι οποίοι εναπομένουν, πρέπει να σας πω ότι κάνουμε προσπάθεια και εμείς και οι φορείς της περιοχής, ώστε να τους δοθεί από τον εργοδότη παράταση για ένα ακόμη χρόνο, μέχρι να τακτοποιηθεί το θέμα, με δεδομένο ότι σε πολλούς από αυτούς έχουν δοθεί και κατοικίες του Οργανισμού Εργατικής Κατοικίας. Μέχρι τώρα ο εργοδότης αρνείται. Οι πιέσεις συνεχίζονται.

Πιστεύω ότι μπορεί να δημιουργηθούν κάποιες καλύτερες συνθήκες γι' αυτήν τη σχετική παράταση. Οι άνεργοι δεν έχουν εγκαταλείψει ακόμα τις κατοικίες. Και κάνουμε μεγάλη προσπάθεια, όπως κάναμε και με το ν.2224/94, για νέα προθεσμία προκειμένου να υποβάλουν πρακτικά για τις παροχές αφερεγγυότητας του εργοδότη. Επίσης, εξετάζουμε μία πρόθεση που υπήρχε αρχικά ώστε να καταφέρουμε να τους δώσουμε, μέσω του ΟΑΕΔ βέβαια, μία έκτακτη οικονομική ενίσχυση, εάν τελικά αυτές οι εβδομήντα πέντε οικογένειες αντιμετωπίσουν το οξύ πρόβλημα της έξωσης από διαμερίσματα που δεν είναι κρατικά, που ανήκουν σε συγκεκριμένη επιχείρηση, ανήκουν δηλαδή στον ιδιωτικό τομέα.

Παρ' όλα αυτά έχουμε παρέμβει προς τον ιδιώτη. Οι παρεμβάσεις θα συνεχισθούν. Πράγματι δεν μπορούμε να ανεχθούμε και να δεχθούμε να περάσουν τα Χριστούγεννα στο δρόμο. Θέλω να πιστεύω ότι και με την προσπάθεια που θα κάνουμε, της οποίας ενναλλακτική λύση αποτελεί η έκτακτη οικονομική ενίσχυση, το πρόβλημα μπορεί να πάει σε κάποια ρύθμιση.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Καρατάσος έχει το λόγο.

ΓΕΩΡΓΙΟΣ ΚΑΡΑΤΑΣΟΣ:Κύριε Υπουργέ, το Λαύριο πάλι στην επικαιρότητα, όχι βέβαια για κάτι καλό. Ο κόσμος βοά αυτήν τη φορά για το πώς ξεπουλήθηκε η κλωστοϋφαντουργία "ΑΙΓΑΙΟ". Με αδιαφανείς διαδικασίες, με εξευτελιστικό τίμημα, μια τεράστια έκταση, μηχανήματα και σπίτια δόθηκαν στην εταιρεία "Ελληνοβαλκανική", με πλειστηριασμό που έγινε στο σπίτι του αγοραστή. Με το σύνδικο της πτώχευσης, που είναι κατά νόμο ο υπεύθυνος για την πώληση της περιουσίας, να φιλοξενείται κατά παραχώρηση από τον αγοραστή, στο παλιό εργοστάσιο που διαθέτει η "ΑΙΓΑΙΟ" στο Φάληρο και να ενεργεί για λογαριασμό του αγοραστή ως συνήγορος την έξωση των οικογενειών. Με τα κορυφαία συνδικαλιστικά στελέχη να είναι σήμερα υπάλληλοι της εταιρείας, αφήνοντας τους άνεργους συναδέλφους τους ανυπεράσπιστους. Με προσφορές για αγορά των κτιρίων, των εκατών δέκα στρεμμάτων και των εργατικών πολυκατοικιών που αγγίζουν τα 2 δισ. δραχμές, έναντι 760 εκατ. που είναι το ποσό της αγοράς.

Πώς είναι δυνατόν να πάρουν αυτά που δικαιούνται οι εργαζόμενοι; Πέρα από τη σκανδαλώδη αγοραπωλησία κυρίες και κύριοι συνάδελφοι, οι χίλιοι τριακόσιοι απολυόμενοι δεν έχουν πάρει παρά μόνο το 8% από τις αποζημιώσεις που δικαιούνται, σύμφωνα με το σχετικό έγγραφο του Δημάρχου Λαυρίου, που θα σας καταθέσω, και όχι το 40% που είπε ο κύριος Υφυπουργός. Οι διακόσιοι άνεργοι από αυτούς κινδυνεύουν με έξωση από τα σπίτια τους και να βρεθούν στο δρόμο το καταχείμωνο και τις γιορτές των Χριστουγέννων, αν και διαμένουν σ' αυτά είκοσι πέντε ολόκληρα χρόνια.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ).

Για μας, πρώτον, πρέπει να παρέμβει το Κράτος ώστε οι εργαζόμενοι να πάρουν τα δεδουλευμένα και τις πλήρεις νόμιμες αποζημιώσεις. Δεύτερον, να πάρετε όλα τα απαραίτητα μέτρα ώστε όχι μόνο να αποτραπεί η έξωση των εβδομήντα πέντε οικογενειών από τα διαμερίσματα, αλλά να παραμείνουν και να αγορασθούν με ένα λογικό τίμημα, όπως και οι ίδιοι επιθυμούν.

Κύριε Υπουργέ, επιτέλους η Κυβέρνηση πρέπει να σκύψει πάνω στα προβλήματα και να δώσει λύσεις.

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Ευχαριστώ, κύριε Πρόεδρε.

Κύριε Καρατάσο, όπως σας είπα και στην πρωτολογία μου δεν εξαρτώνται από την Κυβέρνηση όλα τα πράγματα. Παρακολουθούμε το θέμα με ιδιαίτερη ανησυχία, προσπαθώντας και πιέζοντας προκειμένου να λυθούν λύσεις εν όψει των Χριστουγέννων. 'Ομως, πρέπει να σας πληροφορήσω ότι με έγγραφο στις 27 Νοεμβρίου του 1996 του Προέδρου του Τριμελούς Συμβουλίου Διοικήσεως του Πρωτοδικείου Πειραιώς και αντ' αυτού του κ. Δημητρίου Φλέγκα, Πρωτοδίκου, βεβαιώνεται και είναι στη διάθεσή σας, ότι έχει καταβληθεί μέχρι τώρα το 41% περίπου της απαίτησης, με βάση τις διαδικασίες του πτωχευτικού δικαίου. Συνεχίζουμε ώστε να καταβληθεί το σύνολο. 'Εχω το χαρτί στα χέρια μου. Η σχετική μέριμνα υπάρχει.

Σχετικά με το δεύτερο σημείο το οποίο θέσατε, έχουμε παρέμβει προς την ιδιοκτήτρια εταιρεία προκειμένου να μην προβεί σ' αυτήν την πράγματι δύσκολη και απάνθρωπη θα έλεγα, πράξη, σε μία τόσο κρίσιμη περίοδο. 'Ομως, είναι ιδιώτης. Δεν μπορούμε εμείς να του επιβάλουμε λύση. Πιέζουμε προς αυτήν την κατεύθυνση και ταυτόχρονα επισημαίνουμε ότι πολλοί από αυτούς που αφορά το θέμα, έχουν κληρωθεί να αποκτήσουν δάνεια της Εργατικής Κατοικίας. Οι προσπάθειές μας θα συνεχισθούν τόσο όσον αφορά το Πτωχευτικό Δίκαιο, όσο και όσον αφορά τις κατοικίες. Σας είπα ότι τελευταία λύση είναι να δώσουμε χρήματα από τον ΟΑΕΔ -έκτακτη οικονομική ενίσχυση- προκειμένου να μπορούν να περάσουν τον επόμενο δύσκολο μήνα και ειδικά τα Χριστούγεννα. Πάντως, πιστεύω ότι μέση λύση μπορεί να βρεθεί και παράταση να υπάρξει.

Σας ευχαριστώ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμεθα στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του νομοσχεδίου, αρμοδιότητος του Υπουργείου Οικονομικών "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος".

Εκκρεμεί αίτηση ονομαστικής ψηφοφορίας επί του άρθρου 1.

Ο Υφυπουργός Οικονομικών κ. Χριστουδουλάκης έχει το λόγο.

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, ζητώ το λόγο επί του Κανονισμού.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών):Κύριε Πρόεδρε, θα ήθελα να αναγνώσω τις τροποποιήσεις, που επέρχονται στο άρθρο 1 σχετικά με τον καθορισμό των αναλογιών του βασικού μισθού, τις οποίες ανεκοίνωσα στην Εθνική Αντιπροσωπεία χθες.

Το άρθρο 1 τροποποιείται ως εξής: "Αρχηγός Γενικού Επιτελείου", αντί "1.95", γίνεται "2.00". "Αρχηγός Γενικού Επιτελείου Στρατού, Ναυτικού, Αεροπορίας", αντί "1.85", γίνεται "1.90".

Προστίθεται αμέσως μετά "Αρχηγός στρατιάς ή σχηματισμού συντελεστής 1.85" Αυτό δεν υπήρχε πριν. 

'Οσον αφορά τις αναλογίες του "λοχία και αντίστοιχοι", από "0.71" γίνεται "0.73". "Δεκανέας και αντίστοιχοι", από "0.52" γίνεται "0.55". "Μόνιμος στρατιώτης και αστυφύλακας που δεν έχει εκπληρώσει τις στρατιωτικές του υποχρεώσεις", από "0.26" γίνεται "0.30".

Αυτές είναι οι αλλαγές, που επέρχονται στην παρ.1 του άρθρου 1. Σας ευχαριστώ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, οι συνάδελφοι κύριοι Μόσχος Γικόνογλου και Ιωάννης Χαραλαμπόπουλος ζήτησαν το λόγο επί του Κανονισμού.

Κύριε Χαραλαμπόπουλε, θα μιλήσετε εσείς ή ο κ. Γικόνογλου;

ΙΩΑΝΝΗΣ ΧΑΡΑΛΑΜΠΟΠΟΥΛΟΣ: Θα μιλήσει ο κ. Γικόνογλου.

ΠΡΟΕΔΡΟΣ (Απόστολος Κακλαμάνης): Ορίστε, κύριε Γικόνογλου, έχετε το λόγο.

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, ζητήσαμε το λόγο επί του Κανονισμού για ν'αναφερθούμε στο άρθρο 76, το οποίο προβλέπει την παρουσία Βουλευτών στις συνεδριάσεις, τις άδειες και τις απουσίες.

Απεδείχθη οτι αυτό το συγκεκριμένο άρθρο με τις παρουσίες των Βουλευτών ...

ΠΡΟΕΔΡΟΣ (Απόστολος Κακλαμάνης): Κύριε συνάδελφε, παρακαλώ. Ζητήσατε το λόγο επί του Κανονισμού. Και εσείς ως παλαιός συνάδελφος εδώ πρέπει να ξέρετε τι προβλέπει ο Κανονισμός στις περιπτώσεις αυτές. Ο Κανονισμός ομιλεί για τα παρεμπίπτοντα θέματα και στην παρ.2 του άρθρου 67 λέει "Παρεμπίπτον ζητήματα θεωρούνται ιδίως: α) η αιτίαση για παραβίαση συγκεκριμένης διάταξης του Κανονισμού".

Παρακαλώ να μου πείτε στη διαδικασία αυτή...

ΜΟΣΧΟΣ ΓΙΚΟΝΟΓΛΟΥ: Αν με αφήνατε να τελειώσω...

ΠΡΟΕΔΡΟΣ (Απόστολος Κακλαμάνης): 'Οχι. Ο Κανονισμός λέει ότι πρέπει να μου πείτε τη διάταξη.

ΜΟΣΧΟΣ ΓΙΚΟΝΟΓΛΟΥ: Θα βλέπατε ότι παραβιάστηκε η διάταξη.

ΠΡΟΕΔΡΟΣ (Απόστολος Κακλαμάνης): Παρακαλώ, αλλά ν'αφορά αυτήν τη διαδικασία. Εσείς αναφέρεσθε, αν κατάλαβα καλά, στο θέμα της παρουσίας της υπογραφής των συναδέλφων στην Αίθουσα, σ' ένα άρθρο του Κανονισμού, το οποίο άλλωστε εσείς δεν τηρείτε. 'Ετσι δεν είναι;

ΜΟΣΧΟΣ ΓΙΚΟΝΟΓΛΟΥ: Αναφέρω ότι χθες λύθηκε η συνεδρίαση, επειδή ήταν απόντες οι Βουλευτές που υπέγραψαν.

ΠΡΟΕΔΡΟΣ (Απόστολος Κακλαμάνης): Ας μην υποβαθμίζουμε όλα τα θέματα.

ΜΟΣΧΟΣ ΓΙΚΟΝΟΓΛΟΥ: Να δούμε αν τηρείται ο Κανονισμός.

ΠΡΟΕΔΡΟΣ (Απόστολος Κακλαμάνης): Παρακαλώ να μη γράφεται, ό,τι χωρίς την άδεια του Προεδρείου λέει ο κ. Γικόνογλου.

Κύριε συνάδελφε, αναφέρεσθε σε ένα άρθρο. Αυτό έχει παραβιαστεί;

ΜΟΣΧΟΣ ΓΙΚΟΝΟΓΛΟΥ: Ναι, αυτό έχει παραβιασθεί.

ΠΡΟΕΔΡΟΣ (Απόστολος Κακλαμάνης): Αυτό το παραβιάζετε εσείς, που ενώ όλοι οι συνάδελφοι εδώ υπογράφουν, προσερχόμενοι, εσείς δεν υπογράφετε.

ΜΟΣΧΟΣ ΓΙΚΟΝΟΓΛΟΥ: Εγώ το παραβιάζω, επειδή σέβομαι το Βουλευτή και το Κοινοβούλιο. Απεδείχθη χθες, ότι αυτοί που υπογράφουν ήταν απόντες...

ΠΡΟΕΔΡΟΣ (Απόστολος Κακλαμάνης): Εφόσον το παραβιάζετε...

ΜΟΣΧΟΣ ΓΙΚΟΝΟΓΛΟΥ:...

ΠΡΟΕΔΡΟΣ (Απόστολος Κακλαμάνης): Κύριε Γικόνογλου, παρακαλώ. Εφόσον το παραβιάζετε, το λιγότερο που μπορεί να περιμένει κανείς από σας είναι να σιωπάτε για το άρθρο αυτό, τουλάχιστον, όχι να εγκαλείτε το Προεδρείο και την Αίθουσα ότι παραβιάζει ένα άρθρο, το οποίο εσείς ο ίδιος λέτε ότι το παραβιάζετε.

ΜΟΣΧΟΣ ΓΙΚΟΝΟΓΛΟΥ: ...

ΠΡΟΕΔΡΟΣ (Απόστολος Κακλαμάνης): Κύριε συνάδελφε, μη θίγετε όλους τους συναδέλφους. Η διάταξη δεν έχει την έννοια να παραμένουν επί των εδράνων έξι ώρες δέσμιοι, οι συνάδελφοι που υπογράφουν, εισερχόμενοι εδώ.

ΜΟΣΧΟΣ ΓΙΚΟΝΟΓΛΟΥ: ...

ΠΡΟΕΔΡΟΣ (Απόστολος Κακλαμάνης): Παρακαλώ. Αρκετά θορυβείτε. Σας έχω παρακαλέσει και από την Εδρα και κατ'ιδίαν να σεβαστείτε αυτό που κάνουν συνάδελφοι σ'αυτήν την Αίθουσα με πείρα σαράντα και πενήντα ετών.

ΜΟΣΧΟΣ ΓΙΚΟΝΟΓΛΟΥ: ....

ΠΡΟΕΔΡΟΣ (Απόστολος Κακλαμάνης): Παρακαλώ. Σεβόμαστε την όποια ιδιαιτερότητα θέλετε να έχετε, αλλά να σέβεσθε και εσείς διακοσίους ενενήντα έξι συναδέλφους και να μην κάνετε μαθήματα σ'αυτούς, για ένα άρθρο, το οποίο εσείς δεν εφαρμόζετε. Και σας λέω ότι η έννοια του άρθρου αυτού δεν είναι ότι παραμένουν μέχρι τέλους της συνεδριάσεως επί έξι ώρες συνεχώς. 'Αλλωστε και εσείς μπαίνετε και βγαίνετε στην Αίθουσα.

Τι σημαίνει αυτό; Θα έχουμε εδώ τριακόσιους Βουλευτές πάνω στα έδρανα δέσμιους; Και υποθέτω ότι ο κ.Χαραλαμπόπουλος, που προσυπέγραψε αυτό το κείμενο, ασφαλώς δεν αιτιάται το Προεδρείο ή τους άλλους συναδέλφους ότι παραβιάζουμε τον Κανονισμό.

ΜΟΣΧΟΣ ΓΙΚΟΝΟΓΛΟΥ: ...

ΠΡΟΕΔΡΟΣ (Απόστολος Κακλαμάνης): Σας παρακαλώ να σεβαστείτε τον Κανονισμό. Και αυτό που κάνουν διακόσιοι ενενήντα έξι συνάδελφοι να το κάνετε και σεις. Να δείξετε το σεβασμό σας και προς τον Κανονισμό και προς το Σύνταγμα και προς τους συναδέλφους και μάλιστα προς συναδέλφους πολύ αρχαιότερους από σας.

ΜΟΣΧΟΣ ΓΙΚΟΝΟΓΛΟΥ: ...

ΠΡΟΕΔΡΟΣ (Απόστολος Κακλαμάνης): Αρκετά, λοιπόν, δημιουργούμε εντυπώσεις και θορυβούμε. Να σεβαστούμε κάποτε αυτήν την Αίθουσα.

Κυρίες και κύριοι συνάδελφοι, εισερχόμαστε στην ψηφορορία επί του άρθρου 1 του νομοσχεδίου.

Καλούνται επί του καταλόγου οι συνάδελφοι κ.Νάσος Αλευράς από το ΠΑΣΟΚ και ο κ.Γεώργιος Καλαντζής από τη Νέα Δημοκρατία. 

Οι αποδεχόμενοι το άρθρο 1, όπως τροποποιήθηκε από τον κύριο Υπουργό λέγουν, "ναι". 

Οι μη αποδεχόμενοι λέγουν, "όχι".

ΣΤΡΑΤΗΣ ΚΟΡΑΚΑΣ: Κύριε Πρόεδρε, έχω να κάνω μία πρόταση επί της διαδικασίας.

ΠΡΟΕΔΡΟΣ (Απόστολος Κακλαμάνης): 'Εχει αρχίσει η διαδικασία της ψηφοφορίας, κύριε συνάδελφε.

ΣΤΡΑΤΗΣ ΚΟΡΑΚΑΣ: Ζήτησα το λόγο πριν αρχίσει. 

ΠΡΟΕΔΡΟΣ (Απόστολος Κακλαμάνης): Λυπάμαι, δε σας είδα. Αν είναι διαδικαστική πρόταση να κάνουμε την ψηφοφορία και μετά μας λέτε ό,τι θέλετε.

ΣΤΡΑΤΗΣ ΚΟΡΑΚΑΣ: Να αφήσουμε το άρθρο 1 για το τέλος. 

ΠΡΟΕΔΡΟΣ (Απόστολος Κακλαμάνης): 'Οχι, δεν αφήνουμε τίποτα στο τέλος. Θα προχωρήσει κανονικά η ψηφοφορία. 

Κάποτε σ'αυτήν την Αίθουσα πρέπει να συνηθίσουμε ότι δεν είναι δυνατόν μία άποψη που έχει κάποιος από μας να επιβάλλεται επί των υπολοίπων. 

ΣΤΡΑΤΗΣ ΚΟΡΑΚΑΣ: Δεν είναι θέμα να επιβληθούμε.

ΠΡΟΕΔΡΟΣ (Απόστολος Κακλαμάνης): 'Ολων οι απόψεις είναι σεβαστές.

Αλλά επιτέλους ορισμένοι συνάδελφοι εδώ πρέπει να κατανοήσουν κάποια πράγματα για να έχουν και μία, αν θέλετε, άνεση από πλευράς των άλλων συναδέλφων. Αρκετά πλέον!

Παρακαλώ να αρχίσει η ανάγνωση του καταλόγου.

(ΨΗΦΟΦΟΡΙΑ)

(ΜΕΤΑ ΚΑΙ ΤΗΝ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)

ΠΡΟΕΔΡΟΣ (Απόστολος Κακλαμάνης): Υπάρχει κανείς κύριος συνάδελφος που δεν άκουσε το όνομά του;

Κανείς.

Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων.

(ΚΑΤΑΜΕΤΡΗΣΗ)

(ΜΕΤΑ ΤΗΝ ΚΑΤΑΜΕΤΡΗΣΗ)

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω προς το Σώμα το αποτέλεσμα της διεξαχθείσης ονομαστικής ψηφοφορίας.

Εψήφισαν 240. "ΝΑΙ" 124 και "ΟΧΙ" 116, σύμφωνα με το κάτωθι πρωτόκολλο ονομαστικής ψηφοφορίας.

ΕΠΙΚΡΑΤΕΙΑΣ N O

Στεφανής Κων/νος 
 +
   
Παντερμαλής Δημήτριος 
 +
   
Μανίκας Στέφανος 
 +
   
Σουλαδάκης Γιάννης 
 +
   
Μαντέλης Αναστάσιος 
 -
   
Παρασκευόπουλος Παρασκευάς 
 +
   
Τσαλδάρης Αθανάσιος 
   +
 
Μολυβιάτης Πέτρος 
   +
 
Παυλόπουλος Προκόπιος 
   +
 
Αλογοσκούφης Γεώργιος 
   +
 
Τζωάννος Ιωάννης 
   +
 
Λουκάκος Παναγιώτης 
   +
 

 

Α' ΑΘΗΝΩΝ

Παπανδρέου Γεώργιος 
 -
   
Αρσένης Γεράσιμος 
 +
   
Παπαντωνίου Ιωάννης 
 -
   
Αλευράς Αθανάσιος 
 +
   
Οικονόμου Παντελής 
 -
   
Τσούρας Αθανάσιος 
 +
   
Πεπονής Αναστάσιος 
 +
   
Ανουσάκη Ελένη 
 +
   
Ρωμαίος Γεώργιος 
 +
   
Μπακογιάννη Θεοδώρα (Ντόρα) 
   +
 
Μάνος Στέφανος 
   +
 
Βουλγαράκης Γεώργιος 
   -
 
Γιαννάκου - Κουτσίκου Μαριέττα 
   +
 
Μπενάκη - Ψαρούδα 'Αννα 
   +
 
Παπαδόγγονας Αλέξανδρος 
   +
 
Ζαφειρόπουλος Επαμεινώνδας 
   +
 
Αυδής Λεωνίδας 
   +
 
Κωνσταντόπουλος Νικόλαος 
   +
 
Αράπη - Καραγιάννη Βασιλική 
   +
 

 

B' ΑθΗΝΩΝ

Παπανδρέου Βασιλική 
 +
   
Κακλαμάνης Απόστολος 
 +
   
Γιαννόπουλος Ευάγγελος 
 +
   
Γείτονας Κωνσταντίνος 
 +
   
Κατσανέβας Θεόδωρος 
 +
   
Παπαϊωάννου Μιλτιάδης 
 +
   
Κατσέλη Ελεωνόρα (Νόρα) 
 -
   
Κουλούρης Κίμων 
 -
   
Χαραλαμπόπουλος Ιωάννης 
 +
   
Καννελλόπουλος Λάμπρος 
 +
   
Ανωμερίτης Γεώργιος 
 +
   
Πρωτόπαπας Χρήστος 
 +
   
Τζουμάκας Στέφανος 
 -
   
Χυτήρης Τηλέμαχος 
 +
   
Βερυβάκης Ελευθέριος 
 -
   
Χαραλάμπους Ιωάννης 
 +
   
Μητσοτάκης Κωνσταντίνος 
   +
 
Τζαννετάκης Τζαννής 
   +
 
Βαρβιτσιώτης Ιωάννης 
   +
 
Καμμένος Παναγιώτης 
   -
 
Λιάπης Μιχάλης- Γεώργιος 
   -
 
Πολύδωρας Βύρων 
   -
 
Μεϊμαράκης Ευάγγελος - Βασίλ. 
   +
 
Πετραλιά - Πάλλη Φάνη 
   -
 
Ανδρεουλάκος Απόστολος 
   +
 
Καρατζαφέρης Γεώργιος 
   +
 
Κασσίμης Θεόδωρος 
   +
 
Γιακουμάτος Γεράσιμος 
   +
 
Μπρατάκος 'Αγγελος 
   +
 
Παπαρήγα Αλεξάνδρα 
   -
 
Κολοζώφ Ορέστης 
   +
 
Κωστόπουλος Δημήτριος 
   +
 
Δαμανάκη Μαρία
   +
 
Κουβέλης Φώτιος - Φανούριος 
   -
 
Δραγασάκης Ιωάννης 
   -
 
Κουναλάκης Πέτρος 
   -
 
Τσοβόλας Δημήτριος 
   +
 
Δημαράς Ιωάννης 
   +
 

NΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ

Κουρουμπλής Παναγιώτης 
 +
   
Βερελής Χρήστος 
 +
   
Σμυρλής - Λιακατάς Χρήστος 
 +
   
Μπαλτάς Αλέξανδρος 
 -
   
Μαγγίνας Βασίλειος 
   -
 
Καραγκούνης Ανδρέας 
   +
 
Αλεξόπουλος Γεώργιος 
   +
 
Καρακώστας Ιωάννης 
   +
 

 

ΝΟΜΟΣ ΑΡΓΟΛΙΔΟΣ

Θωμόπουλος Ιωάννης 
 +
   
Σωτηρόπουλος Βασίλειος 
   +
 
Παπαδημητρίου Ελισάβετ 
   +
 

 

ΝΟΜΟΣ ΑΡΚΑΔΙΑΣ

Ρέππας Δημήτριος 
 +
   
Σπυρόπουλος Ροβέρτος 
 +
   
Τατούλης Πέτρος 
   +
 
Κωστόπουλος Δημήτριος 
   +
 

 

ΝΟΜΟΣ ΑΡΤΗΣ

Κολιοπάνος Θεόδωρος 
 +
   
Κοσσυβάκης Δημήτριος 
 +
   
Καραμπίνας Κων/νος 
   +
 

 

ΠΕΡΙΦΕΡΕΙΑ ΝΟΜΟΥ ΑΤΤΙΚΗΣ 

Πάγκαλος Θεόδωρος 
 -
   
Βρεττός Κων/νος
 -
   
Παπαηλίας Ηλίας 
 +
   
Γιαννάκης Ιωάννης 
 +
   
Φωτιάδης Παναγιώτης 
 +
   
Κατσίκης Θεόδωρος 
   +
 
 
Κατσιγιάννης Χρήστος 
   -
 
Σταύρου Απόστολος 
   +
 
Καρατάσος Γεώργιος 
   +
 

 

ΝΟΜΟΣ ΑΧΑΪΑΣ

Φούρας Ανδρέας 
 +
   
Γεωργόπουλος Δημήτριος 
 +
   
Κατσικόπουλος Δημήτριος 
 +
   
Κουτσόγιωργας Δημήτριος 
 +
   
Χρυσανθακόπουλος Αλέξανδρος 
 +
   
Σπηλιόπουλος Κων/νος 
 +
   
Σπηλιωτόπουλος Σπήλιος 
   -
 
Νικολόπουλος Νικόλαος 
   +
 
Τσαφούλιας Γεώργιος 
   +
 

 

ΝΟΜΟΣ ΒΟΙΩΤΙΑΣ

Αποστολίδης Λουκάς 
 +
   
Ακριβάκης Αλέξανδρος 
 +
   
Κατσιμπάρδης Γεώργιος 
 +
   
Μπασιάκος Ευάγγελος 
   +
 

 

ΝΟΜΟΣ ΓΡΕΒΕΝΩΝ

Κωνσταντινίδης Iωάννης 
 +
   

 

ΝΟΜΟΣ ΔΡΑΜΑΣ

Σαατσόγλου Ανέστης 
 +
   
Ευμοιρίδης Κων/νος 
   -
 
Παπαδόπουλος Σταύρος 
   +
 

 

ΝΟΜΟΣ ΔΩΔΕΚΑΝΗΣΟΥ

Σκανδαλίδης Κων/νος 
 -
   
Σφυρίου Κοσμάς 
 +
   
Παπανικόλας Βασίλειος 
 +
   
Καραμάριος Αναστάσιος 
   +
 

 

ΝΟΜΟΣ ΕΒΡΟΥ

Ζαμπουνίδης Νικόλαος 
 +
   
Κηπουρός Χρήστος 
 -
   
Λυμπερακίδης Λεωνίδας 
   +
 
Δημοσχάκης Θεοφάνης 
   +
 

 

ΝΟΜΟΣ ΕΥΒΟΙΑΣ

Καλαμακίδης Ιωάννης 
 +
   
Θεοδώρου Χρήστος 
 +
   
Κεδίκογλου Βασίλειος 
 -
   
Πιπεργιάς Δημήτριος 
 +
   
Παπαγεωργόπουλος Ελευθέριος 
   +
 
Αποστόλου Ευάγγελος
   -
 

 

ΝΟΜΟΣ ΕΥΡΥΤΑΝΙΑΣ

Παναγιωτόπουλος Αθανάσιος 
   +
 

 

ΝΟΜΟΣ ΖΑΚΥΝΘΟΥ

Παπαδάτος Ιωάννης 
 +
   

 

ΝΟΜΟΣ ΗΛΕΙΑΣ

Γεωργακόπουλος Δημήτριος 
 +
   
Σκουλαρίκης Ιωάννης 
 -
   
Ζαφειρόπουλος Ιωάννης 
 +
   
Πετραλιάς Αυγερινός - Ρένος 
 +
   
Κορκολόπουλος Βασίλειος 
   +
 
Κοντογιαννόπουλος Βασίλειος 
   +
 

 

ΝΟΜΟΣ ΗΜΑΘΙΑΣ

Χρυσοχοϊδης Μιχαήλ 
 -
   
Γεωργιάδης Αθανάσιος 
 +
   
Γικόνογλου Μόσχος 
 +
   
Μπόσκου Μαρία 
   -
 

 

ΝΟΜΟΣ ΗΡΑΚΛΕΙΟΥ

Κουράκης Ιωάννης 
 +
   
Στρατάκης Εμμανουήλ 
 +
   
Φραγιαδουλάκης Εμμανουήλ 
 +
   
Σαρρής Δημήτριος 
 +
   
Σταυρακάκης Μηνάς 
 +
   
Αποστολάκης Δημήτριος 
 +
   
Κεφαλογιάννης Εμμανουήλ 
   +
 
Δανέλης Σπυρίδων 
   +
 

 

ΝΟΜΟΣ ΘΕΣΠΡΩΤΙΑΣ

Παπαδόπουλος Αλέξανδρος 
 +
   
Βεζδρεβάνης Ηλίας 
   +
 

 

Α' ΘΕΣΣΑΛΟΝΙΚΗΣ

(Πρώην Δήμου Θεσσαλονίκης)
     
Βενιζέλος Ευάγγελος 
 -
   
Καστανίδης Χαράλαμπος 
 -
   
Παπαθεμελής Στυλιανός - 'Αγγελος 
 +
   
Τσοχατζόπουλος Απόστολος - Αθανάσιος -
     
Ακριτίδης Νικόλαος 
 +
   
Σπυριούνης Κυριάκος 
   +
 
Μαγκριώτης Ιωάννης
 +
   
Γκεσούλης Νικόλαος 
 +
   
'Εβερτ Μιλτιάδης 
   -
 
Καραμανλής Κων/νος 
   +
 
Ψωμιάδης Παναγιώτης 
   +
 
Παπαγεωργόπουλος Βασίλειος 
   +
 
Ορφανός Γεώργιος 
   +
 
Ιντζές Αναστάσιος 
   +
 

 

Β' ΘΕΣΣΑΛΟΝΙΚΗΣ

(Υπόλοιπο Νομού Θεσσαλονίκης)
     
Γερανίδης Βασίλειος 
 -
   
Τσιόκας Θεοχάρης 
 +
   
Κίρκος Γεώργιος 
 +
   
Τζιτζικώστας Γεώργιος 
   +
 
Σαλαγκούδης Γεώργιος 
   +
 
Ρεγκούζας Αδάμ 
   +
 
Ρόκος Γεώργιος 
   +
 

 

ΝΟΜΟΣ ΙΩΑΝΝΙΝΩΝ

Μαλέσιος Ευάγγελος 
 +
   
Αργύρης Ευάγγελος 
 +
   
Παπούλιας Κάρολος
 -
   
Φούσας Αντώνιος 
   +
 
Τασούλας Απόστολος 
   +
 

 

ΝΟΜΟΣ ΚΑΒΑΛΑΣ

Τσακλίδης Ιωάννης 
 +
   
Παπαδόπουλος Ηλίας 
 -
   
Καλαντζής Γεώργιος 
   +
 
Παναγιωτόπουλος Γεώργιος 
   +
 

 

ΝΟΜΟΣ ΚΑΡΔΙΤΣΗΣ

Σαλαγιάννης Νικόλαος 
 -
   
Τσιλίκας Βασίλειος 
 -
   
Σωτηρλής Δημήτριος 
 +
   
Σιούφας Δημήτριος 
   +
 
Μπούτας Ευάγγελος 
   -
 

 

ΝΟΜΟΣ ΚΑΣΤΟΡΙΑΣ

Πετσάλνικος Φίλιππος 
 -
   
Σημαιοφορίδης Κων/νος 
   +
 

 

ΝΟΜΟΣ ΚΕΡΚΥΡΑΣ

Δρυς Γεώργιος 
 +
   
Κοντομάρης Ευτύχιος 
 +
   
Σπύρου Σπυρίδων 
   +
 

 

ΝΟΜΟΣ ΚΕΦΑΛΛΗΝΙΑΣ 

Καλαφάτης Αλέξανδρος 
 +


ΝΟΜΟΣ ΚΙΛΚΙΣ

Φλωρίδης Γεώργιος 
 +
   
Πασσαλίδης Θεόδωρος 
   +
 
Τσιτουρίδης Σάββας 
   +
 

 

ΝΟΜΟΣ ΚΟΖΑΝΗΣ

Διαμαντοπούλου 'Αννα 
 +
   
Λωτίδης Λάζαρος 
 +
   
Βλαχόπουλος Ηλίας 
 +
   
Βύζας Βασίλειος - Ευμένης 
   +
 
Τσιαρτσιώνης Νικόλαος 
   -
 

 

ΝΟΜΟΣ ΚΟΡΙΝΘΙΑΣ

Κοτσώνης Θεόδωρος 
 +
   
Χωρέμης Αναστάσιος 
 +
   
Παπαληγούρας Αναστάσιος
   +
 
Δήμας Σταύρος 
   -
 

 

ΝΟΜΟΣ ΚΥΚΛΑΔΩΝ

Παπαζώη Ελισάβετ
 -
   
Λεβογιάννης Νικόλαος 
 +
   
Χωματάς Ιωάννης 
   +
 

 

ΝΟΜΟΣ ΛΑΚΩΝΙΑΣ

Φουντάς Παρασκευάς 
 +
   
Σκανδαλάκης Παναγιώτης 
   +
 
Δαβάκης Αθανάσιος 
   +
 

 

ΝΟΜΟΣ ΛΑΡΙΣΗΣ

Φλώρος Νικόλαος 
 +
   
Φαρμάκης Νικόλαος 
 +
   
Χατζημιχάλης Φώτιος 
 -
   
Αδαμόπουλος Γεώργιος
 -
   
Σουφλιάς Γεώργιος 
   +
 
Γαρουφαλιάς Γεώργιος 
   +
 
Κατσαρός Νικόλαος 
   +
 
Λουλέ Αδριανή 
   +
 

 

ΝΟΜΟΣ ΛΑΣΗΘΙΟΥ

Καρχιμάκης Μιχαήλ 
 +
   
Ιωαννίδης Φοίβος 
 +
   

 

ΝΟΜΟΣ ΛΕΣΒΟΥ

Παπαδέλλης Φραγκλίνος 
 -
   
Σηφουνάκης Νικόλαος 
 +
   
Κόρακας Ευστράτιος 
   +
 

 

ΝΟΜΟΣ ΛΕΥΚΑΔΟΣ

Βλασσόπουλος Ευάγγελος 
 +
   

 

ΝΟΜΟΣ ΜΑΓΝΗΣΙΑΣ

Ζήση Ροδούλα 
 -
   
Βούλγαρης Αλέξανδρος 
 -
   
Τζανής Λεωνίδας 
 +
   
Νάκος Αθανάσιος 
   +
 
Σούρλας Γεώργιος 
   +
 
Γκατζής Νικόλαος 
   -
 
      

ΝΟΜΟΣ ΜΕΣΣΗΝΙΑΣ

Μπένος Ιωάννης - Σταύρος 
 +
   
Κατσιλιέρης Πέτρος 
 +
   
Γιαννακόπουλος Ιωάννης 
 +
   
Λαμπρόπουλος Ιωάννης 
   +
 
Παπανικολάου Ελευθέριος 
   +
 
Αναστασόπουλος Νικόλαος 
   +
 

 

ΝΟΜΟΣ ΞΑΝΘΗΣ

Σγουρίδης Παναγιώτης 
 +
   
Λαμπαδάρης Νικόλαος 
 +
   
Ακήφογλου Μπηρόλ 
   -
 

 

Α' ΠΕΙΡΑΙΩΣ

(Πειραιώς και Νήσων)
     
Σημίτης Κων/νος 
 -
   
Μπεντενιώτης Εμμανουήλ 
 +
   
Σουμάκης Σταύρος 
 +
   
Μελάς Παναγιώτης 
   +
 
Μιχαλολιάκος Βασίλειος 
   +
 
Καλός Γεώργιος 
   +
 
Αλφιέρη Στυλιανή 
   +
 

 

Β' ΠΕΙΡΑΙΩΣ

(Υπόλοιπο πρώην Δήμου Πειραιώς)
     
Λαλιώτης Κωνσταντίνος 
 +
   
Νιώτης Γρηγόριος 
 +
   
Διαμαντίδης Ιωάννης 
 +
   
Κρητικός Παναγιώτης 
 +
   
Καψής Ιωάννης 
 +
   
Λάλος Κανέλλος 
 +
   
Μπαρμπαγιάννης Βασίλειος 
   +
 
Αράπης Ιωάννης 
   +
 

 

ΝΟΜΟΣ ΠΕΛΛΗΣ

Πασχαλίδης Γεώργιος 
 +
   
Γεωργιάδης Θεόδωρος 
 +
   
Φουντουκίδου Θεοδωρίδου Παρθένα 
 +
   
Καρασμάνης Γεώργιος 
 +
   
Βυζοβίτης Χρήστος 
 +
   

 

ΝΟΜΟΣ ΠΙΕΡΙΑΣ

Τσερτικίδης Παντελής 
 +
   
Αρσένη Μαρία 
 +
   
Κάκκαλος Νικόλαος 
   +
 
Πολύζος Ευάγγελος 
   +
 

 

ΝΟΜΟΣ ΠΡΕΒΕΖΗΣ

Ντούσκας Δημήτριος 
 +
   
Τρυφωνίδης Γεώργιος 
   +
 

 

ΝΟΜΟΣ ΡΕΘΥΜΝΗΣ

Λουκάκης Εμμανουήλ 
 +
   
Κεφαλογιάννης Ιωάννης 
   +
 

 

ΝΟΜΟΣ ΡΟΔΟΠΗΣ

Τσετινές Δημήτριος 
 +
   
Γκαλήπ Γκαλήπ 
 +
   
Μουσταφά Μουσταφά 
   +
 
ΝΟΜΟΣ ΣΑΜΟΥ
     
Καραμηνάς Κων/νος 
   +
 

 

ΝΟΜΟΣ ΣΕΡΡΩΝ

Ηλιάδης Νικόλαος 
 +
   
Δαμιανίδης Αλέξανδρος 
 +
   
Ανθόπουλος Ιωάννης 
 +
   
Χαϊτίδης Ευγένιος 
   +
 
Καραμανλής Αχιλλέας 
   +
 
Λεονταρίδης Θεόφιλος 
   +
 
Παναγιώτου Σταύρος 
   +
 

 

ΝΟΜΟΣ ΤΡΙΚΑΛΩΝ

Οικονόμου Χρήστος 
 -
   
Ματής Αθανάσιος 
 -
   
Ζιάγκας Ιωάννης 
 +
   
Σκρέκας Θεόδωρος 
   +
 
Κανταρτζής Αχιλλεύς 
   -
 

 

ΝΟΜΟΣ ΦΘΙΩΤΙΔΟΣ

Παπαδήμας Λάμπρος 
 +
   
Στάϊκος Ευάγγελος 
 +
   
Αλαμπάνος Δημήτριος 
 +
   
Γιαννόπουλος Αθανάσιος 
   +

Χειμάρας Αθανάσιος 
   +
 
Μπέλλος Τριαντάφυλλος 
   +
 

 

ΝΟΜΟΣ ΦΛΩΡΙΝΗΣ

Λιάνης Γεώργιος 
 -
   
Παπαθανασίου Χαράλαμπος 
   -
 

 

ΝΟΜΟΣ ΦΩΚΙΔΟΣ

Θάνος Δημήτριος 
 -
   
Γκελεστάθης Νικόλαος 
   +
 

 

ΝΟΜΟΣ ΧΑΛΚΙΔΙΚΗΣ

Πάχτας Χρήστος 
 +
   
Γιοβανούδας Βαρσάμης 
   +
 
Πάππας Βασίλειος 
   +
 

 

ΝΟΜΟΣ ΧΑΝΙΩΝ

Σκουλάκης Εμμανουήλ 
 +
   
Βαλυράκης Ιωσήφ 
 +
   
Μιχελογιάννης Ιωσήφ 
 -
   
Μαρκογιαννάκης Χρήστος 
   +
 

 

ΝΟΜΟΣ ΧΙΟΥ

Κοτσακάς Αντώνιος 
 +
   
Βαρίνος Αθανάσιος 
   +
 

ΓΕΝΙΚΟ ΣΥΝΟΛΟ

ΝΑΙ 124

ΟΧΙ 116

ΣΥΝΟΛΟ ΨΗΦΙΣΑΝΤΩΝ 240

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.

Ερωτάται το Σώμα: Γίνεται δεκτό το άρθρο 2;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΜΕΡΙΚΟΙ ΒΟΥΛΕΥΤΕΣ: Κατά πλειοψηφία.

ΠΡΟΕΔΡΟΣ(Απόστολος Κακλαμάνης): Συνεπώς, το άρθρο 2 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.

'Οσον αφορά το άρθρο 3, κύριε Υπουργέ, έχετε καμία παρατήρηση να κάνετε;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ.Εθνικής 'Αμυνας): Μία επαναδιατύπωση, κύρωση, κύριε Πρόεδρε.

Λόγω των καταργουμένων επιδομάτων και άλλα τα οποία......

ΠΡΟΕΔΡΟΣ (Απόστολος Κακλαμάνης): Μην εξηγείτε παρακαλώ. Η συζήτηση έχει τελειώσει. Πέστε τι ενδεχομένως διατυπώνετε. Διαφορετικά, μη μας εξηγήσετε.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Στο άρθρο 3 να υπάρχει συμπλήρωση στο τέλος, παράγραφος 3....

ΠΡΟΕΔΡΟΣ (Απόστολος Κακλαμάνης): Λοιπόν, προστίθεται παράγραφος 3; Τι λέει;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ.Εθνικής 'Αμυνας): Τα επιδόματα των παραγράφων 3 και 4 -κάποια επαναδιατύπωση θα γίνει- μπορούν να χορηγούνται...

ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε τη διάταξη διατυπωμένη;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): "Τα επιδόματα των παραγράφων 3 και 4 του άρθρου μπορεί να χορηγούνται και σε εφάπαξ βοηθήματα των ταμείων αλληλοβοηθείας μετά από απόφαση των οικείων διοικητικών συμβουλίων και έγκρισης από τον αρμόδιο Υπουργό, εφόσον οι οικονομικές δυνατότητες των ταμείων το επιτρέπουν".

ΠΡΟΕΔΡΟΣ (Απόστολος Κακλαμάνης): 'Εχετε καμία άλλη αλλαγή στο άρθρο, κύριε Υπουργέ;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ.Εθνικής 'Αμυνας): Τίποτε άλλο, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το άρθρο 3 με την τροποποίηση που έκανε στο κείμενο ο κύριος Υφυπουργός;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 3 έγινε δεκτό, κατά πλειοψηφία, με την τροποποίηση που έκανε στο κείμενο ο κύριος Υφυπουργός.

Εισερχόμαστε στη συζήτηση της δευτέρας ενότητας των άρθρων, από το άρθρο 4 μέχρι και το άρθρο 13.

Κύριοι συνάδελφοι, στις 24.00' τελειώνει η συζήτηση της ενότητας αυτής. Θα σας παρακαλούσα μισή ώρα προ της 24.00', να μπούμε στη συζήτηση των τροπολογιών, που ενδεχομένως η Κυβέρνηση είτε τις αποδέχεται ή εν πάση περιπτώσει τις συζητά.

Συμφωνείτε λοιπόν, στις 23.30' να ολοκληρώσουμε τη συζήτηση της ενότητας και τριάντα λεπτά να διατεθούν για τις τροπολογίες αυτές ή για τις τροπολογίες κάποιων συναδέλφων που είναι εμπρόθεσμες;

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Παπαδόγγονα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, νομίζω ότι και πριν από τις 23.30' εάν τελειώσει καλό θα είναι γιατί πρέπει να παρασχεθεί μεγαλύτερος χρόνος λόγω του μεγάλου αριθμού τροπολογιών.

ΠΡΟΕΔΡΟΣ (Απόστολος Κακλαμάνης): Σωστό είναι και αυτό που λέτε.

ΣΤΡΑΤΗΣ ΚΟΡΑΚΑΣ Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κόρακα.

ΣΤΡΑΤΗΣ ΚΟΡΑΚΑΣ: Πέρα από το ότι υπάρχουν τροπολογίες Βουλευτών εμπρόθεσμες και τρεις δικές μας, υπάρχουν και της Κυβέρνησης. Δε νομίζω ότι σε τριάντα λεπτά είναι δυνατόν να τις συζητήσουμε.

ΠΡΟΕΔΡΟΣ (Απόστολος Κακλαμάνης): Κύριε Κόρακα, σας παρακαλώ θερμά, ιδιαίτερα εσάς, να βοηθάτε γενικώς αυτή τη διαδικασία.

'Εχετε κάποια τροπολογία, κύριε Κόρακα;

ΣΤΡΑΤΗΣ ΚΟΡΑΚΑΣ: 'Εχω τρεις.

ΠΡΟΕΔΡΟΣ (Απόστολος Κακλαμάνης): Ωραία. Στις 23.00' η ώρα, λοιπόν, θα αναπτύξετε τις τροπολογίες σας. Τι άλλο θέλετε;

ΣΤΡΑΤΗΣ ΚΟΡΑΚΑΣ: Μα, έχουν και οι άλλοι τροπολογίες.

ΠΡΟΕΔΡΟΣ (Απόστολος Κακλαμάνης): Γιατί κόπτεσθε για τους άλλους; Αφήστε οι άλλοι να πουν ό,τι έχουν να πουν. 

Επιτέλους ανήκετε σ' ένα Κόμμα, εκφράζετε το Κόμμα σας, ας μιλήσουν άλλοι για τα Κόμματά τους. Σας παρακαλώ.

ΣΤΡΑΤΗΣ ΚΟΡΑΚΑΣ: Κύριε Πρόεδρε...

ΠΡΟΕΔΡΟΣ (Απόστολος Κακλαμάνης): Σπαταλούμε χρόνο, κύριε Κόρακα.

ΣΤΡΑΤΗΣ ΚΟΡΑΚΑΣ: Κύριε Πρόεδρε, αν μπορώ να σας παρακαλέσω, να μην ανεβάζουμε τους τόνους. Ποιος ο λόγος ειλικρινά;

ΠΡΟΕΔΡΟΣ (Απόστολος Κακλαμάνης): Κύριε Κόρακα, δεν είναι δυνατόν να σας παρακολουθεί κανείς μονίμως. Σας παρακαλώ. Πώς να το κάνουμε;

ΣΤΡΑΤΗΣ ΚΟΡΑΚΑΣ: Είπατε τριάντα λεπτά για τις τροπολογίες.

ΠΡΟΕΔΡΟΣ (Απόστολος Κακλαμάνης): Είστε εκπρόσωπος της Νέας Δημοκρατίας ή των άλλων Κομμάτων; Μιλάτε για το Κόμμα σας.

ΣΤΡΑΤΗΣ ΚΟΡΑΚΑΣ: Δεν είναι αυτό το πρόβλημα. 

ΠΡΟΕΔΡΟΣ (Απόστολος Κακλαμάνης): Στις 23.00' η ώρα, λοιπόν, θα αναπτύξετε τις τροπολογίες σας.

Συμφωνείτε, κύριοι συνάδελφοι, στις 23.00' η ώρα να ολοκληρωθεί η συζήτηση της ενότητας, για να διατεθεί μία ώρα για τις τροπολογίες;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΣΤΡΑΤΗΣ ΚΟΡΑΚΑΣ: 'Οχι, δε συμφωνώ.

ΠΡΟΕΔΡΟΣ (Απόστολος Κακλαμάνης): Αποφασίστηκε, λοιπόν, μειοψηφούντος του κ.Κόρακα, στις 23.00' η ώρα να τελειώσουμε τη συζήτηση της ενότητας των άρθρων, για να συζητήσουμε μετά τις τροπολογίες και του κ.Κόρακα.

ΣΤΡΑΤΗΣ ΚΟΡΑΚΑΣ: Του Κ.Κ.Ε.

ΠΡΟΕΔΡΟΣ (Απόστολος Κακλαμάνης): Δεν είναι πράγματα αυτά. Εάν σ'αυτήν την Αίθουσα δε συμβάλουμε όλοι, κύριε Κόρακα, δεν μπορούμε να συζητούμε εδώ πέρα, αν καθένας εμμένει στην άποψή του.

ΣΤΡΑΤΗΣ ΚΟΡΑΚΑΣ: Κύριε Πρόεδρε, θέλουμε να γίνει κανονική η συζήτηση.

ΠΡΟΕΔΡΟΣ (Απόστολος Κακλαμάνης): Εσάς γιατί σας ενοχλεί αυτό; 'Οταν ζητάτε το λόγο επί ενός νομοσχεδίου, σας τον αρνείται το Προεδρείο;

ΣΤΡΑΤΗΣ ΚΟΡΑΚΑΣ: 'Οταν φθάσει η 12η νυκτερινή, θα μας τον αρνηθείτε.

ΠΡΟΕΔΡΟΣ (Απόστολος Κακλαμάνης): Κύριε Κόρακα, υπάρχει ένας Κανονισμός, τον οποίο θα σας παρακαλέσω σ'αυτές τις διατάξεις του να τον διαβάσετε, για να μην επανέρχεσθε μονίμως σ'αυτό το θέμα.

ΣΤΡΑΤΗΣ ΚΟΡΑΚΑΣ: Θα το έχουμε υπόψη στο επόμενο νομοσχέδιο.

ΠΡΟΕΔΡΟΣ (Απόστολος Κακλαμάνης): Παρακαλώ, κύριοι συνάδελφοι, θα ήθελα να συμφωνήστε για τους Εισηγητές και τους Ειδικούς Αγορητές να διατεθεί περισσότερος χρόνος. Να πούμε ένα δεκάλεπτο, για να μπορέσουν περισσότερο να αναπτύξουν τις θέσεις τους. Συμφωνείτε;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Συνεφωνήθη λοιπόν οι Εισηγητές και οι Ειδικοί Αγορητές να ομιλήσουν επί δέκα λεπτά και εν συνεχεία οι άλλοι συνάδελφοι.

Η Νέα Δημοκρατία έχει ορίσει τον κ. Γεώργιο Γαρουφαλιά ως Εισηγητή της, διότι κωλύεται ο συνάδελφος κ. Σπηλιωτόπουλος.

Ο κ. Μπεντενιώτης έχει το λόγο.

ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, κυρίες και κύριοι συνάδελφοι, η ενότητα των άρθρων 4 έως 13 περιλαμβάνει τις ρυθμίσεις για τα αφορολόγητα ποσά, άρθρο 4, τις αποζημιώσεις των συμβουλίων και επιτροπών, άρθρο 5, τη διασφάλιση των καταβαλλομένων αποδοχών, άρθρο 6, την τροποποίηση μισθολογίου, άρθρο 7, τις κρατήσεις, άρθρο 8, την ίδρυση ειδικού κλάδου με την ονομασία "ειδικός κλάδος οικονομικής ενίσχυσης" μερισματούχων προερχομένων από το στρατό ξηράς στο Μετοχικό Ταμείο Στρατού, άρθρο 9, τη διανομή των ετησίων εσόδων του κλάδου άρθρο 10, τη δυνατότητα κατάταξης στο στρατό των Ολυμπιονικών, άρθρο 11, τις καταργούμενες διατάξεις, άρθρο 12 την έναρξη της ισχύος του νόμου άρθρο 13.

(Στο σημείο αυτό την Προεδρική 'Εδρα καταλαμβάνει ο Γ'Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Ειδικότερα στο άρθρο 4 τα αφορολόγητα ποσά προσδιορίζονται ώστε από 1.1.97 από τις αποδοχές των στρατιωτικών γενικά εξακολουθεί να απαλλάσσεται από το φόρο εισοδήματος ποσό ίσο με το απαλλασσόμενο μέχρι 31.12.96 από τις κάθε είδους αποδοχές τους, περιλαμβανομένων και των επιδομάτων και παροχών που καταργούνται με το άρθρο 3 του νομοσχεδίου.

'Ετσι, η διάταξη διασφαλίζει ώστε οι αυξήσεις να μην απομειώνονται με την όποια φορολογική επιβάρυνση. Είναι μια καθαρή θέση έτσι ώστε να έχουμε καθαρές αυξήσεις όπως τις προβλέπει το νομοσχέδιο.

Με τη διάταξη του άρθρου 5 οι διατάξεις που ισχύουν για τις αποζημιώσεις των δημοσίων υπαλλήλων, των δημοσίων λειτουργών ως μελών συμβουλίων και επιτροπών, έχει και εν προκειμένω ανάλογο εφαρμογή και για τους εμπίπτοντες στις διατάξεις του παρόντος νομοσχεδίου. Είναι και αυτό μια πρόσθετη παροχή, είναι και αυτό μια πρόσθετη εισοδηματική προέκταση στο μισθολόγιο για τα στελέχη των Ενόπλων Δυνάμεων, των Σωμάτων Ασφαλείας του Πυροσβεστικού και του Λιμενικού Σώματος.

Στο άρθρο 6 υπάρχει η διασφάλιση των καταβαλλομένων αποδοχών. Σε περίπτωση που από τις ρυθμίσεις των διατάξεων του νόμου αυτού προκύψουν συνολικές μηνιαίες αποδοχές μικρότερες από αυτές που θα έπαιρναν οι δικαιούχοι τους κατά την έναρξη της ισχύος, η τυχόν διαφορά διατηρείται ως προσωπική μέχρι την κάλυψή της από βαθμολογική ή μισθολογική προαγωγή ή από χορηγήσεις χρονοεπιδόματος. 

Επειδή στο σημείο αυτό έγινε ιδιαίτερος θόρυβος κατά τη συζήτηση στη Διαρκή Επιτροπή των Οικονομικών Υποθέσεων, ειδικότερα από τη Νέα Δημοκρατία, πρέπει να τονιστεί ότι η διάταξη αυτή δεν είναι τίποτε άλλο, παρά αντιγραφή της διάταξης του άρθρου 13 της πρότασης νόμου που είχε υποβάλλει η Νέα Δημοκρατία στις 25.11.93 και η οποία συζητήθηκε στη Διαρκή Επιτροπή Οικονομικών Υποθέσεων τότε, στις 24.1.94. Δηλαδή, είναι μια διασφάλιση για την ενδεχόμενη τυχόν απομείωση μιας αποδοχής για τον οποιονδήποτε που εντάσσεται στο νέο ειδικό μισθολόγιο. Στη συνέχεια, το άρθρο 7 προβλέπει τη διαδικασία τροποποίησης του μισθολογίου και ακριβώς δεσμεύει αυτήν τη διαδικασία, έτσι ώστε να μην είναι εύκολη η οποιαδήποτε καταστρατήγηση στη διάρκεια της εξέλιξής του.

Η ίδρυση του ειδικού κλάδου στο Μετοχικό Ταμείο Στρατού, των μερισματούχων με το άρθρο 9, έρχεται να ενισχύσει την κοινωνικοασφαλιστική προστασία των στελεχών των Ενόπλων Δυνάμεων, ειδικότερα εδώ του Στρατού με έναν ακόμη κλάδο αλληλοβοηθείας, την προέκταση των κοινωνικοασφαλιστικών παροχών.

Το άρθρο 10 ακριβώς προβλέπει τη διαδικασία της διανομής των ετησίων εσόδων του κλάδου και διαμορφώνει το πλαίσιο μέσα στο οποίο κινείται αυτός ο λογαριασμός.

Το άρθρο 11 είναι μια σαφής συγκεκριμένη διάταξη σε σχέση με τη δυνατότητα που παρέχεται στους Ολυμπιονίκες μας για να ενταχθούν στο Στρατό και είναι σε ισχύ παλαιότερη διάταξη που είχε ψηφιστεί και μάλιστα ομόφωνα. 

Οι καταργούμενες διατάξεις του άρθρου 12 είναι η απόρροια της ισχύος των διατάξεων του ειδικού μισθολογίου, που έρχεται να αντικαταστήσει την προοπτική της μισθολογικής κατάστασης των στελεχών του χώρου, και η έναρξη ισχύος του νόμου, το άρθρο 12, έτσι ώστε μετά την ψήφισή του από τη Βουλή να έχουμε την προοπτική μιας καλύτερης τύχης, σε σχέση με τις αποδοχές και την ποιότητα ζωής των Ενόπλων Δυνάμεων. Σας ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Γαρουφαλιάς έχει το λόγο.

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, κυρίες και κύριοι συνάδελφοι, ξεκινώντας από το άρθρο 4, αναφέρεται ότι από 1/1/97, από τις αποδοχές των στρατιωτικών γενικώς εξακολουθεί να απαλλάσσεται από το φόρο εισοδήματος ποσό ίσο με το απαλλασσόμενο μέχρι 31/12/96 από κάθε είδους αποδοχές του, περιλαμβανομένων και των επιδομάτων και παροχών που καταργούνται από το άρθρο 3 του παρόντος.

Ερωτάται ο κύριος Υφυπουργός των Οικονομικών, που είναι και παρών, μήπως με το φορολογικό νομοσχέδιο, το οποίο δεν έχουμε δει, δεν διαφυλάσσεται η λειτουργία και η παρέμβαση του συγκεκριμένου άρθρου 4 για τα αφορολόγητα ποσά; Και κάτι άλλο να σας πω συγκεκριμένο. Τα αφορολόγητα αυτά ποσά, όπως λέει και η εισηγητική έκθεση την οποία μας παρουσιάζει το Υπουργείο σας, είναι το στεγαστικό, της στολής. Και αυτό ίσχυε για τα στελέχη των Ενόπλων Δυνάμεων και των Σωμάτων Ασφαλείας, Λιμενικού και Πυροσβεστικού παράλληλα και μαζί μ'αυτά ειδικά για τις 'Ενοπλες Δυνάμεις αφορολόγητο, ήταν και το ποσό των παγίων οδοιπορικών εξόδων τους. 'Ητοι: Αν αντιστοιχίσουμε το κόστος και τα ποσά αυτά, τα οποία προανέφερα, το αφορολόγητο για το επίδομα της στολής, κυμαινόταν από 2.005 δραχμές μέχρι 2.870 δραχμές, που ήταν το μέγιστο αφορολόγητο επίδομα στολής. Για τα οδοιπορικά έξοδα, απ'ό,τι φαίνεται από την εισηγητική έκθεση για τους στρατιωτικούς των Ενόπλων Δυνάμεων, το ποσό ήταν περίπου στις 24.000 δραχμές. Το δε στεγαστικό ήταν, απ'ό,τι φαίνεται, από 14.000 δραχμές μέχρι 45.000 δραχμές, ανάλογα βέβαια πάντα με την οικογενειακή κατάσταση του στρατιωτικού.

Κύριε Υπουργέ, θέλω να διευκρινίσετε σ'αυτό το σημείο -επειδή απ'ό,τι φαίνεται υπολογίζετε σαν καταληκτικό σημείο αναφοράς και σαν χρονικό περιθώριο λειτουργίας των αφορολόγητων ποσών την 31/12/96- το εξής: Από τη μια μεριά, αν αυτό το άρθρο διασφαλίζεται από το φορολογικό νομοσχέδιο και από την άλλη νομίζω ότι πρέπει να εκδοθεί -και να σημειώνεται σαφώς στο νόμο- μια υπουργική απόφαση, που να είναι ξεκάθαρη και να φαίνεται ξεκάθαρα ποιο είναι το ύψος των αποδοχών αυτών που τελικά παραμένουν σαν αφορολόγητα ποσά. Είναι μια σημαντική, πιστεύω, επισήμανση και θα ήθελα να το λάβετε υπόψη σας και θα περιμένω την απάντησή σας.

Στο άρθρο 5 αναφερόμαστε στις αποζημιώσεις συμβουλίων και επιτροπών. Το άρθρο 5 προβλέπει να ισχύσουν τα ίδια δεδομένα που ισχύουν για τις αποζημιώσεις των δημοσίων υπαλλήλων, όταν μετέχουν σαν μέλη συμβουλίων και επιτροπών και οπωσδήποτε έχουμε ανάλογη εφαρμογή και για τους εμπίπτοντες στις διατάξεις του παρόντος. Μπορώ να πω ότι συμφωνούμε στο άρθρο 5 να ενταχθεί ανάλογη λογική και για τις 'Ενοπλες Δυνάμεις, τα Σώματα Ασφαλείας, το Λιμενικό και την Πυροσβεστική.

Το άρθρο 6 πιστεύω, κύριε Υπουργέ, κύριε Πρόεδρε της Βουλής, κυρίες και κύριοι συναδελφοι, ότι είναι ίσως το κρισιμότερο απ' όλα τα άρθρα του συγκεκριμένου νομοσχεδίου.

Πριν από λίγο ο Aγορητής του ΠΑΣΟΚ, μας είπε ότι όταν συζητιόταν και όταν είχε έρθει στη Διακοινοβουλευτική Eπιτροπή η αντίστοιχη πρόταση της Νέας Δημοκρατίας με το άρθρο 13 στις 25.11.1993, η τότε κυβέρνηση της Νέας Δημοκρατίας, προέβλεπε κάτι ανάλογο με το άρθρο 13. Εδώ εγώ θα διαφωνήσω και θα επισημάνω κάτι: 'Ισως είναι το πιο ουσιαστικό άρθρο του σημερινού νομοσχεδίου. Θα σας διευκρινήσω γιατί και θα καταθέσω στα Πρακτικά τα στοιχεία τα οποία θα παρουσιάσω.

Κατ' αρχάς πρέπει να ξεκαθαρίσω ότι με τη λογική που θα διαφανεί από τα στοιχεία που θα σας παρουσιάσω, η σημερινή Kυβέρνηση και το νομοσχέδιο το οποίο κάνετε, κύριε Υφυπουργέ των Οικονομικών, είναι ένα νομοσχέδιο που πολεμά κυριολεκτικά την οικογένεια των αξιωματικών και ιδιαίτερα τις πολύτεκνες ή τις πολυμελείς γενικώς οικογένειες.

Θα σας καταθέσω συγκεκριμένα στοιχεία που θα τα καταθέσω και στα Πρακτικά για να σας αποδείξω -τα στοιχεία άλλωστε αυταπόδεικτα το δείχνουν- τι ακριβώς συμβαίνει με αυτό.

Ξεκινώ από ένα παράδειγμα για έναν αστυνομικό που έχει δυο έτη υπηρεσίας και έχει χρονοεπίδομα 4%, για τα δύο αυτά έτη υπηρεσίας και έχει την τύχη να είναι παντρεμένος χωρίς να έχει παιδιά. Ο βασικός του μισθός από τις 29.000 έφθασε σήμερα στις 119.300 και αυτό σαφώς οφείλεται στο ότι προστέθηκε στο βασικό μισθό του ισχύοντος μισθολογίου κατά κύριο λόγο η ΑΤΑ. Το χρονοεπίδομα σήμερα, είναι 4.772 δραχμές, το επίδομα για τη σύζυγο 8.000, το επίδομα εξομάλυνσης 55.000 δραχμές και ειδικής απασχόλησης 35.000 δραχμές. 'Ετσι, λοιπόν, καταλήγουμε σε ένα σύνολο 222.072 δραχμών.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Είναι εσφαλμένα τα στοιχεία σας.

ΓΕΩΡΓΙΟΣ ΓΑΡΟΥΦΑΛΙΑΣ: Θα τα πείτε στη συνέχεια, κύριε Υπουργέ. Ακούστε με και εδώ είμαστε να τα ακούσουμε και τα δικά σας στοιχεία.

Εάν συγκρίνουμε τα χρήματα τα οποία έπαιρνε μέχρι σήμερα ο συγκεκριμένος αστυφύλακας με δύο έτη υπηρεσίας, χρονοεπίδομα 4% και με μια σύζυγο χωρίς παιδιά, που ήταν 230.048 δραχμές, σήμερα η μείωση που δημιουργεί σ' αυτόν τον άνθρωπο το δικό σας μισθολόγιο, που υποτίθεται ότι ενισχύει κατά βάση -όπως εσείς τουλάχιστον προτείνατε και διακηρύσσατε- τους μισθούς των Σωμάτων Ασφαλείας, των Ενόπλων Δυνάμεων, αλλά και του Λιμενικού και Πυροσβεστικού Σώματος, αυτός ο συγκεκριμένος πολίτης-υπάλληλος μειώνει τις αποδοχές του κατά 7.976 δραχμές, στοιχεία τα οποία θα καταθέσω.

Να πάμε και σε μια άλλη περίπτωση ενός αντίστοιχου αστυνομικού που έχει τα ίδια έτη υπηρεσίας, δυο χρόνια δηλαδή, είναι παντρεμένος με τρία παιδιά και το χρονοεπίδομά του είναι σαφώς 4% γιατί έχει όλα και όλα δυο χρόνια υπηρεσίας. Στις συνολικές του αποδοχές, όπως διαμορφώνεται με το νέο μισθολόγιο που καταθέτει η Κυβέρνηση, κύριε Υπουργέ, η μείωση πάει από τις 7.000 που λέγαμε πριν, στις 21.598 δραχμές. Δηλαδή με το μισθολογιό σας είναι σαν να λέτε ότι οι νέοι αστυνομικοί που έρχονται στο Σώμα, το καλύτερο που έχουν να κάνουν είναι να μην έχουν παιδιά ει δυνατόν και αν είχαν την ατυχία να έχουν τρία παιδιά το αποτέλεσμα αυτής της λογικής είναι αυτό που βλέπετε.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Είναι πλήρως εσφαλμένα τα στοιχεία.

ΓΕΩΡΓΙΟΣ ΓΑΡΟΥΦΑΛΙΑΣ: Θα μας τα πείτε τα στοιχεία, κύριε Υπουργέ. Εδώ είμαστε άλλωστε, σ' αυτήν την Αίθουσα όλα λέγονται, θα σας ακούσουμε. Θέλουμε να μας πείτε τα σωστά στοιχεία, αν νοιώθετε ότι είναι εσφαλμένα.

Εγώ όμως, αυτά τα στοιχεία που έχω θα τα καταθέσω και θεωρώ απαράδεκτη την πολιτική της σημερινής Κυβέρνησης όταν φθάνει στο σημείο, κύριε Υπουργέ, με αυτόν τον τρόπο να εκδικείται την πολύτεκνη οικογένεια, ή την πολυμελή οικογένεια ή τους νέους ανθρώπους που έχουν την επιλογή κάποια στιγμή να αυξήσουν τις οικογένειές τους για να βοηθήσουν την Ελλάδα με το τεράστιο δημογραφικό πρόβλημα που έχει.

Θα μου πείτε είναι μια επέκταση της πολιτικής που εφαρμόζει η Κυβέρνηση γενικότερα στην πολύτεκνη οικογένεια, όταν ξέρετε πολύ καλά, κύριε Υπουργέ, -γιατί φαντάζομαι ότι ήσασταν και εισηγητής αυτής της λογικής- ότι κόβεται η σύνταξη της πολύτεκνης μητέρας. Μέσα σ'αυτήν τη λογική εντάσσεται, φαντάζομαι, και η λογική την οποία περνάτε στις 'Ενοπλες Δυνάμεις.

Να, γιατί επιμένω -και αυτό θα ήθελα, κύριε Πρόεδρε, να επισημάνω- ότι το άρθρο 6 είναι ίσως το πιο χρησιμότερο στο συγκεκριμένο νόμο. Γιατί με την παρουσία του, ευτυχώς προβλέπεται να μην εφαρμοστούν άμεσα αυτές οι τεράστιες αδικίες που δημιουργούνται από το νομοσχέδιο και σιγά-σιγά να εξαλειφθούν, όπως το άρθρο προβλέπει, με την κάλυψή τους από βαθμολογική ή μισθολογική προαγωγή ή από χορήγηση χρονοεπιδομάτων στο μέλλον.

Στο άρθρο 7, έχω να κάνω μια ανάγνωση της εισήγησης της Επιστημονικής Επιτροπής της Βουλής. Είναι οι επιστήμονες που έχουμε εδώ και μας συμβουλεύουν, για τον τρόπο με τον οποίο πρέπει να φέρνουμε κάποιες προτάσεις νόμων στην Αίθουσα και να τις συζητάμε.

Το άρθρο αυτό, λέει η συγκεκριμένη έκθεση στο σχέδιο νόμου, με το συγκεκριμένο περιεχόμενο έχει ενδεχομένως συμβολική -το επισημαίνω- ή και "πολιτική" σημασία, όπως αυτό φαίνεται από το αντίστοιχο απόσπασμα της αιτιολογικής έκθεσης, δεν επιφέρει όμως καμία μεταβολή στην έννομη τάξη. Είναι δηλαδή χωρίς ρυθμιστικό περιεχόμενο. 

Και τούτο για τους εξής λόγους: Αν αναφέρεται σε έμμεση κατάργηση όλων των τυχόν υπαρχουσών εξουσιοδοτικών νομοθετικών διατάξεων για έκδοση, κατά το άρθρο 43 του Συντάγματος, κανονιστικών, διοικητικών πράξεων, ήδη το άρθρο 9 του νομοσχεδίου προβλέπει την κατάργηση των διατάξεων αυτών. Αν όμως πρόκειται, όπως φαίνεται σε πρώτη ανάγνωση της διάταξης, για απόπειρα περιορισμού -και εδώ θέλω την προσοχή σας, κύριε Υπουργέ- του μελλοντικού νομοθέτη να μην προβλέψει σε κάποιο άλλο νόμο, ρύθμιση σχετική με τα οριζόμενα από το παρόν νομοσχέδιο, αυτό είναι νομικά αδύνατο.

Εδώ πιστεύω ότι θα πρέπει κάποια στιγμή και το Προεδρείο, κύριε Πρόεδρε της Βουλής, να παρέμβει και αυτό το άρθρο οπωσδήποτε να αποσυρθεί. Γιατί ξέρετε τι λέει, ούτε λίγο ούτε πολύ, κατά την προσωπική μου εκτίμηση και άποψη; Λέει κάτι που άλλωστε ο Κανονισμός της Βουλής το απαγορεύει.'Οταν έρθει κάποιο άλλο νομοσχέδιο, που δεν έχει σχέση με τα μισθολογικά, σε καμία περίπτωση, μέσω εκείνου του νομοσχεδίου, να μην περάσει μια ρύθμιση. Αλλά και από την άλλη, δε δίνει τη δυνατότητα στο νομοθέτη να μπορεί να τροποποιήσεις, αν χρειασθεί στο μέλλον, για το καλό βέβαια των Ενόπλων Δυνάμεων και του μισθολογίου τους, οποιοδήποτε νομοθέτημα του δίνει την ευκαιρία να παρουσιάσει στη Βουλή, η ίδια η λειτουργία και η λογική της Βουλής.

Γι'αυτό πιστεύω ότι είναι θέμα ηθικής τάξης, η απόσυρση του συγκεκριμένου άρθρου από το νομοσχέδιο και καλό θα είναι, οπωσδήποτε να αποσυρθεί.

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε.

ΓΕΩΡΓΙΟΣ ΓΑΡΟΥΦΑΛΙΑΣ: Ολοκληρώνω, κύριε Πρόεδρε, γιατί στα άλλα, εκτός μιας μικρής τροποποίησης, συμφωνούμε.

Στο άρθρο 8, οι κρατήσεις που γίνονται υπέρ των Μετοχικών Ταμείων και των Ταμείων Αλληλοβοηθείας των Ενόπλων Δυνάμεων, θα θέλαμε να γίνουν επ'ευκαιρία της εξυγίανσης που έχουν ανάγκη αυτά τα ταμεία. Πριν αποφασισθούν ποιες θα είναι, να γίνουν εργοοικονομικές και τεχνοοικονομικές μελέτες, για να δουν με ποιο τρόπο θα μπορούσαν να βοηθηθούν και να στηριχθούν τα ταμεία να μην καταρρεύσουν και μετά να αποφασισθούν τα ποσοστά της κράτησης που θα γίνουν από τους αξιωματικούς των Ενόπλων Δυνάμεων και των Σωμάτων Ασφαλείας, έτσι ώστε να υπάρχει μια ισοστάθμιση των οικονομικών βαρών που θα επιμερισθούν, απ'τη μια οι εργαζόμενοι αξιωματικοί και από την άλλη τα ταμεία, ώστε μέσω αυτής της λογικής και τα ταμεία να συντηρηθούν και οι αξιωματικοί να μην αφαιμαχθούν από τα λίγα χρήματα που παίρνουν. Είναι άλλωστε και από σας αποδεκτό, από προηγούμενες δηλώσεις σας.

Συμφωνούμε στο άρθρο 9, με τη λογική της δημιουργίας του ειδικού κλάδου, που γίνεται στο Μετοχικό Ταμείο Στρατού.

Στο άρθρο 11, που έχει σχέση με τους Ολυμπιονίκες, αυτό που θα είχαμε να προτείνουμε είναι το εξής: Στην παρ.2 του άρθρου 11, όπου λέει, "Μόνιμοι Αξιωματικοί των Ενόπλων Δυνάμεων μέχρι βαθμού λοχαγού..." να γίνει "...μέχρι βαθμού Ταγματάρχη...". Αυτή είναι η πρότασή μας για το άρθρο 11.

Στο άρθρο 10, σαφώς η άποψή μας είναι ότι είμαστε σύμφωνοι προς αυτήν την κατεύθυνση. Κι αυτό που θα ήθελα να καταθέσω κλείνοντας, είναι να δώσετε ιδιαίτερη προσοχή στις δυστυχώς αρνητικές εκφάνσεις του μισθολογίου και σ' αυτές τις μειώσεις που σας προανέφερα, στους μισθούς ήταν ενδεικτικές οι μειώσεις, γιατί έχω να καταθέσω μία άλλη σειρά από άλλους βαθμούς, με άλλο αριθμό παιδιών, από άλλους εργαζόμενους στα Σώματα Ασφαλείας. Να δώσετε ιδιαίτερη προσοχή και ίσως το άρθρο 6 αναδειχθεί το κυρίαρχο άρθρο του νομοσχεδίου. Είναι, νομίζω, λογικό και ανθρώπινο να στηρίξετε την πολύτεκνη οικογένεια, αλλά και το δημογραφικό της Ελλάδας, έστω και μέσω αυτού του άρθρου. Ευχαριστώ πολύ.

(Στο σημείο αυτό ο Βουλευτής κ. Γεώργιος Γαρουφαλιάς καταθέτει για τα πρακτικά τα προαναφερθέντα έγγραφα, τα οποία βρίσκονται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα, ότι ο κ. Κωνσταντίνος Μητσοτάκης ζητάει την άδεια από τη Βουλή για απουσία στο εξωτερικό από 5 Δεκεμβρίου έως και 18 Δεκεμβρίου ενεστώτος έτους.

Επίσης, η κα Μαριέτα Γιαννάκου-Κουτσίκου ζητά την άδεια του Σώματος για απουσία στις 6 και 7 Δεκεμβρίου 1996 για τις Βρυξέλλες.

Εγκρίνει το Σώμα;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Το Σώμα ενέκρινε τις ζητηθείσες άδειες.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Κύριε Πρόεδρε, μπορώ να έχω το λόγο;

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υφυπουργέ, έχετε το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Σας ευχαριστώ πολύ, κύριε Πρόεδρε.

Επιφυλάσσομαι, μετά το τέλος της πρώτης σειράς ομιλιών, να απαντήσω διεξοδικά στα στοιχεία τα οποία ανέφερε ο προηγούμενος ομιλητής. Δεν πήρα, όμως, το λόγο γι' αυτό. Θέλω να κάνω μία διευκρίνιση σχετικά με το άρθρο 4. Το άρθρο 4 ορίζει, ως θα όφειλε, ότι διατηρούνται ορισμένα αφορολόγητα ποσά, ακριβώς έτσι, ώστε να μην υπάρχει πρόβλημα από τη μετάβαση από τη μια μισθολογική κατάσταση στην άλλη. Πρέπει να πω ότι για τα επιδόματα αυτά έχει ήδη προβλεφθεί με μία τροποποίηση, την οποία κάναμε στο προηγούμενο άρθρο, τόσο η τιμαριθμοποίησή τους, όσο και η δυνατότητα αναπροσαρμογής τους με κοινές υπουργικές αποφάσεις.

Η Κυβέρνηση έχει ανακοινώσει την πρόθεσή της, εντός των ημερών να καταθέσει ένα ευρύτερο νομοθετικό πλαίσιο, το οποίο θα ρυθμίζει τα των φοροαπαλλαγών. Μάλιστα επίκειται η κατάθεσή του αύριο ή μεθαύριο.

Φρονώ, κατά συνέπεια, κύριε Πρόεδρε, ότι θα πρέπει το άρθρο 4 να μη συζητηθεί στο παρόν νομοσχέδιο, διότι ούτως ή άλλως οι πάσης φύσεως ρυθμίσεις, οι οποίες αφορούν φοροαπαλλαγές, θα συζητηθούν εν το συνόλω τους στο γενικότερο νομοθετικό πλαίσιο, το οποίο θα εισάγει εντός των ημερών η Κυβέρνηση, έτσι ώστε να μην υπάρξει κανενός είδους...

ΓΕΩΡΓΙΟΣ ΓΑΡΟΥΦΑΛΙΑΣ: Δε θα ισχύσουν οι φοροαπαλλαγές, κύριε Υφυπουργέ;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Θα έχετε εσείς την ευχέρεια, η Εθνική Αντιπροσωπεία, να αποφασίσει επί πάσης φοροαπαλλαγής, όπως θεωρεί σκόπιμο. Νομίζω, όμως, ότι δε θα πρέπει να προκαταληφθεί για διάστημα μιας ή δύο ημερών η συζήτηση αυτή, με την ύπαρξη του νομοσχεδίου αυτού. Φρονώ λοιπόν...

ΓΕΩΡΓΙΟΣ ΓΑΡΟΥΦΑΛΙΑΣ: Καταργείται το άρθρο;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Αν μου επιτρέπετε. Φρονώ ότι θα πρέπει να αποσυρθεί το άρθρο 4, να ανασταλεί η συζήτησή του ενόψει αυτής της ρυθμίσεως. Υπενθυμίζω δε, ότι με το προηγούμενο άρθρο, το οποίο μόλις εψηφίσθη, προβλέπεται η δυνατότητα αναπροσαρμογής των επιδομάτων αυτών. Σας ευχαριστώ πολύ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Δηλαδή, κύριε Υφυπουργέ, αποσύρετε το άρθρο. Δεν υπάρχει θέμα αναστολής, αποσύρεται το άρθρο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Μάλιστα.

ΚΥΡΙΑΚΟΣ ΣΠΥΡΙΟΥΝΗΣ: Βελτιώσεις είναι αυτές;

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε συνάδελφε!

Κύριε Κωστόπουλε, έχετε το λόγο.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε' Αντιπρόεδρος της Βουλής): Σαν την κουρελού θα γίνει στο τέλος αυτό το νομοσχέδιο!

Το αποσύρει, το άρθρο 4 δεν το αποσύρει η Κυβέρνηση, εγώ θα κάνω μια τοποθέτηση για τις φοροαπαλλαγές των αξιωματικών.

Το άρθρο αυτό, είναι προφανές, ότι είχε έναν υπολανθάνοντα δόλο, όταν λέει ότι μέχρι 31-12-96. 'Ηταν πλέον καθαρό για όσους παροικούν την Ιερουσαλήμ, ότι οι "έχοντες και κατέχοντες" αξιωματικοί, υπαξιωματικοί, αστυφύλακες, θα κληθούν να πληρώσουν και αυτοί το τίμημα μιας πολιτικής σκληρής λιτότητας.

Με το να το αποσύρει, είναι ακόμη πιο προφανές ότι καταργούνται οι φοροαπαλλαγές. Αυτή είναι η δική μας εκτίμηση. Τώρα για τα περί Εθνικής Αντιπροσωπείας, η οποία θα αποφασίσει αύριο, στο φορολογικό, έχω να σας πω ότι βεβαίως θα αποφασίσει και δεν πρόκειται να αναμετρηθούμε σ'αυτό το πεδίο. Εσείς σαν Κυβέρνηση τι θα φέρετε στην Εθνική Αντιπροσωπεία, γιατί έχετε μια ευθύνη σοβαρή . 'Οπως αποδείχτηκε και πρωτύτερα από την ονομαστική ψηφοφορία, ενώ στην Επιτροπή είχαμε κραυγές αγωνίας και πόνου, στο τέλος τι σας έλεγα; Τι έλεγε ο Μακρυγιάννης; "Μας φέρνουν οι Βαυαροί τα κείμενα, εκφωνούμε λόγους, αγορεύουμε ή δεν αγορεύουμε και στο τέλος, ψηφίζουμε". Μα, αυτό έγινε κιόλας! Ο καθένας παίρνει την ευθύνη του, την προσωπική και πολιτική γενικότερα. Δεν είναι σωστά πράγματα αυτά. Θα μου πείτε, πρέπει να σταθούμε σ'αυτό το άρθρο, που αφορά τις φοροαπαλλαγές. Να καλοπιάσουμε τους αξιωματικούς. Και δεν πάμε να δούμε έναν κόσμο ολόκληρο, που θα πληγεί απ'αυτήν την κατάργηση των φοροαπαλλαγών; Και μιλάω για τη φτωχολογιά.

'Οταν ο κύριος Πρωθυπουργός έλεγε "έχοντες και κατέχοντες", δεν πιστεύω να υπονοούσε τον αστυφύλακα ή τον αξιωματικό που έχει μια απαλλαγή. Δε γίνεται. Κάτι άλλο θα έπρεπε να υπονοούσε. Στην πραγματικότητα, όμως, αυτούς είχε σαν στόχο. 'Ολους δηλαδή, και μέρος των όλων, είναι και αυτοί.

Δεν ικανοποιεί κανέναν η απόσυρση, ίσα-ίσα μας ανησυχεί περισσότερο, για να τα ξεκαθαρίσουμε. 

Το άρθρο 6, στην ουσία λέει ότι αν τυχόν από τις ρυθμίσεις που γίνονται, κάποιος ένστολος θα πάρει λιγότερα χρήματα απ'αυτά που έπαιρνε πρωτύτερα, τον καλύπτουμε. Δηλαδή, αναγνωρίζει η Κυβέρνηση, ότι υπάρχουν και κίνδυνοι να πάρει λιγότερα χρήματα. Τόσες μέρες εμείς τι κουβεντιάζουμε; Αυτό λέμε και εμείς. Πρώτον, ότι υπάρχει το ενδεχόμενο να πάρουν λιγότερα με το νέο μισθολόγιο. Και με αυτήν τη ρύθμιση καλύπτει αυτήν την αγωνία, αυτήν την ανάγκη, τις φωνές διαμαρτυρίας που ακούγονται απόψε, γιατί τα διοικητικά συμβούλια των Σωματείων Αξιωματικών και απλών αστυφυλάκων, οι οποίοι είναι στο Υπουργείο Εθνικής Οικονομίας και διαμαρτύρονται για την κατάσταση, έχουν στείλει και κάποιο ψήφισμα σήμερα εδώ, το έχω μπροστά μου.

'Αρα, λοιπόν, αυτά που λέγαμε, ήρθε το άρθρο αυτό να τα επιβεβαιώσει, ότι δηλαδή η Κυβέρνηση, χωρίς να δαπανά δραχμή, κάνει νέο μισθολόγιο.

'Αρθρο 7: Ειπώθηκαν αρκετά πράγματα και είναι πέρα για πέρα απαράδεκτο και σαν λογική, σαν φιλοσοφία, σαν πολιτική επιλογή, πέρα για πέρα απαράδεκτο. Είναι στραγγαλιστική λαβίδα για έναν ολόκληρο κόσμο. Δηλαδή, ουσιαστικά, αυτό το άρθρο λέει, κατά τη δική μας άποψη, ότι έτσι και δεν καθήσετε καλά, αύξηση γιοκ. Αυτό λέει στην ουσία. Θα μπορούσε βεβαίως και χωρίς να είναι στο νομοσχέδιο, να υπάρξει μια τοποθέτηση, μια δήλωση, μια δέσμευση, ότι η εισοδηματική πολιτική που θα ισχύει εκάστοτε για τον δημόσιο τομέα, θα ισχύει και γι'αυτούς τους ανθρώπους. Θα είχαμε τελειώσει. Γιατί το βάζετε αυτό το πράγμα;

ΑΠΟΣΤΟΛΟΣ ΑΝΔΡΕΟΥΛΑΚΟΣ: Για να μην ισχύει.

ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε' Αντιπρόεδρος της Βουλής):Για να μην ισχύει!

Πέρα απ'αυτό, υπάρχει και ένα πρόβλημα αρκετά πιο σημαντικό ή εξίσου σημαντικό: Ενώ αυτό αφορά τους στρατιωτικούς, οι οποίοι είναι από μια άποψη συνδικαλιστικά φιμωμένοι, διότι δεν μπορούν να κάνουν τίποτα, στην Επιτροπή δεν ήλθαν σαν σωματείο, ήλθαν οι συνταξιούχοι, που έχουν κάποια επιτροπή, οι άλλοι δεν μπορούν.

Υπάρχουν, όμως, σωματεία στα Σώματα Ασφαλείας. Τα σωματεία αυτά, υπό ορισμένες προϋποθέσεις στο μέλλον, μπορούν να υπογράφουν συλλογική σύμβαση εργασίας. Αυτό το άρθρο καταργεί αυτήν τη δυνατότητα. Τους τσουβάλιασε όλους, δηλαδή. Το άρθρο 7 έπρεπε να αποσυρθεί, κύριε Υφυπουργέ, και το άρθρο 4 να διορθωθεί. Να φύγει το "31-12-96" και να πει ότι διατηρούν αυτά τα αφορολόγητα που έχουν σήμερα οι αξιωματικοί. Επιμένουμε για την κατάργηση του άρθρου 7.

Στο άρθρο 8 που λέει "οι κρατήσεις υπέρ των μετοχικών ταμείων...κ.λπ.", όλα αυτά θα ρυθμιστούν με κοινές υπουργικές αποφάσεις των συναρμόδιων Υπουργών Οικονομικών και του Υπουργού Οικονομίας μετά τη δημοσίευση του παρόντος.

Δεν είναι καλό να λες σε αυτήν την Αίθουσα ότι "δεν έχω εμπιστοσύνη". 'Ομως, θα το πούμε. Δεν έχουμε εμπιστοσύνη. 'Ολα τα γεγονότα επιβεβαιώνουν ότι πρέπει να είμαστε κουμπωμένοι. Να υπάρξει άλλη ρύθμιση, που να διασφαλίζει ότι δε θα παρέμβει ο συναρμόδιος Υπουργός για να κάνει κάποια ζημιά στο χώρο. Και πρέπει να γίνει τροποποίηση στο άρθρο αυτό, για να μπορεί κανείς να συμφωνήσει. Διότι δεν πάμε με μία λογική ισοπεδωτική, ότι δε συμφωνούμε με όλα. Εάν γίνει μία τροποποίηση, γιατί να μη συμφωνήσουμε; Εάν όμως, δε γίνει, πώς με καλείς να ψηφίσω; Και θα με καταγγείλλεις και στους αξιωματικούς και θα πεις ότι το Κ.Κ.Ε. δεν ψήφισε το "καλό" νομοσχέδιο και το "καλό" μισθολόγιο.

Το άρθρο 11 αφορά τα καινούρια, που μπήκαν μετά τη συζήτηση στην Επιτροπή. Αφορά την υπόθεση των Ολυμπιονικών. Τώρα βάζει μέσα και αυτούς που είναι από την τέταρτη μέχρι και την όγδοη θέση. Είναι ένα ζήτημα πράγματι λεπτό. Καταλαβαίνεις και το σκεπτικό εκείνου που συνέταξε το άρθρο. 'Οτι δηλαδή, θέλει να λειτουργήσει ως παράδειγμα, ως παρότρυνση, κίνητρο κ.λπ.. 'Ολα αυτά κατανοητά. Παίρνεις κάποια τέτοια μέτρα για να βοηθάς. Δεν μπορεί κανείς να διαφωνήσει σε αυτό το σκεπτικό.

Κοιτάξτε να δείτε πού έχουμε την επιφύλαξή μας. Το προσεγγίζουμε με ένα διαφορετικό τρόπο, εν πάση περιπτώσει. Γιατί δηλαδή, να γίνει αξιωματικός του Στρατού αυτός που, ας πούμε, θα είναι έβδομος στους Ολυμπιακούς Αγώνες και να μην του δοθεί κάποια θέση στο Δημόσιο, κάποια δουλειά για να διασφαλίζεται μελλοντικά; 'Εχουμε την υποψία -δεν ξέρουμε αν η υποψία μας αυτή αντιστοιχεί σε αυτά που έχουν στο μυαλό τους οι κύριοι της Κυβέρνησης- ότι αυτούς τους ανθρώπους θέλουν να τους έχουν μάλλον κομποδεμένους. 'Ετσι περίπου το υποψιαζόμαστε.

Για το άλλο, που λέει "αξιωματικοί του Στρατού, λοχαγός" υπονούσε η πρόταση που έγινε, να ήταν μέχρι και τον ταγματάρχη, γιατί είναι σε ηλικία που του επιτρέπει να είναι Ολυμπιονίκης.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Ε' Αντιπροέδρου της Βουλής).

Τελειώνω, κύριε Πρόεδρε.

Δε θα βάλεις τον υποστράτηγο, που είναι πενήντα χρονών. Πού να πάει να τρέξει; 'Ετσι δεν είναι; Λογικό είναι. Ο ταγματάρχης μπορεί να έχει ακόμα κάποιες δυνατότητες. Αυτό δεν το σχολιάζω. Εδώ, όμως, μπορεί να γίνει άλλη ρύθμιση. Αυτή είναι η επιφύλαξή μας σε αυτό το άρθρο, το οποίο ειλικρινά θα θέλαμε να το ψηφίσουμε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, θα ήθελα κι εγώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Δε ζητήσατε το λόγο.

Ορίστε, έχετε το λόγο, αν παραχωρεί τη θέση του ο κ. Σπυριούνης.

ΚΥΡΙΑΚΟΣ ΣΠΥΡΙΟΥΝΗΣ: Βεβαίως, κύριε Πρόεδρε.

ΜΑΡΙΑ ΔΑΜΑΝΑΚΗ: Ευχαριστώ, στρατηγέ.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κυρία Δαμανάκη, έχετε το λόγο. 'Αλλη φορά να ζητάτε εγκαίρως το λόγο, σας παρακαλώ.

ΜΑΡΙΑ ΔΑΜΑΝΑΚΗ: Συγγνώμη, κύριε Πρόεδρε, ίσως ήταν παραδρομή, επειδή στην προηγούμενη ενότητα των άρθρων δεν είχα ζητήσει το λόγο και μου δόθηκε. Θα προσπαθήσω να είμαι σύντομη, κύριε Πρόεδρε.

Υπάρχει ένα μεγάλο θέμα με τις φοροαπαλλαγές, το οποίο, θα μου επιτρέψει ο κύριος Υπουργός να παρατηρήσω, ότι δεν το χειρίστηκε σωστά. 

Το θέμα των φοροαπαλλαγών τέθηκε από εμάς, από την Kοινοβουλευτική Eπιτροπή. Και τέθηκε με την εξής θέση, η οποία δεν ήταν αρνητική, ότι εμείς είμαστε υπέρ της κατάργησης των φοροαπαλλαγών. 'Οταν πρόκειται για εισόδημα, εφόσον ενσωματώνετε τα επιδόματα και τα εντάσσετε στο βασικό μισθό, δεν αποτελούν πλέον δαπάνη, αποτελούν εισόδημα. Κατά συνέπεια, πρέπει να φορολογούνται.

Επειδή εμείς έχουμε μία γενικότερη άποψη που έχει σχέση με τις φοροαπαλλαγές και προτείνουμε την κατάργησή τους, εκτός από ελάχιστες που έχουν πραγματικά κοινωνικό χαρακτήρα, είχαμε πει να καταργηθούν. 

Είναι, όμως, φανερό, ότι εάν κανείς πορευόταν με μία λογική κατάργησης των φοροαπαλλαγών, θα έδινε και άλλες αυξήσεις στα εισοδήματα, γιατί αλλιώς κινδυνεύουν οι άνθρωποι αυτοί να υποστούν μία ευθεία μείωση του μισθού τους και τελικά, το άρθρο 6 να αφορά πολύ περισσότερους απ' όσους μας λέτε. Και αναφέρομαι σε εκείνο το άρθρο, που λέει για τους προσωποπαγείς μισθούς, εφόσον μειώνονται με το συγκεκριμένο μισθολόγιο.

Επομένως, κύριε Υπουργέ, θα έπρεπε να υπάρξει μία διαφορετική λογική, που να δίνει μεγαλύτερες αυξήσεις και να εντάσσει τα εισοδήματα κανονικά στη φορολογία, χωρίς φοροαπαλλαγές. Δεν την υιοθετήσατε αυτήν τη λογική.

'Οταν θέσαμε, όμως, το θέμα των φοροαπαλλαγών, δε μας απαντήσατε. 'Ετσι όπως ήταν διατυπωμένο το άρθρο -θα έρθω σ' αυτό- υπαινισόταν κατάργηση των φοροαπαλλαγών. Αλλά η σημερινή απόσυρση του άρθρου, πολύ περισσότερο επιβεβαιώνει ότι οδηγούμαστε σε μία ενδεχόμενη κατάργηση των φοροαπαλλαγών, την ίδια στιγμή που τα εισοδήματα μένουν συμπιεσμένα, με αποτέλεσμα να βρεθούν πολλές χιλιάδες άνθρωποι με ευθεία μείωση των καθαρών αποδοχών τους. Αυτό δεν είναι δυνατόν να μην το δούμε.

Κατά τη γνώμη μου, η Κυβέρνηση σκόπιμα χειρίστηκε έτσι το θέμα, ώστε να έχουν κάποιοι την ελπίδα ότι ενδεχομένως, θα διατηρηθούν οι φοροαπαλλαγές και να μη ζητούν περισσότερα στα θέματα των ρυθμίσεων του μισθολογίου. Βέβαια, όπως ήταν διατυπωμένο το άρθρο, πριν το αποσύρετε, έλεγε ότι αυτές οι φοροαπαλλαγές που θα μείνουν, θα μείνουν μέχρι τις 31-12-96, γεγονός που υπονοούσε ότι εάν φέρετε τις φοροαπαλλαγές νωρίτερα και τις ψηφίσετε, θα μπορούσε ενδεχομένως στις 31-12-96, να καταλήξουμε στο κενό. Τώρα τι συμβαίνει; Εκτιμήσατε ότι δεν προλαβαίνετε να ψηφίσετε το νομοσχέδιο μέχρι το τέλος του χρόνου; Τι ακριβώς έχει συμβεί, δεν έχω καταλάβει.

Εδώ, ουσιαστικά, το μήνυμα το οποίο παίρνουμε εμείς είναι, ότι τα εισοδήματα φορολογούνται, ενώ την ίδια στιγμή μένουν τόσο χαμηλά οι ακαθάριστες αποδοχές, ώστε πάρα πολλοί άνθρωποι θα έχουν μείωση των αποδοχών τους. 

Επαναλαμβάνω, ότι εγώ θα δεχόμουν να συζητηθεί εξ υπαρχής το θέμα των φοροαπαλλαγών και να υπάρξουν οι αντίστοιχες αυξήσεις, διότι πράγματι θα έχετε και άλλου είδους νομικά προβλήματα. Εφόσον ενσωματώνετε ορισμένα επιδόματα στο μισθό και δεν αποτελούν πλέον δαπάνη, αμφιβάλλω εάν νομικά και συνταγματικά θα μπορούσατε να τα κρατήσετε αφορολόγητα, διότι εφόσον αποτελούν μισθό, θα πρέπει να φορολογηθούν. 'Οσο ήταν δαπάνη θα μπορούσε κανείς να το συζητήσει, αλλά εφόσον είναι μισθός, έτσι και αλλιώς θα φορολογηθούν. Δηλαδή, και να θέλετε να μην καταργήσετε τις φοροαπαλλαγές, φοβούμαι ότι θα πρέπει να καταργηθούν.

Επομένως, κύριε Πρόεδρε, το άρθρο 6 πλέον παίρνει και άλλο χαρακτήρα. Είχαμε εξ υπαρχής συζητήσει πολύ για το άρθρο 6. Ο κύριος Υπουργός έδωσε διευκρινήσεις προσπαθώντας να μας πείσει ότι το άρθρο αυτό που αφορά εκείνους που ο μισθός τους μειώνεται, αναφέρεται μόνο σε οριακές περιπτώσεις. Δεν έχουμε πεισθεί ότι αναφέρεται μόνο σε οριακές περιπτώσεις.

Εδώ υπάρχει το πολύ σοβαρό θέμα των οικογενειακών επιδομάτων, διότι πράγματι μειώνονται κυρίως οι μισθοί εκείνων που έχουν πολλά παιδιά. 'Ετσι όπως είναι η δομή του μισθολογίου -να μην αναφερθώ τώρα αναλυτικά, τα έχω πει πολλές φορές- μειώνονται οι μισθοί εκείνων που έχουν πολλά παιδιά. Και οι γενικές και αόριστες υποσχέσεις, ότι τα οικογενειακά επιδόματα θα αυξηθούν, εμένα τουλάχιστον δε με καλύπτουν. Δηλαδή, εφόσον υπάρχει ειλημμένη απόφαση της Κυβέρνησης να αυξηθούν κατά 50%, όπως είπε ο κύριος Υπουργός, μπορούσε να τεθεί εδώ. Δεν καταλαβαίνω γιατί πρέπει να πάει σε άλλο νομοσχέδιο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Τα πάντα μπαίνουν στα νομοσχέδια περί δημοσίων υπαλλήλων.

ΜΑΡΙΑ ΔΑΜΑΝΑΚΗ: Μ' αυτήν τη λογική, όμως, κύριε Υπουργέ, και πάρα πολλά από τα άλλα που κάνετε εδώ, θα μπορούσαν να μπουν σε εκείνα τα νομοσχέδια. Υποτίθεται ότι εδώ προχωρείτε -καλώς ή κακώς, αλλά πάντως προχωρείτε- στη δημιουργία ενός χωριστού μισθολογίου για τις 'Ενοπλες Δυνάμεις, τα Σώματα Ασφαλείας, το Πυροσβεστικό και το Λιμενικό. 'Αρα, φέρτε το ολοκληρωμένο.

Εγώ επιμένω, κύριε Πρόεδρε, ότι υπάρχει σοβαρό θέμα μείωσης των αποδοχών. Και η μείωση των αποδοχών πλέον προκύπτει και μετά από την κατάργηση των φοροαπαλλαγών. Διότι, όπως αντιλαμβάνεσθε, θα ήταν εντονότατη η κριτική μας για τις μισθολογικές ρυθμίσεις, εάν ξέρετε εξ υπαρχής ότι καταργούνται σίγουρα και οι φοροαπαλλαγές.

Επίσης, υπάρχει θέμα με τη μη τιμαριθμοποίηση της φορολογικής κλίμακας, η οποία επιβαρύνει επιπλέον ιδιαίτερα τους χαμηλόμισθους.

'Οσον αφορά τις κρατήσεις, στο άρθρο 8 θέλω να πω ότι αντιλαμβάνομαι την ανάγκη να υπάρχουν κρατήσεις, αλλά είναι πολύ αόριστη η διάταξη αυτή. Δεν ξέρουμε καν πώς όλα αυτά θα διαμορφωθούν. 'Ισως, αν υπήρχε κάποια μελέτη, να είχαμε μια εικόνα του τι ακριβώς πρόκειται να συμβεί με αυτό το θέμα. Ούτε τα στοιχεία τα οποία υπάρχουν από τις εκθέσεις, διαφωτίζουν το θέμα αυτό.

Για τα υπόλοιπα δεν έχω να πω τίποτα άλλο, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο Ειδικός Αγορητής του Δημοκρατικού Κοινωνικού Κινήματος κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Υφυπουργέ, ευτυχώς που αποσύρατε το άρθρο 4, όπως θα έπρεπε να αποσύρετε και άλλα, τα οποία θα πούμε παρακάτω, γιατί τελικά αυτό το νομοσχέδιο καθίσταται διάτρητο με αυτές τις εγχειρητικές επεμβάσεις που κάνετε, οι οποίες είναι πάλι άστοχες.

Το άρθρο 4 δε θα το σχολιάσω επί μακρόν. Το μόνο που μπορώ να πω είναι, ότι παραβιάζει έμμεσα φορολογικό κανόνα δικαίου. Πώς είναι δυνατόν να απαλλάσσεται ίσο ποσό από 1-1-1997 με το απαλλασσόμενο μέχρι 31-12-1996 από όλα τα επιδόματα κ.λπ., αφού μετά από 1-7-1997 καταργούνται τα επιδόματα και ενοποιούνται στο βασικό μισθό;

Το άρθρο 6 αποδεικνύει αυτό που είπαμε χθες στην εισήγησή μας, ότι μειώνονται οι αποδοχές και θέλετε να το συγκαλύψετε, βάζοντας τάχα μια ασφαλιστική δικλείδα. Θα το αντιπαρέλθω και αυτό.

Το άρθρο 7 του νομοσχεδίου είναι περιττό, πρέπει να καταργηθεί, γιατί θέλετε να κάνετε επέμβαση στο μελλοντικό νομοθέτη, να τον εμποδίζετε να νομοθετεί κατά το Σύνταγμα.

Θα επιμείνω περισσότερο, κύριε Υπουργέ, σε κάτι που δε θίχτηκε από κανέναν συνάδελφο μέχρι τώρα, γιατί δε γνωρίζουν προφανώς το θέμα. Θα πρέπει να δώσετε ιδιαίτερη προσοχή σ'αυτά που θα σας πω, διότι και στη Διαρκή Επιτροπή σας το επεσήμανα και φέρατε μία τροποποίηση την τελευταία στιγμή. Μάλιστα, λέτε στα πρακτικά "οι ανωτέρω επιτροπές" -διότι είμασταν δύο επιτροπές- "έκαναν δεκτές υπουργικές τροπολογίες, οι οποίες αναφέρονται στην ίδρυση ειδικού κλάδου οικονομικής ενίσχυσης μερισματούχων Μετοχικού Ταμείου Στρατού". Σας είπα, αν θυμόσαστε, να προστεθεί και η πρώην Χωροφυλακή. Εσείς δεν το λάβατε υπόψη σας.

Τώρα θα σας αναλύσω τι συμβαίνει επ'αυτού, για να ξέρετε, διότι πάτε να τινάξετε στον αέρα ένα ολόκληρο ταμείο. Κανένας δεν το επεσήμανε, γιατί ίσως δεν το γνωρίζει. Εδώ, χωρίς αιτιολογική έκθεση, χωρίς τίποτα, στην ειδική επιτροπή πέρασε, μολονότι σας το τόνισα ιδιαίτερα. Τι συμβαίνει εδώ; Λέει το άρθρο 9 "στο Μετοχικό Ταμείο Στρατού ιδρύεται ειδικός κλάδος με την ονομασία Ειδικός Κλάδος Οικονομικής Ενίσχυσης Μερισματούχων" και καθιερώνει την αποκλειστική μεταχείριση μερισματούχων του Ταμείου που προέρχονται μόνο από το Στρατό Ξηράς και αποκλείει μερισματούχους του ίδιου Ταμείου που προέρχονται από την Ελληνική Αστυνομία, πρώην Χωροφυλακή.

Να ξέρετε ότι το 61% των ασφαλισμένων του Μετοχικού Ταμείου Στρατού, κύριε Υπουργέ, προέρχεται από τη Χωροφυλακή και την ΕΛ.ΑΣ. και το 39% μόνο, προέρχεται από το Στρατό Ξηράς. Η πρώην Χωροφυλακή είναι συνιδύτρια του Ταμείου και είναι απαράδεκτο μέσα στους κόλπους του ίδιου του Ταμείου να ιδρύεται και ένας ειδικός κλάδος οικονομικής ενίσχυσης των μερισματούχων, που προέρχονται αποκλειστικά και μόνο από το Στρατό Ξηράς.

Στην προκειμένη περίπτωση δημιουργείται ένα παραταμείο, που μοιραία θα οδηγήσει το Μετοχικό Ταμείο Στρατού στην αυτοκατάργηση, αφού θα εξασθενούν οι πόροι του. Εξάλλου, σ' αυτόν τον ειδικό φορέα, δε θα είναι μέτοχοι και ούτε θα μετέχουν στη διοίκηση αυτού και από την ΕΛ.ΑΣ. Τότε η ίδρυση του ειδικού αυτού κλάδου αντίκειται στο υφιστάμενο νομικό πλαίσιο που διέπει το Μετοχικό Ταμείο Στρατού.

Αν οι του Στρατού Ξηράς θέλουν να ιδρύσουν ειδικό φορέα δικό τους, ας τον ιδρύσουν, αλλά ας τον υπαγάγουν σε κάποιο άλλο ταμείο τους, όπως είναι το ΤΑΣ κ.λπ., που διαχειρίζεται τις οικονομικές υποθέσεις αποκλειστικά των αξιωματικών που προέρχονται από το Στρατό Ξηράς.

Κύριε Υπουργέ, η διάταξη αυτή είναι εκ του πονηρού και χρειάζεται προσοχή, γιατί τινάζεται το Ταμείο στον αέρα και φυσικά θίγεται ένας μεγάλος αριθμός μερισματούχων.

Προτείνω, λοιπόν, τα άρθρα 9 και 10 του νομοσχεδίου να απαλειφθούν ή σε περίπτωση που δε θέλετε, να προστεθεί "και την ΕΛ.ΑΣ" πρώην Χωροφυλακή.

'Οσον αφορά το άρθρο 11, συμφωνούμε, γιατί είναι για τους Ολυμπιονίκες.

Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος της Νέας Δημοκρατίας κ. Παπαδόγγονας έχει το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε και κύριοι συνάδελφοι, παρά την απόσυρση του άρθρου 4 από τον παρόντα Υφυπουργό, γεννώνται ερωτηματικά το τι πρόκειται να προβλεφθεί και αν θα υπάρχει αφορολόγητο με τη γενικότερη πολιτική της Κυβερνήσεως, η οποία θα εφαρμοσθεί μετά το σχετικό νομοσχέδιο.

'Ηδη από τη διατύπωση του άρθρου 4 δημιουργούνται πολλά ερωτηματικά. Διότι το αφορολόγητο αυτό ποσό του εισοδήματος, δε φαίνεται πουθενά από τη διατύπωση του άρθρου 4, εάν αναπροσαρμόζεται σε συνάρτηση με τον εκάστοτε πληθωρισμό. Δηλαδή, η απαλλαγή αυτή είναι απαλλαγή συγκεκριμένου ποσού, έστω και αν ίσχυε το άρθρο 4, χωρίς αυτό να είναι αναπροσαρμοζόμενο. Αυτό σημαίνει ότι το ποσό αυτό συναρτήσει του χρόνου, θα μειούτο μέχρις ότου θα ήταν τελείως ασήμαντο.

Νομίζω ότι στην προκειμένη περίπτωση και λόγω της αποσύρσεως που έγινε, θα πρέπει να γίνει μία δήλωση εκ μέρους του παρόντος Υφυπουργού Οικονομικών, για το τι προτίθεται η Κυβέρνηση να κάνει σχετικά με τις φοροαπαλλαγές στο χώρο των Ενόπλων Δυνάμεων και των Σωμάτων Ασφαλείας. Δεδομένου ότι η απόσυρση δημιουργεί περισσότερη ασάφεια και ουδείς στην Αίθουσα εδώ μπορεί να γνωρίζει -ή μάλλον όλοι υποπτευόμαστε- ότι θα έχουμε περαιτέρω περικοπές, οι οποίες θα απομειώσουν τα εισοδήματα των στρατιωτικών των Ενόπλων Δυνάμεων και των Σωμάτων Ασφαλείας.

Στο άρθρο 6, έχουν πολλά λεχθεί και συμφωνώ απόλυτα με τους προλαλήσαντες. Η Κυβέρνηση προφανώς δέχεται τη μείωση. Δηλαδή, το άρθρο 6 δε λέει τίποτα άλλο παρά ότι σε ορισμένους βαθμούς θα υπάρξει μείωση αποδοχών. Αλλά νομίζω ότι περαιτέρω μείωση θα δημιουργηθεί, διότι όλα αυτά υπόκεινται στη μη τιμαριθμοποίηση της φορολογικής κλίμακας. Αντιλαμβάνεσθε ότι αυτό το μειωμένο ποσόν, παρά το ότι θα δοθεί ποσοτικά το ίδιο, θα υποστεί εν συνεχεία τη μείωση ακριβώς λόγω της φορολογίας.

Σχετικά με το άρθρο 7, έχουμε πει πάρα πολλά. Θα ήθελα, όμως, να επαναλάβω αυτό το οποίο έχουν πει και οι κύριοι συνάδελφοι και να προσθέσω και μία άλλη διάσταση. Αυτή ακριβώς η στατικότητα που παρουσιάζει η διατύπωση του άρθρου 7, η αδυναμία δηλαδή, της μη τροποποιήσεως με υπουργικές αποφάσεις ή άλλες πράξεις, παρά μόνο με νόμο, αυτών των αποδοχών, με φέρνει πίσω στο να σκεφθώ τον τελευταίο νόμο του 1986 που μέσα σε μία δεκαετία δημιούργησε αναμφισβήτητα σημαντική μείωση των αποδοχών. Και αυτό διότι, παρά το ότι έμπαινε η εκάστοτε εισοδηματική πολιτική της Κυβερνήσεως στην Α.Τ.Α. λόγω του ύψους της μέσα σ' αυτήν τη δεκαετία, είχαμε συνεχή μείωση.

Με λίγα λόγια παραμένει το ερώτημα, κατά πόσο η εκάστοτε εισοδηματική πολιτική της Κυβερνήσεως θα παρέχεται στο προσωπικό των Ενόπλων Δυνάμεων και των Σωμάτων Ασφαλείας και πού. Διότι έχει μεγάλη σημασία. Και θα ήθελα μια δήλωση από τον συνεχώς συζητούντα και μη ακούοντα κύριο Υφυπουργό, ότι η εκάστοτε εισοδηματική πολιτική θα μπαίνει στο βασικό μισθό. Διότι τότε ομιλούμε πράγματι για εισοδηματική πολιτική.

Φοβάμαι ότι η εισοδηματική πολιτική, η οποία εξαγγέλλεται κάθε φορά με τον Προϋπολογισμό, θα χρειάζεται άλλο νόμο για να μπει στις αποδοχές των στελεχών των Ενόπλων Δυνάμεων και των Σωμάτων Ασφαλείας. Αυτό πρέπει να ξεκαθαριστεί. Αν έχουμε στον Προϋπολογισμό -που θα συζητηθεί σε λίγες μέρες- μία άλφα εισοδηματική πολιτική, δε βλέπω με ποιον μηχανισμό στο νομοσχέδιο αυτό μπορεί αυτήν την εισοδηματική πολιτική να την εισπράξουν τα στελέχη των Ενόπλων Δυνάμεων και των Σωμάτων Ασφαλείας.

Περαιτέρω στο άρθρο 9. 'Ηθελα να παρατηρήσω ότι σήμερα οι συνταξιούχοι παίρνουν 15.000-25.000 δρχ. επίδομα ετοιμότητος, που δόθηκε και στους εν ενεργεία. Αν παραμείνει η διατύπωση της παρ. 1β' του άρθρου, που λέει "'Ολες οι διατάξεις και οι αποφάσεις που αναφέρονται στην παρ. 1 του άρθρου 3 του παρόντος..." τότε αυτό σημαίνει ότι οι συνταξιούχοι θα χάσουν το επίδομα ετοιμότητος που παίρνουν.

Θα πρέπει να αναφερθεί σαφώς στο άρθρο αυτό "'Ολες οι διατάξεις και οι αποφάσεις που αναφέρονται στην παρ. 1 του άρθρου 3 του παρόντος... πλην της υποπαραγράφου 1θ' του άρθρου 3, μέχρι της επεκτάσεως του παρόντος μισθολογίου και στους συνταξιούχους". 'Αλλως οι συνταξιούχοι θα χάσουν το επίδομα αυτό των 15.000-25.000 δραχμών.

'Οσον αφορά αυτό που ελέχθη για τον ειδικό λογαριασμό για τα στελέχη του Στρατού Ξηράς, νομίζω ότι αυτό το δίκαιο μέτρο μπορεί άριστα να επεκταθεί -και φυσικά πάντοτε με ίδια έσοδα- και στο Πολεμικό Ναυτικό και στην Πολεμική Αεροπορία και στα Σώματα Ασφαλείας, αρκεί να καθορισθούν έσοδα τα οποία προέρχονται από έσοδα όπως του Στρατού Ξηράς.

Στα άλλα άρθρα που αφορούν τους Ολυμπιονίκες, δεν έχουμε καμία αντίρρηση. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός):Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Υφυπουργέ, η απάλειψη του άρθρου 4 δεν είναι καθόλου τυχαία. Είναι ουσιαστική απάλειψη, η οποία ανατρέπει όλους τους συλλογισμούς που αναπτύξατε στη Βουλή χθες, όταν μας είπατε ότι απ' αυτό το νομοσχέδιο θα επέλθει δαπάνη, κατά την αρχική του διατύπωση, 94 δισ. και κατά παραχώρηση μετά από συζητήσεις στη Διαρκή Επιτροπή και εδώ, 114 δισ. κ.οκ.

'Εχετε υποχρέωση μετά την απόσυρση του άρθρου 4, κατά το άρθρο 75 του Συντάγματος, να φέρετε στη Βουλή, πριν ψηφιστεί το άρθρο -γιατί εδώ πρέπει να νομοθετούμε ειλικρινώς και όχι με τεχνάσματα- ποια είναι η ωφέλεια από πλευράς εσόδων του Κρατικού Προϋπολογισμού από την απόσυρση του άρθρου 4.

Δεν ξέρω αν γίνομαι απόλυτα κατανοητός από εσάς και από τους συμβούλους σας. Ασφαλώς, αν πληροφορηθούν το άρθρο 4 οι υπηρετούντες στις 'Ενοπλες Δυνάμεις και στα Σώματα Ασφαλείας, αύριο θα γίνει αυτό που δεν μπορείτε να το προσδιορίσετε αυτήν τη στιγμή.

Απορώ με τη λογική της Κυβέρνησης. Είναι πολύ ουσιαστική η μείωση των αποδοχών πλέον, μετά την απόσυρση του άρθρου 4. Και για να το καταλάβουν όλοι οι συνάδελφοι, λέω το εξής: Το στεγαστικό επίδομα π.χ., που ήταν 40.000 το μήνα και ετησίως 500.000, ήταν αφορολόγητο και σωστά. Το είχε κάνει ο υποφαινόμενος όταν είχε καθιερώσει το ν.1942 για το στεγαστικό επίδομα. Είναι βασικός κανόνας του φορολογικού δικαίου στην Ελλάδα και σε κάθε χώρα, να φορολογείται το καθαρό εισόδημα και όχι το ακαθάριστο, όχι οι δαπάνες.

Επίσης, το επίδομα οδοιπορικών είναι δαπάνη και δε φορολογείται σε καμία χώρα του κόσμου η δαπάνη. 'Ολα αυτά τώρα τα εντάσσετε στο βασικό μισθό και στα άλλα που θα πάνε κανονικά στη φορολογική κλίμακα και πλέον θα τα φορολογήσετε. Μιλάμε ετησίως για ποσά 800.000 έως 1.000.000. Ξέρετε τι σημαίνει αυτό; 'Οτι από το μέσο όρο του 15% της φορολογικής κλίμακας, που πηγαίνουν οι αποδοχές των αξιωματικών και Σωμάτων Ασφαλείας, θα πάνε στο 30%. Αυτό, κύριε Υπουργέ, είναι απάτη. Το λέω με την εμπειρία που έχω επί οκτώ χρόνια στο Υπουργείο Οικονομικών. Είναι απάτη εναντίον των αξιωματικών και των αστυνομικών, στους οποίους για να περάσετε αυτά τα ψίχουλα βάλατε το άρθρο 4 και αφού περάσατε τα άρθρα 2 και 3, αποσύρετε το άρθρο 4, χωρίς να κάνετε την αντίστοιχη αύξηση των μισθών και των συντάξεων από την άλλη μεριά.

Είναι ντροπή να νομοθετούμε έτσι. Είναι ντροπή να υπάρχει τέτοια λογική σε μια Κυβέρνηση που κυβερνά αυτόν τον Τόπο, και μάλιστα σε κρίσιμες εποχές, που υποτίθεται ότι φέρνει ειδικό νομοσχέδιο για τις 'Ενοπλες Δυναμεις και για τα Σώματα Ασφαλείας λόγω της κρισιμότητας των στιγμών.

Κύριε Πρόεδρε, έχει υποχρέωση ο κύριος Υφυπουργός να βάλει τους υπαλλήλους του να φέρουν στη Βουλή, το τι σημαίνει αυτό το μισθολόγιο μετά την αφαίρεση του άρθρου 4, για έναν ανθυπολοχαγό, ο οποίος έχει σύζυγο και δύο παιδιά, σύζυγο και τρία παιδιά, σύζυγο και τέσσερα παιδιά. Και θα δείτε ότι τελικά σ' ένα πολύ μεγάλο ποσοστό που θα απολαύσει αυτό το "νέο" μισθολόγιο, θα έχουμε μείωση αποδοχών.

Και, κύριοι συνάδελφοι, κάνετε λάθος. Το άρθρο 6 δεν την πιάνει αυτήν τη μείωση για να πάει προσωπική διαφορά, γιατί τα μισθολόγια ρυθμίζουν ακαθάριστες αποδοχές, ανεξάρτητα από κρατήσεις και επομένως ανεξάρτητα από κρατήσεις για ταμεία και φόρους. Κατά συνέπεια θα έχουμε μείωση καθαρών αποδοχών σε ένα σημαντικό αριθμό και ειδικά σ' αυτούς που έχουν τους βαθμούς από το λοχαγό και κάτω και την αντιστοιχία.

Παρακαλούμε, κύριε Υφυπουργέ, να μας φέρετε παραδείγματα με αυτούς τους βαθμούς μέχρι το λοχαγό και μέχρι τον αστυφύλακα. Διαφορετικά, θα έχετε ακολουθήσει έναν ολισθηρό δρόμο σε βάρος της Χώρας, γιατί σήμερα υποτίθεται ότι με αυτό το μισθολόγιο συμβάλλετε στην οικονομική και ηθική αναβάθμιση των Ενόπλων Δυνάμεων και των Σωμάτων Ασφαλείας.

Κύριε Υφυπουργέ, τελικά πρέπει να μας φέρετε, όπως έχετε υποχρέωση κατά το άρθρο 75 του Συντάγματος, αναφορά στην ειδική έκθεση που συνοδεύει το νομοσχέδιο, επειδή υπήρχε αυτή η διάταξη του άρθρου 4, δεν αναφέρεται τίποτα στην ειδική έκθεση του Λογιστηρίου, πόση είναι η ωφέλεια του Κρατικού Προϋπολογισμού με τη μορφή της απάλειψης αυτών των φορολογικών ρυθμίσεων, που δεν είναι φορολογικές απαλλαγές, αλλά είναι στα πλαίσια του υγιούς φορολογικού δικαίου, να μας πείτε, θα θέλαμε, πόσα έσοδα θα εισπράξετε, αν αφήσετε έτσι τη ρύθμιση. Το λέω γιατί τα έσοδα είναι πολλές δεκάδες δισεκατομμυρίων. Σας εξήγησα ότι από 15% συντελεστή φορολογίας θα πάνε στο 30% και επομένως θα έχουμε μειώσεις και τελικά έσοδα και δαπάνες θα είναι πολύ μικρά, άρα είναι ένας εμπαιγμός των υπηρετούντων στις 'Ενοπλες Δυνάμεις και τα Σώματα Ασφαλείας. Βέβαια ο εμπαιγμός φαίνεται πιο καθαρά σε συνδυασμό και με το άρθρο 7, που εκεί λέτε ότι δε θα δώσετε εισοδηματική πολιτική λόγω του μισθολογίου. Είναι τραγικά αυτά που κάνετε, είναι κουτοπονηριές και δεν ταιριάζουν σε μία Κυβέρνηση. Είναι κραυγή αγωνίας αυτό που εκφράζω, γιατί αύριο θα είναι μεγάλο το πρόβλημα, εάν ψηφίσει η Βουλή αυτό το νομοσχέδιο μετά και την απόσυρση του άρθρου 4. Αποσύρετε το άρθρο, αλλά θα κάνετε αντίστοιχη αύξηση των αποδοχών, γιατί αυτό αντίκειται σε υγιείς αρχές, φορολογικές, και προχθές είπα πως αν μείνει έτσι, τότε του χρόνου θα πείτε στον Ελληνικό Λαό, καταργούμε μια κακώς τιθέμενη στο συγκεκριμένο νομοσχέδιο φορολογική απαλλαγή, η οποία είναι και αντίθετη με το Σύνταγμα.

Κύριε Πρόεδρε, σαν ΔΗ.Κ.ΚΙ. η πρότασή μας είναι η εξής: Μετά την αφαίρεση αυτής της διάταξης χωρίς να περιλαμβάνει άλλη που να αναπληρώνει την αφαίρεση του φόρου με εισοδηματική ενίσχυση στους μισθούς που περιλαμβάνονται στο άρθρο 2, τότε το νομοσχέδιο πρέπει να αποσυρθεί τελείως, γιατί θα επέλθει τέτοιος κραδασμός στις 'Ενοπλες Δυνάμεις και στα Σώματα Ασφάλειας, που η Κυβέρνηση των λογιστών δεν μπορεί να το καταλάβει. Εκτός αν πιστεύει ότι είναι έξυπνη και οι άλλοι δεν καταλαβαίνουν, εδώ στην Αίθουσα και πολύ περισσότερο εκείνοι που θα πάνε να πληρωθούν την 1η Ιανουαρίου 1997 και θα δουν μειωμένες τις αποδοχές τους.

Επιμένω ότι το νομοσχέδιο πρέπει να αποσυρθεί, να σταματήσει εδώ η συζήτηση και να μας φέρει μία συγκροτημένη μελέτη ο κύριος Υπουργός σ' αυτά που είπα και να συνεχισθεί την επόμενη εβδομάδα το νομοσχέδιο.

'Οσον αφορά για το άρθρο 11, που έχει σχέση με τους Ολυμπιονίκες, είναι παρονυχίδα και το ΔΗ.Κ.ΚΙ. συμφωνεί. Πάντως το νομοσχέδιο πρέπει να αποσυρθεί.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, τα άρθρα του νομοσχεδίου έχουν έναν οργανικό δεσμό μεταξύ τους και έναν βασικό αντικειμενικό σκοπό, που είναι η βελτίωση των αποδοχών.

Το άρθρο 4 είναι ενσωματωμένο στον οργανικό δεσμό και την επιδιωκόμενη βελτίωση των αποδοχών.

Ξαφνικά, ενώ αιωρείται η ελπίδα ότι με τις ρυθμίσεις βελτιώνεται μετά από τις συζητήσεις εδώ μέσα το νομοσχέδιο, έρχεστε και παίρνετε το άρθρο 4. Θα συμφωνήσω σε πολλά σημεία και με την κα Δαμανάκη και με τον κ. Κωστόπουλο και με τον κ. Τσοβόλα. Σας παρακαλώ πάρα πολύ, ο πυρήνας του νομοσχεδίου δεν είναι οικονομικός. Το ηθικό μέρος, σαν έκφραση αναγνώρισης της μεγάλης τους προσφοράς, είναι το κύριο σημείο.

Εγώ δεν καταψήφισα από οικονομική πλευρά το νομοσχέδιο. Απουσιάζει και δεν έπρεπε, κύριε Υφυπουργέ, κύριε αρχηγέ θα σας πω, απουσιάζει το πνεύμα, ο πυρήνας, που θα έπρεπε να χρωματίζει το νομοσχέδιο, ότι δηλαδή οι ιδιαιτέρου επαγγέλματος συνθηκών και ζωής και εργασίας εργαζόμενοι στις 'Ενοπλες Δυνάμεις, που στερούνται βασικών εργασιακών σχέσεων και δικαιωμάτων, που δεν έχουν ωράρια, έπρεπε να τύχουν ειδικής ρυθμίσεως, ειδικού δηλαδή μισθολογίου. Και αυτό δε γίνεται. Γιατί αυτός ο θόρυβος; Γιατί δε μας έχετε με διαύγεια απαντήσει αν καλύπτει και την εισοδηματική πολιτική του 1997; Είμαι σίγουρος ότι την καλύπτει. Είναι εκτός το νομοσχέδιο. Δηλαδή, η εισοδηματική πολιτική δε θα περιλάβει τις αποδοχές των Ενόπλων Δυνάμεων το 1997 και το 1998. Και λέγω ότι το διορθωτικό θα είναι 3, ο πληθωρισμός είχε υπολογισθεί στο 5%, θα είναι 8 συν, έχουμε ένα διορθωτικό 3%, θα προστεθεί στην αύξηση. 'Ετσι θα δοθεί ίσως αθροιστικά 8%. Το ίδιο το νομοσχέδιο αναγνωρίζει ότι στον ενάμιση χρόνο, στις τρεις φάσεις, οι βελτιώσεις στις συντάξεις θα είναι 13,8% και στους μισθούς θα είναι 14,5%. Τουτέστιν, μια απλή εισοδηματική πολιτική, η τρέχουσα εθιμικά, που θα περιλάβει και θα απλωθεί στο 1997 και στο 1998, θα κάλυπτε πιθανώς την υπόθεση των επιδιώξεων της βελτίωσης του μισθολογίου.

Αν έφερνε η Κυβέρνηση ειδικό μισθολόγιο, έπρεπε να είναι, κύριοι και κυρίες συνάδελφοι, ειδικό μισθολόγιο. Δεν είναι ειδικό μισθολόγιο.

Το άρθρο 4, λοιπόν -έχει δίκιο ο κ. Τσοβόλας- ερεθίζει. Θέλω να σας πω κύριε Υφυπουργέ ότι έχουμε υποσχεθεί στο Λαό μας ένα άλλο ύφος και ένα άλλο ήθος. Και αυτό μας δεσμεύει. Δεσμεύει τα στελέχη του ΠΑ.ΣΟ.Κ. Και δεσμεύει περισσότερο και τα μέλη της Κυβέρνησης, να ανταποκριθούν στο πνεύμα του κ. Σημίτη ο οποίος αγωνίζεται μέρα και νύχτα.

Θα πω, λοιπόν, ότι θα έπρεπε να έχει και μία παρρησία το άρθρο 4. 'Αμα θέλετε να το αποσύρετε, να μας πείτε ότι θα έχει επιπτώσεις στους μισθούς, 10.000 δρχ. το μήνα ή 8.000 δρχ. το μήνα. 'Επρεπε να έχετε προεκτιμήσει. Κάπου φαίνεται ότι οι προσθήκες που κάνατε ενόχλησαν το γενικό σκεπτικό και οδηγηθήκατε -γιατί δε θέλω να πω ότι υπήρξε εσκεμμένη, παγιδευμένη δηλαδή διάταξη εκ των προτέρων για να ρίξει στάχτη στα μάτια-τελικά με το νομοσχέδιο που θα έρθει περί φοροαπαλλαγών, να αφαιρεθεί η προοπτική της ισόποσης απαλλαγής από τη φορολογία.

Επιτέλους, στο άρθρο 5 οι αποζημειώσεις γίνονται όπως γίνονται και στο λοιπό δημόσιο τομέα.

Η διασφάλιση του άρθρου 6 ευτυχώς μπήκε -το λέω κι εγώ, είμαι πεπεισμένος σήμερα- και έχει συγκεκριμένο σκοπό. Γιατί έχετε προεκτιμήσει ότι κάποιες αποδοχές χαμηλόμισθων και χαμηλόβαθμων θα μειωθούν σε σχέση με εκείνες που έπαιρναν εχθές, προ του μισθολογίου αυτού. Και ευτυχώς σαν σανίδα σωτηρίας, για να μη μειωθούν οι αποδοχές τους, βάζετε το άρθρο 6. 

Τώρα θα απαντήσω και στους συναδέλφους της Νέας Δημοκρατίας, τους οποίους τιμώ.

Κύριοι συνάδελφοι, όχι πολλές κραυγές, γιατί και στο δικό σας νομοσχέδιο υπήρχε το άρθρο 6. Επομένως, καλό είναι τα παρεληλυθότα να τα μνημονεύουμε, για να αποφασίζουμε καλύτερα για τα μέλλοντα. Πολλές φορές η σιωπή είναι καλύτερη.

Το άρθρο 7, κι εγώ συμφωνώ ότι δεν έπρεπε να υπάρχει.

Κύριε αρχηγέ, εκ προοιμίου, έχω απόλυτη εμπιστοσύνη στην ευθύνη του νέου ήθους και του νέου ύφους που έχουμε υποσχεθεί.

Δε θέλω να υποθέσω ότι και το άρθρο 7 έχει συγκεκριμένη σκοπιμότητα. Δε χρειάζεται το άρθρο 7.

Βεβαίως, για να μην το ξεχάσω, θέλουμε ρητή απάντηση. Κύριε Υφυπουργέ, δεν δώσατε καμία απάντηση στις προτάσεις που σας έκανα και μετά παραπονείσθε ότι φέρομαι με τρόπο προσβλητικό. Σε συνάδελφο ποτέ δε φέρθηκα έτσι, ούτε στο στρατόπεδο δεν το έκανα. Αλλά δεν πήρα καμία απάντηση σε τίποτα από εκείνα που είπα. Και αυτό ήταν ένας πρόσθετος λόγος που καταψήφισα το νομοσχέδιο. Αυτό να το ξέρετε.

Οι κρατήσεις καλό θα ήταν να ρυθμίζονται εδώ μέσα, για να έχουμε την ευκαιρία να μιλήσουμε γι'αυτές. Αναφέρομαι στο άρθρο 8.

Στο άρθρο 9 στην παρ. 2β', μέχρι που να εξισωθούν στο 80% οι συντάξεις του εν ενεργεία μισθού. Mπορείτε να απαλλάξετε από την εισφορά και να μην ενσωματωθούν τα μερίσματα μέσα στους μισθούς. Να συνεχισθεί όπως μέχρι τώρα.

Συμφωνώ με το άρθρο 10 και με το άρθρο 11.

Γενικά, θα κλείσω λέγοντας ότι δε βγήκε το μήνυμα που έπρεπε να βγει από εδώ μέσα. Ευτυχώς το έβγαλε η Βουλή. Το νομοσχέδιο δεν εξέπεμψε το μήνυμα ότι αυτή η ταλαίπωρη τάξη που στερείται από τη μια μεριά βασικών δικαιωμάτων του πολίτη,τυχαίνει για την ανακούφισή της, για την πληρωμή της σιωπής, της υποταγής,της αυστηρής πειθαρχίας, της απάνθρωπης, των εξοντωτικών εργασιών νύχτα και μέρα υπό κακές συνθήκες, εκείνης της επιβαλλομένης από τα πράγματα ευαισθησίας και αναγνώρισης πρέπει να γνωρίσουμε οι στρατιωτικοί τη στρατιωτική αξία κάθε περιοχής όλης της Ελλάδος. Και έτσι πρέπει να μετακινούνται συχνά Υπάρχουν και άλλοι λόγοι.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, τελειώνετε. Πρέπει να προχωρήσουμε.

ΚΥΡΙΑΚΟΣ ΣΠΥΡΙΟΥΝΗΣ: Τελειώνω, κύριε Πρόεδρε και ευχαριστώ για την ανοχή σας.

Αυτό το μήνυμα, έχω τη γνώμη, ότι δε βγαίνει από το νομοσχέδιο, γι'αυτό και το καταψήφισα. 'Οχι για οικονομικούς λόγους.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, ολοκληρώστε. Πρέπει να μπούμε και στη συζήτηση κάποιων τροπολογιών. Πρέπει να τηρούμε τις αποφάσεις. Μιλάτε επί της αρχής πλέον, ενώ τώρα η συζήτηση είναι επί των άρθρων.

ΚΥΡΙΑΚΟΣ ΣΠΥΡΙΟΥΝΗΣ: Γιατί άμα θέλετε, οι στρατιωτικοί είναι περήφανοι και πρέπει την περηφάνεια να την καλλιεργούμε. Γιατί αν δεν είναι περήφανος ο στρατιωτικός, δεν μένει στο χαράκωμα για να πεθάνει. Θα το βάλει στα πόδια και θα φύγει.

ΠΡΟΕΔΡΕΥΩΝ (Παναγιωτης Ν. Κρητικός): Ο κ.Μεϊμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, εδώ και αρκετό καιρό ακούμε για τις φοροαπαλλαγές και για τις μελέτες τις οποίες κάνει η Κυβέρνηση, και μάλιστα τις δύο τελευταίες εβδομάδες στην κοινή γνώμη διαχέεται ότι είναι ήδη έτοιμο το νομοσχέδιο. Το νομοσχέδιο το χειρίζεται, αν δεν κάνω λάθος, ο παριστάμενος Υφυπουργός. 'Αρα, κύριε Υφυπουργέ, τελείτε εν γνώσει του νομοσχεδίου, δεν είναι εν αγνοία σας. Και εγώ πρέπει να σας πω ότι σήμερα στη μία η ώρα στις ειδήσεις, φεύγοντας από τη συζήτηση που είχαμε για τον Προϋπολογισμό, άκουσα ότι το νομοσχέδιο ήδη κατετέθη.

'Εστειλα για να το πάρω και μου είπαν, όχι δεν κατετέθη. Λάθος έδωσε το Υπουργείο και δεν κατετέθη, αλλά θα κατατεθεί, εν πάση περιπτώσει μέσα σε αυτές τις μέρες. 'Αρα, κύριε Υπουργέ, το νομοσχέδιο είναι έτοιμο και είστε γνώστης των διατάξεων του νομοσχεδίου. Παραπλανήσατε εις γνώση σας το Σώμα. Αφήσατε να ψηφιστεί το άρθρο 2 και το άρθρο 3 και αποσύρατε μετά το άρθρο 4. Φαίνεται τελικά ότι το άρθρο 4 είναι μοιραίο για την Κυβέρνηση του ΠΑ.ΣΟ.Κ. Διότι, δεν μπορώ να καταλάβω: Να πω ότι νομοθετείτε αποσπασματικά; 'Οχι. Να πω ότι νομοθετείτε πρόχειρα; Πάλι όχι, αφού τελείτε εις γνώση του νομοσχεδίου. Και θα έλεγα ότι σήμερα μας δώσατε και μία πρώτη γεύση των διατάξεων του νομοσχεδίου που είναι για τις φοροαπαλλαγές.

Και θα πρέπει να σας πω, κύριε Υπουργέ, ότι υπήρχε μία γενική αρχή, μία ηθική βάση από την οποία ξεκινούσαμε όλοι, να αποδεχθούμε να παύσουν οι φοροαπαλλαγές υπό την έννοια ότι δε θα υπήρχε μείωση των αποδοχών. Με κανένα τρόπο δεν μπορούμε να δεχθούμε σαν ηθική βάση ότι καταργούμε τις φοροαπαλλαγές μόνο και μόνο για ταμειακό χαρακτήρα και με μείωση των αποδοχών. Η ηθική βάση για κατάργηση των φοροαπαλλαγών θα είναι σαφέστατα να μην υποστεί μείωση το εισόδημα, και ποιvν; Των χαμηλοσυνταξιούχων, των μισθωτών και όλων αυτών που, εν πάση περιπτώσει, δεν είναι οι έχοντες και οι κατέχοντες, εκτός αν σήμερα μας πείτε ότι ανακαλύψατε τους έχοντες και τους κατέχοντες στο πρόσωπο αυτών!

Πρέπει να σας πούμε λοιπόν, από τώρα, ότι θα μας βρείτε αντίθετους σε μία τέτοια λογική. Εμείς θα συμφωνήσουμε, για την ενότητα του φορολογικού συστήματος και του φορολογικού δικαίου, να καταργηθούν οι φοροαπαλλαγές υπό την έννοια ότι θα αναπληρωθεί το χαμένο εισόδημα. 

Και πρέπει ταυτόχρονα να σας πω ότι οι περισσότερες φοροαπαλλαγές όπως και των Σωμάτων Ασφαλείας και των Ενόπλων Δυνάμεων δόθηκαν υπό μορφή εισοδήματος. Κάποια στιγμή, η Κυβέρνηση, σε αδυναμία ευρισκόμενη να δώσει παραπάνω χρήματα για αύξηση του μισθού τους, τους έκανε αυτές τις φοροαπαλλαγές. 'Αρα, ήταν εκείνη την ώρα, εισοδηματική πολιτική για την Κυβέρνηση και για τις 'Ενοπλες Δυνάμεις και τα Σώματα Ασφαλείας. Και πρέπει να εξεταστεί και η κοινωνικότητα αυτών των φοροαπαλλαγών.

Εν πάση περιπτώσει μας βρίσκει σύμφωνους σε αυτό το σημείο και ο κ. Τσοβόλας όταν λέει ότι τα επιδόματα εν τέλει δεν εντάσσονται μέσα στο μισθολόγιο όπως το έχετε κάνει και αυτά θα φορολογηθούν, ενώ μέχρι τώρα ήταν αφορολόγητα διότι ήταν δαπάνες. Ουσιαστικά εξέπιπταν. Τώρα θα φορολογηθούν.

Κατά συνέπεια θα αυξηθεί η φορολογική κλίμακα σε τέτοιο βαθμό που θα υπάρχει ουσιαστική μείωση των αποδοχών τους και αυτό είναι κάτι το οποίο δεν μπορούμε να το δεχθούμε. Και πρέπει να σας πω, κύριοι συνάδελφοι, ότι η Βουλή αιφνιδιάζεται από αυτή την τακτική της Κυβέρνησης. Η Κυβέρνηση εισάγει νέα τακτική πια στη Βουλή διότι με την απόσυρση δεν έχουμε δικαίωμα εμείς ούτε ονομαστικής ψηφοφορίας. Πού θα κάνουμε ονομαστική ψηφοφορία; Σε άρθρο που αποσύρεται; 'Ηδη ψηφίστηκαν τα άρθρα τα οποία είχαν σχέση με το άρθρο το οποίο αποσύρετε. Εισάγετε νέα δαιμόνια στη Βουλή τα οποία δεν περιμέναμε τουλάχιστον να τα ακούσουμε τόσο σύντομα από μία Κυβέρνηση δύο μηνών.

Θέλω να αναφερθώ, κύριε Πρόεδρε, και στο άρθρο 11 και να πω, ότι είχαμε συμφωνήσει με τον κύριο Υπουργό Εθνικής 'Αμυνας και με τον κύριο Υφυπουργό Πολιτισμού -και λυπάμαι που δεν παρευρίσκεται εδώ- πρώτον, ότι θα φύγει το όριο ηλικίας το οποίο είναι τώρα μέχρι τριάντα πέντε ετών και θα γίνει μέχρι σαράντα πέντε ετών και δεύτερον, είχαμε πει ότι θα έπρεπε να ενταχθούν σε αυτή την κατηγορία και αυτοί οι 
οποίοι έχουν καταλάβει τις πρώτες θέσεις στα παγκόσμια πρωταθλήματα. Το παγκόσμιο πρωτάθλημα σήμερα κατέχει ουσιαστικά την ίδια θέση με τους Ολυμπιακούς Αγώνες. Εφ'όσον λοιπόν, αυτό έχει το σκεπτικό του κινήτρου, έχει το σκεπτικό ότι δίνουμε σε αυτούς οι οποίοι αποτελούν παράδειγμα για την ελληνική κοινωνία και τα ελληνικά νιάτα, αυτήν εδώ την ευεργετική διάταξη την οποία και ψηφίζουμε, καλό είναι να περιληφθούν -γιατί από την ίδια δοκιμασία περνάνε και περίπου στο ίδιο ύψος και στάδιο βρίσκονται- και εκείνοι οι οποίοι έχουν τις πρωτιές τουλάχιστον στο παγκόσμιο πρωτάθλημα. Και δεν είναι πολλοί, κύριε Υπουργέ, τέσσερις είναι και μακάρι να ήταν πολλοί παραπάνω, μακάρι να ήταν εκατόν τέσσερις. Πρέπει να δώσουμε τέτοια κίνητρα.

Πρέπει να σας πω δε, ότι στους παγκόσμιους αγώνες υπάρχουν αθλήματα τα οποία δεν έχουν ενταχθεί ακόμη στους Ολυμπιακούς Αγώνες και πιθανόν να ενταχθούν το 2000. 'Αρα ούτως ή άλλως θα τους βάλετε αυτούς στις τάξεις του στρατού. Γιατί δεν τους βάζετε από τώρα;

Και τέλος, επειδή μιλάτε μόνο για τα ατομικά κανονικά αθλήματα θα ήθελα να σας πω, ότι υπάρχουν και ομαδικά αθλήματα των Ολυμπιακών Αγώνων όπως το μπάσκετ και το πόλο, το οποίο δεν καταλαβαίνω γιατί το τιμωρείτε. Αφήνετε έξω τα ομαδικά αθλήματα; 'Εχουμε μάθει δηλαδή να λειτουργούμε πολύ ατομικά και δεν μας αρέσουν τα συλλογικά αθλήματα;

Κύριε Υπουργέ, επειδή και ο Υφυπουργός Πολιτισμού συμφώνησε επαναλαμβάνω στη διάταξη -μου είχε πει μάλιστα ότι θα ήταν παρών σήμερα για να το υποστηρίξει αυτό- ολοκληρώνω, λέγοντας ότι στο άρθρο 11 θα παρακαλούσα, πρώτον να φύγει το όριο ηλικίας, δεύτερον να υπαχθούν και αυτοί οι οποίοι έχουν πρωτιές από το παγκόσμιο πρωτάθλημα και τρίτον να υπαχθούν και τα ομαδικά αθλήματα. Θα παρακαλούσα επίσης, αν μη τι άλλο, το άρθρο 7 να αποσυρθεί.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, είναι γεγονός ότι η Κυβέρνηση προσπαθεί αγωνιωδώς να αποσπάσει όσο γίνεται περισσότερα εύσημα από το διευθυντήριο των Βρυξελλών. Και ας μου επιτρέψει ο στρατηγός κ. Σπυριούνης να μη συμφωνήσω μαζί του ότι "έτσι της ξεφεύγουν". Είναι προμελετημένα, κύριε συνάδελφε, είναι προμελετημένη η υπόθεση, είναι τα κόλπα, είναι οι κουτοπονηριές. Πάμε να περάσουμε πρώτα και μετά ερχόμαστε και ρίχνουμε την κατραπακιά.

Ειπώθηκε και από άλλους συναδέλφους ότι η απάλειψη του άρθρου 4, στα πλαίσια μιας εισοδηματικής πολιτικής ουσιαστικής, δραστικής μείωσης των αποδοχών, θα είναι η χαρακτηριστική βολή στους εργαζόμενους, τους οποίους αναφέρει το νομοσχέδιο, Ενοπλες Δυνάμεις, Σώματα Ασφαλείας, Πυροσβεστικό και Λιμενικό Σώμα, γιατί πέρα από το ότι η συντριπτική πλειοψηφία αυτών των εργαζομένων, το 90% -προβλέπεται με το νομοσχέδιο αυτό- θα έχουν αύξηση 11%-13%, εκτός των άλλων, θα υπάρξει ουσιαστική μείωση και με τον πληθωρισμό, που θα είναι πολύ μεγαλύτερος -και ειδικά ο πραγματικός πληθωρισμός απ' ό,τι εσείς προβλέπετε- και με τις νέες φορολογικές επιβαρύνσεις και αυξήσεις των φόρων, αλλά και με την κατάργηση των φοροαπαλλαγών και τελικά οι αποδοχές, όπως ειπώθηκε εκτενέστατα και από άλλους συναδέλφους και από τον Ειδικό Αγορητή μας, των στρατιωτικών και των άλλων εργαζομένων στα Σώματα Ασφαλείας κ.λπ., θα μειωθούν. Και δεν θα μειωθούν απλώς, όπως προβλέπαμε, αλλά με το τελευταίο μέτρο, που προτείνετε, θα μειωθούν ακόμα περισσότερο.

Οι διατάξεις του άρθρου 4 -που ήθελε συμπλήρωση για μας, θέλει διόρθωση όπως ειπώθηκε- τι ποσά πρόβλεπαν ότι θα χάσει, από πλευράς φορολογικών εσόδων, το Δημόσιο και τι πρόκειται με τη ρύθμιση αυτή να κερδίσετε; Θέλουμε λοιπόν να μας δώσετε μια συγκεκριμένη απάντηση πάνω σ' αυτό.

Φυσικά, είναι σωστά αυτά που ειπώθηκαν για τιμαριθμοποίηση της κλίμακας κ.λπ., αλλά θελω και εγώ να πω ότι, όταν έρχονται από τη Νέα Δημοκρατία ηχούν κάπως περίεργα. Γιατί δεν πάει και πολύς χρόνος που κυβερνούσε και δεν πάει πολύς χρόνος που φωνάζαμε εδώ για την τιμαριθμοποίηση της φορολογικής κλίμακας. Αλλά για άλλη μια φορά αποδείχνετε, τόσο εσείς, όσο και το ΠΑ.ΣΟ.Κ., ότι θυμόσαστε τα καλά όταν είσθε στην Αντιπολίτευση και όταν είσθε Κυβέρνηση παθαίνετε αμνησία. Αυτή είναι μια διαπίστωση κατά συνέπεια.

'Εχουμε τώρα το άρθρο 6, που είναι απόλυτα εναρμονισμένο με τις διαπιστώσεις που κάνουμε και αποδείχνει πόσο ανακριβές ήταν όταν διακηρύσσατε ότι με το νομοσχέδιο αυτό θα υπάρξουν ουσιαστικές αυξήσεις. Προβλέπετε για τις μειώσεις, προβλέπετε προσωπικά μισθολόγια. Βεβαίως με τη ρύθμιση που κάνατε τώρα με το άρθρο 4, θα μπούμε σε έναν κυκεώνα των προσωπικών περιπτώσεων, που δεν ξερω πώς θα τα βγάλετε πέρα.

Και βεβαίως για το άρθρο 7 συμμερίζομαι όλες τις παρατηρήσεις που έγιναν. Πρόκειται μεταξύ των άλλων για μια απαράδεκτη ρύθμιση, η οποία, εν πάση περιπτώσει, θέλει να προλάβει, ενδεχόμενα, υποχωρήσεις και πιέσεις κ.λπ. Και βεβαίως, όπως είπαμε, τα μεν Σώματα Ασφαλείας και το Λιμενικό και το Πυροσβεστικό θα έχουν κάποια δυνατότητα, αλλά οι στρατιωτικοί δεν έχουν καμιά δυνατότητα πίεσης.

'Ηθελα και εγώ να αναφερθώ, μιλώντας γι' αυτά, σε ένα ψήφισμα, που πήραμε, τριών Ομοσπονδιών, της Πανελλήνιας Ομοσπονδίας Αστυνομικών Υπαλλήλων, Π.Ο.ΑΣ.Υ, της Πανελλήνιας 'Ενωσης Υπαλλήλων Πυροσβεστικού Σωματος, Π.Ε.Υ.Π.Σ, και Πανελλήνιας 'Ενωσης Προσωπικού Λιμενικού Σώματος Π.Ε.Π.Λ.Σ.

Είναι ένα ψήφισμα διαμαρτυρίας που καταγγέλουν την πολιτική σας και ως προς τις απαράδεκτες διακρίσεις που γίνονται εις βάρος τους σε σχέση με τους στρατιωτικούς και κάνουν συγκεκριμένες προτάσεις, αλλά σίγουρα αν μάθουν και την τελευταία καμπανιά θα εξοργιστούν ακόμη περισσότερο και ξέρετε πολύ καλά ότι συμβολικά οι διοικήσεις των τριών αυτών Oμοσπονδιών βρίσκονται και έχουν καταλάβει το γραφείο του Υπουργού Εθνικής Οικονομίας. Περιμένουν για απόψε κάποια διαφορετική ρύθμιση. 

Αυτό πήγα να πω, κύριε Πρόεδρε, πριν προχωρήσουμε στην ψηφοφορία του άρθρου 1 μήπως μπορούσαμε να το κρατήσουμε για το τέλος και να ψάξουμε μια δίκαιη λύση, αλλά δεν έγινε δεκτό.

Προτείνουμε λοιπόν και επιμένουμε να καταργηθεί το άρθρο 7 και αν είναι δυνατόν, δεν ξέρω αν θα προλάβουμε να τις δούμε όλες, στο τέλος να υπάρξει κάποια αποδοχή τροπολογίας η οποία θα βολέψει κάπως τα πράγματα. 

Για το άρθρο 8 νομίζω ότι είναι επικίνδυνο το γεγονός ότι οι κρατήσεις υπέρ των Μετοχικών Ταμείων και των Ταμείων Αλληλοβοήθειας αφήνονται σε κοινές Υπουργικές αποφάσεις. Παρακάτω, στο άρθρο 9, δίνετε συγκεκριμένα ποσοστά κρατήσεων. Γιατί στο άρθρο 8 δεν μπορούσε να γίνει το ίδιο; Δεν είναι δυνατόν να αφήσουμε στο έλεος των κοινών υπουργικών αποφάσεων των συναρμοδίων Υπουργών, το ύψος των κρατήσεων υπέρ των Μετοχικών Ταμείων και των Ταμείων Αλληλοβοηθείας. Γιατί ανάλογα με την κατάσταση στην οποία θα βρίσκονται τα ταμεία, θα ανεβάζετε και τις κρατήσεις. 

Και θα ήθελα επίσης να παρατηρήσω ότι στο άρθρο 9, παρ. 2 εδάφιο β' μιλάτε για κρατήσεις της τάξης του 10%. Νομίζω ότι είναι υπερβολικό. Ξέρετε πολύ καλά ότι όταν πρόκειται για το στρατό παίρνουν το μισό και ακόμη λιγότερο μέρισμα από τους άλλους κλάδους. Ερχεστε λοιπόν απ' αυτό το λίγο τώρα και τους κρατάτε και το 10%. Εν πάση περιπττώσει είναι μικρόψυχο. 

Θα μπορούσε κανείς να πει ότι ενδεχόμενα θα μπορούσαμε να το ξανασκεφθούμε. 'Οταν θα φθάσουν οι συντάξεις στο ύψος του 80% των βασικών αποδοχών θα μπορούσαμε να συζητήσουμε για τέτοιες κρατήσεις. Αλλά εδώ παίρνουμε πραγματικά την μπουκιά από το στόμα. 

Αυτές είναι οι βασικές παρατηρήσεις. Για τα υπόλοιπα αναφέρθηκε και ο Ειδικός Αγορητής μας. Συμπληρωματικά εγώ αυτά ήθελα να πω και να επιμείνω άλλη μια φορά στην ανάγκη ανάκλησης αυτής της απόφασης της Κυβέρνησης για το άρθρο 4, να το διορθώσουμε και όχι να το καταργήσουμε. Με τον τρόπο αυτό εξισώνετε τους εργαζόμενους στις Ενοπλες Δυνάμεις και στα Σώματα Ασφαλείας, στην εξαθλίωση με τους υπόλοιπους εργαζομένους. Γιατί είναι αλήθεια ότι το σύνολο της κατάργησης των φοροαπαλλαγών στις οποίες προχωράτε, αφορούν λαϊκά στρώματα. Οι μεγάλες, οι χοντρές φοροαπαλλαγές των μεγαλοβιομήχανων των μεγαλεμπόρων κ.λπ. διατηρούνται ατόφιες, καθώς και των τραπεζιτών. Θα έχουμε την ευκαιρία να κουβεντιάσουμε και γι' αυτά, δεν με παίρνει τώρα ο χρόνος. Αυτά που καταργείτε είναι οι όποιες ανάσες κατάφερε να κερδίσει το λαϊκό κίνημα με σκληρούς αγώνες δεκαετιών.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ανδρεουλάκος έχει το λόγο.

Εχουν απομείνει δυο ακόμη συνάδελφοι, κύριε Υφυπουργέ, για να δώσετε συνολική απάντηση και να κλείσει ο κύκλος των πρωτολογιών.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, το απαλειφθέν άρθρο 4 και ως είχε δεν εξασφάλιζε το αμείωτο των αποδοχών των ενστόλων στελεχών, διότι προέβλεπε αφορολόγητο ως ποσό και όχι ως ποσοστό των εκάστοτε αποδοχών αυτών των στελεχών, κύριε Υπουργέ. Διότι ως γνωστόν το ποσό αυτό με την πάροδο του χρόνου θα απομειούτο ως ποσοστό επί του συνόλου των αποδοχών. 'Ομως με την απόσυρσή του αποκαλύπτετε τις προθέσεις σας έναντι αυτών των στελεχών, διότι όλα τα άλλα είναι σκοτεινά.

Ενόψει του γεγονότος ότι εξαγγέλετε φορολογικές απαλλαγές με την έννοια την ταμειακή και όχι με την έννοια της φορολογικής δικαιοσύνης και της κοινωνικής δικαιοσύνης γενικότερα και ενόψει του γεγονότος ότι αυτές οι φοροαπαλλαγές δεν κινούνται στον άξονα της φορολογικής εύνοιας, αλλά εκινούντο στα πλαίσια της εμβαλωματικής εισοδηματικής πολιτικής, έναντι των ενστόλων στελεχών, αντί να τους δίδει η Πολιτεία κανονικές αυξήσεις, είχε βρει αυτόν τον τρόπο, δηλαδή μιας οιονεί εμβαλωματικής εισοδηματικής πολιτικής. 

Αλλά τώρα πλέον το πράγμα ξεκαθάρισε. Με την απόσυρση αυτού του άρθρου, με τις ρυθμίσεις του άρθρου 6, 7 και 8, είναι πλέον ξεκάθαρο ότι η Πολιτεία και η Κυβέρνηση του ΠΑ.ΣΟ.Κ., εκεί που χρώσταγε στα ένστολα στελέχη, "τους παίρνει και το βόδι". Επαληθεύεται εδώ πλήρως η λαϊκή αυτή ρήση. Αυτό κάνετε.

Και συμφωνώ απόλυτα, με τις εύστοχες παρατηρήσεις του κ. Τσοβόλα. Από τη διατύπωση δε του άρθρου 6, κύριε Υπουργέ, ανεξαρτήτως της απαλείψεως του άρθρου 5, που μιλάει απλώς για συνολικές μηνιαίες αποδοχές και όχι για καθαρές μηνιαίες αποδοχές, σε συνδυασμό με το γεγονός ότι τη διαφορά επί ταμείων τη δίδετε ως προσωρινό επίδομα και όχι εις βάθος χρόνου, είναι ξεκάθαρο ότι θα οδηγηθούμε εις απομείωση των καθαρών αποδοχών των ενστόλων στελεχών.

Και εξηγούμαι, κύριε Υπουργέ Εθνικής 'Αμυνας. Λέει ότι η προκύπτουσα από τις συζητούμενες ρυθμίσεις, διαφορά μικρότερης αποδοχής, θα διατηρείται ως προσωρινή, μέχρι την κάλυψή της, από βαθμολογική ή μισθολογική προαγωγή ή από την χορήγηση χρονοεπιδόματος.

Δηλαδή τι εξασφαλίζετε; Απλώς να μην έχετε το πολιτικό κόστος της άμεσης μείωσης με τη δημοσίευση και την ισχύ αυτού του νομοσχεδίου. 'Οταν, όμως, θα πάρει κανείς βαθμολογική ή μισθολογική προαγωγή ή θα του χορηγηθεί χρονοεπίδομα, αυτές οι αποδοχές που έπαιρνε σήμερα δεν θα αυξάνονταν;

'Αρα, λοιπόν, εις βάθος χρόνου μειώνονται. Απλώς την άμεση μείωση που θα έχει για εσάς βαρύ πολοτικό κόστος, αυτήν αποτρέπετε. Εις βάθος χρόνου, λοιπόν, οδηγούμεθα εις μείωση των αποδοχών των ενστόλων στελεχών.

'Αρθρο 7. Δεν καταλαβαίνω, γιατί κάνουμε εκκλήσεις στην Κυβέρνηση και στους παρισταμένους Υπουργούς να μας ξεκαθαρίσουν, αν η κατ' έτος εισοδηματική πολιτική θα δίδεται και στα ένστολα στελέχη. Αυτό λέει το άρθρο 7, ότι δεν θα δίδεται, κύριοι συνάδελφοι. Το λέει ξεκάθαρα. 

Τι λέει; "Η χορήγηση άλλων παροχών ή αποζημιώσεων εν γένει, πέραν των προβλεπομένων στο νόμο αυτό, επιτρέπεται μόνο με τροποποίηση των διατάξεων του παρόντος". Δηλαδή αν θέλει να πάρει κάποια ανάσα ο ένστολος, θα πρέπει να βελτιώσουμε ή τον βασικό μισθό του ανθυπολοχαγού ή τον συντελεστή ή τα επιδόματα που προβλέπει το άρθρο 2 και το άρθρο 3. Εδώ θέλετε να αποκλείσετε την εφαρμογή της ετήσιας εισοδηματικής πολιτικής πάνω στα ένστολα στελέχη.

'Αρθρο 8. Κρατήσεις με εν λευκώ εξουσιοδότηση. Αυτό με ανησυχεί. Αυτό δείχνει, σε συνδυασμό με όλες τις πονηρές, τεχνικές και απατηλές ρυθμίσεις που κάνατε, ότι δεν έχετε καλές προθέσεις. Δεν σας εμπιστευόμεθα, το λέμε καθαρά. Γιατί εν λευκώ εξουσιοδότηση για τις κρατήσεις; Οι κρατήσεις δεν επενεργούν στο καθαρό εισόδημα; Γιατί δεν ξεκαθαρίζετε ποιες θα είναι, κύριοι Υπουργοί;

Απλούστατα εδώ, ουσιαστικά εφαρμόζετε μια φοροληστρική και μια επίσης καταθλιπτική πολιτική λιτότητας εις βάρος των ενστόλων στελεχών. Αντί να τους δώσετε τους παίρνετε. Αυτή είναι η πραγματικότητα και γι' αυτό καταψηφίζω όλες αυτές τις ρυθμίσεις.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Ζαφειρόπουλος έχει το λόγο.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ:Κύριε Πρόεδρε, έχω την άποψη ότι πρέπει να προστατεύσετε το Κοινοβούλιο, από τη διαπραχθείσα εξαπάτησή του και από το νόθο αποτέλεσμα της ονομαστικής ψηφοφορίας στο άρθρο 1. Είναι νόθο το αποτέλεσμα.

Και θα εξηγηθώ, κύριε Πρόεδρε, και λυπάμαι για τον κύριο Υφυπουργό, ο οποίος είναι και πνευματικός άνθρωπος. Βέβαια δεν είναι Βουλευτής, είναι εξωκοινοβουλευτικός Υπουργός, αλλά έχει την ευθύνη του νομοσχεδίου.

'Οταν, κύριε Πρόεδρε, ήρθε στην Αίθουσα ο κύριος Υφυπουργός έπρεπε να κάνει δύο πράγματα. Να αυξήσει τους συντελεστές του άρθρου 1, όπως ανήγγειλε στη Βουλή και να πει ότι θα καταργηθεί το άρθρο 4, διότι τότε το αποτέλεσμα της ονομαστικής ψηφοφορίας δεν θα ήταν αυτό. Το καταγγέλω ως "νόθο"- θα ήταν τελείως διαφορετικό. Μπορεί όλοι οι συνάδελφοι να ψηφίζαμε "ναι" στο άρθρο ή "όχι" στο άρθρο 1. Επομένως, η Κυβέρνηση δεν θα μπορούσε να καταργήσει το άρθρο 4. Είναι πρωτοφανές αυτό που συνέβη στα πολιτικά χρονικά. Πριν ο αρχηγός του ΔΗ.Κ.ΚΙ. ο κ. Τσοβόλας το αναλύσει με τις οικονομικές γνώσεις και την εμπειρία την οποία είχε, μέσα μου κάτι τέτοιο κατάλαβα. Είπα, αυξάνει συντελεστές, καταργεί το άρθρο 4, γιατί; Από τη μία δίνει ψίχουλα και από την άλλη πάει να πάρει ολόκληρη φέτα. Δεν είναι δυνατόν να διαπράττονται αυτά.

'Εχω την άποψη, κύριε Πρόεδρε, ότι πρέπει το Προεδρείο της Βουλής να προστατεύσει κάποια πράγματα και δεν ξέρω ποιος είναι ο τρόπος, αλλά σας λέω ότι θα μπορούσαμε να κάνουμε ονομαστική ψηφοφορία στο άρθρο 4. Μας στερεί, όμως, αυτό το δικαίωμα. Δεν είναι στέρηση του δικαιώματος του Βουλευτού, της απεριόριστης δημοκρατικής έκφρασης και βούλησης του Βουλευτού; Ναι ή όχι; Εάν δεν είναι αυτό, ποιο είναι το πολιτικό πραξικόπημα που μπορεί να έχει γίνει; Το θεωρώ ότι είναι τέλειο πραξικόπημα, είναι νόθο το αποτέλεσμα της ψηφοφορίας, το καταγγέλλω στο Κοινοβούλιο και νομίζω ότι δε θα υπάρξει συνάδελφος που να έχει αντίθετη άποψη πάνω σ' αυτό το θέμα.

Δεύτερον, επί μέρες τώρα ζητάμε να μας πει ποια είναι η σημασία του άρθρου 7, διότι είναι παράνομο. 

Εγώ θα πω το εξής, σε όσους θίγονται από το άρθρο 7, στην δεδομένη στιγμή να προσφύγουν στα δικαστήρια και να αναζητήση δικαστικώς από το Κράτος, ο οποιοσδήποτε πολίτης, την ικανοποίησή του. Θα δείτε πόσες αποζημιώσεις θα πρέπει να πληρώσετε. Δεν έχετε το δικαίωμα να καταργήσετε την έννομο τάξη. Δεν θέλετε να καταργήσετε το δικαίωμα της ρύθμισης με κανονιστικά διατάγματα, το καταργείτε με το άρθρο 12. Χωρίς σημασία, λοιπόν, το ένα σκέλος. Το άλλο, το να περιορίσετε το μελλοντικό νομοθέτη, είναι αδύνατον, είναι παντοδύναμος. Δεν έχει καμία έννομη συνέπεια. Δώστε, λοιπόν, μία εξήγηση γι' αυτό το άρθρο 7. Δώστε μία λογικοφανή εξήγηση, την οποιαδήποτε εξήγηση, τόσο με την επιστημονική σας άποψη, όσο και με την πολιτική σας θέση. Μία εξήγηση, να ξέρουμε τι κάνουμε. Θα έρθει η ώρα της ψοφοφορίας του άρθρου 7 τι θα ψηφίσουν οι συνάδελφοι;

Και εννοώ τους συναδέλφους της Συμπολίτευσης. Τι θα ψηφίσουν; Εμείς θα το καταψηφίσουμε, γιατί καταψηφίζουμε ολόκληρο το νομοθέτημά σας, αυτήν την "κουρελού", που είπε και ο κ. Κωστόπουλος. Το καταψηφίζουμε. Γιατί να σας το ψηφίσουμε; Να κάνουμε τι; Τι θα πούμε στις 'Ενοπλες Δυνάμεις, τι θα πούμε στα Σώματα Ασφαλείας; 'Οτι πήραν αύξηση. Εκτός αν θέλετε από πολιτικούς λόγους να στρέψετε τα βλέμματα του Ελληνικού Λαού από τους αγρότες, με τις καταλήψεις που έχουν κάνει και να τα στρέψετε τα βλέμματα του Ελληνικού Λαού εδώ, στις μεγάλες πόλεις, όπου θα μαζευτούν τα Σώματα Ασφαλείας και οι αξιωματικοί και οι συνταξιούχοι στρατιωτικοί. Εάν κάνετε αυτή την πολιτική, είναι δικό σας πρόβλημα. Γιατί θέλετε να κοροϊδεύετε, όμως, το Κοινοβούλιο; Αυτό δεν το καταλαβαίνω.

'Ερχεσθε μετά στο άρθρο 9 και θέλετε να φέρετε σε αντιπαλότητα τις τάξεις. Γιατί; Γιατί δεν κάνετε ειδικούς λογαριασμούς τόσο για το Στρατό Ξηράς, το δικαιούνται, όσο για το Ναυτικό, την Αεροπορία και τα Σώματα Ασφαλείας. Διότι, πράγματι, το Μετοχικό Ταμείο Στρατού, το 60% είναι περιουσία των Σωμάτων Ασφαλείας της τέως Χωροφυλακής και της τέως Ελληνικής Αστυνομίας. Γιατί τους φέρνετε σε αντιπαλότητα; Για να τσακωθούνε με το χρόνο ή να αρχίσουν μεταξύ τους τις αγωγές και να τσακώνονται και να έρχονται μετά στη Βουλή και να ζητούν ρυθμίσεις; Δεν καταλαβαίνω...

ΚΥΡΙΑΚΟΣ ΣΠΥΡΙΟΥΝΗΣ: Θυμάσθε το ν.1911;

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Σας παρακαλώ, στρατηγέ. Εγώ υπερασπίζομαι το δικαίωμα που έχουν όλοι.

ΚΥΡΙΑΚΟΣ ΣΠΥΡΙΟΥΝΗΣ: Το ν. 1911, τον θυμάσθε;

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν τον θυμάμαι το ν. 1911, αλλά πάντοτε υπήρχε μία αντιπαλότης. Νομίζω, όμως, ότι κάποτε βρέθηκε μία χρυσή τομή. Γιατί σήμερα θέλετε να γίνεται αυτό το πράγμα; Δεν μπορώ να καταλάβω εάν δεν δώσετε κάποιες εξηγήσεις, κύριε Υπουργέ, πως...

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Θα σας δώσω εγώ εξηγήσεις.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Ναι, κύριε Υπουργέ.

... οι συνάδελφοι της Συμπολίτευσης θα μπορέσουν να εκφραστούν. Πιστεύω ότι δεν είναι λόχος οι συνάδελφοι της Συμπολίτευσης, όπως δεν είναι κανένας λόχος εδώ μέσα.

Δεν ξέρω όμως, πώς θα εκφραστεί και πώς θα στηριχθεί μία Κυβέρνηση η οποία ιδίως σήμερα -αλλά και πάντοτε- διέπραξε αυτό το νόθο αποτέλεσμα, διέπραξε αυτό το πολιτικό πραξικόπημα.

ΠΡΟΕΔΡΕΥΩΝ (Παναγιώτης Ν. Κρητικός): Εξαντλήθηκε ο κατάλογος των πρωτολογιών.

Ο κύριος Υφυπουργός των Οικονομικών έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Ευχαριστώ πολύ, κύριε Πρόεδρε.

Θα ήθελα να απαντήσω σε πολλά θέματα τα οποία εθίγησαν, ορισμένα από αυτά με εξαιρετικά οξείς χαρακτηρισμούς, οι οποίοι νομίζω ότι δεν ανταποκρίνονται ούτε σε προθέσεις ούτε σε πραγματικές συνέπειες.

Θα αναφερθώ στα άρθρα, ένα προς ένα, και στα θέματα τα οποία εθίγησαν επ'αυτών.

'Οσον αφορά το άρθρο 4, ανέφερα, ότι η πρόθεση της Κυβέρνησης όταν υπέβαλε το νομοσχέδιο, ήταν να διατηρήσει, όσο είναι δυνατόν, και αυτά τα όρια των αποδοχών τα οποία περιλαμβάνονται στα επιδόματα. Το μόνο το οποίο είπα σήμερα είναι πως δεδομένου ότι επίκειται εντός των αμέσως προσεχών ημερών μία γενικότερη συζήτηση για τα θέματα των φοροαπαλλαγών, συνάδει περισσότερο, οποιοδήποτε θέμα, το οποίο σχετίζεται με αυτά, να συζητηθεί εν τω συνόλω του τότε.

Είπα επίσης -και νομίζω ότι ήμουν πάρα πολύ σαφής- ότι ταυτόχρονα η Κυβέρνηση με τροποποιήσεις τις οποίες η ίδια εισήγαγε σε ήδη ψηφισθέντα άρθρα -στο άρθρο 3- ήδη από τότε που συζητείτο το θέμα στην Κοινοβουλευτική Επιτροπή, έκανε αυξήσεις και τιμαριθμικά, αλλά και με κοινές υπουργικές αποφάσεις των επιδομάτων, των αποζημιώσεων και των διαφόρων αμοιβών οι οποίες διατηρούνται. Και το έκανε αυτό ακριβώς επειδή έχει την πρόθεση να μην τις αφήσει δραχμικά σταθερές και πραγματικά απομειούμενες, αλλά να τις ενισχύει με κάθε ευκαιρία. Νομίζω, ότι αυτό αποδεικνύει σαφέστατα την πρόθεση της Κυβέρνησης να εξασφαλίσει με κάθε τρόπο το επίδομα, τα εισοδήματα, και τις συνολικές αποδοχές των στρατιωτικών των Ενόπλων Δυνάμεων.

Σας παρακαλώ, να κατανοήσετε και να δεχθείτε την εξήγηση αυτή. Νομίζω ότι είναι σαφέστατο πως η μοναδική πρόθεση για την οποία ζητεί η Κυβέρνηση την απόσυρση του άρθρου 4, είναι ότι επίκειται -εντός των αμέσως προσεχών ημερών -να τεθεί το θέμα αυτό προς συζήτηση.

ΒΑΣΙΛΗΣ ΚΕΔΙΚΟΓΛΟΥ: Που σημαίνει ότι δεν αποκλείεται να το ξαναφέρετε.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Που σημαίνει ότι δεν αποκλείεται να κοπούν τελείως.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Μη βιάζεστε.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κάντε μία δήλωση.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Νομίζω ότι ήμουν απολύτως σαφής.

ΕΥΑΓΓΕΛΟΣ ΜΕΪΜΑΡΑΚΗΣ: Κάντε μία διευκρινιστική δήλωση.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Είναι διευκρινιστική δήλωση αυτή που έκανα κύριε Μεϊμαράκη. Νομίζω ότι το εξήγησα με πάρα πολλούς τρόπους. Είπα ότι η Κυβέρνηση αντιλαμβανόμενη ότι θα πρέπει να προστατεύσει την πραγματική αξία αυτών των επιδομάτων, εισήγαγε η ίδια -το επαναλαμβάνω- τη δυνατότητα αναπροσαρμογής τους με κοινές υπουργικές αποφάσεις. Νομίζω ότι είναι σαφέστατο.

'Ερχομαι στο άρθρο 6, το οποίο επίσης συζητήθηκε πάρα πολύ. Επιτρέψτε μου να πω κατ'αρχήν για τη σκοπιμότητα υπάρξεως του άρθρου αυτού. Είναι παγία τακτική και εφαρμόζεται σε όλα τα μισθολόγια να υπάρχει πάντα μία διασφάλιση αποδοχών σε περίπτωση που κάτι δεν έχει υπολογιστεί σωστά, σε περίπτωση που υπάρχει κάποια οριακή περίπτωση την οποία δεν μπορεί να προβλέψει ή να εκτιμήσει ή να εντοπίσει η Κυβέρνηση ή ο νομοθέτης. Υπάρχει ένα άρθρο, το οποίο διασφαλίζει τις αποδοχές.

Εάν είμαι καλά πληροφορημένος, το τελευταίο ανάλογο μισθολόγιο το οποίο είχε ισχύσει, ήταν της εποχής του 1986.

Και περιλαμβάνει αυτολεξί το ίδιο άρθρο και μάλιστα με τον ίδιο αριθμό, άρθρο 6. Αν δεν κάνω λάθος κύριε Πρόεδρε, το είχατε εισαγάγει εσείς και έχει ακριβώς το ίδιο θέμα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): 'Ετσι είναι.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Αυτό είναι του 1986. Και καθησυχάζω νομίζω έτσι και τον κ.Καρακώστα που μίλησε προηγουμένως.

Λέει λοιπόν, αυτό το άρθρο: "Σε περίπτωση που από τις ρυθμίσεις των διατάξεων του νόμου αυτού προκύπτουν συνολικές μηνιαίες αποδοχές, μικρότερες απ'αυτές που έπαιρναν οι δικαιούχοι τους κατά την έναρξη της ισχύος του, η τυχόν διαφορά διατηρείται ως προσωπική, μέχρι την κάλυψή της από βαθμολογική και μισθολογική προαγωγή, ή από τη χορήγηση χρονοεπιδόματος".

Είναι παγία διάταξη, εισερχομένη σε πάσης φύσεως μισθολόγια, τα οποία ψηφίζονται. Και θα υπάρξει και στα επόμενα μισθολόγια, ακριβώς για να διασφαλίσει από τυχόν...

ΒΑΣΙΛΗΣ ΚΕΔΙΚΟΓΛΟΥ: Αυτή η διάταξη του άρθρου 6 αφορά και τους συνταξιούχους; Δεν νομίζω.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Είπαμε ότι τα θέματα των συνταξιούχων θα ρυθμιστούν με νομοσχέδιο, το οποίο θα έρθει πάραυτα, αμέσως μετά την έναρξη εφαρμογής αυτού του μισθολογίου.

ΒΑΣΙΛΗΣ ΚΕΔΙΚΟΓΛΟΥ: 'Ηταν αναγκαία η διευκρίνιση.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Τώρα, όσον αφορά τα στοιχεία, τα οποία ανέφερε ο πρώτος Αγορητής της Νέας Δημοκρατίας, είχα πει και χθες, φέρνοντας συγκεκριμένα παραδείγματα -επειδή είχαν κατατεθεί και είχαν αναφερθεί ορισμένοι ομιλητές στα ίδια στοιχεία- ότι όλοι οι υπολογισμοί που έχουν γίνει στο κείμενο αυτό, με βάση το νέο μισθολόγιο είναι λανθασμένοι, είναι υποεκτιμημένοι και ότι σε όλες τις περιπτώσεις που αναφέρονται εδώ -παρά το γεγονός ότι είναι ιδιαζόντως οριακές- το νέο μισθολόγιο δίδει αυξημένες ονομαστικές αποδοχές.

Πού είναι τα λάθη των υπολογισμών;

Πρώτον, είναι στους βασικούς μισθούς. Ο βασικός μισθός με τις αλλαγές τις οποίες είχαμε ανακοινώσει ότι θα γίνουν, δεν είναι 119.300 δραχμές, αλλά είναι 122.600 δραχμές. Και αυτό κάνει μια σημαντική διαφορά.

Δεύτερον, είναι η κατ' επανάληψη εκφρασθείσα δέσμευση της Κυβέρνησης ότι θα προβεί σε σημαντικές αυξήσεις των οικογενειακών επιδομάτων με την κατάθεση του μισθολογίου των δημοσίων υπαλλήλων. Και γιατί εκεί; Γιατί εκεί ρυθμίζονται τα οικογενειακά επιδόματα, κατά πάγιο τρόπο και επεκτείνονται σε όλους τους δικαιουμένους από τις διατάξεις αυτές. Το έχουμε ανακοινώσει και προς τους ενδιαφερόμενους και ούτως ή άλλως, εντός των προσεχών ημερών, θα τεθεί υπόψη της Εθνικής Αντιπροσωπείας το μισθολόγιο αυτό, το οποίο θα τα προβλέπει ρητώς.

'Αρα, όλοι οι υπολογισμοί που έχουν γίνει και λαμβάνουν υπόψη τους τα στεγαστικά επιδόματα και τα οικογενειακά επιδόματα θα πρέπει να προσαυξηθούν κατά 50%.

Αυτό σημαίνει ότι εάν ξαναγίνουν οι εκτιμήσεις, βγάζουμε σε όλες τις περιπτώσεις επιπλέον θετικές διαφορές, σε σχέση με τα ισχύοντα.

Θα τα πάρω και εγώ, ένα-ένα, όπως έκανε και ο ομιλητής της Νέας Δημοκρατίας, εν τάχει όμως.

Πρώτο παράδειγμα: Αστυφύλακας με τέσσερα έτη υπηρεσίας, χωρίς τέκνα. Πρώτο λάθος είναι ο βασικός μισθός τον οποίον έχει υπολογίσει. Δεύτερο λάθος είναι, ότι ο βασικός μισθός με τέσσερα χρόνια υπηρεσίας, δεν είναι πια του βαθμού του λοχία, αλλά του επιλοχία, ο οποίος είναι 144.500 δραχμές και όχι 119.300 δραχμές. Αποτέλεσμα: Αν αυτός έχει επίδομα συζύγου, το οποίο επίσης αυξάνεται, σε σχέση με το ισχύον μισθολόγιο, το οποίο είπε ότι δίδει 233.000 δραχμές, θα έχει επιπλέον 29.000 δραχμές και όχι μείωση.

ΒΑΣΙΛΗΣ ΚΕΔΙΚΟΓΛΟΥ: Αυτό σημειώνεται.

ΓΕΩΡΓΙΟΣ ΓΑΡΟΥΦΑΛΙΑΣ: Με πόσα χρόνια υπηρεσίας, κύριε Υπουργέ;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Με αυτά που είπατε. Είναι το πρώτο παράδειγμα. Μου είπατε με τέσσερα χρόνια υπηρεσίας. Είναι αυτό που είπατε. Σας ακολουθώ, δεν θέλω να πω κατά πόδας, κατά γράμμα. Η μείωση λοιπόν, δεν είναι 7.000 δραχμές.

Παράδειγμα δεύτερον. Είναι από τη δεύτερη σελίδα των στοιχείων που έχετε, γιατί φαντάζομαι ότι έχουμε τα ίδια στοιχεία. Αντί για μείωση 7.976 δραχμές, εάν κάνετε τους υπολογισμούς σωστά, θα δείτε ότι έχει αύξηση 7.300 δραχμές.

Παράδειγμα τρίτο: Αντί για μείωση 6.650 δραχμές που ισχυρίζεσθε, θα έχει αύξηση 11.300 δραχμές.

Παράδειγμα τέταρτο: Αντί για μείωση 20.167 δραχμές που έχετε για τον Αστυφύλακα με τέσσεα χρόνια υπηρεσία και αριθμό τέκνων τρία θα έχετε αύξηση συν25.000 δραχμές.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Διότι έχετε υπολογίσει λανθασμένα το βασικό μισθό, λανθασμένα το βαθμό που αντιστοιχεί. Επίσης θα πρέπει να λάβετε υπόψη σας την αύξηση των οικογενειακών επιδομάτων κ.λπ. Σε όλα τα παραδείγματα υπάρχουν θετικές διαφορές, παρά το γεγονός ότι οι περιπτώσεις είναι κάπως εξειδικευμένες. Για παράδειγμα αστυφύλακας ετών ...

ΓΕΩΡΓΙΟΣ ΓΑΡΟΥΦΑΛΙΑΣ: Ο βασικός μισθός ποιος είναι για τα τέσσερα έτη;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Τα έχω καταθέσει. Μπορώ να σας τα πω αναλυτικά.

ΓΕΩΡΓΙΟΣ ΓΑΡΟΥΦΑΛΙΑΣ: Συγκεκριμένα ποιος είναι ο μισθός;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Είναι 144.500 δραχμές.

ΓΕΩΡΓΙΟΣ ΓΑΡΟΥΦΑΛΙΑΣ: Πώς προκύπτει αυτό;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): 'Εχουν αλλάξει τα στοιχεία. Ελάτε να σας ενημερώσω αναλυτικά. 'Εχουμε καταθέσει τους πίνακες. 'Ολα αυτά εχουν γίνει γνωστά. Ομίλησα δια μακρόν και χθες και ανέφερα αναλυτικά πώς τροποποιούνται οι βασικοί μισθοί σε όλες τις κατηγορίες με βάση τις αλλαγές. Ελάτε να σας ενημερώσω αναλυτικά, θα κατατεθεί και στα Πρακτικά.

'Ερχομαι στο περίφημο άρθρο 7. Για πολλοστή φορά δηλώνω κατηγορηματικά, ενώπιον της Εθνικής Αντιπροσωπείας, ότι η πρόθεση, το νόημα και ο τρόπος εφαρμογής και εκτελέσεως του άρθρου 7, δεν αποσκοπεί σε πάγωμα των μισθών, των παροχών, των επιδομάτων ή οτιδήποτε άλλο.

Τι αφορά το άρθρο 7 και νομίζω ότι είναι κάλλιστα διατυπωμένο: Επειδή το μισθολόγιο έχει μία πολύ αυστηρή και συγκεκριμένη δομή και σχέση μεταξύ των διαφόρων βαθμών, εάν αρχίσει πάλι η επιδοματολογία σε διάφορες κατηγορίες, πάλι θα οδηγηθούμε σε ασύμμετρες σχέσεις μεταξύ τους. Και τίθεται το άρθρο 7 ρητώς και σαφώς και μόνο για να διασφαλίσει τη δομή του μισθολογίου και όχι το ύψος των μισθών. 

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υφυπουργού)

Οσάκις η Κυβέρνηση κρίνει δια της μισθολογικής πολιτικής ή άλλης, ότι θα πρέπει να δίδονται αυξήσεις στους βασικούς μισθούς ή στις παροχές ή στα επιδόματα κ.λπ., θα το κάνει. Διαφορετικά, θα υπήρχε μία τρομακτική αντίφαση μεταξύ του άρθρου 7 και του άρθρου 3, δεδομένου ότι το άρθρο 3, μιλάει για αυξήσεις αποδοχών.

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ τελειώνετε.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Αν μου επιτρέπετε, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Εγώ να σας επιτρέψω. Η Αίθουσα σας επιτρέπει;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Τελειώνω, κύριε Πρόεδρε.

Σχετικά με το άρθρο 8, έχω πει πολλές φορές αλλά βλέπω ότι επανέρχονται τα θέματα...

ΠΡΟΕΔΡΕΥΩΝ (Παναγιώτης Σγουρίδης): Η επανάληψη είναι μήτηρ πάσης μαθήσεως. Αλλά νομίζω ότι δε συμβαίνει το ίδιο μέσα στην Αίθουσα.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Τελειώνω σε ένα λεπτό, κύριε Πρόεδρε.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Για το άρθρο 12;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Θα έρθω και σ' αυτό.

ΕΥΑΓΓΕΛΟΣ ΜΕΪΜΑΡΑΚΗΣ: Γιατί δεν προσθέτετε στο άρθρο 7 "εκτός της εισοδηματικής πολιτικής";

ΑΠΟΣΤΟΛΟΣ ΑΝΔΡΕΟΥΛΑΚΟΣ: Εξαιρουμένης της εισοδηματικής πολιτικής.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Το έχω δηλώσει πάρα πολλές φορές με πολύ κατηγορηματικό τρόπο. 

'Οσον αφορά το θέμα των κρατήσεων του άρθρου 8, οι κρατήσεις γίνονται επί νέας βάσεως.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Ποιας;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Επειδή έχουν ενσωματωθεί στο βασικό μισθό πολλά επιδόματα, άρα θα γίνουν επί νέας βάσεως. Ακριβώς, λοιπόν, για να είναι δυνατόν οι κρατήσεις να αναπροσαρμοθούν στα νέα επίπεδα επί των οποίων θα γίνονται, προς τα κάτω, θα πρέπει να υπάρχει η ευχέρεια, αυτό να γίνεται με κοινή υπουργική απόφαση. Αυτή είναι η πρόθεση του άρθρου.

Ρώτησε ένας ομιλητής προηγουμένως, ο κ. Κόρακας αν δεν κάνω λάθος, γιατί είναι ρητώς διατυπωμένα τα ποσοστά κρατήσεων στο άρθρο 9 και δεν είναι στο άρθρο 8. Μα, το άρθρο 9, προβλέπει ένα νεοϊδρυόμενο κλάδο. Θεσπίζεται τώρα αυτός ο κλάδος. Και γι' αυτό ακριβώς, θεσπίζονται και τα διάφορα ποσοστά σε ορισμένες περιπτώσεις. Αυτός είναι ο λόγος. Δεν διαφωνώ επί της ουσίας στην παρατήρησή σας.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Θα μπορούσατε όμως να το ρυθμίσετε στο άρθρο 8.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Ναι. 

Κατά πάγιο τρόπο ρυθμίζεται αυτό με κοινές υπουργικές αποφάσεις. Αυτό είναι το θέμα.

Θα ήθελα τέλος να σημειώσω ότι το στεγαστικό επίδομα. ήδη αυξήθηκε, με απόφαση την οποία έλαβαν οι αρμόδιοι Υπουργοί. Αυτά είχα να πω, κύριε Πρόεδρε, και πιστεύω ότι καθησύχασα τους φόβους, οι οποίοι εκφράσθηκαν προηγουμένως.

ΓΕΩΡΓΙΟΣ ΓΑΡΟΥΦΑΛΙΑΣ: Για το στεγαστικό που είπατε, θα το φορολογήσετε ή όχι;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Θα έχετε την ευχέρεια να το συζητήσετε στο νομοσχέδιο το οποίο θα έρθει. 

Αυτά όσον αφορά τα υπόλοιπα άρθρα. Θέλω να πιστεύω ότι τα άρθρα αυτά ολοκληρώνουν την λογική των πρώτων άρθρων και θα τύχουν της υπερψηφίσεώς σας.

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Βυζοβίτης έχει το λόγο.

ΧΡΗΣΤΟΣ ΒΥΖΟΒΙΤΗΣ: Κύριε Πρόεδρε, δεν έχω συνηθίσει ποτέ σ'αυτή τη Βουλή να ανεβάζω τόνους και προσέχω πάντοτε τον τρόπο που μιλώ και τις λέξεις, που χρησιμοποιώ. Λυπάμαι πάρα πολύ, αλλά θα πρέπει να πω σήμερα ότι έχω την αίσθηση -τη βεβαιότητα θα έλεγα καλύτερα- ότι είχατε προσχεδιάσει αυτά που κάνατε, κύριε Υπουργέ. Λυπάμαι πάρα πολύ που το λέω.

Σας το είπα και χθες σε ό,τι αφορά την παρ.Ια της εισηγητικής έκθεσης, όπου εκεί ξέρατε ότι μπορούσαμε να περάσουμε το μισθολόγιο των αποστράτων και των συνταξιούχων, εφόσον υπήρχε αυτή η γνωμοδότηση της Ολομελείας του Ελεγκτικού Συνεδρίου. Την ξέρατε και όμως δεν την εφαρμόσατε. Γράψατε βεβαίως ότι αυτόματα αναπροσαρμόζονται οι μισθοί των συνταξιούχων, αλλά δεν είχατε καμία πρόθεση να το κάνετε. Το ίδιο και στο άρθρο 4. Τα είχατε προσχεδιάσει.

Λυπάμαι, πάρα πολύ γι' αυτό. Θα έπρεπε να μας το πείτε στη Διαρκή Επιτροπή, να ξέρουμε και εμείς τι θα πούμε και πώς θα τοποθετηθούμε. Εδώ ήλθατε όμως να μας προκαταλάβετε. Και θα σας πω ένα πράγμα, κύριε Υπουργέ. Είπατε την φράση "επίκειται". Γιατί; Δεν ξέρετε ότι θα έλθει το φορολογικό νομοσχέδιο; Και γιατί θα έπρεπε να το απαλείψετε και να μην προσθέσετε στο φορολογικό νομοσχέδιο αυτή τη ρύθμιση;

Κύριε Κεδίκογλου, που με ακούσατε και σας ακούω πάντοτε, γιατί θα πρέπει να το ξαναφέρουμε; Γιατί δεν θα πρέπει, όταν φέρετε το φορολογικό, να πείτε "αυτό το ρυθμίσαμε, όταν ψηφίσαμε το νομοσχέδιο για τις 'Ενοπλες Δυνάμεις, για τα Σώματα Ασφαλείας και το Λιμενικό;" Γιατί δεν το κρατάτε τότε; 

'Εχω πάντοτε παρακαλέσει να με ακούει ο κύριος Υπουργός, όταν μιλώ.

Να ευχηθώ ότι αυτό που σας λέει ο σύμβουλός σας είναι μία διόρθωση και να σταματήσω; Ευχαρίστως. Αρκεί να είναι κάτι καλύτερο και να είναι μία αποδοχή αυτών που λέμε.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Με ζήτησε για ένα θέμα ο Πρόεδρος της Βουλής.

ΧΡΗΣΤΟΣ ΒΥΖΟΒΙΤΗΣ: Θα προτιμούσα να σας είχε ζητήσει ο Πρόεδρος της Κυβερνήσεως, για να λύσουμε το θέμα.

ΒΑΣΙΛΗΣ ΚΕΔΙΚΟΓΛΟΥ: Θα μπορούσατε να διακόψετε εσείς και μετά να συνεχίσετε.

ΧΡΗΣΤΟΣ ΒΥΖΟΒΙΤΗΣ: Σε ό,τι αφορά το άρθρο 7, κύριε Υπουργέ, προσθέστε μία φράση. Γιατί να κάνετε δήλωση στη Βουλή; Να πείτε "εξαιρουμένης της εφαρμογής της εκάστοτε εισοδηματικής πολιτικής". Προσθέστε το. Τουλάχιστον δώστε αυτή την ικανοποίηση. Να πεισθούμε όμως και εμείς και για την καλή πρόθεση και αν θέλετε και για τη βελτίωση του νομοσχεδίου. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, σε ό,τι αφορά τις εξηγήσεις για τη διευκρίνιση του κυρίου Υφυπουργού για το άρθρο 4, ίδωμεν. Αναμένουμε, κύριε Υπουργέ, να δούμε πώς θα έχει το πράγμα. 'Εχει λογική και πολιτική βάση η επιχειρηματολογία σας.

Σε ό,τι αφορά το άρθρο 7, νομίζω, για να μην υπάρξει καμία παρεξήγηση -γιατί χθες κάνατε διευκρινιστική ομιλία- ότι δηλώσατε σαφώς ότι το αρνητικό δεν αποκλείεται. Δηλαδή ότι δεν αποκλείεται.

Νομίζω ότι το ορθό είναι να προσθέσετε εκεί που λέτε "η χορήγηση άλλων παροχών ή αποζημιώσεων εν γένει, πέραν των προβλεπομένων στο νόμο αυτό, επιτρέπεται μόνο με τροποποίηση των διατάξεων του παρόντος" το εξής, "πλην της αναπροσαρμογής αυτών". Επιτρέψτε την εφαρμογή αυτών που προβλέπονται, που σημαίνει ότι με την εισοδηματική πολιτική αλλάζουν. Βάλτε μία λέξη για να μην υπάρχει η αναγκαιότητα της ερμηνείας.

Γιατί, όπως το εξηγήσατε -αν θα μπορούσε να θεωρηθεί αυθεντική ερμηνεία-δεν θα υπήρχε κανένα θέμα. Σήμερα με όσα δηλώσατε, νομίζω ότι χρειάζεται η προσθήκη "πλην της αναπροσαρμογής των παροχών αυτών".

Τέλος, θα ήθελα να παρακαλέσω -δεν είμαι εξειδικευμένος στο ζήτημα- το εξής. Εμφανίζεται μία αντιπαλότητα μεταξύ Ενόπλων Δυνάμεων και Σωμάτων Ασφαλείας. Αν πράγματι υπάρχει αυτή, να αρθεί. Κύριε Αποστολάκη, απευθύνομαι ιδιαίτερα σε σας. Διότι και οι δύο είναι φορείς της εθνικής ανεξαρτησίας και οι δύο είναι παράγοντες ηρεμίας, ειρήνης και εδραίωσης του δημοκρατικού βίου στη Χώρα μας.

Θα παρακαλέσω η οποιαδήποτε αντίφαση υπάρχει, με κάποια πρόσθετη διάταξη ή με δικές σας ερμηνευτικές ή με πρόσθετη νομοθετική πράξη, να αρθεί.

Δεν επιτρέπεται να υπάρξει αντιπαλότητα μεταξύ εσωτερικής ασφάλειας και ασφάλειας των συνόρων. Και οι δύο είναι παράγοντες ειρήνης, ηρεμίας και ευημερίας της κοινωνίας μας.

ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Υφυπουργέ, δεν απαντήσατε στα όσα είπαμε για το άρθρο 4. Δεν μου δώσατε αυτά που ζήτησα, δηλαδή καθαρές αποδοχές με το ισχύον και με το νέο σύστημα μετά την κατάργηση του άρθρου 4. Θα σας πω εγώ χονδρικά για να δείτε πόσο μεγάλο λάθος κάνετε. Αύριο θα δημιουργήσετε μεγάλη έκρηξη στις 'Ενοπλες Δυνάμεις και τα Σώματα Ασφαλείας.

'Εχω εδώ το ισχύον μισθολόγιο για αστυφύλακα με τέσσερα έτη υπηρεσίας, σύζυγο και τρία παιδιά. Μέχρι τώρα έπαιρνε συνολικές ακαθάριστες αποδοχές 283.011. Από αυτό το ποσό οι 45.527 ήταν το στεγαστικό επίδομα που ήταν αφορολόγητο και 2.000 επίδομα στολής επίσης αφορολόγητο. Δηλαδή, είχε συνολικά αφορολόγητο 47.500. Αυτό είναι το 17%.

Απλή λογική για όποιον ξέρει λίγα φορολογικά. Ακολουθώ το συλλογισμό σας όταν απαντήσετε στο συνάδελφο Εισηγητή της Νέας Δημοκρατίας. Σ' αυτό το παράδειγμα είπατε ότι αυξάνεται κατά 25.000, ενώ οι 47.500 ήταν αφορολόγητες. Οι 25.000 όμως είναι πλέον φορολογητέες. Δεν αντιλαμβάνεσθε ότι λόγω της προοδευτικότητας της κλίμακας της φορολογίας εισοδήματος από το δεκαπέντε θα πάει στο συντελεστή τριάντα. Κατά συνέπεια θα έχετε μείωση αποδοχών. Και αν έχει μείωση αυτός που έχει τρία παιδιά, αυτός που δεν έχει κανένα παιδί και είναι περισσότερο στο όριο του δεκαπέντε με τριάντα συντελεστή, θα έχει πολύ μεγαλύτερη μείωση.

Προς Θεού! Κάνετε μεγάλο λάθος. Πάω να σας προφυλάξω από αυτό που θα γίνει στις 'Ενοπλες Δυνάμεις και στα Σώματα Ασφαλείας. Διότι τελικά πάτε φραστικά να ικανοποιήσετε το αίτημα της ανάγκης ύπαρξης νέου μισθολογίου δίδοντάς τους λιγότερα από αυτά που έπαιρναν μέχρι σήμερα. Το τονίζω με καλή διάθεση και καλόπιστα.

Και είπατε, κύριε Υφυπουργέ, ότι επίκειται εντός των ημερών η ψήφιση του νομοσχεδίου για την κατάργηση των φοροαπαλλαγών. 'Εχει καμιά σχέση αυτό με τις φοροαπαλλαγές από τη στιγμή που θα ψηφισθεί, αφού τα επιδόματα που φοροαπαλλασόντουσαν τα εντάσσετε πλέον κανονικά στις αποδοχές. Αν φύγει λοιπόν από εδώ χωρίς να υπάρξουν αυξήσεις εισοδηματικές στο άρθρο 2, τότε θα είναι άνευ σημασίας. 'Αρα, αν δεν σταματήσετε εδώ το νομοσχέδιο για να το μελετήσουν οι υπηρεσίες και να φέρετε αυτά τα παραδείγματα, τότε ευθέως και ουσιαστικά σας λέμε ότι εξαπατήσατε τη Βουλή και ειδικά τους Βουλευτές της Πλειοψηφίας. Τους βάλατε να ψηφίσουν με υπάρχον το άρθρο 4 που αφορά φορολογικές ελαφρύνσεις, που δεν μειώνουν εισόδημα και τώρα μετά την ψηφοφορία έρχεσθε και λέτε ότι το παίρνετε πίσω.

Επικαλούμαι τις γνώσεις των συναδέλφων. Εδώ είναι ο κ. Γεωργακόπουλος που τα ξέρει πολύ καλά αυτά τα θέματα. Κάνετε μεγάλο λάθος. Και αν δεν το καταλαβαίνετε αυτό, εμείς λέμε ότι εμπαίξατε τη Βουλή. Δε θέλω να κάνω βαρύτερο χαρακτηρισμό. Παράλληλα όμως και επειδή μας ενδιαφέρουν όλους οι 'Ενοπλες Δυνάμεις και τα Σώματα Ασφαλείας σας λέμε ότι θα κάνετε μεγάλο κακό και θα έχετε μεγάλο πολιτικό κόστος. Το τελευταίο δεν με ενδιαφέρει ως Βουλευτή και ως Αρχηγό Κόμματος. Κάνετε όμως κακό στις 'Ενοπλες Δυνάμεις και τα Σώματα Ασφαλείας. Αντί να τους δίνετε, τους παίρνετε μ' αυτή τη ρύθμιση, κύριε Υπουργέ.

Σας παρακαλώ σταματήστε τη συζήτηση εδώ. Ελέγξτε αυτά που σας λέω με τους φοροτεχνικούς υπαλλήλους γιατί δεν τα ξέρουν οι άνθρωποι που έχετε πλάι σας, είναι του μισθολογίου. Αξιολογότατοι βέβαια, όπως ο κ. Τσούμας τον οποίο είχα οκτώ χρόνια μαζί μου και οι άλλοι. Βάλτε να σας βγάλουν παραδείγματα με τη νέα ρύθμιση, την απόσυρση του άρθρου 4 και θα δείτε ότι έχω δίκιο. Πάω να σας προφυλάξω γιατί την 1η Ιανουαρίου που θα πάνε να πληρωθούν, θα διαπιστώσουν, ένας μεγάλος αριθμός αξιωματικών των Ενόπλων Δυνάμεων και Σωμάτων Ασφαλείας, μείωση αποδοχών και αντιλαμβάνεστε τι σημαίνει για την Πολιτεία και για τη Βουλή.

Για το άρθρο 6 δεν έκανα καμία αναφορά. Πάντως αυτό που πάμε να ψηφίσουμε είναι εξάμβλωμα.

ΠΡΟΕΔΡΕΥΩΝ (Παναγιώτης Σγουρίδης): Κύριε Τσοβόλα, περάσατε το πεντάλεπτο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το άρθρο 6 δεν καλύπτει το κενό που δημιουργεί η απόσυρση του άρθρου 4. Οι ρυθμίσεις του ν. 1505 αναφέρονται σε ακαθάριστες αποδοχές.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γαρουφαλιάς έχει το λόγο.

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, όταν μίλησα στο άρθρο 4 για τα αφορολόγητα ποσά, είχα κάνει μια ερώτηση στον κύριο Υπουργό για να μας ξεκαθαρίσει τι θα γίνει με το φορολογικό νομοσχέδιο και το συσχετισμό του συγκεκριμένου άρθρου 4 με το φορολογικό νόμο που από ό,τι μαθαίναμε από τα Μέσα Μαζικής Ενημέρωσης, σήμερα θα κατετίθετο στη Βουλή. Τελικά από αυτό που λεγόταν και από τις δηλώσεις του κυρίου Υπουργού έγινε το αντίθετο. Τώρα πιστεύω ότι αυτές οι κινήσεις ήταν εσκεμμένες και σκόπιμες από την Κυβέρνηση. Τελικά η Κυβέρνηση τι θέλει από τις 'Ενοπλες Δυνάμεις και τα Σώματα Ασφαλείας; Φέρνει ένα νομοσχέδιο που υποτίθεται ότι καλύπτει τις μισθολογικές τους ανάγκες, το περίμεναν πολλά χρόνια και τελικά καταντάει ένα μπούμεραγκ σε βάρος της παρουσίας τους και της οικονομικής τους δύναμης.

Θα συμφωνήσω απόλυτα με τον κ. Τσοβόλα γιατί πρόκειται για απαράδεκτα πράγματα. Αν ο κύριος Υπουργός δεν είναι έτοιμος σήμερα να δει ή ίσως οι συνεργάτες του δεν το είχαν δώσει συγκεκριμένα παραδείγματα του κόστους που θα έχει η απόσυρση του άρθρου 4 και μετά τη δική μας εισήγηση και με όλα αυτά τα δεδομένα, να του δώσουμε τα περιθώρια του χρόνου να το σκεφθεί και να μας δώσει συγκεκριμένα παραδείγματα. Να δούμε ποια θα είναι η εξέλιξη στις βαθμολογικές κλίμακες και ιδιαίτερα των χαμηλόμισθων αξιωματικών, όπως οι βαθμοί κάτω του λοχαγού και του ανθυπασπιστή που θα φτάσει, όπως π.χ. για τον πυροσβέστη ή αστυφύλακα, ποιες θα είναι οι αποδοχές του, όταν μάλιστα είναι οικογενειάρχης και έχει παιδιά.

Σαν νεαρός πολιτικός, κύριε Πρόεδρε, περίμενα μια άλλη αντιμετώπιση του Κοινοβουλίου από τους νέους συνεργάτες του κυρίου Πρωθυπουργού. Είναι νεαρός ο Υφυπουργός και καθηγητής και θα περίμενα νεανικά να αντιμετωπίσει με ειλικρίνεια και με τόλμη και να πούμε επιτέλους και στο Κοινοβούλιο και στον Ελληνικό Λαό τι θέλει η Κυβέρνηση και τι απαιτεί. Θέλει για άλλη μια φορά να εμπαίξει και να φορομπήξει αυτές τις δύο τάξεις των ενστόλων;

ΠΡΟΕΔΡΕΥΩΝ (Παναγιώτης Σγουρίδης): Ο κ. Γεωργακόπουλος έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, θα είμαι πάρα πολύ σύντομος. Δε θα επεκταθώ σε κανένα άλλο θέμα. Θα αναφερθώ μόνο στο άρθρο 4.

Εάν το άρθρο 4 δεν είχε γραφεί, τι θα άλλαζε, κύριοι συνάδελφοι; Τίποτα. Θα ίσχυε ό,τι ισχύει μέχρι σήμερα. Αν δεν υπήρχε στο κείμενο; Δεν αλλάζει τίποτα. Εάν έρθει ένας άλλος νόμος στο μέλλον που καταργεί τη φορολογία κάποιων επιδομάτων, τότε θα πρέπει να μιλήσουμε αν θα πρέπει να μείνει ή να φύγει αυτή η απαλλαγή που έχουν από τη φορολογία. Σήμερα δεν έχει νόημα να συζητάμε έστω και αν αφαιρείται αυτό το άρθρο. Γιατί και να μπει το άρθρο αυτό, όταν έρθει ένας μεταγενέστερος νόμος, μετά την Πρωτοχρονιά, που λέει ότι καταργείται η απαλλαγή αυτών των επιδομάτων, θα καταργηθούν έστω και αν το λέει εδώ.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Θα καταργεί συγκεκριμενα.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα το καταργεί συγκεκριμένα. Εφόσον θα το καταργεί συγκεκριμενα, επομένως δεν έχει νόημα. 'Οσα λέω δεν τα ακούτε.

ΠΡΟΕΔΡΕΥΩΝ (Παναγιώτης Σγουρίδης): Κύριε Γεωργακόπουλε, δια του Προεδρείου γίνεται η συζήτηση. Σε μένα απευθυνθείτε. Οι κύριοι συνάδελφοι μπορεί να φωνάζουν, αλλά θα προσπαθήσει το Προεδρείο να χαμηλώσει τους τόνους.

Συνεχίστε, κύριε Γεωργακόπουλε.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν απευθύνθηκα σε κανέναν προσωπικά, κύριε Πρόεδρε. Απλούστατα εξηγώ ότι...

ΕΥΑΓΓΕΛΟΣ ΜΕΪΜΑΡΑΚΗΣ: Το καταργεί από τώρα.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Οχι,δεν το καταργεί από τώρα. 'Οταν καταργείται το άρθρο, αυτό παραμένει το αφορολόγητο. Και παραμένει το αφορολόγητο μέχρι να έρθει ο άλλος νόμος να το καταργήσει, εάν και εφόσον έρθει να το καταργήσει.

ΕΥΑΓΓΕΛΟΣ ΜΕΪΜΑΡΑΚΗΣ: Μιλάτε υποθετικά.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εσείς μιλάτε υποθετικά. Δε μιλάμε εμείς υποθετικά. Εκ περισσού είχε μπει εδώ. Επομένως, όσο δεν υπάρχει κατάργηση, ισχύει η απαλλαγή αυτή για τα επιδόματα και για τα απαλλασσόμενα ποσά. Και εδώ υπάρχει και το άρθρο 6, το οποίο λέει ότι δεν μπορεί να πάρουν λιγότερο μισθό. Και εσείς μιλάτε για μείωση, όταν το άρθρο 6 αναφέρει σαφώς, ότι δεν μπορούν να πάρουν λιγότερες μηνιαίες συνολικές αποδοχές. Το άρθρο 6 δε μιλάει ούτε για ονομαστικές, αλλά μιλάει για συνολικές μηνιαίες αποδοχές μικρότερες απ'αυτές που έπαιρναν. Συγκεκριμένα.

'Αρα, είτε μείνει είτε φύγει το άρθρο δεν έχει καμία απολύτως αξία. Εάν μείνει, μπορεί να έρθει ένας άλλος νόμος μετά και να το καταργήσει, εάν φύγει, ισχύουν οι απαλλαγές μέχρι να έρθει άλλος νόμος να τις καταργήσει. 'Ο,τι ίσχυε μέχρι τώρα. Επομένως, τα όσα λέτε και διαρρηγνύετε τα ιμάτιά σας, ότι με το να φύγει το άρθρο 4 καταργούνται οι απαλλαγές των στρατιωτικων και θα πάρουν λιγότερο μισθό και άλλα τετοια, είναι απλώς για να γίνει φασαρία, να το ακούσουν και τίποτα πέραν αυτού. Από τη στιγμή που η Κυβέρνηση έχει πάρει απόφαση να καταργήσει κάποιες φοροαπαλλαγές και κάποιοι να πληρώσουμε λίγο παραπάνω φόρο απ' αυτόν που πληρώναμε από την κατάργηση των απαλλαγών που είχαμε, μεταξύ αυτών ίσως να είναι και οι στρατιωτικοί, όπως είναι και μία σειρά άλλων φοροαπαλλασσομένων. Αυτή είναι η ιστορία. Αλλά αυτό είναι στο αν θα έρθει ο νόμος και αν θα προβλέπει αυτή την κατάργηση.

Επομένως, δεν έχετε λόγο να φωνασκείτε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαδόγγονας έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, με συγχωρείτε.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου!

ΒΑΣΙΛΗΣ ΚΕΔΙΚΟΓΛΟΥ: Θα ήθελα μόνο να ρωτήσω τον κύριο Υπουργό αν θα δεχθεί τροπολογίες των συναδέλφων.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): 'Οχι, δε θα δεχτώ.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παπαδόγγονα, έχετε το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, εδώ πρέπει να είμαστε σαφείς και επίσης να είμαστε ειλικρινείς. Οι ίδιοι άνθρωποι οι οποίοι κατήρτισαν αυτό το νομοσχέδιο είναι οι ίδιοι άνθρωποι οι οποίοι κατήρτησαν και το φορολογικό που θα έρθει. Εννοώ το νόμο για τις φοροαπαλλαγές. 'Αρα, αυτό το οποίο είπατε ότι δεν πρέπει να υπάρχει ουδείς κίνδυνος ότι πρόκειται να κοπούν κ.ο.κ., δεν ισχύει.

Διότι εάν η πρόθεση του νομοθέτη ήταν να διατηρηθεί η φοροαπαλλαγή, θα άφηνε το άρθρο 4. 'Αρα κάτι πρέπει να αναμένουμε στο επόμενο νομοσχέδιο το οποίο έχουν καταρτίσει οι ίδιοι άνθρωποι.

Επίσης εδώ όταν λέμε ποσό, επαναλαμβάνω δε λέμε τίποτα για το πόσο θα επηρεαστεί αυτό το ποσό από τον πληθωρισμό. Εάν το ποσό αυτό είναι στατικό -το είπαμε και πριν- τότε δε λέμε τίποτα, διότι κάθε χρόνο το ποσό αυτό θα μειούται.

Για το άρθρο 6, όταν λέτε συνολικές αποδοχές, δε λέτε καθαρές αποδοχές. Διότι αυτό που έχει σημασία είναι τι βάζει ο καθένας στην τσέπη του. Δε μιλάμε για τις αποδοχές, διότι οι αποδοχές αυτές υπόκεινται σε φορολογικές κλίμακες, οι οποίες θα μειώσουν το ποσό το οποίο τελικώς θα μπει στην τσέπη. 'Αρα, η διατύπωση του άρθρου και αυτή δημιουργεί υποψίες διότι έπρεπε να λέει "καθαρές μηνιαίες αποδοχές". Εδώ λέει "συνολικές αποδοχές".

Είπε ο παριστάμενος Υφυπουργός, ότι εάν η εισοδηματική πολιτική είναι η εκάστοτε που θα αποφασίζει η Κυβέρνηση, θα κρίνει -είπε αυτήν τη φράση-για να κάνει την αλλαγή, προκειμένου να εισαχθεί η εισοδηματική πολιτική και στις αποδοχές. Δηλαδή δεν έχουμε αυτόματη εισαγωγή της εισοδηματικής πολιτικής στις αποδοχές. Θα κρίνει η εκάστοτε κυβέρνηση. Και επειδή η κρίση της θα αφορά νέο νομοσχέδιο, θα βρεθούμε στην κατάσταση να παγιωθούν οι αποδοχές χωρίς να μπει ποιος ξέρει για πόσα χρόνια, η εισοδηματική πολιτική μέσα στις αποδοχές των στελεχών των Ενόπλων Δυνάμεων και των Σωμάτων Ασφαλείας. Αυτή είναι η αλήθεια.

ΠΡΟΕΔΡΕΥΩΝ (Παναγιώτης Σγουρίδης): Θα μιλήσουν ακόμη για δύο λεπτά ο κ. Καρακώστας, η κα Δαμανάκη και ο κ. Μεϊμαράκης και μετά ο κύριος Υπουργός.

ΑΠΟΣΤΟΛΟΣ ΑΝΔΡΕΟΥΛΑΚΟΣ: 'Έχω εγγραφεί και εγώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Δεν έχετε εγγραφεί, κύριε Ανδρεουλάκο.

ΣΤΡΑΤΗΣ ΚΟΡΑΚΑΣ: 'Εχω ζητήσει το λόγο και εγώ. Από τα αριστερά φαίνεται δε βλέπετε, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Υπουργέ των Οικονομικών, αναφέρομαι στο άρθρο 9 και 10. Δεν έχετε δικαίωμα στο ίδιο ταμείο να ιδρύετε ειδικό κλάδο οικονομικής ενίσχυσης μερισματούχων που είναι 39% και να αποκλείετε μερισματούχους με 61% συμμετοχή στο μετοχικό ταμείο. Αυτό αντίκειται στο άρθρο 4 του Συντάγματος. Πρέπει να το απαλείψετε, ή να προσθέσετε και τους προερχομένους εκ της ΕΛ.ΑΣ. Αυτό πρέπει να γίνει, ειδάλλως σας κατηγορώ ότι μεροληπτείτε και χωρίζετε τα δύο Σώματα. Δεν μπορείτε να μοιράζετε τα χρήματα των μερισματούχων εσείς όπως θέλετε. Πρέπει να το αντιληφθείτε αυτό το πράγμα. Είναι δικά τους τα λεφτά. Δεν μπορείτε να ιδρύετε έναν άλλο φορέα μέσα στο ίδιο ταμείο. Είναι παραταμείο αυτό που ιδρύετε. Πρέπει να το δείτε, κύριε Υπουργέ.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Η κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, σχετικά με τις φοροαπαλλαγές, νομίζω ότι όλοι και όλες έχουμε καταλάβει τι συμβαίνει και νομίζω ότι δεν τιμά την Κυβέρνηση ο τρόπος με τον οποίο χειρίστηκε το θέμα. Τουλάχιστον αυτό έχω να πω.

Διότι, κύριε Γεωργακόπουλε, -και εσείς βεβαίως έχετε καταλάβει καλά τι συμβαίνει- τι έγινε όταν ήρθε αυτό το μισθολόγιο; Οι ενδιαφερόμενοι ενδιαφέρθηκαν για τις καθαρές αποδοχές τους και τους είπατε -να το πω πολύ απλά- θα πάρετε αυτή την αύξηση, αλλά διατηρείτε τις φοροαπαλλαγές. Αυτό το ρόλο έπαιζε το άρθρο 4. Γι' αυτό υπήρχε, για να λέτε στους ενδιαφερόμενους, μην ανησυχείτε, τις φοροαπαλλαγές τις διατηρείτε, άρα και αν η αύξηση είναι μικρότερη, μην σκάτε, τις φοροαπαλλαγές πάντως τις έχετε.

Τώρα ένα από τα δυο συνέβη: 'Η άλλαξε γνώμη στην πορεία η Κυβέρνηση ή είδε ότι δεν προλαβαίνει να ψηφίσει το νομοσχέδιο για τις φοροαπαλλαγές, μέχρι το τέλος του χρόνου ώστε να τις κόψει από κει και για να είναι σίγουρη, ότι όταν έρθει θα κοπούν μετά, βγάζει τελείως το άρθρο 4. Περί αυτού πρόκειται. Και οι ενδιαφερόμενοι έμειναν με την εντύπωση, ότι οι καθαρές αποδοχές τους θα ήταν κατά τι μεγαλύτερες επειδή δε θα είχαν καταργηθεί οι φοροαπαλλαγές.

Ας λεγατε από την αρχή καθαρά τι πρόκειται να κάνετε. Εγώ δε θέλω να επιχειρηματολογήσω άλλο μόνο σ' αυτό το θέμα. Ας έλεγε απ' την αρχή καθαρά η Κυβέρνηση τι γίνεται. Το ίδιο έγινε και με την εισοδηματική πολιτική. Από την Κοινοβουλευτική Επιτροπή συζητούμε αυτά τα θέματα -εγώ η ίδια τα έθεσα ευθύς εξ' αρχής- τι θα γίνει με τις φοροαπαλλαγές, τι θα γίνει με την εισοδηματική πολιτική.

Για την εισοδηματική πολιτική συνέχεια μασάμε τα λόγια μας. Τώρα τελικά καταλάβαμε ότι δεν αποκλείεται, βεβαίως, να ισχύει η εισοδηματική πολιτική και εδώ, μόνο που για να ισχύσει χρειάζεται κάθε φορά ειδικός νόμος. Δηλαδή να πρέπει να φέρουμε ειδικό νόμο και να το αλλάζουμε.

Λοιπόν, εν πάση περιπτώσει νομίζω, ότι υποτιμούν τη νοημοσύνη μας όλα αυτά. Και ο κύριος Υφυπουργός -ας μου το επιτρέψει να του το πω- δεν μπορεί να εμφανίζεται έτσι εδώ. Εσείς ο ίδιος, κύριε Υπουργέ, δεν έχετε συμμετάσχει στο νομοσχέδιο για τις φοροαπαλλαγές; Πείτε μας εδώ τι περιλαμβάνει γι' αυτούς τους ανθρώπους. Πείτε μας. Γιατί δε μας λέτε, παρά λέτε ότι θα αποφασίσει τότε η Εθνική Αντιπροσωπεία;

Εν πάση περιπτώσει, όλα αυτά δείχνουν ότι απλώς προσπαθείτε συνδικαλιστικά -για να μη χρησιμοποιήσω καμιά βαρύτερη έκφραση- να περάσετε ορισμένα πράγματα. Τα λέω αυτά και επαναλαμβάνω, ότι εγώ δε θα είχα αντίρρηση να καταργηθούν οι φοροαπαλλαγές με αύξηση των συνολικών αποδοχών, διότι αυτό, εν πάση περιπτώσει, θα οδηγούσε και σε έναν εξορθολογισμό του μισθολογίου. Αλλά εσείς κρατήσατε χαμηλά τους μισθούς και έρχεσθε μετά να κόψετε τις φοραπαλλαγές.

Και βέβαια στο νομοσχέδιο περί φοροαπαλλαγών θα είμαστε όλοι σε δύσκολη θέση -και εγώ δε θέλω να κοροϊδέψω αυτούς που παρακολουθούν-διότι όταν κόβονται φοροαπαλλαγές, από ανθρώπους που παίρνουν λιγότερα, θα μας λέτε, εδώ γιατί να τις διατηρήσουμε;

ΠΡΟΕΔΡΕΥΩΝ (Παναγιώτης Σγουρίδης): Ο κ. Μεϊμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, να μιλήσει ο κύριος Υφυπουργός Εθνικής 'Αμυνας και μετά εγώ.

ΠΡΟΕΔΡΕΥΩΝ (Παναγιώτης Σγουρίδης): 'Οχι, κύριε Μειμαράκη, εσείς έχετε το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, περιμένουμε μια απάντηση από τον Υφυπουργό Εθνικής 'Αμυνας για το άρθρο 11. Πώς θα δευτερολογήσουμε χωρίς να ξέρουμε τις προθέσεις της Κυβέρνησης; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Αυτό που ζητάτε, αν εννοείτε του Ολυμπιονίκες, θα γίνει όταν ψηφίζεται το νομοσχέδιο, με ορθή διατύπωση. Δεν μπορεί να λεχθεί τώρα αυτό.

ΕΥΑΓΓΕΛΟΣ ΜΕΪΜΑΡΑΚΗΣ: Δεν καταλαβαίνω. Δεν μπορείτε να μας πείτε αν το όριο ηλικίας....

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Γι' αυτό είπαμε ναι.

ΕΥΑΓΓΕΛΟΣ ΜΕΪΜΑΡΑΚΗΣ: Ωραία. Και για το παγκόσμιο είπατε; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Ναι.

ΕΥΑΓΓΕΛΟΣ ΜΕΪΜΑΡΑΚΗΣ: Ωραία.

Για το άρθρο 4, μας είπε ο κ. Γεωργακόπουλος -ο οποίος ήρθε εδώ και αντί τελικά να εξηγήσει τα πράγματα, μάλλον τα μπέρδεψε περισσότερο, ίσως γιατί δεν είχε ακούσει όλους τους αγορητές- ότι αν δεν υπήρχε, θα παρέμεναν οι απαλλαγές. Νομίζω ότι είναι εντελώς αντίθετη η άποψη του κυρίου Υφυπουργού και γι' αυτό το αποσύρει.

Εγώ σας προτείνω κάτι άλλο. Να μείνει και να καταργηθεί, εάν καταργηθεί με το νέο νόμο. Αν έχει τόλμη η Κυβέρνηση σ' αυτό και δεν αυξήσει τις αποδοχές τους ώστε τουλάχιστον να φέρει ισόποσες τις μειώσεις, να έρθει να το καταργήσει -αν έχει την τόλμη επαναλαμβάνω- με το νέο νόμο για τις φοροαπαλλαγές. 'Αλλωστε σας είπαμε από την αρχή, κύριε Υφυπουργέ, εσείς συμμετέχετε και εσείς φτιάχνετε το νόμο ουσιαστικά, άρα, εσείς γνωρίζετε. Αν το γνωρίζετε, λοιπόν, γιατί δε μας λέτε και μας τι περιέχει;

Δευτερον, για το άρθρο 7 που σας είπαμε. Γιατί δε δέχεσθε να προστεθεί εκτός της εισοδηματικής πολιτικής, ώστε να ξέρουμε -όλες οι Πτέρυγες της Βουλής σας το ζητούν αυτό- ότι μπορούν πράγματι να παίρνουν την εισοδηματική πολιτική; Δε μας αρκεί μια ερμηνευτική δήλωσή σας. Για να πάρουν την εισοδηματική πολιτική θα πρέπει να φέρετε νέο νόμο να τροποποιήσετε το άρθρο 7 του παρόντος νομοσχεδίου.

Κατά συνέπεια, δε θα παίρνουν την εισοδηματική πολιτική. Γι' αυτό ακριβώς λέω, προσθέστε -για να ανακουφίσετε τουλάχιστον την αγωνία όλων μας- ότι η εισοδηματική πολιτική δεν είναι πάνω σ' αυτό, δεν περιλαμβάνεται σ' αυτό. Αυτό το λέτε, λοιπόν, γιατί δεν το γράφουμε; Μα, τόσο κακό είναι κύριε Υπουργέ; Αφού το λέτε, γιατί δεν το γράφετε; Δεν το καταλαβαίνω. Το λέτε, το δηλώνετε κατηγορηματικά και δε θέλετε να το γράψουμε. Αυτό πρώτη φορά συμβαινει.

Και τέλος, αφήστε το άρθρο 4 ως έχει και αν έρθει το νέο νομοσχέδιο το καταργείτε τότε. Αλλά, να ξέρουμε ότι ψηφίσαμε το άρθρο 1, το άρθρο 2 και το άρθρο 3 με δεδομένη την ύπαρξη του άρθρου 4. Σεβαστείτε τουλάχιστον τους συναδέλφους που ψήφισαν τα προηγούμενα άρθρα. Υπάρχει αλυσίδα πάνω σ' αυτά τα άρθρα. 'Ισως να ήταν διαφορετική η βούληση των συναδέλφων αν γνώριζαν ότι θα καταργηθεί το άρθρο 4.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ανδρεουλάκος έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Υπουργέ, αλλοία θα ήταν η έκβαση της σημερινής ψηφοφορίας που έγινε, αν γνώριζαν οι συνάδελφοι του ΠΑ.ΣΟ.Κ. -οι οποίοι βεβαίως απολείπονται- ότι θα απαλείφατε το άρθρο 4. Διότι ουσιαστικά το άρθρο 4 έπαιξε το ρόλο του τυριού στη φάκα. Και το κακό είναι ότι το απαλείφετε και προτού καν συλλάβετε το θήραμα. Αυτή είναι η πραγματικότητα.

Εγώ σας προκαλώ και πείτε μας -σήμερα ήταν να κατατεθεί το φορολογικό νομοσχέδιο, έχετε συντάξει τον Προϋπολογισμό του Κράτους και έχετε κάνει και την εισηγητική έκθεση επ' αυτού- ξεκάθαρα τι διατύπωση κάνατε και αν δεσμεύεστε ότι αυτή η ρύθμιση του άρθρου 4 θα υπάρξει μέσα στο φορολογικό νομοσχέδιο. Δεσμεύεστε; Τοποθετηθείτε πάνω σ' αυτό το θέμα. 

Επίσης στο άρθρο 7, βάλτε τρείς λέξεις "εξαιρουμένων των ρυθμίσεων της εισοδηματικής πολιτικής κατ' έτος" και ξεκαθαρίστε τα πράγματα. Αλλιώς ευλόγως και δικαίως σας κατηγορούμε, ότι προσπαθείτε να εξαπατήσετε το Σώμα. Και αυτά δεν τιμούν ούτε την Κυβέρνηση ούτε προσωπικά εσάς σαν νέο άνθρωπο και σαν νέο Υπουργό.

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εθνικής Αμυνας κ. Αποστολάκης έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής Αμυνας): Κύριε Πρόεδρε, θα πω λίγα λόγια κλείνοντας τη βραδιά για το νομοσχέδιο και ειδικότερα για ένα άρθρο θα πω περισσότερα. Πιστεύω ότι οι εξηγήσεις που έδωσε ο παριστάμενος Υφυπουργός Οικονομικών, τόσο για το άρθρο 4 όσο και για το άρθρο 7 θα πρέπει να τις θεωρήσουμε δεδομένες και να ικανοποιούν το αίσθημα διότι...

ΓΕΩΡΓΙΟΣ ΣΟΥΡΛΑΣ: Ποιες, κύριε Υφυπουργέ;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε συνάδελφε, ένα λεπτό. 

ΓΕΩΡΓΙΟΣ ΣΟΥΡΛΑΣ: Είμαστε δεκαπέντε χρόνια στην Αίθουσα αυτή.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σούρλα.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής Αμυνας): Νομίζω - και ο κ. Γεωργακόπουλος περιέγραψε πάρα πολύ καλά και ως άνθρωπος και ως πολιτικός που γνωρίζει το θέμα- ότι αν δεν υπήρχε αυτό το άρθρο και αν δεν έλθει νομοσχέδιο περί φοροαπαλλαγών, οι υφιστάμενες φοροαπαλλαγές θα ισχύουν, όπως είναι μέχρι σήμερα. Το πρόβλημα θα δημιουργηθεί όταν μεθαύριο θα συζητάμε το νομοσχέδιο περί φοροαπαλλαγών και τότε θα πρέπει να προσέξουμε αν θέλουμε πράγματι να υποστηρίξουμε αυτές τις αποδοχές. Αυτό είναι το ένα θέμα.

Το δεύτερο θέμα, όσον αφορά το άρθρο 7, νομίζω ότι αρκεί η δήλωση του Υφυπουργού. 'Ομως εκτός απ' αυτό, όταν μια κυβέρνηση αποφασίσει να δώσει αυξήσεις, καθώς αντιλαμβάνεστε, δεν κωλύεται από την ύπαρξη ή όχι μιας διάταξης ενός νόμου. Αν η κυβέρνηση θελήσει αύριο να δώσει αυξήσεις θα εμποδιστεί από μια ασαφή και γενική διάταξη που υπάρχει εδώ; Βεβαίως όχι.

ΧΡΗΣΤΟΣ ΒΥΖΟΒΙΤΗΣ: Θα επικαλεσθεί την τακτοποίηση...

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Δεν μπορεί να την επικαλεστεί. Τότε δε θα έχει βούληση να δώσει αυξήσεις και θα βρει έναν άλλον τρόπο. Δεν μπορεί να επικαλεστεί ότι "υπάρχει νόμος και αυτό δεν το δίδω". Η παροχή αυξήσεων είναι μια πολιτική πράξη, δεν είναι πράξη τυπική που να βασίζεται σε έναν νόμο, και όποια κυβέρνηση θέλει, παίρνει οποιαδήποτε πολιτική απόφαση.

Για το άρθρο 8, ο μη προσδιορισμός ακριβώς των κρατήσεων των ταμείων είναι γιατί δίδεται η ευκαιρία, σε συνεργασία ο Υπουργός με τις διοικήσεις των ταμείων και ανάλογα τις δυνατότητες των ταμείων να προσδιορίζει τις κρατήσεις. Νομίζω ότι αυτή είναι μια ευελιξία, η οποία δεν μπορεί να μας ενοχλεί. 

Θα δώσω ιδιαίτερη σημασία, επειδή ακούστηκαν υπερβολικά κραυγές εδώ μέσα, όσον αφορά το άρθρο 9. 

ΓΕΩΡΓΙΟΣ ΣΟΥΡΛΑΣ: Είναι εκφράσεις αυτές, κύριε Υπουργέ;

ΑΠΟΣΤΟΛΟΣ ΑΝΔΡΕΟΥΛΑΚΟΣ: Ακούστηκαν κραυγές; 

(Διαμαρτυρίες από την Πτέρυγα της Νέας Δημοκρατίας-κωδωνοκρουσίες)

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ).

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Ναι, ακούστηκαν κραυγές και πρέπει να το δεχθείτε.

ΓΕΩΡΓΙΟΣ ΣΟΥΡΛΑΣ: Κύριε Πρόεδρε, είναι εκφράσεις αυτές; 

ΠΡΟΕΔΡΟΣ (Απόστολος Κακλαμάνης): Παρακαλώ να μη γίνονται διακοπές.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Και η κραυγή είναι συγκεκριμένη λέξη και προσδιορίζει αυτό που γίνεται. Οταν κάποιος κραυγάζει, είναι κραυγές.

Το άρθρο αυτό -και θέλω να προσέξει ιδίως ο κ. Καρακώστας-συζητήθηκε στο Μετοχικό Ταμείο Στρατού παρουσία των εκπροσώπων της ΕΛ.ΑΣ., δηλαδή ενός ανώτατου αξιωματικού της ΕΛ.ΑΣ. ως εκπροσώπου του Υπουργείου Δημοσίας Τάξεως και του Πρόεδρου της Ενώσεως Αποστράτων Αξιωματικών και η διάταξη αυτή ψηφίστηκε παμψηφεί, κανένας δεν έφερε αντίρρηση.

ΙΩΑΝΝΗΣ ΚΑΡΑΚΩΣΤΑΣ: 'Εχω έγγραφα, κύριε Υπουργέ.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Η ίδρυση του κλάδου δεν έχει καμιά σχέση με το άρθρο 27 του ν. 1911 που αφορά το διαχωρισμό του Μετοχικού Ταμείου.

Ο βασικός λόγος που δημιουργήθηκε το άρθρο αυτό είναι ότι οι αξιωματικοί του Στρατού ως μέρισμα παίρνουν πολύ λιγότερα απ' ότι παίρνουν οι αξιωματικοί της Αστυνομίας, οι αξιωματικοί του Ναυτικού και οι αξιωματικοί της Αεροπορίας. Με την ίδρυση αυτού του κλάδου, που θα πω πιο κάτω ποια είναι τα έσοδά του, προσπαθούμε να φέρουμε μια εξισορρόπηση στο μέρισμα των αξιωματικών του Στρατού. 

Οι πόροι δε, με τους οποίους θα προικισθεί αυτός ο κλάδος, είναι αυστηρά το Μετοχικό Ταμείο Στρατού, ή των αξιωματικών του Στρατού και δεν έχουν καμία απολύτως σχέση με το μέρισμα που παίρνουν οι αξιωματικοί της ΕΛ.ΑΣ από το Μετοχικό Ταμείο Στρατού. Ούτε επηρεάζονται ούτε έχουν καμία σχέση. Και αυτό θα πρέπει να το ξεκαθαρίσω και να ησυχάσουν οι αξιωματικοί της ΕΛ.ΑΣ και κανείς να μην έχει αντίρρηση.

Ακόμη να σκεφθείτε ότι και το προσωπικό το οποίο θα ασχοληθεί στο ΕΚΟΕΜΣ, θα είναι από τη Διεύθυνση Οικονομικού του Γ.Ε.Σ. και δε θα παρθεί ούτε καν προσωπικό από το Μετοχικό Ταμείο Στρατού, ούτως ώστε να πει κανείς ότι θα επιβαρυνθεί αυτός ο κλάδος.

Τελειώνοντας, θέλω να πω αυτό που είπα και στην πρωτολογία μου, ότι το νομοσχέδιο αυτό δεν ικανοποιεί ακριβώς όλες τις προσδοκίες των αξιωματικών. Είναι, όμως, ένα βήμα και με τις παρούσες οικονομικές συνθήκες πρέπει το νομοσχέδιο αυτό να ψηφισθεί, διότι οι αξιωματικοί των Ενόπλων Δυνάμεων και των Σωμάτων Ασφαλείας το περιμένουν έστω και όπως είναι.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υφυπουργού)

Κύριε Πρόεδρε, ούτε δευτερόλεπτο δεν πέρασε από το χρόνο μου. 

ΠΡΟΕΔΡΟΣ (Απόστολος Κακλαμάνης): Μα, τελείωσαν τα πέντε λεπτά που είχατε. Πέντε δε δικαιούσθε να μιλήσετε;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, έχω την εντύπωση, ότι σε όλους δόθηκε μία μικρή χάρη.

Κλείνω λέγοντας, ότι πρέπει να ψηφισθεί όπως είναι το νομοσχέδιο.

ΕΥΑΓΓΕΛΟΣ ΜΕΪΜΑΡΑΚΗΣ: Για το άρθρο 11, κύριε Υπουργέ, δε μας είπατε. Το όριο ηλικίας το αποσύρετε; Δεν ξέρουμε τι ψηφίζουμε.

ΓΕΩΡΓΙΟΣ ΓΑΡΟΥΦΑΛΙΑΣ: Το "42 χρόνια" ισχύει;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας):'Οταν θα ψηφίζεται το νομοσχέδιο θα γίνει η διόρθωση. 

ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, δυο λόγια μόνο θα πω.

Κατ'αρχήν, για το άρθρο 4 προσπάθησε να διασκεδαστεί η ανησυχία μας, αλλά απέτυχαν και οι δύο Υφυπουργοί και ο Κοινοβουλευτικός Εκπρόσωπος του ΠΑ.ΣΟ.Κ.

Είναι γεγονός και περιμέναμε να μας πείτε, ότι με την απάλειψη αυτού του άρθρου χάνουν πάρα πολλά λεφτά οι αξιωματικοί και οι στρατιωτικοί και οι εργαζόμενοι στα Σώματα Ασφαλείας. Πείτε μας πόσα, για να συνεννοούμαστε.

Δεύτερον, με την απάλειψη αυτή περνάμε σε άλλη φορολογική κλίμακα. Δεν καταλαβαίνω, τι θέλετε να μας κάνετε να πιστέψουμε ότι το μαύρο είναι άσπρο ή ότι το άσπρο είναι μαύρο; Περνάμε σε άλλη φορολογική κλίμακα, κύριε συνάδελφε, γιατί ενσωματώνονται τα επιδόματα, διαβάστε το νομοσχέδιο και από 50.000 που ήταν ο βασικός μισθός γίνεται 120.000 δραχμές.'Αρα, λοιπόν, φορολογείται. Θα μας τρελλάνετε;

Βεβαίως, αν είχατε κάνει την τιμαριθμοποίηση της φορολογικής κλίμακας, θα μπορούσαμε ακόμα να σηζητήσουμε, αλλά δεν το δέχεσθε ούτε αυτό το δίκαιο μέτρο.

Για το άρθρο 6, έχουν πράγματι δίκιο οι συνάδελφοι που το έθεσαν, αναφέρεσθε στις συνολικές δαπάνες.'Αλλη κουτοπονηριά εδώ! Και να μη σας θίγουν αυτές οι βαρειές εκφράσεις, γιατί είναι η αλήθεια. Μιλάτε για τις συνολικές αποδοχές και όχι για τις καθαρές. Αλλάξτε το και κάντε το για τις καθαρές αποδοχές. Κάντε το.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Είναι ότι αυτό ισχύει παγίως. 

ΣΤΡΑΤΗΣ ΚΟΡΑΚΑΣ: Να το βάλετε στο άρθρο 6. Αλλάζετε μια λέξη με μια άλλη.

Επίσης, στο άρθρο 8, δεν είναι δικαιολογία ό,τι, επειδή υπάρχει αυτός ο Οργανισμός ήδη, υπάρχουν τα Μετοχικά Ταμεία και τα Ταμεία Αλληλοβοήθειας, δεν μπορείτε να το καθορίσετε. Γιατί δεν μπορείτε; Θέλετε, ανάλογα με τις διαθέσεις και την πολιτική που θέλετε να προωθήσετε μέσα σε αυτούς τους εργαζόμενους, να τους κρατάτε ομήρους με νομοθετική ρύθμιση.

Και αν θέλετε, κύριε Αποστολάκη και κύριε Υφυπουργέ, άλλη δεύτερη ρύθμιση, με την ίδια λογική, που είπατε για το άρθρο 7, μπορείτε να το κάνετε και εδώ. Αλλά δε δεχόμαστε να ρυθμίζετε τέτοια σοβαρά ζητήματα, κρατήσεις με υπουργικές αποφάσεις. Εσείς αυθαίρετα θα αποφασίσετε;

Για τις τροπολογίες, κύριε Πρόεδρε, όπως καταλαβαίνετε, η ώρα έχει περάσει. Εμείς έχουμε τέσσερις τροπολογίες. Δεν ξέρω, αν άλλοι συνάδελφοι θέλουν να συζητήσουν τροπολογίες και δεν είναι θέμα του αν δέχεται ή δε δέχεται ο Υπουργός.

ΠΡΟΕΔΡΟΣ (Απόστολος Κακλαμάνης): Ο κ. Παπαδόγγονας έχει το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Αυτό που είμαι βέβαιος, κύριε Πρόεδρε, ότι δεν το έχει καταλάβει κανείς στην Αίθουσα, είναι, πόσα από τα δισεκατομμύρια τα οποία δίνει το νομοσχέδιο αυτό, ξαναπηγαίνουν στο ταμείο του Κράτους. Αυτό δεν μπορεί να το καταλάβει κανείς.

Το άρθρο 4, όσο υπήρχε, ήταν μία μικροπαρηγοριά, ότι δε θα κοπεί κάποιο αφορολόγητο. Τώρα που αποσύρεται, υπάρχει η Δαμόκλειος Σπάθη του επομένου νομοσχεδίου, το οποίο δεν ξέρουμε τι διατηρεί, τι κόβει κ.λπ. 'Αρα, πώς να ξέρουν οι ενδιαφερόμενοι τι θα πάρουν και τι δε θα πάρουν; 'Η για να το πω καλύτερα, τι δε θα πάρουν.

Για το άρθρο 6, οι μηνιαίες αποδοχές -το είπα και στην πρωτολογία μου- θα πρέπει να ξεκαθαριστεί ότι είναι αυτό το ποσόν, το οποίο μπαίνει τελικώς στην τσέπη και όχι, όπως διατυπώνεται. Η δε επίκλησή του, ότι σε όλα τα νομοσχέδια μπαίνουν συνολικές μηνιαίες αποδοχές, δε λέει τίποτα. Σ' αυτό το νομοσχέδιο, αλλάξτε το και να το κάνουμε "καθαρές". Διότι σας είπα, ότι τελικώς δεν ξέρουν, τι θα πάρουν και τι θα δώσουν.

Στο δε άρθρο 7, παρά την επιμονή όλων των Πτερύγων, να ξεκαθαριστεί πλέον αυτό το θέμα της εισοδηματικής πολιτικής, δεν έχει δοθεί απάντηση. Πείτε τουλάχιστον ότι από την 1.1.1999 η εισοδηματική πολιτική θα ισχύει και για τις 'Ενοπλες Δυνάμεις και για τα Σώματα Ασφαλείας. Πείτε το ξεκάθαρα. 'Οχι να μας λέτε, αν κρίνει η Κυβέρνηση. Αν κρίνει η Κυβέρνηση, θα πρέπει να φέρει άλλο νόμο, ούτως ώστε να τροποποιεί τον παρόντα.

Και πού θα μπαίνει αυτό; Θα είναι επίδομα η εισοδηματική πολιτική; Καθ' ημάς, θα πρέπει να μπαίνει στο βασικό μισθό. Αυτά τα ερωτήματα έμειναν αναπάντητα στην Αίθουσα.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, δεν υπάρχει άλλος εγγεγραμμένος να μιλήσει επί της ενότητας αυτής.

Εισερχόμεθα στην ψήφιση των άρθρων, ένα προς ένα.

Το άρθρο 4 έχει αποσυρθεί.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, ο κύριος Υπουργός δε μας έχει πει για το άρθρο 11. Τι θα ψηφίσουμε;

ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη, σας παρακαλώ. Αυτή είναι δουλειά του Προέδρου, ο οποίος θα σας πει σε λίγο τι ψηφίζουμε.

Το άρθρο 4, λοιπόν, είναι αυτό που αποσύρατε, κύριε Υφυπουργέ, και που το είχατε ζητήσει από την αρχή της συνεδριάσεως.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Μάλιστα, κύριε Πρόεδρε.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Οχι από την αρχή της συνεδριάσεως, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σας παρακαλώ. 

ΓΕΩΡΓΙΟΣ ΓΑΡΟΥΦΑΛΙΑΣ: Μα, δεν ήταν από την αρχή της συνεδριάσεως.

ΠΡΟΕΔΡΟΣ (Απόστολος Κακλαμάνης): Κύριε συνάδελφε, επικαλεσθήκατε πριν το νεαρόν. Το νεαρόν σημαίνει ζωντάνια και ορμή. Κάπου πρέπει να την τιθασσεύετε.

Ξέρω τι λέω εγώ. Ο Υπουργός με είχε ρωτήσει στην αρχή της συνεδριάσεως. Είπε ότι θέλει να αποσύρει αυτό το άρθρο και με ρώτησε, τι ώρα να το κάνει. Του είπα "όταν θα έλθει η ώρα του άρθρου, να το αποσύρει".

Εν πάση περιπτώσει, δεν είναι εκεί το θέμα μας. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αυτό δεν είναι για μας...

ΠΡΟΕΔΡΟΣ (Απόστολος Κακλαμάνης): Δεν έχει σημασία αυτό.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Εχει ουσιαστική πολιτική σημασία, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Παρακαλώ, είμαστε σε ψηφοφορία τώρα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εμείς δεν το αποδεχόμαστε αυτό.

ΠΡΟΕΔΡΟΣ (Απόστολος Κακλαμάνης): Παρακαλώ. 

Το άρθρο 4, λοιπόν, απεσύρθη.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Απεσύρθη εκ των υστέρων, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Εν πάση περιπτώσει.

Μα, είστε παλαιοί κοινοβουλευτικοί. Θα σας διαβάζω τον Κανονισμό τώρα;

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Εγώ ξέρω ότι προστατεύετε το Κοινοβούλιο.

ΠΡΟΕΔΡΟΣ (Απόστολος Κακλαμάνης): Δεν έχει σημασία, κύριε Ζαφειρόπουλε. Οποτεδήποτε...

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Ναι, οποτεδήποτε μπορεί. Αλλά εγώ είπα στην πρωτολογία μου, να μου δώσετε το λόγο.

ΠΡΟΕΔΡΟΣ (Απόστολος Κακλαμάνης): Ωραία, τότε θα σας ζητώ το λόγο. 

Μπορώ, κύριε Ζαφειρόπουλε, να μιλήσω;

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Παρακαλώ, κύριε Πρόεδρε, με συγχωρείτε.

ΠΡΟΕΔΡΟΣ (Απόστολος Κακλαμάνης): Ωραία, ευχαριστώ πολύ.

Ο Υπουργός μπορεί να αποσύρει και ολόκληρο το νομοσχέδιο και φυσικά ένα άρθρο. Εάν μεν το αποσύρει μετά τη συζήτηση που θα γίνει, ίσως να είναι και αποτέλεσμα της συζητήσεως. Δεν είναι κακό αυτό. 

Εν πάση περιπτώσει το άρθρο 4, αποσύρεται. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, λέω ότι έπρεπε να αποσυρθεί πριν την ψήφιση του άρθρου 1. Είναι αλληλένδετο, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Είμαστε σε ψηφοφορία, κύριε συνάδελφε. Μην καταργούμε κάθε διαδικασία. Σας παρακαλώ! 

ΕΥΑΓΓΕΛΟΣ ΜΕΪΜΑΡΑΚΗΣ: Μα το Σώμα έχει παραπλανηθεί, κύριε Πρόεδρε, διότι το άρθρο 4, είναι αλληλένδετο με το άρθρο 1, στο οποίο ζητήσαμε την ονομαστική ψηφοφορία.

ΠΡΟΕΔΡΟΣ (Απόστολος Κακλαμάνης): Κύριε συνάδελφε, αυτό που γίνεται τώρα δεν είναι σωστό. Μπήκαμε σε ψηφοφορία. Αυτό που λέτε, όποιος συμφωνεί μαζί σας, το καταλαβαίνει. 'Οποιος δε συμφωνεί, δεν το καταλαβαίνει. Είναι απλό το πράγμα.

ΣΤΡΑΤΗΣ ΚΟΡΑΚΑΣ: Aυτό δεν αφορά και το Προεδρείο;

ΠΡΟΕΔΡΟΣ (Απόστολος Κακλαμάνης): Εσείς λέτε ότι, "εγώ κατεψήφισα τα τρία άρθρα, διότι υπήρχε το άρθρο 4".

(Θόρυβος στην Αίθουσα)

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Είναι προσωπικό το θέμα. 

ΠΡΟΕΔΡΟΣ (Απόστολος Κακλαμάνης): Εντάξει. Το άρθρο 4 επομένως δεν τίθεται σε ψηφοφορία.

ΣΤΡΑΤΗΣ ΚΟΡΑΚΑΣ: Κύριε Πρόεδρε...

ΠΡΟΕΔΡΟΣ (Απόστολος Κακλαμάνης): Μα είμαστε σε ψηφοφορία!

ΣΤΡΑΤΗΣ ΚΟΡΑΚΑΣ: Περνάνε τρία άρθρα που είναι αυτές οι αυξήσεις. Και πολύς κόσμος, επειδή υπάρχει το άρθρο 4, που αφαιρεί εν πάση περιπτώσει....

ΠΡΟΕΔΡΟΣ (Απόστολος Κακλαμάνης): Κύριε Κόρακα, δεν είναι σωστό. Πρέπει να δώσω σε όλους το λόγο.

ΣΤΡΑΤΗΣ ΚΟΡΑΚΑΣ: Είναι πρωτοφανές. 

ΠΡΟΕΔΡΟΣ (Απόστολος Κακλαμάνης): Εγώ πραγματικά απορώ, γιατί μερικές φορές εσείς λέτε, ότι είμαι παραπάνω απ' όσο πρέπει αυστηρός. Ορίστε, μια στιγμή να είναι κανείς λάσκα με ορισμένους συναδέλφους, του αφαιρούν το λόγο και δεν αφήνουν και τον Πρόεδρο του Σώματος να μιλήσει.

Το άρθρο 4, λοιπόν, δεν τίθεται σε ψηφοφορία, διότι αποσύρεται, κύριε Υπουργέ, έτσι;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Mάλιστα.

ΠΡΟΕΔΡΟΣ (Απόστολος Κακλαμάνης): Στο άρθρο 5, έχετε κάποια άλλη προσθήκη ή διατύπωση;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): 'Οχι, στο άρθρο 5.

ΠΡΟΕΔΡΟΣ (Απόστολος Κακλαμάνης): Ερωτάται το Σώμα; Γίνεται δεκτό το άρθρο 5;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

AΛΕΞΑΝΔΡΟΣ ΠΑΠΑΔΟΓΓΟΝΑΣ: Κατά πλειοψηφία.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗΚΚΙ): Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 5 έγινε δεκτό κατά πλειοψηφία.

Κύριε Υπουργέ, επί του άρθρου 6: 'Εχετε να προσθέσετε ή να αφαιρέσετε κάτι;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): 'Οχι.

ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το άρθρο 6;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κατά πλειοψηφία.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κατά πλειοψηφία.

ΜΑΡΙΑ ΔΑΜΑΝΑΚΗ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 6 έγινε δεκτό κατά πλειοψηφία.

'Αρθρο 7: Κύριε Υπουργέ, έχετε να προσθέσετε ή να αφαιρέσετε κάτι;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Κύριε Πρόεδρε, αν μου επιτρέπετε, θα ήθελα να κάνω δύο προσθήκες οι οποίες μπορούν να πάνε είτε στο άρθρο 7 είτε στο άρθρο 8.

ΠΡΟΕΔΡΟΣ (Απόστολος Κακλαμάνης): Ας πάει στο άρθρο 7, λοιπόν.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Θα μου επιτρέψετε να τις αναγνώσω και εσείς κρίνετε σε ποιό από τα δύο άρθρα είναι σκοπιμότερο να προστεθούν.

Η πρώτη αφορά το εξής: Το επίδομα κινδύνου, το οποίο καταβάλλεται στο προσωπικό των ΕΚΑΜ, επεκτείνεται και στο προσωπικό των Ειδικών Μονάδων Αποκατάστασης Καταστροφών (Ε.Μ.Α.Κ.) και στους δύτες υποβρυχίων διασώσεων του Πυροσβεστικού Σώματος.

ΣΤΡΑΤΗΣ ΚΟΡΑΚΑΣ: Ορίστε...!

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε...

ΠΡΟΕΔΡΟΣ (Απόστολος Κακλαμάνης): Επιτέλους, κύριε Γαρουφαλιά! Σας παρακαλώ! Αφήστε να μιλήσει ο Υπουργός.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Η δευτέρα προσθήκη είναι η εξής: Στο κατ' άρθρο 143 του Κανονισμού της Βουλής μέρος Β' - Προσωπικό, καθώς και στο προσωπικό της Ελληνικής Αστυνομίας που διατίθεται στην υπηρεσία ασφαλείας της Βουλής η προβλεπόμενη από τον προαναφερόμενο Κανονισμό της υπερωριακή αποζημίωση αυτού εξακολουθεί να διέπεται από το μισθολογικό καθεστώς που ίσχυε κατά τη δημοσίευση του παρόντος. 

Πιστεύω, κύριε Πρόεδρε, ότι και οι δύο αυτές προσθήκες μπορούν να τεθούν στο άρθρο 7, ως παράγραφος 2 η πρώτη που ανέγνωσα, ως παράγραφος 3 η δεύτερη που ανέγνωσα. Και το υπάρχον κείμενο να αριθμηθεί ως παράγραφος υπ' αριθμόν 1. Σας ευχαριστώ.

ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Δεκτό το άρθρο 7 με τις προσθήκες του κυρίου Υπουργού;

ΣΤΡΑΤΗΣ ΚΟΡΑΚΑΣ: Κύριε Πρόεδρε...

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Μία διευκρίνηση ζητάμε για να το ψηφίσουμε.

ΠΡΟΕΔΡΟΣ (Απόστολος Κακλαμάνης): Παρακαλώ, κύριοι συνάδελφοι! Ολοκληρώθηκε η συζήτηση επί της ενότητας αυτής. Και σας ερωτώ: Επί του άρθρου 7...

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Ζητάμε μία διευκρίνηση, κύριε Πρόεδρε.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Παπαδόγγονα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Νομοτεχνικά πιθανόν να χρειάζεται μία διαφορετική ....

ΠΡΟΕΔΡΟΣ (Απόστολος Κακλαμάνης): 'Οχι. Καλά είναι.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Εννοιολογικά δε συνδέεται...

ΠΡΟΕΔΡΟΣ (Απόστολος Κακλαμάνης): Νομοτεχνικά, εντάξει.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, είπατε αν έχει ο κύριος Υπουργός να κάνει κάποια διευκρίνηση. Και εμείς μία διευκρίνηση ζητάμε.

ΠΡΟΕΔΡΟΣ (Απόστολος Κακλαμάνης): Είπα, ο Υπουργός αν έχει να προσθέσει ή να αφαιρέσει.

ΕΥΑΓΓΕΛΟΣ ΜΕΪΜΑΡΑΚΗΣ: Είναι βάσει της τροπολογίας;

ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Δεκτό το άρθρο 7, με τις τροποποιήσεις του κυρίου Υπουργού;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 7 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.

'Εχετε, κύριε Υπουργέ, κάποια προσθήκη στο άρθρο 8;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): 'Οχι.

ΠΡΟΕΔΡΟΣ (Απόστολος Κακλαμάνης):Ερωτάται το Σώμα, γίνεται δεκτό το άρθρο 8;

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΑΠΟΣΤΟΛΟΣ ΑΝΔΡΕΟΥΛΑΚΟΣ:Κατά πλειοψηφία.

ΣΤΡΑΤΗΣ ΚΟΡΑΚΑΣ:Κατά πλειοψηφία.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κατά πλειοψηφία.

ΠΡΟΕΔΡΟΣ (Απόστολος Κακλαμάνης):Συνεπώς το άρθρο 8 έγινε δεκτό κατά πλειοψηφία.

'Εχετε να προσθέσετε ή να αφαιρέσετε κύριε Υπουργέ, κάτι στο άρθρο 9;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας):'Οχι.

ΠΡΟΕΔΡΟΣ (Απόστολος Κακλαμάνης):Ερωτάται το Σώμα, γίνεται δεκτό το άρθρο 9;

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΑΠΟΣΤΟΛΟΣ ΑΝΔΡΕΟΥΛΑΚΟΣ:Κατά πλειοψηφία.

ΣΤΡΑΤΗΣ ΚΟΡΑΚΑΣ:Κατά πλειοψηφία.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κατά πλειοψηφία.

ΠΡΟΕΔΡΟΣ (Απόστολος Κακλαμάνης):Συνεπώς το άρθρο 9 έγινε δεκτό κατά πλειοψηφία.

'Εχετε κάποια προσθήκη, κύριε Υφυπουργέ, στο άρθρο 10;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας):'Οχι.

ΠΡΟΕΔΡΟΣ (Απόστολος Κακλαμάνης):Ερωτάται το Σώμα, γίνεται δεκτό το άρθρο 10;

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΑΠΟΣΤΟΛΟΣ ΑΝΔΡΕΟΥΛΑΚΟΣ:Κατά πλειοψηφία.

ΣΤΡΑΤΗΣ ΚΟΡΑΚΑΣ:Κατά πλειοψηφία.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κατά πλειοψηφία.

ΠΡΟΕΔΡΟΣ (Απόστολος Κακλαμάνης):Συνεπώς το άρθρο 10 έγινε δεκτό κατά πλειοψηφία.

'Εχετε κάποια προσθήκη, κύριε Υφυπουργέ, στο άρθρο 11;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Ναί.

ΠΡΟΕΔΡΟΣ (Απόστολος Κακλαμάνης): Ορίστε, κύριε Υφυπουργέ, έχετε το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής'Αμυνας):Κύριε Πρόεδρε, με το άρθρο 11 θέλουμε να απαλείψουμε τις λέξεις "ηλικίας μέχρι 35 ετών". Είναι στην τέταρτη γραμμή, στην υποπαράγραφο 8. Δηλαδή, μετά το άρθρο 1 έχει τον αριθμό 8, στην τέταρτη γραμμή λέει "... αθλήτριες" διαγράφονται οι λέξεις "ηλικίας μέχρι 35 ετών."

Και πιο κάτω μετά την όγδοη γραμμή εκεί που λέει "κατά τη διάρκεια των Ολυμπιακών Αγώνων", προστίθενται οι λέξεις "που έχουν κατακτήσει ή πρόκειται να κατακτήσουν πρώτη παγκόσμια νίκη σε παγκόσμιο πρωτάθλημα ανδρών ή γυναικών σε ατομικό άθλημα".

ΠΡΟΕΔΡΟΣ (Απόστολος Κακλαμάνης):Και συνεχίζει δηλαδή "στους οποίους απονέμεται κ.λπ.". Καλώς. 

Κάποια άλλη προσθήκη ή αφαίρεση; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας):'Οχι.

ΠΡΟΕΔΡΟΣ (Απόστολος Κακλαμάνης): Ερωτάται το Σώμα, γίνεται δεκτό το άρθρο 11;

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης):Συνεπώς το άρθρο 11 έγινε δεκτό, ομοφώνως;

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής):Με τις επιφυλάξεις που εξέφρασε το Κ.Κ.Ε.

ΠΡΟΕΔΡΟΣ (Απόστολος Κακλαμάνης):'Η δεκτό ομοφώνως ή κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής):Κατά πλειοψηφία.

ΠΡΟΕΔΡΟΣ (Απόστολος Κακλαμάνης):Συνεπώς, το άρθρο 11 έγινε δεκτό κατά πλειοψηφία.

Ερωτάται το Σώμα: Γίνεται δεκτό το άρθρο 12, "καταργούμενες διατάξεις;"

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης):Συνεπώς το άρθρο 12 έγινε δεκτό κατά πλειοψηφία.

Κύριε Υπουργέ, έχετε δύο τροπολογίες. Η μια τροπολογία είναι για την αναπλήρωση του Πρωθυπουργού από τον Υπουργό Εθνικής 'Αμυνας. Αν θέλετε να μας την αναπτύξετε.

Ορίστε, έχετε το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, μέχρι σήμερα από τους ιδρυτικούς νόμους των Ταμείων Εθνικής 'Αμυνας και το Ταμείο Εθνικού Στόλου προβλεπόταν ότι στις διοικητικές επιτροπές των ταμείων αυτών προεδρεύει ο Πρόεδρος της Κυβέρνησης.

Επειδή τα Ταμεία αυτά αποτελούν Νομικά Πρόσωπα Δημοσίου Δικαίου, εποπτευόμενα από τον Υπουργό Εθνικής 'Αμυνας, με την τροπολογία αυτή επιχειρείται να προεδρεύει ο Υπουργός Εθνικής 'Αμυνας. Η τροπολογία αυτή θα είναι αυτοτελές άρθρο.

ΠΡΟΕΔΡΟΣ (Απόστολος Κακλαμάνης):Επί της τροπολογίας αυτής υπάρχει διαφορετική άποψη; Καμία.

Ερωτάται το Σώμα, γίνεται δεκτή η τροπολογία του κυρίου Υπουργού;

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία του κυρίου Υπουργού έγινε δεκτή και θα αριθμηθεί ως αυτοτελές άρθρο.

'Αλλη τροπολογία υπάρχει, κύριε Υπουργέ;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής'Αμυνας): 'Οχι.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, άλλη τροπολογία συνεπώς δεν υπάρχει. Από τις τροπολογίες των κυρίων συναδέλφων έχετε κάποια που πρόκειται να δεχθείτε;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας):'Οχι.

ΠΡΟΕΔΡΟΣ (Απόστολος Κακλαμάνης): Δηλαδή, "ου με πείσεις κάν με πείσεις". Διότι μπορεί κάποιοι συνάδελφοι, όπως ο κ. Κόρακας να θέλουν να αναπτύξουν την τροπολογία. Είναι ενδεχόμενο να σας πείσει.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ:Κύριε Πρόεδρε, εγώ θέλω να αναπτύξω τις τροπολογίες. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Παπαδόγγονα, αλλά θα πρέπει σε τρία λεπτά, γιατί ο χρόνος έχει παρέλθει.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ:Δεν προλαβαίνουμε σε τρία λεπτά.

ΠΡΟΕΔΡΟΣ (Απόστολος Κακλαμάνης):Το θέμα λέμε, κύριε Παπαδόγγονα.

Ορίστε, έχετε το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ:Κύριε Πρόεδρε, υπάρχει ένα σημαντικό θέμα το οποίο η Πολιτεία δυστυχώς δεν το έχει καλύψει ακόμη και αφορά κυρίως τα θύματα της Κύπρου. Ο ν.1977/1991 μεριμνά για τους στρατιωτικούς, οι οποίοι φονεύονται ή καθίστανται ανίκανοι κατά την εκτέλεση της υπηρεσίας, η οποία συνεπάγεται αυξημένο κίνδυνο. Ατυχώς από τις διατάξεις του ανωτέρω νόμου, προφανώς από παράλειψη εξαιρέθηκαν οι 'Ελληνες στρατιωτικοί οι οποίοι φονεύθηκαν το 1974 στην Κύπρο ή είναι ακόμη από εκείνο το έτος αγνοούμενοι αν και εκτελούσαν ασφαλώς υπηρεσία υψηλού κινδύνου.

Επειδή η ανωτέρω παράλειψη είναι πράξη άδικη για τους ιδίους και τη μνήμη τους και γίνεται εις βάρος των συζύγων και των παιδιών τους, προτείνεται η αποκατάσταση της αδικίας.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ.ΠΑΝΑΓΙΩΤΗΣ ΣΓΟΥΡΙΔΗΣ).

Η τροπολογία έχει ως εξής: "Στις διατάξεις του νόμου 1897 από 11.9.1990 υπάγονται και οι στρατιωτικοί που κατά την εκτέλεση διατεταγμένης υπηρεσίας και ένεκεν ταύτης φονεύονται ή καθίστανται πλήρως ανίκανοι για την εκτέλεση των καθηκόντων τους και από το χρόνο που έλαβε χώρα το γεγονός". Εάν η Πολιτεία δεν αποκαταστήσει αυτήν τη μεγάλη αδικία η οποία σέρνεται επί μακρά σειρά ετών, τότε δε νομίζω ότι στον Ελληνικό Λαό θα επικρατήσει αίσθημα δικαίου και εμπιστοσύνης προς τις εκάστοτε κυβερνήσεις.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θέλω να πω και εγώ μια κουβέντα σ'αυτήν την τροπολογία.

ΠΡΟΕΔΡΕΥΩΝ (Παναγιώτης Σγουρίδης): Στις 12.00' θα κλείσω την συνεδρίαση.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, είναι συνταξιοδοτικό το θέμα και θα υπάρξει ολοκληρωμένη πρόταση από το Υπουργείο Εθνικής 'Αμυνας.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Στηρίζουμε και εμείς αυτήν την τροπολογία.

ΚΥΡΙΑΚΟΣ ΣΠΥΡΙΟΥΝΗΣ: Το κεφάλαιο "Κύπρος" πρέπει να αποτελέσει ειδικό κεφάλαιο μελέτης και αξιολόγησης...

ΑΠΟΣΤΟΛΟΣ ΑΝΔΡΕΟΥΛΑΚΟΣ: Παραπέμπεται στις καλένδες. 

ΠΡΟΕΔΡΕΥΩΝ (Παναγιώτης Σγουρίδης): Κύριε Παπαδόγγονα, θα συνεχίσετε;

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Επικαλούμαι τη συμφωνία όλων των συναδέλφων για την πρώτη τροπολογία. Με αίσθημα δικαίου θα πρέπει να δεχθεί και η Κυβέρνηση, διότι πρόκειται για μία αδικία, η οποία έχει γίνει και δεν ξέρω την επόμενη φορά όπου θα κληθεί η Πατρίδα και οι μανάδες να στείλουν τα παιδιά τους, κατά πόσο θα τα στείλουν να πολεμήσουν εκτός Ελλάδος. Πρέπει να αποκατασταθεί αυτή η αδικία, η οποία αφορά τα θύματα της Κύπρου.

ΠΡΟΕΔΡΕΥΩΝ (Παναγιώτης Σγουρίδης): Κύριε Χριστοδουλάκη, θέλετε το λόγο επ'αυτής της τροπολογίας;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Ναι, κύριε Πρόεδρε. Ευχαριστώ.

Σέβομαι την ευαισθησία η οποία εκφράζεται για το θέμα αυτό καθ'αυτό. Πρέπει, όμως, να ενημερώσω τους κυρίους Βουλευτές, ότι αυτή είναι συνταξιοδοτικού περιεχομένου τροπολογία και μπορεί να υποβληθεί εγκαίρως στο νομοσχέδιο, το οποίο θα επεκτείνει τις συνέπειες του νέου μισθολογίου και το οποίο κατ'επανάληψη δηλώσαμε, ότι θα ακολουθήσει.

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Κύριε Παπαδόγγονα, για να διευκολύνουμε τη συζήτηση, θέλετε να θέσω την τροπολογία αυτή σε ψηφοφορία;

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Μάλιστα, κύριε Πρόεδρε.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Δεν μπορεί να τεθεί σε ψηφοφορία.

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ψήφιση της τροπολογίας. Οι αποδεχόμενοι την τροπολογία με γενικό αριθμό 30 και ειδικό αριθμό 30 παρακαλώ να εγερθούν.

(Εγείρονται οι Βουλευτές οι αποδεχόμενοι την τροπολογία).

Προφανώς δεν ηγέρθη ο απαιτούμενος αριθμός. 

Συνεπώς η τροπολογία δεν έγινε δεκτή.

(Θόρυβος στην Αίθουσα)

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Σας παρακαλώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Εάν θέλετε, υποβάλετε αίτηση ονομαστικής ψηφοφορίας.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, δε μετράτε πόσοι ηγέρθησαν. Πώς είπατε ότι δεν ηγέρθησαν οι περισσότεροι;

ΠΡΟΕΔΡΕΥΩΝ (Παναγιώτης Σγουρίδης): Δεν ηγέρθη ο απαιτούμενος αριθμός. Τη διαπίστωση του απαιτούμενου αριθμού την κάνετε με ονομαστική ψηφοφορία. Ορίστε, καταθέστε ονομαστική ψηφοφορία.

ΕΥΑΓΓΕΛΟΣ ΜΕΪΜΑΡΑΚΗΣ: Μας προκαλείτε; 

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην τροπολογία με γενικό αριθμό 31 και ειδικό αριθμό 31. Ορίστε, κύριε Παπαδόγγονα, έχετε το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, βάσει του ν. 1202/81 (άρθρο 32) εδόθησαν κατά τον υπολογισμό της συντάξεως...

(Θόρυβος στην Αίθουσα)

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. Σεβαστείτε τον κ. Παπαδόγγονα, που αναπτύσσει μία τροπολογία.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Επαναλαμβάνω. Βάσει του ν. 1202/81 (άρθρο 32) εδόθησαν κατά τον υπολογισμό της συντάξεως οικονομικές και βαθμολογικές διαβαθμίσεις εις τους υπαξιωματικούς των Σωμάτων Χωροφυλακής-Αστυνομίας-Πυροσβεστικού και Λιμενικού Σώματος. Από τις ρυθμίσεις αυτές παρελείφθησαν όλως αδίκως οι ομοιόβαθμοί τους συνταξιούχοι υπαξιωματικοί του Πολεμικού Ναυτικού, βετεράνοι του Β' Παγκοσμίου Πολέμου βαθμού αρχικελευστού (πρώην κελευστού) και κάτω, οι οποίοι προσέφεραν τις υπηρεσίες τους προς το 'Εθνος... κ.λπ..

Αυτή η τροπολογία δεν έχει καμία οικονομική επίπτωση διά το λόγο, ότι αυτοί οι οποίοι ζητάνε να πάρουν τους βαθμούς αυτούς, τους θέλουν τιμητικούς και όχι συντάξιμους.

Η τροπολογία έχει ως εξής: "Εις τους συνταξιούχους αρχικελευστάς του Πολεμικού Ναυτικού (πρώην κελευστάς) και κάτω των αυτών ουσιαστικών και τυπικών προσόντων με τους αποκατασταθέντας συναδέλφους των Σωμάτων Χωροφυλακής-τέως Αστυνομίας-Πυροσβεστικού και Λιμενικού, απονέμεται ο προβλεπόμενος βαθμός από τις ισχύουσες διατάξεις του άρθρου 32 του ν.1208/81 άνευ χρονικού περιορισμού της εξόδου των από την υπηρεσία και ο βαθμός αυτός θα έχει τιμητική μορφή".

Διά της προτεινομένης τροπολογίας καμία οικονομική επίπτωση δεν υπάρχει.

Η άλλη τροπολογία είναι η με γενικό αριθμο 32. Βάσει του ν.445/74 "η Πολιτεία σε πρώτο στάδιο θέσπισε το μέτρο της μισθολογικής προαγωγής στην κατηγορία των αξιωματικών (ΠΥ-ΠΤ), λόγω της εξαντλήσεως της προαγωγικής εξελίξεώς των, ήτοι απο το βαθμό του ανθυπασπιστού, μέχρι του υποπλοιάρχου....κ.λπ", όπως είναι διατυπωμένη η τροπολογία.

Το άρθρο έχει ως εξής: "Οι διατάξεις του ν.1375/83 όπως τροποποιήθηκαν και ισχύουν σήμερα, έχουν εφαρμογή και για τους μονίμους εν εφεδρία αξιωματικούς, που αποστρατεύθηκαν πριν από την εφαρμογή του με οποιονδήποτε τρόπο, πλην των περιπτώσεων αποτάξεων, αποστρατίας, λόγω καταδίκης ή πειθαρχικού παραπτώματος. Η απονομή των βαθμών γίνεται άνευ κρίσεων, ύστερα από αίτηση των ενδιαφερομένων, εντός αποκλειστικής ημερομηνίας τριών μηνών από της δημοσιεύσεως του νόμου αυτού και δε δίνει δικαίωμα μισθολογικής προαγωγής".

Τελειώνω με τις τροπολογίες αυτές, κύριε Πρόεδρε, λέγοντας το εξής: Αυτοί οι άνθρωποι προήγοντο την εποχή εκείνη με τόσο βραδείς ρυθμούς, που το πέρας της σταδιοδρομίας τους βρήκε μερικούς σε χαμηλούς βαθμούς. Το να πάρουν τώρα τους βαθμούς αυτούς, χωρίς να απαιτούν οικονομική προαγωγή, νομίζω ότι το απαιτεί το αίσθημα δικαίου και πρέπει να τους απονεμηθούν.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Κύριε Πρόεδρε, θα ήθελα να πω ότι η πρώτη και η δεύτερη τροπολογία έχουν επιπτώσεις άμεσες σε θέματα συνταξιοδότησης και θα πρέπει να εξετασθούν στο ανάλογο νομοσχέδιο, το οποίο ανέφερα προηγουμένως. Σας ευχαριστώ.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, δύο λέξεις μόνο να πω προς τον κύριο Υπουργό.

Είχα σαφή διαβεβαίωση από τον προηγούμενο Υπουργό Εθνικής Αμύνης, όταν περνούσε το νομοσχέδιο περί ιεραρχίας και προαγωγών στη Βουλή, ότι αυτό θα περιληφθεί στο επόμενο νομοσχέδιο, όπως είχε πει.

Θα παρακαλέσω ιδιαιτέρως να τηρηθεί, τουλάχιστον, η διαβεβαίωση, η οποία εδόθη τώρα από τον κύριο Υφυπουργό.

ΠΡΟΕΔΡΕΥΩΝ (Παναγιώτης Σγουρίδης): Νομίζω, κύριε Παπαδόγγονα, ότι από τη στιγμή που δεσμεύεται ο Υφυπουργός Οικονομικών να τεθεί στο επόμενο συνταξιοδοτικό νομοσχέδιο και θα εξετασθεί ...

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Μου επιτρέπετε, κύριε Πρόεδρε;

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, δεν έχω αντίρρηση να ανανεώσω την υπόσχεση γι' αυτούς, οι οποίοι δε δημιουργούν οικονομικές επιπτώσεις. 'Ομως, θέλω αυτές οι διατάξεις να μελετώνται από το Υπουργείο πριν. Γιατί ο κ. Παπαδόγγονας ξέρει, ότι στην προσπάθεια κατά καιρούς να αποκατασταθούν άνθρωποι, οι οποίοι το εδικαιούντο, παρείσφρησαν μέσα άνθρωποι, οι οποίοι δεν το εδικαιούντο.

Αυτή η διάταξη, λοιπόν, πρέπει να τύχει ειδικής και προσεκτικής εξέτασης από το Υπουργείο, πριν έρθει εδώ για να ψηφισθεί.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Γι' αυτό, προ πολλού έχουν υποβληθεί οι τροπολογίες και νομίζω ότι υπήρχε άνεση χρόνου ώστε να εξετασθούν.

ΣΤΡΑΤΗΣ ΚΟΡΑΚΑΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κόρακα, έχετε το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, έχουμε τέσσερις τροπολογίες. Θέλω να εκφράσω τη λύπη μου γιατί, ενώ είναι σημαντικές τροπολογίες και ορισμένες από αυτές δεν έχουν καν οικονομικό κόστος, δε μας δίνεται η ευκαιρία να τις αναπτύξουμε και να πάρει θέση το Σώμα.

ΠΡΟΕΔΡΕΥΩΝ (Παναγιώτης Σγουρίδης): Για ποια τροπολογία μιλάτε, κύριε Κόρακα;

ΣΤΡΑΤΗΣ ΚΟΡΑΚΑΣ: Μιλάω, κύριε Πρόεδρε, κατ' αρχήν, για την τροπολογία με γενικό αριθμό 10 και ειδικό αριθμό 10, η οποία κατατέθηκε στις 6.11.96 και αφορά την απόδοση μερίσματος στους αξιωματικούς της Εθνικής Αντίστασης, οι οποίοι έχουν αντικατασταθεί.

Υπήρξε μάλιστα το 1990 και ειδική κοινή υπουργική απόφαση, η οποία δημοσιεύθηκε στην Εφημερίδα της Κυβερνήσεως και δίνει 500 εκατομμύρια γι' αυτήν την υπόθεση. Να σημειωθεί ακόμη, οτι στους αξιωματικούς της Αεροπορίας επί τέσσερα χρόνα είχε δοθεί το μέρισμα και μετά κόπηκε, αλλά δεν δόθηκε στους αξιωματικούς των άλλων δύο Κλάδων. Αντίθετα, τα Μετοχικά Ταμεία των πολιτικών υπαλλήλων που αποκαταστάθηκαν, έδιναν κανονικά μέρισμα στους αποκατασταθέντες πολιτικούς υπαλλήλους.

Είναι κάτι που το υποσχέθηκε επανειλημμένως, τόσο η Κυβέρνηση του ΠΑ.ΣΟ.Κ. όσο και η Κυβέρνηση της Νέας Δημοκρατίας. Κολούσαν σε διαδικαστικά και στην υπόσχεση πάντα, ότι θα γίνει.

Νομίζουμε ότι είναι κάτι που πρέπει επιτέλους να λήξει. Είναι απόδοση δικαιοσύνης σ'αυτούς τους αξιωματικούς, που έδωσαν τα πάντα, που συνεπεία αυτής της αυτοθυσίας τους διώχθηκαν. Τουλάχιστον τώρα στα τελευταία τους χρόνια, ας μην τους αφήσουμε να πεθάνουν -όσοι ζουν ακόμα- μ'αυτήν την πικρία. 

Η δεύτερη τροπολογία είναι η με γενικό αριθμό 27 και ειδικό αριθμό 27, σχετικά με τη Μετεωρολογική Υπηρεσία, για την απόδοση τριών επιδομάτων. Ενώ προβλέπονται επιδόματα, θέλω να σημειώσετε, ότι καμία επιβάρυνση για το Δημόσιο δεν προβλέπεται, διότι αυτά τα επιδόματα επιβαρύνουν τον Οργανισμό για την ασφάλεια της αεροναυτιλίας EUROCONTROL. Είναι, δηλαδή, επιδόματα, που δεν πρόκειται να επιβαρύνουν τον κρατικό προϋπολογισμό και είναι απαράδεκτο να μη δίνονται. Δίνονται στους υπαλλήλους της ΥΠΑ αλλά όχι στους υπαλλήλους της ΕΜΥ, είναι απόλυτα δικαιολογημένα. Εδώ δεν υπάρχει δαπάνη.

Προτείνω να γίνει δεκτή η τροπολογία αμέσως, όπως και η προηγούμενη, γιατί ήδη υπάρχει υπουργική απόφαση υπογεγραμμένη και δημοσιευμένη.

Επίσης μία τρίτη τροπολογία αφορά την αμυντική έρευνα και ανάπτυξη. Είναι τα ερευνητικά κέντρα του ΥΕΘΑ, τα τρία αυτά ερευνητικά κέντρα, τα οποία μαραζώνουν. Ζητούμε να γίνουν ορισμένες ρυθμίσεις, οι οποίες έχουν ένα συνολικό κόστος 30 εκατ. και που θα ανταποδοθούν πολλαπλάσια. 'Ισως και δεκάδες δισεκατομμύρια θα αποφύγει το Δημόσιο αν αναπτυχθούν αυτά τα κέντρα. Δεν αναπτύσσω τη σημασία των τριών Ερευνητικών Κέντρων για την άμυνά μας και τι μπορεί να εξοικονομήσει το Δημόσιο απ' αυτά. Είναι η τροπολογία με γενικό αριθμό 40 και ειδικό αριθμό 39.

Επίσης, η τελευταία τροπολογία αφορά τα έξοδα κίνησης των μετακινουμένων προσώπων. Να επεκταθεί αυτή η αποζημίωση και στους εργαζόμενους υπαλλήλους του Οργανισμού Βάμβακος και του Εθνικού Οργανισμού Καπνού. Αναπτύσσουμε το θέμα στην τροπολογία μας. Είναι η με γενικό αριθμό 67 και ειδικό αριθμό 60. Είναι και αυτό κάτι που έχει δεσμευθεί η Κυβέρνηση και το Υπουργείο Γεωργίας να το ρυθμίσει. 

Αυτές, κύριε Πρόεδρε, είναι οι τέσσερις τροπολογίες που έχουμε. Αφορούν σοβαρά ζητήματα. Νομίζω ότι θα πρέπει να προχωρήσει η Κυβέρνηση στην αποδοχή τους. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Σγουρίδης):Ορίστε, κύριε Τσοβόλα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Θέλω και εγώ να στηρίξω την τροπολογία για τους υπαλλήλους που υπηρετούν στη Μετεωρολογική Υπηρεσία. Είναι απόλυτα σωστοί και δίκαιοι. 'Οπως επίσης και την τροπολογία για το μέρισμα των αντιστασιακών αξιωματικών.

ΓΕΩΡΓΙΟΣ ΓΑΡΟΥΦΑΛΙΑΣ:Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Σγουρίδης):Ορίστε, κύριε Γαρουφαλιά.

ΓΕΩΡΓΙΟΣ ΓΑΡΟΥΦΑΛΙΑΣ: Και μεις με τη σειρά μας να στηρίξουμε, αλλά και εγώ προσωπικά, την τροπολογία για τη Μετεωρολογική Υπηρεσία, άλλωστε την έχουμε καταθέσει.

ΠΡΟΕΔΡΕΥΩΝ (Παναγιώτης Σγουρίδης):'Εχετε και σεις, δηλαδή, την ίδια τροπολογία;

ΓΕΩΡΓΙΟΣ ΓΑΡΟΥΦΑΛΙΑΣ:'Εχουμε καταθέσει ίδια τροπολογία.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γεωργακόπουλε.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:Δεν μπαίνω επί της ουσίας της τροπολογίας, αλλά κάποια στιγμή η ΕΜΥ θα πρέπει να βγάλει το χακί. Είναι μία πολιτική υπηρεσία, που δεν αφορά μόνο το Στράτευμα και την Αεροπορία. Αφορά όλον τον Ελληνικό Λαό. Πρέπει να απαλλαγεί απ' αυτόν τον εναγκαλισμό, τον οποίο έχει από την Αεροπορία περισσότερο, πιστεύω, έτσι ώστε ως μια πολιτική υπηρεσία να προσφέρει τις υπηρεσίες της παντού.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Σγουρίδης):Ορίστε, κύριε Σπυριούνη.

ΚΥΡΙΑΚΟΣ ΣΠΥΡΙΟΥΝΗΣ:Να πω συμπληρωματικά για την ΕΜΥ, ότι έφυγε από την υπαγωγή της στο ΓΕΑ και έχει υπαχθεί στον Υπουργό Εθνικής 'Αμυνας, σύμφωνα με νόμο που ψηφίσαμε πριν από ένα χρόνο περίπου.

Για την Εθνική Αντίσταση είναι ευρύτερο το θέμα, όπως και για την Κύπρο. Μπορούν να συσταθούν Διακομματικές Επιτροπές, για να μελετηθεί το θέμα βαθύτερα.

Επανερχόμενος στο Κυπριακό θέλω να πω, ότι από το φάκελο μέχρι τα ειδικά προσωπικά και οικογενειακά προβλήματα που προκάλεσε η άφρων συμπεριφορά της χούντας και που οδήγησε στο παράθυρο της τουρκικής εισβολής είναι θέματα που πρέπει να συζητηθούν. Πρέπει να ενημερωθεί ο Ελληνικός Λαός γι'αυτά τα θέματα.

Πού είναι οι υποσχέσεις και του δικού μας Κόμματος, κύριε Τσοβόλα, περί ανοιχτού φακέλου Κύπρου κ.λπ.; Πού πήγαν αυτά τα πράγματα; Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Θα μιλήσω για τις τρεις τροπολογίες του κ. Κόρακα, αρμοδιότητας Υπουργείου 'Αμυνας.

'Οσον αφορά τους αξιωματικούς της Εθνικής Αντίστασης, έχουν μεν αποκατασταθεί με το ν. 1543, αλλά δεν δικαιούνται μερίσματος όμως και υπάρχει νομολογία επί του θέματος. Και αν ακόμα παρθεί απόφαση να αλλάξει αυτό, είναι θέμα οικονομικής ενίσχυσης των Μετοχικών Ταμείων από το Υπουργείο Οικονομικών, διότι αυτοί δεν έχουν συνεισφέρει κατ' αυτό το διάστημα. Επομένως, δεν μπορεί να γίνει δεκτή.

Το θέμα του Eurocontrol, που αφορά τη μετεωρολογία, μελετάται από το Υπουργείο Οικονομικών. Το θέμα είναι ευρύτερης σημασίας και δεν μπορεί να λυθεί με τη σημερινή πρόβλεψη.

'Οσον αφορά την αναδιοργάνωση των Κέντρων Ερευνών των Ενόπλων Δυνάμεων, βρισκόμαστε ακριβώς στη φάση της αναδιοργάνωσης και τα αποτελέσματα θα φανούν λίγο αργότερα. Δεν γίνονται δεκτές οι τροπολογίες.

ΣΤΡΑΤΗΣ ΚΟΡΑΚΑΣ: Κύριε Πρόεδρε, για τους αντιστασιακούς δεν υπάρχει νομολογία. Πού το βρήκατε αυτό; Παρανόηση υπάρχει και αντίθετα υπάρχει κοινή υπουργική απόφαση, που προβλέπει τη διάθεση 500 εκατ. δραχμών. Και κακώς ερμηνεύτηκε η διάταξη του άρθρου 21, παρ. 2 του ν. 1543/85, που αποκαθιστά συνταξιοδοτικά τους μονίμους αξιωματικούς της Εθνικής Αντίστασης.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): 'Οταν λέω νομολογία, κύριε Κόρακα, εννοώ αποφάσεις του Σ.τ.Ε. Είναι οι υπ' αριθμ.390/90 και 391/91, οι οποίες αποφαίνονται, ότι δεν δικαιούνται μερίσματος ή αύξηση αυτού.

ΣΤΡΑΤΗΣ ΚΟΡΑΚΑΣ: Δε με παρακολουθήσατε. Δε δικαιούνται, διότι δεν έχουν συνεισφέρει, όπως είπατε. Και έρχεται το Δημόσιο και συνεισφέρει 500 εκατ. δραχμές στο Μετοχικό Ταμείο Στρατού με κοινή υπουργική απόφαση δημοσιευμένη στην Εφημερίδα της Κυβερνήσεως. 'Αρα, αίρεται αυτό το εμπόδιο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Δεν τα έχει συνεισφέρει.

ΣΤΡΑΤΗΣ ΚΟΡΑΚΑΣ: Μα πώς; Αφού υπάρχει απόφαση δημοσιευμένη στην Εφημερίδα. Και εκεί κοροϊδία δηλαδή; Και για τη Μετεωρολογική Υπηρεσία δεν καταλαβαίνω τι συζητάτε. Αν θα ζητήσουμε από το Eurocontrol να καταβάλει αυτά που οφείλει να καταβάλει;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Δεν είναι αυτό.

ΣΤΡΑΤΗΣ ΚΟΡΑΚΑΣ: Το θέμα είναι να νομοθετηθεί και να προχωρήσουμε. Υπάρχει και απόφαση του Αρείου Πάγου, επειδή επικαλείσθε τη νομολογία, η οποία λέει ότι είναι απαράδεκτο ενώ δίνεται στους υπαλλήλους της Πολιτικής Αεροπορίας, να μη δίνεται στην ΕΜΥ, που έχει παρεμφερές έργο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Μα δεν είπαμε, πώς δε δίνεται.

ΠΡΟΕΔΡΕΥΩΝ (Παναγιώτης Σγουρίδης): Μα είναι δυνατόν; Κύριε Υφυπουργέ, θέλετε να συζητήσουμε κανονικά τις τροπολογίες; Είμαι διατεθειμένος να τις πάρουμε μία, μία και να τις συζητήσουμε μέχρι ό,τι ώρα θέλετε. Να πάμε, με τρίλεπτα, πεντάλεπτα, Κοινοβουλευτικούς Εκπροσώπους, κ.λπ. Θέλετε;

Ερωτώ το Σώμα: Παίρνει ομόφωνη απόφαση να συνεχίσουμε τη συνεδρίαση;

ΜΕΡΙΚΟΙ ΒΟΥΛΕΥΤΕΣ: 'Οχι.

ΠΡΟΕΔΡΕΥΩΝ (Παναγιώτης Σγουρίδης): Αφού δεν υπάρχει ομόφωνη απόφαση, παρήλθε ο διατεθείς χρόνος για τη συζήτηση των τροπολογιών και εισερχόμεθα στην ψήφιση του ακροτελευτίου άρθρου.

(Διαμαρτυρίες εκ μέρους Βουλευτών)

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, είχα ζητήσει το λόγο, γιατί ήθελα να πω για τον κύριο Υπουργό, ότι έχει κατατεθεί και μία τροπολογία ανάλογη που λέει για το άρθρο 11 για το παγκόσμιο πρωτάθλημα που έχετε βάλει, πρώτης και δεύτερης θέσης. Αυτή είχε γίνει και σε συνεννόηση με τον Υφυπουργό κ. Φούρα. Και εδώ ελέχθη το "πρώτης".

ΠΡΟΕΔΡΕΥΩΝ (Παναγιώτης Σγουρίδης): Να σας βοηθήσω. Θέλετε να δώσετε μία απάντηση επιπλέον, κύριε Υφυπουργέ, σ' αυτά που είπε ο κ. Κόρακας;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): 'Εδωσα απάντηση.

ΠΡΟΕΔΡΕΥΩΝ (Παναγιώτης Σγουρίδης): Μετά θα δώσω το λόγο στον κ. Μεϊμαράκη για την τροπολογία που ζήτησε, μετά στον κ. Νάσο Αλευρά για τη δική του τροπολογία.

Ζητήσατε το λόγο, κύριε Τσοβόλα, για κάποια τροπολογία;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ναι, ζήτησα το λόγο για την τροπολογία για τους αντιστασιακούς, του κ. Κόρακα και για την ΕΜΥ.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τσοβόλα, έχετε το λόγο επί της τροπολογίας του κ. Κόρακα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Το επιχείρημα για τους αντιστασιακούς για τα 500.000.000 που είπε ο κύριος Υφυπουργός δεν ευσταθεί, διότι είχε υπογραφεί, πράγματι, υπουργική απόφαση. Ξέρει ο παριστάμενος Υφυπουργός Οικονομικών, ότι δεν υπογράφεται απόφαση αν προηγουμένως το Γενικό Λογιστήριο δεν εξασφαλίσει την αντίστοιχη πίστωση. 'Αρα είναι λογικό και σύμφωνα με τον Κώδικα Δημοσίου Λογιστικού ότι εξασφαλίστηκε η πίστωση. Νομίζουμε, λοιπόν, ότι δεν υπάρχει λόγος πλέον να μη δεχθεί το Υπουργείο Οικονομικών και το Υπουργείο Εθνικής 'Αμυνας τη σχετική τροπολογία.

Και ασφαλώς δεν είναι απάντηση στην άλλη τροπολογία αυτή που δόθηκε για τους εργαζόμενους στην ΕΜΥ. Μπορούν να γίνουν αποδεκτές ώστε να μην έρχονται πάλι ίδιες τροπολογίες προς συζήτηση. 

ΠΡΟΕΔΡΕΥΩΝ (Παναγιώτης Σγουρίδης): Κύριε Μεϊμαράκη, ποια τροπολογία σας θέλετε να συζητήσουμε.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, συνεννοήθηκα με τον κύριο Υφυπουργό, ο οποίος θα συνεννοηθεί και με τον κύριο Υφυπουργό Αθλητισμού και στην ψήφιση του νομοσχεδίου στο σύνολο εκεί που λέει " πρώτη" θα προστεθούν οι λέξεις "και δεύτερη νίκη".

ΠΡΟΕΔΡΕΥΩΝ (Παναγιώτης Σγουρίδης): Εισερχόμεθα στη συζήτηση της τροπολογίας του κ. Αλευρά.

Κύριε Αλευρά, να μας πείτε τον αριθμό της τροπολογίας.

ΑΘΑΝΑΣΙΟΣ ΑΛΕΥΡΑΣ: Η πρώτη έχει γενικό αριθμό 26 και η δεύτερη έχει γενικό αριθμό 46.

Θα μιλήσω πρώτα επί της τροπολογίας με γενικό αριθμό 26. Δεν συμφωνώ με τη γενική παρατήρηση που έκανε ο κύριος Υπουργός. Νομίζω, ότι γι αυτό γίνεται ο κοινοβουλευτικός διάλογος, ώστε ορισμένα θέματα που τίθενται με τις τροπολογίες των συναδέλφων, να ακούγονται από την Κυβέρνηση και εφόσον είναι σωστά και δίκαια, να ρυθμίζονται.

Πανομοιότυπη σχεδόν τροπολογία είχα καταθέσει προ ολίγων μηνών και είχε συζητηθεί στις 21 Αυγούστου 1996 με Υφυπουργό 'Αμυνας τότε τον κ. Κουρή. Ο κ. Κουρής εις απάντηση της τροπολογίας μου είχε δηλώσει: "Η τροπολογία αυτή στην ουσία είναι συνταξιοδοτικού χαρακτήρα. 'Εχει οικονομικές επιπτώσεις. Δεν είμαστε έτοιμοι να την αποδεχθούμε, διότι δεν υπάρχει έκθεση του Γενικού Λογιστηρίου. Προτιθέμεθα, όμως, αυτήν και τέτοιες παρόμοιες τροπολογίες να τις εντάξουμε σε ένα πολυνομοσχέδιο, το οποίο θα φέρουμε προσεχώς στη Βουλή".

'Ερχεται, λοιπόν, αυτό το νομοσχέδιο στη Βουλή τώρα. Νομίζω, ότι μπορούμε, επειδή υπάρχει συνέχεια στην Κυβέρνηση και στη διοίκηση και βεβαίως επειδή οι τροπολογίες αυτές αφορούν πολύ περισσότερο ηθικού χαρακτήρα θέματα και πολύ λιγότερο οικονομικές δικαιώσεις, να τις κάνουμε δεκτές. Υπάρχει μία διάκριση ανάμεσα σε αξιωματικούς υπηρεσίας γραφείου, οι οποίοι αποστρατευόμενοι μπορούν να φθάσουν μέχρι το βαθμό του υποστρατήγου και σε αξιωματικούς που είναι ελαφράς υπηρεσίας και δεν μπορούν να προωθούν μέχρι το βαθμό του υποστρατήγου.

Γνωρίζει ο κύριος Υπουργός, ότι η διάκριση ανάμεσα σε αξιωματικούς υπηρεσίας γραφείου και αξιωματικούς ελαφράς υπηρεσίας είναι τελείως τυπική. Στην ουσία πρόκειται για την ίδια κατηγορία αξιωματικών. Γι αυτές τις ελάχιστες περιπτώσεις νομίζω, ότι πρέπει να προβλεφθεί μια δίκαιη νομοθετική ρύθμιση, που θα τους αποκαθιστά.

'Ερχομαι στην τροπολογία με γενικό αριθμό 46. Αφορά το επίδομα το οποίο χορηγήθηκε για ευδόκιμο παραμονή στους αποστρατευθέντες μετά την 1.1.1990. Το Ελεγκτικό Συνέδριο έχει κρίνει, ότι η χορήγηση μόνο σε μία κατηγορία αξιωματικών είναι αντισυνταγματική και ότι θα έπρεπε να χορηγηθεί και στους αποστρατευθέντες προ της 1.1.1990. Παρά ταύτα το επίδομα αυτό δεν έχει χορηγηθεί. Προτείνω να χορηγηθεί για λόγους που προβλέπει η στοιχειώδης ισονομία και η ισότητα των πολιτών.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υπ. Εθνικής Αμύνης): Επί της πρώτης τροπολογίας υπάρχει η ουσιώδης διαφορά μεταξύ των αξιωματικών γραφείου και αυτών που κάνουν ελαφρά υπηρεσία.

Οι μεν πρώτοι έχουν υποστεί βλάβη στην υγεία λόγω υπηρεσίας, οι δε δεύτεροι λόγω οποιουδήποτε νοσήματος. Υπάρχει επομένως ουσιώδης διαφορά, και καλώς υπάρχει η διαφορά στους βαθμούς προαγωγής.

Η δεύτερη τροπολογία είναι καθαρά συνταξιοδοτικού χαρακτήρα και δεν μπορεί να συζητηθεί σε άλλο νομοσχέδιο παρά μόνο σε νομοσχέδιο συνταξιοδοτικου χαρακτήρα.

ΠΡΟΕΔΡΕΥΩΝ (Παναγιώτης Σγουρίδης): Ο κ.Αλευράς έχει το λόγο.

ΑΘΑΝΑΣΙΟΣ ΑΛΕΥΡΑΣ: Οι αξιωματικοί, τόσο της υπηρεσίας γραφείου όσο και της ελαφράς υπηρεσίας, ανήκουν στην ίδια γενική κατηγορία αξιωματικών που έπαθαν εν υπηρεσία και ονομάζονται αξιωματικοί ειδικών καταστάσεων. Νομίζω ότι η σχέση αξιωματικού με πάθηση σε διατεταγμένη ή μη υπηρεσία είναι τελείως τυπολογική και πολύ δύσκολο να εφαρμοστεί στην πράξη, αφού και στη δεύτερη περίπτωση η πάθηση επέρχεται κατά την υπηρεσία.

Παλαιότερα ο κ.Κουρής είχε δώσει μία διαβεβαίωση την οποία οι πολίτες που τους αφορά η τροπολογία, την άκουσαν με πολλή ευχαρίστηση, ενώ τώρα αλλάζουμε γραμμή και νομίζω, πως αυτό δεν είναι σωστό.

Για το επίδομα του 10% έχετε δίκιο στην παρατήρησή σας, αλλά θα παρακαλούσα και αυτήν την τροπολογία, όπως και άλλες, να τις εξετάσετε στο επόμενο νομοσχέδιο που θα φέρετε, ώστε να μην τις συζητάμε πάλι χωρίς αποτέλεσμα.

ΠΡΟΕΔΡΕΥΩΝ (Παναγιώτης Σγουρίδης): Ο κ.Γαρουφαλιάς έχει το λόγο.

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, η τροπολογία που έχω να υποστηρίξω είναι με γενικό αριθμό 38 και ειδικό 37.

Θα θέλαμε να καθορίζονται οι νέες μισθολογικές προαγωγές των στελεχών των Σωμάτων Ασφαλείας, προκειμένου να εξισωθούν μ'αυτές και των στελεχών των Ενόπλων Δυνάμεων, σε συνδυασμό με τις βαθμολογικές προαγωγές.

Οι αστυφύλακες και οι υπαξιωματικοί και οι αντίστοιχοι ομοιόβαθμοί τους στο Πυροσβεστικό και Λιμενικό Σώμα θέλουμε να προάγονται μισθολογικά, πρώτον: 'Οταν συμπληρώσουν τρία έτη υπηρεσίας στο βαθμό του επιλοχία, όταν συμπληρώσουν δέκα έτη υπηρεσία στο βαθμό του αρχιλοχία, όταν συμπληρώσουν δέκα έξι έτη υπηρεσίας στο βαθμό του ανθυπασπιστή, όταν συμπληρώσουν είκοσι έτη υπηρεσίας στο βαθμό του ανθυπολοχαγού, όταν συμπληρώσουν είκοσι δύο έτη υπηρεσίας στο βαθμό του υπολοχαγού, όταν συμπληρώσουν είκοσι πέντε έτη υπηρεσίας στο βαθμό του λοχαγού και όταν συμπληρώσουν είκοσι οκτώ έτη υπηρεσίας στο βαθμό του ταγματάρχη. Μισθολογική προσαύξηση όταν συμπληρώσουν δέκα οκτώ έτη υπηρεσίας, λαμβάνουν το μισό της διαφοράς του βαθμού του ανθυπασπιστή, που αντίστοιχα είναι ο βαθμός του υπολοχαγού.

Η μισθολογική εξομοίωση των ανθυπαστυνόμων του Πυροσβεστικού και των αντιστοίχων σε βαθμό στο Λιμενικό Σώμα οι μέχρι σήμερα διατάξεις παραμένουν ως έχουν. Θα ήθελα, λοιπόν, να τεθεί υπόψη του Σώματος η τροπολογία, που πιστεύω, ότι βοηθάει στο να εξισωθούν μισθολογικά και να κλείσει η ψαλίδα, που διαφοροποιεί εν μέρει τα μισθολογικά δεδομένα των αξιωματικών και των υπαξιωματικών των Σωμάτων Ασφαλείας με τους αξιωματικούς του Υπουργείου Εθνικής Αμύνης.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός Οικονομικών έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Και χθες ετέθη το θέμα και απήντησα. Είπα συγκεκριμένα, ότι δεν μπορεί να γίνει δεκτή επί του παρόντος γιατί έχει σοβαρές επιπτώσεις και στο συνταξιοδοτικό, που δημιουργούν ένα πολύ μεγάλο δημοσιονομικό κόστος.

Επεφυλάχθην, όμως και είπα, ότι σε συνεργασία με το Υπουργείο Δημοσίας Τάξεως θα εξεταστεί το θέμα και θα επανέλθουμε.

Σας ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Κύριε Γαρουφαλιά θέλετε να δευτερολογήσετε;

ΓΕΩΡΓΙΟΣ ΓΑΡΟΥΦΑΛΙΑΣ: Μάλιστα κύριε Πρόεδρε.

Μα, δεν υπάρχει καμία σχέση με το συνταξιοδοτικό. Εδώ τα πράγματα είναι ξεκάθαρα. Αναφέρεται μόνο στους εν ενεργεία αξιωματικούς των χαμηλόβαθμων τάξεων και ιδιαίτερα για τα Σώματα Ασφαλείας. Αποτελεί ας πούμε μία συμπλήρωση της όλης προσπάθειας, που ελπίζω ότι κάνει και η σημερινή Κυβέρνηση, να μειώσει τις διαφορές ομόβαθμων στελεχών στα Σώματα Ασφαλείας και στις 'Ενοπλες Δυνάμεις. Δεν ξέρω πού βλέπει ο κύριος Υπουργός, ότι θα έχει τόσο μεγάλες παρεμβάσεις στα μισθολογικά δεδομένα των συνταξιούχων, αντίστοιχα των Σωμάτων Ασφαλείας και των Ενόπλων Δυνάμεων.

ΠΡΟΕΔΡΕΥΩΝ (Παναγιώτης Σγουρίδης): Ο κ. Χριστοδουλάκης έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Είναι προφανές, κύριε Βουλευτά, και είχα την ευκαιρία εγώ και πάρα πολλοί άλλοι συνάδελφοι καθώς και ομιλητές να το διευκρινίσουμε με όλους τους τόνους.

Με το νομοσχέδιο το οποίο έχει εγκριθεί μέχρι στιγμής καθορίζονται οι σχέσεις των βασικών μισθών, οι οποίες αυτομάτως συνυπολογίζονται με ένα σταθερό συντελεστή στις συντάξεις. 'Αρα ο,τιδήποτε ζητάτε και αφορά προσαρμογή των βασικών μισθών αυτομάτως μετατοπίζεται και επεκτείνεται και στις συντάξεις. 'Ετσι προκύπτει η σοβαρή συνταξιοδοτική συνέπεια την οποία θα έχει ενδεχόμενη τέτοια ρύθμιση.

Είπα όμως χθες σε συνεργασία και με τον Υπουργό Δημοσίας Τάξης ότι το θέμα θα μελετηθεί θα εξεταστεί και θα φροντίσουμε να λάβει τη δέουσα αντιμετώπιση.

Σας ευχαριστώ πολύ.

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε μπορώ να απαντήσω;

ΠΡΟΕΔΡΕΥΩΝ (Παναγιώτης Σγουρίδης): Δεν έχετε το δικαίωμα να τριτολογήσετε, κύριε Γαρουφαλιά.

Ο κ. Ζαφειρόπουλος έχει το λόγο. Ποια τροπολογία θέλετε να συζητήσουμε, κύριε Ζαφειρόπουλε;

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Την τροπολογία με γενικό αριθμό 54 και ειδικό αριθμό 51. Θέλω να κάνω μία διευκρίνηση εδώ, κύριε Πρόεδρε, αν μου επιτρέπετε.

ΠΡΟΕΔΡΕΥΩΝ (Παναγιώτης Σγουρίδης): Μπορεί να είναι εκπρόθεσμη αλλά θα τη συζητήσουμε.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν είναι εκπρόθεσμη. Κατετέθη πριν συζητηθεί το νομοσχέδιο, την προηγούμενη ημέρα.

ΠΡΟΕΔΡΕΥΩΝ (Παναγιώτης Σγουρίδης): Συγγνώμη κύριε Ζαφειρόπουλε έχετε δίκιο.

Ορίστε, έχετε το λόγο.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Εκανε μία προσθήκη στο άρθρο 7 ο κύριος Υπουργός. Αυτή η τροπολογία που έχουμε καταθέσει είναι για τους αστυνομικούς, οι οποίοι δεν παίρνουν για υπερωριακή απασχόληση όσα παίρνουν οι δημόσιοι υπάλληλοι που είναι αποσπασμένοι στα γραφεία μας. Οι αστυνομικοί δεν τα παίρνουν και δουλεύουν περισσότερες ώρες.

Ο κύριος Υπουργός Δημόσιας Τάξης, καταρχήν είχε αποδεχθεί αυτήν την τροπολογία, γιατί είναι δίκαιο αίτημα. Οι αστυνομικοί της Βουλής το παίρνουν, οι δημόσιοι υπάλληλοι, που είναι αποσπασμένοι στα γραφεία όλων μας, το παίρνουν και δεν το παίρνουν οι αστυνομικοί. Δεν νομίζετε, λοιπόν, ότι είναι εύλογο να τα παίρνουν; Και δεν είναι το ποσό πολύ μεγάλο, κύριε Υπουργέ. Δε νομίζω να ξεπερνάει τα 15 εκατομμύρια με 20 εκατομμύρια μηνιαίως. Είναι πολύ μικρά αυτά τα ποσά.

Νομίζω, λοιπόν, ότι πρέπει να τους τα δώσουμε. Να έχουν την ίδια μεταχείριση, μαζί με τους δημοσίους υπαλλήλους, οι οποίοι ανήκουν στα γραφεία μαζί με τους αστυνομικούς της Βουλής. Διότι και οι ίδιοι απασχολούνται και δώδεκα και δεκαπέντε ώρες πολλές φορές. Νομίζω, λοιπόν, ότι δεν είναι μεγάλο το ποσό και θα πρέπει να δεχθείτε την τροπολογία αυτή, κύριε Υπουργέ. 'Ηδη κάνατε βελτίωση αποδοχών αστυνομικών προσθέτοντας την παράγραφο 7. Νομίζω ότι δεν μπορούμε να έχουμε δύο μέτρα και δύο σταθμά. Εάν προσφύγουν στα δικαστήρια, θα τα πληρώσει το Δημόσιο πολλαπλάσια και θα τα πληρώσει με τόκους κ.λπ.

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Ζαφειρόπουλε.

Ο κ. Σπυριούνης ζήτησε το λόγο. Επίσης έχουν ζητήσει το λόγο ο κ. Μεϊμαράκης και ο κ. Καρακώστας επί της τροπολογίας αυτής.

Ορίστε, κύριε Σπυριούνη, έχετε το λόγο.

ΚΥΡΙΑΚΟΣ ΣΠΥΡΙΟΥΝΗΣ: Να προσθέσω και εγώ ότι είναι ίσες καταστάσεις και πρέπει να αντιμετωπίζονται μέσα στο πλαίσιο της έννοιας "ισότητα", με τα ίδια μέτρα και την ίδια συμπεριφορά. Εν ανάγκη, για να μείνω στα οριακά σημεία της ισότητας να πω, ας συμψηφιστεί των αργιών, 24.000 μηνιαίως, με το ποσόν που δίδεται στους πολιτικούς υπαλλήλους και να πάρουν όλοι τις 70.000 δραχμές. Νομίζω ότι αυτή είναι η διαφορά, γύρω στις 50.000 δραχμές.

Είναι δίκαιο. Νομίζω ότι υπεστηρίχθη, κύριε Υπουργέ, και στη Διαρκή Κοινοβουλευτική Επιτροπή όταν κουβεντιάζαμε το σχετικό νομοσχέδιο. Πιστεύω ότι κανείς εκ των τριακοσίων συναδέλφων δε διαφωνεί με την επιβαλλομενη αυτή ρύθμιση.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μειμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, έχω υπογράψει και εγώ την τροπολογία και πραγματικά νομίζω, ότι είναι απολύτως δίκαιη. 

Πρέπει να σας πω, ότι οι αστυφύλακες που συνοδεύουν τους Βουλευτές, ίσως είναι σε χειρότερη μοίρα απ' όλους.'Ισως είναι αυτοί που δουλεύουν και περισσότερο απ' όλους. Το λέω αυτό μετά λόγου γνώσεως, διότι μας συνοδεύουν στις περιοδείες, μας συνοδεύουν έξω από τις περιφέρειές μας. Είναι γεγονός, ότι δεν παίρνουν τα έξοδα τα οδοιπορικά. Πρέπει να σας πω, ότι από το 1993 δεν έχουν πληρωθεί οι δικοί μας αστυφύλακες τα οδοιπορικά. Πολλές φορές μάλιστα, όταν ο παριστάμενος Βουλευτής έχει κουραστεί, κάνουν και τον οδηγό. Εν πάση περιπτώσει, διατρέχουν και περισσότερους κινδύνους, αν θέλετε, μας συνοδεύουν και στις διαδηλώσεις ακόμη, όταν πάμε να διαμαρτυρηθούμε και παντού. 

Είναι, λοιπόν, μια αδικία, την οποία πιστεύω ότι πρέπει να τη δείτε με θετικό μάτι. Ξέρω ότι μπορεί να μας απαντήσετε, πως δεν έχετε αυτήν τη στιγμή τη δαπάνη, αλλά σας παρακαλώ και εγώ, να μην μας απαντήσετε αυτό, γιατί το κονδύλι είναι μικρό και το δικαιούνται.

Κύριε Πρόεδρε, μην το βάλετε σε ψηφοφορία τώρα και μας πείτε δεν σηκώθηκαν οι περισσότεροι ή λιγότεροι, γιατί είμαι σίγουρος, ότι θα είναι κοινά αποδεκτό και από τους τριακοσίους.

Και δεν ευλογούμε τα γένια μας. Θα ήθελα να προσθέσω κιόλας, κύριε Πρόεδρε, επειδή η παρούσα τροπολογία μπορεί να βγει αύριο προς τα έξω διαφορετικά, ότι δεν ευλογούμε τα γένια μας αλλά θέλουμε και εκείνοι οι οποίοι βρίσκονται μαζί μας είκοσι τέσσερις ώρες το εικοσιτετράωρο και ίσως παραπάνω από τους γραμματείς μας να πάρουν τουλάχιστον όσα παίρνουν και οι γραμματείς.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Και εμείς, κύριε Πρόεδρε, την υποστηρίζουμε, δεδομένου ότι την είχα υποστηρίξει και στην εισήγησή μου, για τους λόγους που επικαλέστηκαν οι άλλοι συνάδελφοι, αλλά και για χάρη της ισοτιμίας των αστυνομικών προς τους άλλους συναδέλφους, πολιτικούς υπαλλήλους. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Καρακώστα, που ήσασταν σύντομος. 

Ο κ. Γαρουφαλιάς έχει το λόγο.

ΓΕΩΡΓΙΟΣ ΓΑΡΟΥΦΑΛΙΑΣ: Και εγώ, κύριε Πρόεδρε, με τη σειρά μου θα ήθελα να υποστηρίξω τη συγκεκριμένη άποψη του κ. Μειμαράκη και των συναδέλφων για τη συγκεκριμένη τροπολογία. Θα είναι αντικειμενικά άδικο αυτήν τη στιγμή, για στους ανθρώπους που μέρα νύχτα είναι κοντά μας και μας στηρίζουν. Σκεφθείτε, εγώ είμαι επαρχιώτης πολιτικός, κατάγομαι από τη Λάρισα και έχω τον αστυνομικό μου εδώ πέρα μέχρι την Παρασκευή το μεσημέρι, πολλές φορές και τα Σαββατοκύριακα συνεχώς μαζί μου, πράγμα που δεν συμβαίνει με τους γραμματείς που έχω και τους οποίους η Βουλή αποζημιώνει με τον τρόπο που επιλέχθηκε χρόνια και χρόνια. Είναι ιδιαίτερα άδικο το να μην ενταχθούν και οι τριακόσιοι αστυνομικοί των Βουλευτών, ή πόσοι είναι τέλος πάντων, σ' αυτή τη ρύθμιση. Το κόστος δεν είναι ιδιαίτερα μεγάλο για τον κύριο Υπουργό των Οικονομικών

Κάτι ακόμη που ήθελα να επισημάνω κλείνοντας, είναι, ότι επειδή αυτοί οι αστυνομικοί που είναι κοντά σε Βουλευτές, τα τελευταία τρία χρόνια δεν έχουν πάρει ακόμη αυτά που δικαιούνται, τα χρήματα από κάποιες πρόσθετες παρουσίες τους και κάποιες πρόσθετες ώρες δουλειάς, καλό θα είναι να γίνει αυτό, που είχε δεσμευθεί άλλωστε, όταν το κουβεντιάζαμε στη Διαρκή Κοινοβουλευτική Ομάδα, ο Υπουργός Δημόσιας Τάξης, που δυστυχώς τώρα απουσιάζει, ότι θα τετραπλασιάσει -αυτό θέλω να μας το διαβεβαιώσει ο κύριος Υφυπουργός των Οικονομικών, που είναι παρών- τα χρήματα που θα πρέπει να δοθούν για την επόμενη χρονιά για τον προϋπολογισμό του 1997 στο Υπουργείο Δημόσιας Τάξης για τα εκτός έδρας όλων των αστυνομικών του Υπουργείου Δημόσιας Τάξης. Και μέσα απ' αυτά, να πληρωθούν και αυτά που οφείλονται.

Ευχαριστώ πάρα πολύ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός των Οικονομικών έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Κατ' αρχήν είμαι υποχρεωμένος να σας πω, ότι προκαλείται δαπάνη την οποία δεν έχουμε εκτιμήσει και κατά συνέπεια δεν μπορεί να γίνει δεκτή.

Θα ήθελα, όμως, να προσθέσω δυο πράγματα. Πρώτον, ότι ούτως ή άλλως υπάρχει διαφορετική μισθολογική αντιμετώπιση των δημοσίων υπαλλήλων από τους αστυνομικούς, με βάση τα χωριστά μισθολόγια.

Δεύτερον, ότι το θέμα χρήζει ούτως ή άλλως εξετάσεως από το Υπουργείο Δημόσιας Τάξεως, το οποίο θα πρέπει να το δει, να το μελετήσουμε και να το αντιμετωπίσουμε.

Κατά συνέπεια σε αυτήν τη φάση, δεν μπορεί να προχωρήσει. Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Δηλαδή εκ πρώτης όψεως, κύριε Χριστοδουλάκη, δεν το απορρίπτετε. Θα το μελετήσετε και θα το δείτε σε επόμενο νομοσχέδιο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Μάλιστα, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ζαφειρόπουλος έχει το λόγο.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, διαφορετική είναι η μισθολογική μεταχείριση, αλλά αυτό το ας το πούμε επίδομα είναι το ίδιο που παίρνουν οι δημόσιοι υπάλληλοι. Αυτό πρέπει να το πάρουν και οι αστυνομικοί. Δεν το καταλαβαίνω αυτό. Εφ' όσον ο Υπουργός Δημόσιας Τάξεως στη Διαρκή Επιτροπή μας διαβεβαιώσε, ότι αυτό μπορεί να γίνει πώς εσείς λέτε, ότι δεν το αρνείσθε, αλλά δεν το αποδέχεστε και ούτε πρόκειται να το προσθέσετε σε καμιά διάταξη νόμου ή στον προϋπολογισμό ή οπουδήποτε;

Δηλαδή τι πρέπει να κάνουν; Να σηκωθούν να φύγουν και να έχετε μόνο οι Υπουργοί ασφάλεια. Εμείς οι Βουλευτές επειδή είμαστε πλούσιοι, να πάμε να βρούμε Security. Ετσι δεν είναι; Αυτό εννοείτε. Πείτε το για να το καταλάβουμε. Σεις επειδή είστε Υπουργός, έχετε ασφάλεια. Οι Βουλευτές οι οποίοι γυρίζουν από δω και από εκεί στις επαρχίες κ.λπ. να μην έχουν ασφάλεια. Αν το νομοθετείτε αυτό εντάξει. Για να μην κάνουμε, όμως, παζάρια εδώ μέσα, διότι δεν ξέρουμε ποιός καλοθελητής ή κακοθελητής μπορεί να το πάρει αύριο και να το διαιωνίζει στα ραδιόφωνα, θέλω να πω, ότι το δικαιούνται οι άνθρωποι γιατί προσφέρουν υπηρεσία.

Ας μας τους στερήσει το Κράτος και να πει, δε δικαιούνται οι Βουλευτές ασφαλείας, οπότε βεβαίως δεν υπάρχει και καμιά απαίτηση. 'Ομως, όταν έχει ο Βουλευτής ασφάλεια και του δίνει το Κράτος αυτήν τη ασφάλεια, νομίζω ότι πρέπει να τους προστατέψετε. Και δεν είναι επιχειρήματα αυτά τώρα, να μας λέτε, ότι δεν έχει μπει στον προϋπολογισμό ή δεν έχετε την έκθεση του Γενικού Λογιστηρίου. Να μπει στον προϋπολογισμό. Νομίζω, ότι είναι 60.000 δραχμές το ποσό μηνιαίως και οι άνθρωποι αυτοί είναι τριακόσιοι. Σύνολο, λοιπόν, η μηνιαία δαπάνη είναι 18 εκατομμύρια. Είναι μεγάλο το κονδύλι για να το υπολογίσουμε ή μήπως όλες τις τροπολογίες η Κυβέρνηση, κύριε Πρόεδρε, τις πηγαίνει πρώτα από το Γενικό Λογιστήριο, όταν αφορούν και αγγίζουν τέτοια θέματα, για να έρχεται εδώ και να μας λέει, ότι δεν έχει την έκθεση του Γενικού Λογιστηρίου. Σας παρακαλώ, κύριε Υπουργέ!

Ας πάρει απόφαση η Κυβέρνηση να πει, αυτά τα καταργώ. Αν τα καταργήσετε εντάξει, δεν έχουμε καμιά αντίρρηση. Καταργείτε τις φοροαπαλλαγές -σας είπε ο κ. Τσοβόλας, ότι αυτά ήταν μέσα στην αμοιβή του Βουλευτή- καταργήστε τα όλα και εγώ θα δεχθώ να καταργήσετε και την αμοιβή του Βουλευτή. Θα είναι μια πρωτοτυπία παγκόσμια!

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Σγουρίδης): Κύριε Γαρουφαλιά, έχω συναδέλφους οι οποίοι διαμαρτύρονται και μου λένε, ότι έχει παρέλθει ο διατεθείς χρόνος και να τελειώσει η συνεδρίαση.

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, για μισό λεπτό.

ΠΡΟΕΔΡΕΥΩΝ (Παναγιώτης Σγουρίδης): Προσπαθώ να συνδυάσω δυο πράγματα, αλλά πρέπει και σεις να με βοηθήσετε. Βοηθήστε με. Τι άλλο να σας πω.

ΓΕΩΡΓΙΟΣ ΓΑΡΟΥΦΑΛΙΑΣ: Είναι για το ίδιο θέμα, για μισό λεπτό, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γαρουφαλιά, έχετε το λόγο.

ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ πολύ, κύριε Πρόεδρε.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής Αμυνας): Κύριε Πρόεδρε, έχει περάσει η ώρα, που είχαμε συμφωνήσει να τελειώσει η συνεδρίαση.

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Υπουργέ, για μισό λεπτό θα σας ταλαιπωρήσω.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Επαναλαμβάνετε τα ίδια πράγματα. Τα είπατε τρεις φορές. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. 

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Υπουργέ, σας ακούσαμε στην εισήγησή σας με πολλή προσοχή και σεβαστήκαμε αυτά που είπατε. Θερμή παράκληση, ακούστε μας. Πού θα μιλήσουμε; Στην Αίθουσα του Κοινοβουλίου είμαστε.

Αυτό που θα ήθελα, λοιπόν, να σας πω, είναι, ότι τουλάχιστον οι αστυνομικοί των επαρχιωτών Βουλευτών, αυτήν τη στιγμή ξοδεύουν κάποια χρήματα για τη διαμονή τους και τη διατροφή τους. Πιστεύω, ότι θα ήταν αδικία κυριολεκτικά όταν ο ίδιος ο Υπουργός Οικονομικών φέρνει για τους αστυνομικούς της Βουλής κάποια τροπολογία -και καλά κάνει και τη φέρνει- να εξαιρεθούν αυτοί οι αστυνομικοί. 

Και κάτι άλλο: Κύριε Υπουργέ, με τα μέτρα που παίρνονται σήμερα από την Κυβέρνηση και με τα συλλαλητήρια που έχουμε ιδιαίτερα στη Λάρισα, είναι άκρως απαραίτητος ο αστυνομικός. Μην ενεργείτε με αυτόν τον τρόπο και μας αναγκάσετε να είμαστε μόνοι μας και να περνάμε μόνοι μας από τα συλλαλητήρια και τις φωτιές που καίνε την Ελλάδα σήμερα!

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θέλω να πω, ότι αφού η υπηρεσία ενέκρινε να έχουμε τους αστυνομικούς, να τους έχουμε. Απαντώ στους συναδέλφους, όμως, ότι ο Βουλευτής δε φοβάται και είναι ελάχιστο να δώσει στην εκπλήρωση του καθήκοντος και τη ζωή του. Δεν φοβόμαστε και ούτε τους χρειαζόμαστε τους αστυνομικούς. Αυτή είναι η άποψή μου. Και αν πάει και ένας Βουλευτής δεν χάλασε ο κόσμος. Πόσοι δεν σκοτώνονται κάθε βδομάδα με τα αυτοκίνητα; Από τη στιγμή, όμως, που η υπηρεσία τους διαθέτει και πληρώνει τους πολιτικούς υπαλλήλους που έχουμε με ειδικό επίδομα, γιατί να διαφοροποιούνται αυτοί; 'Ομως δεν είναι του παρόντος και σ' αυτό θα συμφωνήσω και εγώ με τον κύριο Υπουργό. Είναι ένα θέμα που μπορούμε να το κουβεντιάσουμε με μια Διακομματική Επιτροπή, να πάμε στους συναρμόδιους Υπουργούς και να το προωθήσουμε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μεϊμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Υπουργέ -και θα ήθελα να με παρακολουθήσετε- δεν κατάλαβα στην προσθήκη που κάνατε στο άρθρο, αν οι παραπάνω αποδοχές, που θα δώσετε για τις υπερωρίες των αστυνομικών της Βουλής, θα είναι από τον Προϋπολογισμό της Βουλής ή από τον Κρατικό Προϋπολογισμό. Εμένα μου αρκεί να δεσμευθείτε εδώ, ότι μέσα στο μήνα θα το δείτε με το συναρμόδιο Υπουργείο ή με το Προεδρείο της Βουλής, αν αυτά μπορούν να δοθούν έστω από τον Προϋπολογισμό της Βουλής, αλλά σας παρακαλώ, πριν τη συζήτηση του Προϋπολογισμού. Είναι ένα θέμα που επείγει, είναι ένα θέμα που το έχουμε κουβεντιάσει κατ'επανάληψη. Και θα έλεγα, ότι αν αυτές οι υπερωρίες, που είπατε, θα δοθούν από τον Προϋπολογισμό της Βουλής, εφ' όσον οι αστυνομικοί αυτοί είναι αποσπασμένοι σε συναδέλφους, θα πρέπει ίσως και αυτοί να πάρουν το επιπλέον επίδομα από τον Προϋπολογισμό της Βουλής. Κατά συνέπεια, μπορείτε να το δεχθείτε και σήμερα, ότι θα πληρώνονται από τον Προϋπολογισμό της Βουλής.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Κύριε Πρόεδρε, νομίζω ότι ήμουν σαφής. Προηγουμένως είπα, ότι το θέμα θα εξετασθεί από κοινού με το Υπουργείο Δημοσίας Τάξεως και θα δούμε πώς θα προχωρήσει.

ΠΡΟΕΔΡΕΥΩΝ (Παναγιώτης Σγουρίδης): Παρήλθε ο διατεθείς χρόνος για τη συζήτηση των τροπολογιών και εισερχόμαστε στην ψήφιση του ακροτελευτίου άρθρου του νομοσχεδίου.

Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΙΩΑΝΝΗΣ ΚΑΡΑΚΩΣΤΑΣ: Κατά πλειοψηφία.

ΓΕΩΡΓΙΟΣ ΓΑΡΟΥΦΑΛΙΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης):'Εγινε δεκτό το ακροτελεύτιο άρθρο κατά πλειοψηφία.

Συνεπώς, το νομοσχέδιο αρμοδιότητας Υπουργείου Οικονομικών, "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος και άλλες διατάξεις", έγινε δεκτό και κατ' άρθρον, κατά πλειοψηφία. Η ψήφισή του στο σύνολο αναβάλλεται για άλλη συνεδρίαση.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 00.40', λύεται η συνεδρίαση για σήμερα Πέμπτη, 5 Δεκεμβρίου 1996 και ώρα 10.00', με αντικείμενο εργασιών του Σώματος κοινοβουλευτικός έλεγχο συζήτηση επικαίρων ερωτήσεων και στη συνέχεια νομοθετική εργασία σύμφωνα με την ημερήσια διάταξη που σας έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
