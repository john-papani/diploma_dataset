     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ Γ΄
     ΣΥΝΕΔΡΙΑΣΗ ΛΒ΄
     Τρίτη 28 Νοεμβρίου 2006
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     1. Επικύρωση Πρακτικών, σελ.
     2. Άδεια απουσίας του Βουλευτή κ. Γ. Παπαγεωργίου (Ν. Ευβοίας), σελ.
     3. Ανακοινώνεται ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει τις Εκθέσεις της στις αιτήσεις της Εισαγγελικής Αρχής για τη χορήγηση άδειας άσκησης ποινικής δίωξης κατά Βουλευτών, σελ.
     4. Ανακοινώνεται ότι ο Υπουργός Δικαιοσύνης διαβίβασε στη Βουλή περί ποινικής ευθύνης των Υπουργών, μηνυτήρια αναφορά κατά της Υπουργού Εθνικής Παιδείας και Θρησκευμάτων, σελ.
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Συζήτηση αναφορών και ερωτήσεων:
     Προς τον Υπουργό Υγείας και Κοινωνικής Αλληλεγγύης σχετικά με τη λήψη μέτρων για την αποκατάσταση λειτουργίας του μηχανήματος ακτινοθεραπείας στο Πανεπιστημιακό Γενικό Νοσοκομείο Ηρακλείου (ΠαγΓΝΗ), σελ.
     Γ. ΝΟΜΟΘΕΤΙΚΗ ΕΡΓΑΣΙΑ
     1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Κύρωση της Συμφωνίας  Συνεργασίας μεταξύ της Ευρωπαϊκής Κοινότητας και των κρατών-μελών της και του Κράτους του Ισραήλ, για την ανάπτυξη ενός Παγκόσμιου Δορυφορικού Συστήματος Πλοήγησης (GNSS) για μη στρατιωτικούς σκοπούς», σελ.
     2. Ψήφιση επί του συνόλου του σχεδίου νόμου του Υπουργείου Δικαιοσύνης: «Τροποποίηση του Κώδικα Οργανισμού Δικαστηρίων και Κατάσταση Δικαστικών Λειτουργών που κυρώθηκε με το ν. 1756/1998 (ΦΕΚ 35 Α’) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις», σελ.
     3. Συζήτηση επί της αρχής του σχεδίου νόμου του Υπουργείου Απασχόλησης και Κοινωνικής Προστασίας: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας», σελ.
     4. Κατάθεση σχέδιων νόμων: 
     α) Οι Υπουργοί Εμπορικής Ναυτιλίας, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Πρωτοκόλλου μεταξύ του Υπουργείου Εμπορικής Ναυτιλίας της Ελληνικής Δημοκρατίας και του Υπουργείου Εσωτερικών της Δημοκρατίας της Αλβανίας για τη συνεργασία του Λιμενικού Σώματος και της Αστυνομίας Συνόρων της Αλβανίας με σκοπό την αποτελεσματική αστυνόμευση της θαλάσσιας μεθορίου των δύο χωρών», σελ.
     β) Οι Υπουργοί Μεταφορών και Επικοινωνιών, Οικονομίας και Οικονομικών, Εξωτερικών, Εθνικής Άμυνας, Ανάπτυξης και Εμπορικής Ναυτιλίας κατέθεσαν σχέδιο νόμου: «Κύρωση της Συμφωνίας μεταξύ της Ευρωπαϊκής Κοινότητας και των κρατών μελών της αφενός και της Ουκρανίας αφετέρου, για ένα Παγκόσμιο Δορυφορικό Σύστημα Πλοήγησης για μη στρατιωτικούς σκοπούς (GNSS)», σελ.
     ΟΜΙΛΗΤΕΣ
     Α. Επί των αναφορών και ερωτήσεων:
     ΓΙΑΝΝΟΠΟΥΛΟΣ Α., σελ.
     ΚΕΓΚΕΡΟΓΛΟΥ Β., σελ.
     Β. Επί του σχεδίου νόμου του Υπουργείου Μεταφορών και Επικοινωνιών:
     ΣΚΟΠΕΛΙΤΗΣ Σ., σελ.
     Γ. Επί του σχεδίου νόμου του Υπουργείου Απασχόλησης και Κοινωνικής Προστασίας:
     ΑΓΓΕΛΟΠΟΥΛΟΣ Ν., σελ.
     ΑΓΟΡΑΣΤΟΣ Κ., σελ.
     ΑΛΙΒΙΖΑΤΟΣ Π., σελ.
     ΒΑΡΒΙΤΣΙΩΤΗΣ Μ., σελ.
     ΓΕΙΤΟΝΑΣ Κ., σελ.
     ΓΙΑΚΟΥΜΑΤΟΣ Γ., σελ.
     ΔΑΙΛΑΚΗΣ Σ., σελ.
     ΔΕΝΔΙΑΣ Ν., σελ.
     ΕΞΑΡΧΟΣ Β., σελ.
     ΚΑΣΤΑΝΙΔΗΣ Χ., σελ.
     ΚΕΓΚΕΡΟΓΛΟΥ Β., σελ.
     ΚΟΡΚΑ-ΚΩΝΣΤΑ Α., σελ.
     ΚΩΝΣΤΑΝΤΑΡΑΣ Δ., σελ.
     ΛΕΒΕΝΤΗΣ Α., σελ.
     ΜΠΕΚΙΡΗΣ Μ., σελ.
     ΜΠΟΥΓΑΣ Ι., σελ.
     ΜΠΟΥΡΑΣ Δ., σελ.
     ΝΑΣΙΩΚΑΣ Ε., σελ.
     ΠΑΠΑΝΔΡΕΟΥ Γ., σελ.
     ΠΕΡΛΕΠΕ-ΣΗΦΟΥΝΑΚΗ Α., σελ.
     ΣΤΑΥΡΟΥ Α., σελ.
     ΤΖΑΚΡΗ Θ., σελ.
     ΤΖΕΚΗΣ Α., σελ.
     ΤΣΙΤΟΥΡΙΔΗΣ Σ., σελ.
     ΧΡΙΣΤΟΦΙΛΟΠΟΥΛΟΥ Π., σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ ΛΒ΄
     Τρίτη 28 Νοεμβρίου 2006
     Αθήνα, σήμερα στις 28 Νοεμβρίου 2006, ημέρα Τρίτη και ώρα 18.05΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση στην ώρα της, στις 18.05΄.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από το Γραμματέα κ. Μιχαήλ Μπεκίρη, Βουλευτή Αχαΐας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Οι Βουλευτές Β΄ Αθηνών κύριος ΑΝΤΩΝΗΣ ΣΚΥΛΛΑΚΟΣ και Α΄ Πειραιώς κυρία ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Συνδικάτο Εργατοϋπαλλήλων Επισιτισμού Τουρισμού Αθηνών και Περιχώρων και ο Σύνδεσμος Ξενοδοχοϋπαλλήλων Αθηνών – Πειραιά και Περιχώρων διαμαρτύρονται για την Οδηγία Μπόλκεσταϊν της Ε.Ε.
     2) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία οι εποχικά εργαζόμενοι στα Κονσερβοποιεία – Διαλογητήρια – Εκκοκιστήρια – Τυροκομεία και γενικά στα εργοστάσια επεξεργασίας αγροτοκτηνοτροφικών προϊόντων του Νομού Λάρισας ζητούν την ένταξή τους στο Ν. 1836/89.
     3) Οι Βουλευτές Αχαΐας κύριος ΠΑΝΑΓΙΩΤΗΣ ΚΟΣΙΩΝΗΣ και Β΄ Πειραιώς κυρία ΒΕΡΑ ΝΙΚΟΛΑΪΔΟΥ κατέθεσαν αναφορά με την οποία ο Δήμος Μεθώνης και ο Σύλλογος Επαγγελματιών Φοινικούντας Μεσσηνίας ζητούν να μην επιτραπεί η εγκατάσταση Ιχθυοτροφικής Μονάδας στην περιοχή Σχίζας Δήμου  Μεθώνης Μεσσηνίας.
     4) Οι Βουλευτές Αχαΐας και Β΄ Αθηνών κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΝΤΩΝΗΣ ΣΚΥΛΛΑΚΟΣ αντίστοιχα, κατέθεσαν αναφορά με την οποία το Εργατοϋπαλληλικό Κέντρο Αρκαδίας ζητεί την αναβάθμιση και τη θεσμική κατοχύρωση του ΙΓΜΕ.
     5) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία αντιπρόσωποι του 29ου Συνεδρίου του Εργατικού Κέντρου Θεσσαλονίκης ζητούν να σταματήσουν οι δικαστικές διώξεις των συνδικαλιστών του κλάδου των εμφιαλωμένων ποτών.
     6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί οικονομική ενίσχυση για την αποκατάσταση ζημιών στο οδικό δίκτυο του Νομού Λασιθίου.
     7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην αναγκαιότητα δημιουργίας νέων τμημάτων Τ.Ε.Ι. στο Νομό Λασιθίου.
     8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στη μετεγκατάσταση του Εργαστηρίου Ειδικής Επαγγελματικής Εκπαίδευσης και Κατάρτισης Αγίου Νικολάου.
     9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο αίτημα ίδρυσης Α.Ε.Ι. Τουριστικών  Σπουδών στο Νομό Λασιθίου.
     10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην πρόταση δημιουργίας Βιοτεχνικού Πάρκου στην Ιεράπετρα.
     11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο πρόβλημα προώθησης της κατασκευής των νέων φυλακών Αλικαρνασσού.
     12) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί την καταβολή επιδομάτων σε μητέρες συμβασιούχες πυροσβέστριες.
     13) Ο Βουλευτής Ροδόπης κ. ΙΛΧΑΝ ΑΧΜΕΤ κατέθεσε αναφορά με την οποία ο Δήμος Αιγείρου ζητεί έκτακτη επιχορήγηση για τη συντήρηση σχολικών κτηρίων.
     14) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Ένωση Συλλόγων Γονέων και Κηδεμόνων Μαθητών Δημοσίων Σχολείων Δήμου Παλλήνης Αττικής ζητεί την αύξηση της χρηματοδότησης της εκπαίδευσης.
     15) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Πανελλήνια Συνομοσπονδία Ενώσεων Αγροτικών Συνεταιρισμών, υποβάλλει προτάσεις της για την ασφάλιση των αγροτών και τα δικαιώματα των αγροτικών οργανώσεων.
     16) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία οι Σύλλογοι Αποφοίτων τμήματος μουσικών σπουδών Καποδιστρίου, Αριστοτελείου και Ιονίου Πανεπιστημίων ζητούν τη δημιουργία επετηρίδας αναπληρωτών ή ωρομισθίων καθηγητών μουσικής.
     17) Ο βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Σωματείο  Συνταξιούχων Τυπογράφων – Μισθωτών Γραφικών Τεχνών ζητεί την ικανοποίηση συνταξιοδοτικού αιτήματος των μελών του.
     18) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Οργανισμός «Οι Φίλοι των Παιδικών και Εφηβικών Βιβλιοθηκών» ζητεί τη χρηματοδότηση της λειτουργίας των βιβλιοθηκών.
     19) Ο Βουλευτής Καβάλας κ. ΣΑΒΒΑΣ ΕΜΙΝΙΔΗΣ κατέθεσε αναφορά με την οποία το Εργατοϋπαλληλικό Κέντρο Νομού Καβάλας ζητεί τη  χρηματοδότηση της δημιουργίας Τομέα Γυναικών του Νομού Καβάλας.
     20) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμος Μουζακίου Καρδίτσας ζητεί τη συνέχιση της λειτουργίας του τοπικού γραφείου του ΟΤΕ.
     21) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ομοσπονδία Ενοικιαζομένων Δωματίων και επιπλωμένων Διαμερισμάτων Θεσσαλίας – Β. Σποράδων και Πηλίου ζητεί την παράταση της ισχύος του ειδικού σήματος λειτουργίας των καταλυμάτων.
     22) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Αγροτικός Παραγωγικός Συνεταιρισμός Ν. Αγχιάλου Μαγνησίας ζητεί να εγκριθεί η χορήγηση έκτακτου κεφαλαίου κίνησης στις οινοποιητικές επιχειρήσεις του Δήμου Ν. Αγχιάλου Μαγνησίας.
     23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Συντονιστική Επιτροπή Επιτυχόντων Εκπαιδευτικών των Διαγωνισμών του Α.Σ.Ε.Π. ζητεί το διορισμό επιλαχόντων εκπαιδευτικών από τον πίνακα επιτυχόντων του Α.Σ.Ε.Π. 2005.
     24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών προτείνει μέτρα για την υποστήριξη του αναπτυξιακού ρόλου των νησιών μας.
     25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Επιτροπή Πρωτοβουλίας για την ίδρυση Πανεπιστημιακού Τμήματος Τουρισμού στην Κρήτη ζητεί την ίδρυση Πανεπιστημιακής Σχολής Τουριστικών Σπουδών, στην Κρήτη.
     26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών  Πυρόσβεσης - Διάσωσης ζητεί την καταβολή επιδομάτων σε μητέρες συμβασιούχες πυροσβέστριες.
     27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεάπολης προτείνει την ανέγερση Καταστήματος Κράτησης στην περιοχή Ευαγγελίστριας Φουρνής.
     28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ατόμων με Αναπηρίες Γονέων και Φίλων Ιεράπετρας ζητεί μόνιμη επιχορήγηση.
     29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύνδεσμος Προστασίας και Ανάδειξης Κρητικού Ελαιολάδου ζητεί την επίσπευση των διαδικασιών επιδότησης του ελαιολάδου Προστατευόμενης Γεωγραφικής Ένδειξης «Κρήτη».
     30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Συντονιστική Επιτροπή Ομοσπονδιών Αλιευτικών Συλλόγων της Χώρας ζητεί να ανακληθούν όλα τα απαγορευτικά μέτρα για την αύξηση της χωρητικότητας και της ιπποδύναμης των σκαφών της παράκτιας αλιείας.
     31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Συνεταιρισμός Έξω Μουλιανών Λασιθίου διαμαρτύρεται για την καθυστέρηση της πληρωμής των εργατών δακοκτονίας.
     32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πανελλήνιος Σύλλογος Υπαλλήλων Τ.Α.Π.-Ο.Τ.Ε. διαμαρτύρεται για την ανάκληση της πρόσληψης δικηγόρου.
     33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο πρόβλημα της ανέγερσης νέου σωφρονιστικού Καταστήματος στη Νεάπολη Ν. Λασιθίου.
     34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου ζητεί την ίδρυση στο Νομό Λασιθίου Ανώτατης Σχολής Τουριστικών Επαγγελμάτων.
     35) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση μεταστέγαση του εργαστηρίου ειδικής επαγγελματικής εκπαίδευσης και κατάρτισης Αγίου Νικολάου Λασιθίου.
     36) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η λήψη μέτρων για την εύρυθμη λειτουργία του Θεραπευτηρίου χρονίων παθήσεων Λασιθίου.
     37) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η πρόσληψη προσωπικού για την κάλυψη των αναγκών του Ι.Κ.Α. Λασιθίου.
     38) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να μη μεταφερθούν οι φυλακές της Νεάπολης εκτός του Νομού Λασιθίου.
     39) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση καταβολή της επιδότησης στους ελαιοπαραγωγούς της Ιεράπετρας Λασιθίου.
     40) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η εξεύρεση πόρων για τη δημιουργία του Μουσείου απολιθωμάτων του Καθαρού  στον Αγ. Νικόλαο Λασιθίου.
     41) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Ερμούπολης Σύρου ζητεί τη λήψη μέτρων για τη συνέχιση της λειτουργίας της παιδικής βιβλιοθήκης Ερμούπολης.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 332/17-10-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 61/27-10-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
     Η κάλυψη των κενών οργανικών θέσεων που δημιουργούνται λόγω συνταξιοδότησης των υπαλλήλων στη Δ/νση Κτηνιατρικής της Νομαρχιακής Αυτοδιοίκησης Ηρακλείου είναι αρμοδιότητα του Υπουργείου Εσωτερικών Δημόσιας Διοίκησης και Αποκέντρωσης.
     Επειδή η Δ/νση Κτηνιατρικής υλοποιεί προγράμματα του Υπουργείου Αγροτικής Ανάπτυξης και Τροφίμων (πρόγραμμα εξυγίανσης της κτηνοτροφίας), έχουν προσληφθεί 2 Κτηνίατροι με σχέση εργασίας ιδιωτικού δικαίου ορισμένου χρόνου (8 μήνες), βάσει της αριθμ. 311534/27-9-2006 απόφασης του Γενικού Γραμματέα του Υπουργείου Αγροτικής Ανάπτυξης και Τροφίμων.
     Με την αριθμ. 297740/21-9-2006 απόφαση του Υπουργού Αγροτικής Ανάπτυξης και Τροφίμων προσλήφθηκε ένας (1) Κτηνίατρος με σχέση εργασίας ιδιωτικού δικαίου ορισμένου χρόνου (1 χρόνο) για λόγους πρακτικής άσκησης και τοποθετήθηκε στη Δ/νση Κτηνιατρικής Ηρακλείου.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ»
     2. Στην με αριθμό 294/11-10-06 ερώτηση των Βουλευτών κ.κ. Μάρκου Μπολάρη, Δημητρίου Λιντζέρη και Μιχάλη Καρχιμάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./18/24-10-06 έγγραφο από τον Υπουργό Πολιτισμού η ακόλουθη απάντηση:
     «Σε απάντηση της με αριθμ. Πρωτοκόλλου 294/11-10-06 ερώτησης των Βουλευτών κ.κ. Μάρκου Μπόλαρη, Δημήτρη Λιντζέρη και Μιχάλη Καρχιμάκη, σας πληροφορούμε ότι:
     Με την τοποθέτηση του σύγχρονου γλυπτού στον αρχαιολογικό χώρο του Τύμβου των Σαλαμινομάχων διεπράχθη παρανομία, διότι σε χώρο, που έχει κηρυχθεί ως αδόμητη Ζώνη Α΄ απολύτου προστασίας, καμία ενέργεια δεν μπορεί να γίνει χωρίς, προηγουμένως, να έχει εκδοθεί άδεια από το Υπουργείο Πολιτισμού. Η Νομαρχία Πειραιά, αυθαιρέτως και παρανόμως, προέβη στην τοποθέτηση του γλυπτού.
     Προκειμένου να τοποθετηθεί αυτό το γλυπτό κινήθηκαν παρανόμως και παρά τις γραπτές και προφορικές προειδοποιήσεις των Υπηρεσιών του Υπουργείου Πολιτισμού φορτηγά, γερανοί και εκσκαφικά μηχανήματα, έγιναν χωματουργικές εργασίες και επιβαρύνθηκε ο αρχαιολογικός χώρος με την τοποθέτηση του σύγχρονου γλυπτού, η βάση μόνο του οποίου ζυγίζει 10 τόνους.
     Η αρμόδια ΚΣΤ΄ Εφορεία Προϊστορικών και Κλασικών Αρχαιοτήτων είχε πληροφορήσει, με το αρ. πρωτ. 2465/29.03.06 έγγραφό της, τη Νομαρχία Πειραιά πως η σχεδιαζόμενη τοποθέτηση του γλυπτού στο χώρο θα ήταν παράνομη.
     Αντί απάντησης και αφού πέρασαν σχεδόν πέντε μήνες, ο Νομάρχης Πειραιά, με το αρ. πρωτ. 3777.11.08.2006 έγγραφο προς το Κ.Α.Σ. ζητούσε να συναινέσει το Υπουργείο Πολιτισμού στη δημιουργία τετελεσμένων.
     Η Διεύθυνση Προϊστορικών και Κλασσικών Αρχαιοτήτων με το από 11.09.2006 έγγραφό της ενημέρωσε τη Νομαρχία Πειραιά ότι δεν είναι εφικτή η έγκριση του αιτήματος αφού ο χώρος εμπίπτει στα όρια της Ζώνης Α', όπου δεν γίνονται εργασίες χωρίς την έγκριση του Υπουργείου Πολιτισμού, και, επιπλέον, δεν έχει απαλλοτριωθεί, μέχρι στιγμής, από το Ελληνικό Δημόσιο. Επιπλέον, η ΚΣΤ΄ ΕΠΚΑ για την προστασία του χώρου και την αποτροπή τοποθέτησης του σύγχρονου γλυπτού απέστειλε τηλεφωνικό σήμα στο Αστυνομικό Τμήμα Αμπελακίων Σαλαμίνας, με το οποίο ζητούσε την άμεση διακοπή των εργασιών, ενώ εγγράφως ζήτησε από την Εισαγγελία Πλημμελειοδικών Πειραιά την ποινική δίωξη κατά παντός υπευθύνου για την παράβαση των διατάξεων του Αρχαιολογικού Νόμου.
     Αμέσως μετά την παρανομία, το Κεντρικό Αρχαιολογικό Συμβούλιο συνεδρίασε (Συνεδρίαση 34/04.10.2006) και εξέτασε το θέμα της έγκρισης ή μη απομάκρυνσης σύγχρονου γλυπτού μνημείου από τον κηρυγμένο αρχαιολογικό χώρο του Τύμβου των Σαλαμινομάχων. Το Συμβούλιο γνωμοδότησε ομόφωνα υπέρ της απομάκρυνσης του σύγχρονου γλυπτού, αφού δεν είναι δυνατόν να νομιμοποιηθούν αυθαίρετες κατασκευές, που έγιναν εντός αρχαιολογικών χώρων. Σημειώνεται ότι στο ανώτατο αυτό γνωμοδοτικό όργανο συμμετέχουν επιστήμονες εγνωσμένου κύρους, που αποφασίζουν με βάση επιστημονικά κριτήρια.
     Ως προς τη λειτουργία πλωτής εγκατάστασης επεξεργασίας υγρών αποβλήτων των πλοίων, αυτή ανήκει στην εταιρεία HELLENIC SLOPS Α.Ε. Η εταιρεία έχει ως αντικείμενο εργασίας τη συλλογή των πετρελαιοειδών καταλοίπων των πλοίων, που προσεγγίζουν τους λιμένες, είτε εντός του χώρου του παραγωγού, σε κατάλληλες συσκευασίες είτε με βυτιοφόρα οχήματα ή με δεξαμενόπλοια. Τα κατάλοιπα αυτά μεταφέρονται για προσωρινή αποθήκευση σε πλωτό διαχωριστήρα και κατόπιν γίνονται αντικείμενο επεξεργασίας.
     Πρόκειται για έργο επιβεβλημένο από την εθνική αλλά και την κοινοτική νομοθεσία και η λειτουργία της εταιρείας υπόκειται σε διεθνείς κανόνες επιβαλλόμενους από τις Οil Ροl και Mart Pol. Με τη διαδικασία αυτή επιτυγχάνεται η προστασία του θαλάσσιου περιβάλλοντος, η εξοικονόμηση ενέργειας, καθώς και τα διαχωριζόμενα κατάλοιπα καταλήγουν στα ΕΛ.ΠΕ. για ανακύκλωση, όπως επίσης και η απασχόληση, περίπου, 100 ατόμων. Εξάλλου, η εταιρεία λειτουργεί βάσει του εγκεκριμένου από το Υπουργείο Εμπορικής Ναυτιλίας σχεδίου διαχείρισης που εκπονήθηκε από το Πανεπιστήμιο Πειραιά.
     Η οριστική θέση ελλιμενισμού στο θαλάσσιο χώρο δικαιοδοσίας του Ο.Λ.Π. Α.Ε., στη βόρεια πλευρά της Κυνόσουρας και σε απόσταση περίπου ενός χλμ. Από τον «τύμβο των Σαλαμινομάχων» είχε, ήδη, παραχωρηθεί από τον Ο.Λ.Π. Α.Ε. το 2000, ενώ ο διαχωριστήρας και η γεννήτρια είναι εγκατεστημένα στη συγκεκριμένη θέση από το 1993. Μετά από σύμβαση, που υπογράφηκε μεταξύ της εταιρείας HELLENIC SLOPS Α.Ε. και του Ο.Λ.Π. Α.Ε., το 2002, ανατέθηκε στη συγκεκριμένη εταιρεία η περισυλλογή και η μεταφορά των υγρών καταλοίπων στον πλωτό διαχωριστήρα με πλοία, ενώ η περισυλλογή των στερεών καταλοίπων είχε ανατεθεί σ' άλλη εταιρεία, στην «Αντιρρυπαντική Α.Ε.». Έτσι η εταιρεία «HELLENIC SLOPS Α.Ε.» είχε λάβει άδειες, οι οποίες έχουν συμπεριληφθεί στο τεύχος της μελέτης περιβαλλοντικών επιπτώσεων, από το Υπουργείο Εμπορικής Ναυτιλίας, με τον αρ. πρωτ. 2421/22.02.04/3295, τη Νομαρχία Πειραιά, με τα αρ. πρωτ. Π2857/Z.260/04/05.04.04 και Π 16673/Ζ1309/01/10.01.02 καθώς και τον Ο.Λ.Π. Α.Ε., με το αρ. πρωτ. 5513/1273/27.03.01.
     Το θέμα της απαλλοτρίωσης της περιοχής του Τύμβου των Σαλαμινομάχων στην Κυνόσουρα, εξετάστηκε από την Επιτροπή Απαλλοτριώσεων του ΥΠ.ΠΟ. και συζητήθηκε από το Κεντρικό Αρχαιολογικό Συμβούλιο στην Συνεδρία με αρ. 37/24.10.2006, το οποίο γνωμοδότησε υπέρ της αναγκαστικής απαλλοτρίωσης ή απευθείας εξαγοράς της περιοχής φερομένης ιδιοκτησίας της Ναυπηγικής Εταιρείας ΑΡΚΑΔΙΑ - Α. Διαμαντή στην Κυνόσουρα Δήμου Αμπελακίων Σαλαμίνας, συνολικής έκτασης 19.013 τ.μ. εντός της θεσμοθετημένης Ζώνης Α' προστασίας.
     Επιπλέον δόθηκε οδηγία προς τις Διευθύνσεις Αναστήλωσης Αρχαίων Μνημείων και Μελετών Μουσείων και Πολιτιστικών Κτιρίων, να συνταχθεί μελέτη για την δημιουργία υποδομής, η οποία θα παρέχει πληροφοριακό υλικό ενημέρωσης των επισκεπτών για το ιστορικό γεγονός. Παράλληλα, σχεδιάζονται ευρύτερες επεμβάσεις στην περιοχή, οι οποίες προβλέπεται ότι θα αναστρέψουν την ήδη βεβαρημένη κατάσταση και θα βοηθήσουν στην ανάδειξη του αρχαιολογικού χώρου.
     Σκοπός του Υπουργείου είναι οι τόποι - σύμβολα παγκόσμιας ιστορικής σημασίας να αναδειχθούν με τον καλύτερο και πιο ολοκληρωμένο τρόπο. Προκειμένου να επιτευχθεί αυτός ο σκοπός το Υπουργείο Πολιτισμού θα χρησιμοποιήσει κάθε νόμιμο τρόπο και θα διατηρήσει την ίδια στάση, όπως ήδη έμπρακτα έχει αποδείξει, απέναντι σε κάθε φυσικό ή νομικό πρόσωπο.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     3. Στην με αριθμό 405/23-10-06 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 2596/13-11-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία της ΕΥΔΑΠ Α.Ε, σας πληροφορούμε τα εξής:
     1. Τα δίκτυα αποχέτευσης Σταμάτας και Ροδόπολης, τόσο τα κατασκευασμένα όσο και τα υπό μελέτη και κατασκευή, προβλέπεται να έχουν ως μοναδικό αποδέκτη τον Παρακηφίσιο Συλλεκτήρα Ακαθάρτων, του οποίου η οριστική μελέτη αποκατάστασης ολοκληρώθηκε πρόσφατα από τον Τεχνικό Σύμβουλο, που προσέλαβε η ΕΥΔΑΠ για το σκοπό αυτό.
     2. Προβλέπεται ότι σύντομα θα δρομολογηθούν οι διαδικασίες για την κατασκευή του προαναφερόμενου έργου.
     3. Με την ολοκλήρωση του Παρακηφίσιου Συλλεκτήρα θα μπορούν να συνδεθούν τα δίκτυα όλων των όμορων περιοχών, όπως η Δροσιά, ο Διόνυσος αλλά και η Ροδόπολη και η Σταμάτα.
     4. Διευκρινίζουμε επίσης ότι η εν εξελίξει αναφερόμενη στην ερώτηση, εργολαβία Α404, έχει άλλο αντικείμενο κατασκευής και συγκεκριμένα, τον αγωγό αποχέτευσης στις Λεωφόρους Θησέως και Σταμάτας και όχι το δίκτυο αποχέτευσης των περιοχών Σταμάτας-Ροδόπολης.
     Ο Υφυπουργός
     Θ. ΞΑΝΘΟΠΟΥΛΟΣ»
     4. Στην με αριθμό 99/4-10-06 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 9911/9-11-06 έγγραφο από τον Υπουργό Μακεδονίας-Θράκης η ακόλουθη απάντηση:
     «Απαντώντας στην με αριθμό 99/4-10-06 ερώτηση, που κατέθεσε στη Βουλή ο Βουλευτής κ. Γιάννης Μαγκριώτης, σας θέτουμε υπόψη τα εξής:
     Σχετικά με την παρουσία τρωκτικών στο δίκτυο αποχέτευσης Θεσσαλονίκης, σας γνωρίζουμε - όπως προκύπτει από την εμπειρία της Ε.Υ.Α.Θ. Α.Ε. αλλά και από την εμπειρία ανάλογων οργανισμών διεθνώς - τα εξής:
     Τα δίκτυα αποχέτευσης των μεγαλουπόλεων προσφέρονται για τη διαβίωση και ανάπτυξη των τρωκτικών. Στη Θεσσαλονίκη, σύμφωνα με την εικόνα που έχουμε, ο αριθμός τους δεν είναι μεγάλος, η δε χρήση φαρμάκων αντιμετώπισής τους δεν ενδείκνυται, διότι μόνο αρνητικά αποτελέσματα μπορεί να έχει στον θαλάσσιο χώρο από το δίκτυο ομβρίων και στις εγκαταστάσεις επεξεργασίας αποβλήτων από το δίκτυο ακαθάρτων.
     Όσον αφορά τα φρεάτια του 27ου Δημοτικού Σχολείου Θεσσαλονίκης, στον προαύλειο χώρο υπάρχει καναλέτο με σχάρα διατάσεων 20 Χ 0,30μ. που χρησιμεύει για τη συλλογή και απομάκρυνση των ομβρίων υδάτων του προαύλειου χώρου. Η κατασκευή αυτή είναι στοιχείο του εσωτερικού δικτύου ομβρίων υδάτων του Σχολείου για την οποία ουδεμία ευθύνη φέρει η Ε.Υ.Α.Θ. Α.Ε.
     Ο Υπουργός
     ΓΕΩΡΓΙΟΣ ΚΑΛΑΝΤΖΗΣ»
     5. Στην με αριθμό 571/27-10-06 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. 227/10-11-06 έγγραφο από την Υπουργό Τουριστικής Ανάπτυξης  η ακόλουθη απάντηση:
     «Σε απάντηση στο ανωτέρω σχετικό, σας υποβάλλουμε συνημμένα το υπ' αριθμ. 508656/08-11-2006 έγγραφο της Δ/νσης Τουριστικών Εγκαταστάσεων του ΕΟΤ, φορέα εποπτευμένου από το Υπουργείο Τουριστικής Ανάπτυξης.
     Η Υπουργός
     ΦΑΝΗ ΠΑΛΛΗ-ΠΕΤΡΑΛΙΑ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό135/5.10.06 ερώτηση του Βουλευτή κ. Δημήτρη Πιπεργιά δόθηκε με το υπ’ αριθμ. Φ900α/5249/8815/26.10.06 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 135/5-10-06 ερώτησης της Βουλής των Ελλήνων, που κατέθεσε ο Βουλευτής κ. Δημήτρης Πιπεργιάς, σχετικά με τις προσλήψεις στην ΕΑΒ Α.Ε., σας γνωρίζουμε τα εξής:
     Η ΕΑΒ ευθυγραμμίστηκε απολύτως με τον Ν. 2190/1994 και τις αρχές της διαφάνειας, της αντικειμενικότητας και της αξιοκρατίας. Στην Επιτροπή Προσλήψεων που ορίστηκε από την ΕΑΒ συμμετείχε, για πρώτη φορά από το 1997 (έτος διενέργειας του πρώτου διαγωνισμού σύμφωνα με τον Ν. 2190/94), ως πρόεδρος σύμβουλος του ΑΣΕΠ και ως αναπληρωτής του ορίστηκε επίσης σύμβουλος του ΑΣΕΠ. (Επισυνάπτεται πίνακας με τις συνθέσεις όλων των επιτροπών προσλήψεων των διαγωνισμών που διενήργησε η ΕΑΒ από το 1997 μέχρι σήμερα). Αμφότεροι είχαν υποδειχθεί από το ΑΣΕΠ. Η επιτροπή προσλήψεων διενήργησε τον διαγωνισμό και συνέταξε τους πίνακες κατάταξης των επιτυχόντων, οι ενστάσεις επί των οποίων υποβλήθηκαν απευθείας στο ΑΣΕΠ.
     Κατ' επιταγήν του άρθρου 3 παράγραφος 1 του Ν. 2527/1997 περιελήφθη όρος στην προκήρυξη του διαγωνισμού (ΦΕΚ 527/28.12.2004) σύμφωνα με τον οποίο η ΕΑΒ Α.Ε. δύναται να προσλάβει το προσωπικό «αμέσως μετά την κατάρτιση των πινάκων κατάταξης και πριν ακόμη τον αυτεπάγγελτο ή κατ' ένσταση έλεγχο του ΑΣΕΠ». Εάν μετά τον έλεγχο του ΑΣΕΠ οι προσληφθέντες δεν περιλαμβάνονται στους οριστικούς πίνακες οι οποίοι δημοσιεύονται στην Εφημερίδα της Κυβερνήσεως, τότε αυτοί απολύονται και αντικαθίστανται από εκείνους που περιλαμβάνονται στους οριστικούς πίνακες. Οι απολυθέντες λαμβάνουν τις αποδοχές που αναλογούν στην εργασία τους έως την ημέρα της απόλυσης, χωρίς οποιαδήποτε πρόσθετη αποζημίωση από την αιτία αυτή (Ν. 2527/1997, αρθρ. 1 παρ. 3). Ο συγκεκριμένος όρος περιελήφθη στις ατομικές συμβάσεις εργασίας του προσωπικού (βλ. πρότυπο σύμβασης εργασίας που επισυνάπτεται).
     Στις 22-9-2006, το ΑΣΕΠ ολοκλήρωσε τον αυτεπάγγελτο και τον κατ' ένσταση έλεγχο (για τις κατηγορίες της δευτεροβάθμιας, της τεχνολογικής και μέρους της πανεπιστημιακής εκπαίδευσης) και απέστειλε στην ΕΑΒ τους νέους (οριστικούς) πίνακες, οι οποίοι δημοσιεύτηκαν στο ΦΕΚ την 29-9-2006.
     Στους νέους πίνακες δεν περιλαμβάνονταν εικοσιπέντε (25) άτομα από εκείνα που περιλαμβάνονταν στους προσωρινούς πίνακες και των οποίων οι συμβάσεις εργασίας τους έπρεπε να λυθούν την ημέρα που θα αναλάμβαναν εργασία οι αναφερόμενοι στους οριστικούς πίνακες. Μεταξύ των ατόμων αυτών ήταν ο κ. Κ. Μιχελής. Η επιτροπή προσλήψεων τον είχε συμπεριλάβει στον πίνακά της για την ειδικότητα του μηχανοξυλουργού θεωρώντας ότι η προϋπηρεσία του στη NEOSET ως εργάτη στο τμήμα συναρμολογήσεων ήταν συναφής με την απαιτούμενη από την προκήρυξη («εμπειρία δύο (2) ετών σε ξυλουργικές εργασίες»).
     Το ΑΣΕΠ όμως θεώρησε την ως άνω προϋπηρεσία μη συναφή και απεφάνθη ότι το όνομα του κ. Μιχελή έπρεπε να διαγραφεί από τον πίνακα. Η ΕΑΒ απλώς συμμορφώθηκε με την απόφαση του ΑΣΕΠ, όπως ήταν υποχρεωμένη από τον νόμο.
     Θέμα επιλογής της χρονικής στιγμής δημοσίευσης των πινάκων από την ΕΑΒ δεν υφίσταται, καθώς η ΕΑΒ είναι υποχρεωμένη να συμμορφώνεται άμεσα με τις αποφάσεις του ΑΣΕΠ και συνεπώς να προβαίνει σε άμεση δημοσίευσή τους. Τέλος, ουδεμία προσπάθεια απόκρυψης των μεταβολών στους πίνακες υπήρξε, καθώς οι θιγόμενοι ενημερώθηκαν αμέσως μόλις απεστάλησαν στην ΕΑΒ οι σχετικές αποφάσεις.
     Ο ΥΠΟΥΡΓΟΣ ΕΘΝΙΚΗΣ ΑΜΥΝΑΣ
     ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7. Στην με αριθμό 102/4.10.06 ερώτηση του Βουλευτή κ. Αλέξανδρου Ακριβάκη δόθηκε με το υπ’ αριθμ. 119833/6.11.06  έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 102/4-10-2006 ερώτηση που κατατέθηκε στη Βουλή από το Βουλευτή κ. Α. Ακριβάκη σχετικά με τη λειτουργία του Κέντρου Υγείας Αλιάρτου, σας γνωρίζουμε τα ακόλουθα:
     Όσον αφορά τον ένα από τους αποσπασμένους ιατρούς, αυτός έχει μετακινηθεί στο ΓΝ Λιβαδειάς για κάλυψη εξαιρετικών υπηρεσιακών αναγκών και συγκεκριμένα για τη λειτουργία του ιατρείου Ουσιοεξαρτήσεων.
     Το ίδιο συμβαίνει και με ένα Τεχνολόγο Ραδιολόγο, ο οποίος μετακινείται στο Νοσοκομείο για κάλυψη εξαιρετικών υπηρεσιακών αναγκών του Ακτινολογικού τμήματος, παράλληλα όμως προσφέρει τις υπηρεσίες του στο Κέντρο Υγείας μία φορά την εβδομάδα.
     Σχετικά με την πλήρωση των θέσεων προσωπικού για την κάλυψη αναγκών του Κέντρου Υγείας:
     * Νοσηλευτικό προσωπικό
     Έχουν εγκριθεί και προκηρυχθεί οι παρακάτω θέσεις:
     -Με την αρ. 10/8Κ/2004 ΦΕΚ 39/9-2-2004 προκήρυξη του ΑΣΕΠ προκηρύχθηκε μία (1) θέση ΤΕ Νοσηλευτών-τριών. Η διαδικασία βρίσκεται στο στάδιο της αντικατάστασης του υποψηφίου από το ΑΣΕΠ λόγω μη αποδοχής του διορισμού.
     -Με την αρ. 17/12Κ/2004 ΦΕΚ 327/3-9-2004 προκήρυξη του ΑΣΕΠ προκηρύχθηκε μία (1) θέση ΤΕ Επισκεπτών-τριών Υγείας. Εκδόθηκαν και αναρτήθηκαν τα πρώτα αποτελέσματα στις οικείες Νομαρχίες και η διαδικασία βρίσκεται στο στάδιο της κατάρτισης των οριστικών πινάκων κατάταξης απορριπτέων και διοριστέων.
     * Ιατρικό προσωπικό
     - Έχει προκηρυχθεί μία (1) θέση Επιμελητή Β΄ Γενικής Ιατρικής για την οποία έχει ολοκληρωθεί η διαδικασία επιλογής από το ΣΚΕΙΟΠΝΙ και αναμένεται η απόφαση διορισμού από το Υπουργείο Υγείας και Κοινωνικής Αλληλεγγύης.
     - Επίσης ολοκληρώθηκε η διαδικασία επιλογής για μία (1) θέση Παιδιάτρου και ήδη ο ιατρός ανέλαβε υπηρεσία.
     - Πέραν των ανωτέρω για την κάλυψη των αναγκών του Κέντρου Υγείας Αλιάρτου ήδη έχουν προγραμματιστεί και θα ξεκινήσουν επισκέψεις ενός (1) Επιμελητή Β' Χειρουργού του ΓΝ Λιβαδειάς μία φορά την εβδομάδα, ενώ σύντομα επιστρέφει μία (1) ιατρός Γενικής Ιατρικής η οποία βρισκόταν σε άδεια μητρότητας.
     Τέλος θα πρέπει να επισημάνουμε ότι μετά την ίδρυση του Πολυδύναμου Περιφερειακού Ιατρείου (ΠΠΙ) Ορχομενού και την εντός των ημερών ανάληψη υπηρεσίας ενός (1) Επικουρικού Ιατρού σ' αυτό, το Κέντρο Υγείας Αλιάρτου (στο οποίο ανήκει το ΠΠΙ Ορχομενού) θα αποσυμφορηθεί σημαντικά, αφού το ΠΠΙ θα εξυπηρετεί ένα μεγάλο μέρος πληθυσμού της περιοχής ευθύνης του.
     Ο ΥΦΥΠΟΥΡΓΟΣ
     Α. Γιαννόπουλος»)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στη συζήτηση των
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     ΑΝΑΦΟΡΕΣ – ΕΡΩΤΗΣΕΙΣ πρώτου κύκλου:
     Θα συζητηθεί η με αριθμό 446/24.10.2006 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για την αποκατάσταση λειτουργίας του μηχανήματος ακτινοθεραπείας στο Πανεπιστημιακό Γενικό Νοσοκομείο Ηρακλείου (ΠαΓΝΗ).
     Η ερώτηση του κυρίου συναδέλφου έχει ως εξής:
     «Σε νέα ταλαιπωρία έχουν μπει ξανά οι ογκολογικοί ασθενείς του Πανεπιστημιακού Γενικού Νοσοκομείου Ηρακλείου λόγω των συνεχών βλαβών που παρουσιάζονται στο καινούργιο μηχάνημα ακτινοθεραπείας.
     Μέσα σε μια εβδομάδα, το μηχάνημα χάλασε δυο φορές, ενώ σύμφωνα με δημοσιεύματα του Τύπου, πρόσφατα έμεινε εκτός λειτουργίας για μια εβδομάδα. 
     Επειδή για τους ογκολογικούς ασθενείς το μηχάνημα ακτινοθεραπείας είναι απαραίτητο για τη θεραπεία τους.
     Ερωτάται ο κύριος Υπουργός:
     Αν  προτίθεται να μεριμνήσει, ώστε να υπάρχει συνεχώς η δυνατότητα θεραπείας στο μηχάνημα ακτινοθεραπείας για τους ογκολογικούς ασθενείς  του Πανεπιστημιακού Γενικού Νοσοκομείου Ηρακλείου».
     Ο Υφυπουργός Υγείας και Κοινωνικής Αλληλεγγύης κ. Γιαννόπουλος έχει το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κύριοι συνάδελφοι, είναι γεγονός ότι το Πανεπιστημιακό Νοσοκομείο έχει δυο γραμμικούς επιταχυντές. Θα σας πω τι δουλειά κάνουν αυτοί, για να μας καταλαβαίνουν και όσοι μας ακούν. Είναι στο επίπεδο της συμπληρωματικής θεραπείας της ακτινοθεραπείας που γίνεται σε αρρώστους που έχουν ανάγκη αυτής της πρόσθετης θεραπευτικής αγωγής.
     Το 2004 περί τον μήνα Μάιο –αν θυμούμαι καλά- που κατέβηκα στο Πανεπιστημιακό Νοσοκομείο, κάνοντας μια έρευνα σε διάφορους χώρους, συνάντησα μέσα στα κουτιά ένα γραμμικό επιταχυντή και μια Γ΄ κάμερα, τα οποία είχαν αγοραστεί με χρήματα του Π.Ε.Π. και ήταν μάλιστα εκεί αποθηκευμένα περί τον ένα χρόνο. Έγινε αμέσως μία συζήτηση ότι θα έπρεπε ήδη ο γραμμικός επιταχυντής, ο δεύτερος, να είχε λειτουργήσει και ότι δεν είχε ληφθεί από την προηγούμενη διοίκηση του νοσοκομείου καμία μέριμνα για την εγκατάσταση.
     Πραγματικά εκπονήθηκε ένα πρόγραμμα εγκατάστασης, ήρθαν από το «Δημόκριτο», έγιναν οι μελέτες, εγκαταστάθηκε το μηχάνημα, λειτούργησε και ο δεύτερος γραμμικός επιταχυντής και κατ’ αυτόν τον τρόπο δεν υπήρχε το πρόβλημα της εσωτερικής μετανάστευσης που έφευγαν άρρωστοι από την Κρήτη για να ανέβουν στην Αθήνα, στα ακτινοθεραπευτικά κέντρα, για  να τύχουν της συμπληρωματικής αυτής θεραπείας.
     Κύριε συνάδελφε, τις τελευταίες μέρες που αναφέρεστε συγκεκριμένα, ο ένας γραμμικός επιταχυντής ήταν σε φάση συντήρησης σύμφωνα με τη σύμβαση η οποία υπάρχει. Έτυχε εκείνες της ημέρες ο δεύτερος γραμμικός επιταχυντής για μία βλάβη που παρουσίασε η κάμερα, να βγει εκτός λειτουργίας. Έγινε η αποκατάσταση και του ενός και του άλλου, του πρώτου στο επίπεδο της ετήσιας συντήρησης βάσει των συμβολαίων που έχουμε με την κατασκευάστρια εταιρεία. Αυτήν τη στιγμή λειτουργούν και οι δύο γραμμικοί επιταχυντές. 
     Υπήρξε ένα τυχαίο γεγονός βλάβης του δεύτερου μηχανήματος στη φάση συντήρησης του πρώτου και γι’ αυτό δημιουργήθηκε το πρόβλημα όπου προκάλεσε κάποια ανωμαλία στη ροή των προγραμματισμένων περιστατικών για να τύχουν της συμπληρωματικής θεραπείας, της ακτινοθεραπείας.
     ΠΡΟΕΔΡΟΣ (Άννα Μπενάκη-Ψαρούδα): Ο συνάδελφος κ. Κεγκέρογλου έχει το λόγο.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κυρία Πρόεδρε, κύριε Υπουργέ, το πρόβλημα με τα μηχανήματα ακτινοθεραπείας στο ΠαΓΝH που επιλύθηκε, όπως είπατε, αναδεικνύει ένα γενικότερο θέμα που αφορά στο γέρασμα, θα έλεγα, του τεχνολογικού και εργαστηριακού εξοπλισμού του νοσοκομείου και των νοσοκομείων γενικότερα.
     Θα πρέπει να υπάρχει μέριμνα ούτως ώστε σε κάθε περίπτωση που τίθενται εκτός λειτουργίας τα μηχανήματα να μη δημιουργούμε πρόβλημα στους ασθενείς και ιδιαίτερα στους ασθενείς του ογκολογικού. 
     Είμαι υποχρεωμένος σήμερα με αφορμή αυτήν την ερώτηση, να σας θέσω θέματα που στη χθεσινή συνάντηση των εργαζομένων των δύο νοσοκομείων τέθηκαν γιατί προκήρυξαν, κύριε Υπουργέ, εικοσιτετράωρη προειδοποιητική απεργία για αύριο και σαρανταοκτάωρη για τις 5 και 6 Δεκεμβρίου. Μιλώ για τους εργαζόμενους των νοσοκομείων «Βενιζέλιο» και Πα.Γ.Ν.H.. Θεωρούν ότι υπάρχει μια υποβάθμιση των συνθηκών στα δύο νοσοκομεία. Έθεσαν το μεγάλο θέμα που έχει να κάνει με το κτήριο στο «Βενιζέλιο» και το πρόγραμμα αναβάθμισης των κτηριακών εγκαταστάσεων που δεν βαδίζει όπως τουλάχιστον είχε σχεδιαστεί. Έθεσαν το μεγάλο ζήτημα που αφορά το προσωπικό, που είναι σημαντικό και στα δύο νοσοκομεία. Στο Πα.Γ.Ν.H. γνωρίζετε πολύ καλά ότι λείπουν τριακόσιοι πενήντα νοσηλευτές, λείπουν εκατόν πενήντα γιατροί, λείπουν διακόσιοι τριάντα έξι υπάλληλοι βοηθητικών καθηκόντων.
     Θα πρέπει να επισημάνω ότι τριάντα έξι προσλήψεις έγιναν πράγματι το 2006, αλλά ταυτόχρονα δόθηκαν μετατάξεις ή αποσπάσεις σε είκοσι τέσσερις ήδη υπηρετούντες. Επομένως δεν υπήρξε καμία ανανέωση ουσιαστικά και καμία συμπλήρωση του προσωπικού.
     Επιπλέον, στο «Βενιζέλιο» πέρα από την έλλειψη, το προσωπικό που υπηρετεί είναι γερασμένο λόγω της πολυετούς λειτουργίας του νοσοκομείου. Οι ελλείψεις αυτές δημιουργούν μεγάλες ουρές και στις λίστες για τα χειρουργεία και στις λίστες για την εξέταση από τα ιατρεία. Οι ασθενείς ουσιαστικά στρέφονται στα απογευματινά ιατρεία που υπάρχει καλύτερη κατάσταση, αλλά και στον ιδιωτικό τομέα. Το ίδιο ισχύει για τη λειτουργία των μονάδων αυξημένης φροντίδας που λόγω της έλλειψης του προσωπικού ουσιαστικά δεν αναπτύσσονται τα απαιτούμενα κρεβάτια από τις διοικήσεις των νοσοκομείων.
     Θα ήθελα να τα λάβετε υπ’ όψιν σας λόγω της επικαιρότητας από την απεργία που προκηρύχθηκε από τους εργαζόμενους, προκειμένου να υπάρξει παρέμβαση του Υπουργείου. 
     Ευχαριστώ.
     ΠΡΟΕΔΡΟΣ (Άννα Μπενάκη-Ψαρούδα): Ο κ. Γιαννόπουλος έχει το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Για να εξαντλήσουμε το θέμα των γραμμικών επιταχυντών, ούτε εσείς ούτε και εγώ και κανείς μας δεν μπορεί να προβλέψει τις βλάβες που μπορεί να υπάρξουν στον ιατροτεχνολογικό μας εξοπλισμό, ιδιαίτερα δε σε τέτοια μηχανήματα υψηλής τεχνολογίας που πράγματι δεν μπορούν να αντικατασταθούν με κάτι άλλο το συγκεκριμένο διάστημα που βγαίνουν εκτός λειτουργίας.
     Αυτήν τη στιγμή έχουμε το ευτύχημα που στην Κρήτη λειτουργεί εδώ και πολύ καιρό και ο δεύτερος γραμματικός επιταχυντής οπότε καλύπτουμε όλες τις ανάγκες του νησιού σε επίπεδο ακτινοθεραπείας.
     Ας έλθω όμως στα εύλογα ερωτήματα τα οποία θέσατε επ’ ευκαιρία της επίκαιρης ερώτησης.
     Έχετε δίκιο. Εγώ δεν αντιλέγω ότι τα νοσοκομεία μας είναι στελεχωμένα. Υποστελεχωμένα είναι, με τα προβλήματα τα γνωστά. Να μην επαναλαμβάνουμε τα ίδια και τα ίδια. 
     Πρέπει, όμως, να γνωρίζετε ότι οι δύο πίνακες που υπάρχουν στο Α.Σ.Ε.Π. από τους προηγούμενους διαγωνισμούς έχουν ήδη σταλεί στους ενδιαφερομένους -δεν είμαι, βέβαια, έτοιμος αυτήν τη στιγμή να σας πω τον αριθμό- και για το Πα.Γ.Ν.Η. και για το «Βενιζέλειο», ώστε να στελεχώσουν τις μονάδες και κατ’ αυτόν τον τρόπο να υπάρξει μια καλύτερη λειτουργία τμημάτων εργαστηρίων μονάδων. 
     Το κατασκευαστικό πρόγραμμα, το πρόγραμμα ανάπλασης του «Βενιζέλειου» Νοσοκομείου, που έχει τεθεί ήδη σε λειτουργία, είναι στο επίπεδο των Υπουργείων, όπως επίσης και των άλλων μονάδων. Έχει ένα καλό χρονοδιάγραμμα και πιστεύουμε ότι οι υποδομές μας θα αναβαθμιστούν σταδιακά, για να δώσουμε και την ποιότητα των ξενοδοχειακών συνθηκών. 
     Γιατί ξέρετε πολύ καλά –και ευτυχώς αυτό είναι μια κατάκτηση ετών- ότι το στελεχιακό δυναμικό είναι σε τέτοιο υψηλό επίπεδο και στο Πανεπιστημιακό Νοσοκομείο και στο Πα.Γ.Ν.Η., αλλά και στα άλλα νοσοκομειακά συγκροτήματα –μιλάω για Χανιά, Ρέθυμνο και τα νοσοκομεία της Ιεράπετρας- που δίνουν τη δυνατότητα να λειτουργεί η Κρήτη αυτοδυνάμως και να μην έχουμε αυτό το φαινόμενο που ζήσαμε πολλές φορές με την εσωτερική μετανάστευση, δηλαδή περιστατικά να ανεβαίνουν στην Αθήνα για να χειρουργηθούν για επεμβάσεις ήσσονος σημασίας. Τώρα παρατηρείται το αντίθετο: Σε πολλά γνωστικά αντικείμενα πολλοί εκ της ηπειρωτικής Ελλάδας κατεβαίνουν να χειρουργηθούν και να θεραπευτούν στην Κρήτη. 
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ. 
     ΑΝΑΦΟΡΕΣ ΕΡΩΤΗΣΕΙΣ δευτέρου κύκλου:
     Η με αριθμό 570/27-10-2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τη λήψη μέτρων αποτροπής του υπερδανεισμού των ασθενεστέρων οικονομικά νοικοκυριών διαγράφεται λόγω κωλύματος του Υπουργού. 
     Επομένως κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων. 
     Πριν εισέλθουμε στην ημερήσια διάταξη νομοθετικής εργασίας, θέλω να ανακοινώσω στο Σώμα ότι ο Βουλευτής του ΠΑ.ΣΟ.Κ. κ. Γεώργιος Παπαγεωργίου ζητεί άδεια ολιγοήμερης απουσίας στο εξωτερικό. Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΟΣ (Άννα Μπενάκη-Ψαρούδα): Η Βουλή ενέκρινε τη ζητηθείσα άδεια. 
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
     Υπουργείου Δικαιοσύνης.
     Ψήφιση στο σύνολο του σχεδίου νόμου: «Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με το ν. 1756/1988 (ΦΕΚ 35 Α΄) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις». 
     Θα ψηφισθεί στη συνέχεια. 
     Υπουργείου Απασχόλησης και Κοινωνικής Προστασίας. 
     Μόνη συζήτηση επί της αρχής, των άρθρων και του συνόλου του σχεδίου νόμου: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας». 
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Μεταφορών και Επικοινωνιών. 
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας Συνεργασίας μεταξύ της Ευρωπαϊκής Κοινότητας και των κρατών-μελών της και του Κράτους του Ισραήλ, για την ανάπτυξη ενός Παγκόσμιου Δορυφορικού Συστήματος Πλοήγησης (GNSS) για μη στρατιωτικούς σκοπούς».
     Η Συμφωνία αυτή έχει ψηφιστεί κατά πλειοψηφία στην Επιτροπή και εισάγεται προς συζήτηση με τη διαδικασία του άρθρου 108 του Κανονισμού της Βουλής. Θέλει κάποιος από τους εισηγητές να λάβει το λόγο; 
     ΣΤΑΥΡΟΣ ΣΚΟΠΕΛΙΤΗΣ: Εγώ θα ήθελα, κυρία Πρόεδρε. 
     ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Σκοπελίτη, έχετε το λόγο. 
     ΣΤΑΥΡΟΣ ΣΚΟΠΕΛΙΤΗΣ: Κυρία Πρόεδρε, εμείς δεν θα ψηφίσουμε τη Συμφωνία Συνεργασίας μεταξύ της Ευρωπαϊκής Κοινότητας και των κρατών-μελών της αφ’ ενός και του Κράτους του Ισραήλ αφ’ ετέρου για την ανάπτυξη ενός Παγκόσμιου Δορυφορικού Συστήματος Πλοήγησης (GNSS) για μη στρατιωτικούς σκοπούς. Δεν θα την ψηφίσουμε, γιατί η ιστορική διαδρομή του συγκεκριμένου κράτους, δηλαδή του Ισραήλ, έχει δείξει ότι χρησιμοποιεί την πράγματι αναπτυγμένη τεχνολογία του για να επιβληθεί στους γειτονικούς λαούς. 
     Αυτό μας κάνει να έχουμε αυτές τις επιφυλάξεις και μας οδηγεί στο να μην την ψηφίσουμε και όχι γιατί δεν θέλουμε να αναπτυχθεί ένα τέτοιο παγκόσμιο δορυφορικό σύστημα για ειρηνικούς, πράγματι, σκοπούς. 
     Τώρα σε σχέση με τους ισχυρισμούς που ακούστηκαν ότι αυτό το δίκτυο θα είναι τρόπον τινά το αντίβαρο σε σχέση με το παρόμοιο παγκόσμιο αμερικάνικο σύστημα που υπάρχει, θα ήθελα να πω ότι κάθε άλλο παρά ισχύουν, αφού το κράτος του Ισραήλ είναι ο κύριος σύμβουλος των Ηνωμένων Πολιτειών στην περιοχή. 
     Αυτό είναι γνωστό σε όλους και συνηγορεί στην κατεύθυνση που είπα προηγουμένως. 
     Ευχαριστώ, κυρία Πρόεδρε. 
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε τον κ. Σκοπελίτη. 
     Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών.
     Ερωτάται το Σώμα: Γίνεται δεκτό το νομοσχέδιο; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
     ΠΡΟΕΔΡΟΣ (Άννα Μπενάκη - Ψαρούδα): Συνεπώς το νομοσχέδιο του Υπουργείου Μεταφορών και Επικοινωνιών: «Κύρωση της Συμφωνίας Συνεργασίας μεταξύ της Ευρωπαϊκής Κοινότητας και των κρατών-μελών της και του Κράτους του Ισραήλ, για την ανάπτυξη ενός Παγκόσμιου Δορυφορικού Συστήματος Πλοήγησης (GNSS) για μη στρατιωτικούς σκοπούς», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
     (Να μπει το νομοσχέδιο σελ. 15α)
     ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
     ΟΛΟΙ OI ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΟΣ (Άννα Μπενάκη - Ψαρούδα): Το Σώμα παρέσχε την ζητηθείσα εξουσιοδότηση. 
     Συνεχίζουμε την προεκφώνηση. 
     Υπουργείου Εθνικής Άμυνας. 
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
     Ερωτάται το Σώμα: Γίνεται δεκτό το νομοσχέδιο;	
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Κύριοι συνάδελφοι, επανερχόμαστε στο νομοσχέδιο του Υπουργείου Δικαιοσύνης. 
     Ψήφιση στο σύνολο του σχεδίου νόμου: «Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με το ν. 1756/1988 (ΦΕΚ 35 Α΄) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις». 
     Ερωτάται το Σώμα: Γίνεται δεκτό το νομοσχέδιο και στο σύνολο όπως διανεμήθηκε;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΑΓΓΕΛΟΣ ΤΖΕΚΗΣ: Κατά πλειοψηφία. 
     ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο έγινε δεκτό και στο σύνολο κατά πλειοψηφία όπως διανεμήθηκε. 
     Συνεπώς το νομοσχέδιο του Υπουργείου Δικαιοσύνης «Τροποποίηση του Κώδικα Οργανισμού Δικαστηρίων και Κατάστασης Δικαστικών Λειτουργών που κυρώθηκε με το ν. 1756/1988 (ΦΕΚ 35 Α΄) σχετικά με την αναδιοργάνωση της Επιθεώρησης Δικαστηρίων και Δικαστικών Λειτουργών και άλλες διατάξεις», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
     (Να μπει το νομοσχέδιο σελ. 17α)
     ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΟΣ (Άννα Μπενάκη - Ψαρούδα): Το Σώμα παρέσχε την ζητηθείσα εξουσιοδότηση. 
     Θα συζητηθεί το νομοσχέδιο του Υπουργείου Απασχόλησης και Κοινωνικής Προστασίας. 
     Μόνη συζήτηση επί της αρχής, των άρθρων και του συνόλου του σχεδίου νόμου «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας».
     Η Διάσκεψη των Προέδρων αποφάσισε στη συνεδρίασή της, της 23-11-2006, τη συζήτηση του νομοσχεδίου αυτού σε τρεις συνεδριάσεις. 
     Επίσης, σας γνωρίζω ότι κατά τη συζήτηση επί της αρχής, των άρθρων και του συνόλου του νομοσχεδίου που συζητάμε, ορίζεται ως Κοινοβουλευτικός Εκπρόσωπος της Νέας Δημοκρατίας από το Γενικό Γραμματέα κ. Απόστολο Σταύρου ο Βουλευτής κ. Μιλτιάδης Βαρβιτσιώτης. 
     Επίσης, εκ μέρους του Κ.Κ.Ε. ο Κοινοβουλευτικός Εκπρόσωπος κ. Ορέστης Κολοζώφ ορίζει ως Κοινοβουλευτικό Εκπρόσωπο το Βουλευτή κ. Δημήτριο Τσιόγκα. Και ο Πρόεδρος του Συνασπισμού της Ριζοσπαστικής Αριστεράς κ. Αλέξανδρος Αλαβάνος ορίζει ως ειδικό αγορητή το Βουλευτή κ. Αθανάσιο Λεβέντη. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρία Πρόεδρε, παρακαλώ το λόγο για μία  διόρθωση-βελτίωση.  
     ΠΡΟΕΔΡΟΣ (Άννα Μπενάκη - Ψαρούδα): Ορίστε, έχετε το λόγο. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρίες και κύριοι συνάδελφοι, θα ήθελα, πριν αρχίσει η συζήτηση του νομοσχεδίου  επί της αρχής και επί των άρθρων, να καταθέσω στο Σώμα μια διόρθωση-βελτίωση του νομοθετικού περιεχομένου του άρθρου 59 παράγραφος 4 που αφορά την προληπτική ιατρική. 
     Θα ήθελα, λοιπόν, με την ευκαιρία αυτής της διόρθωσης να ξεκαθαρίσω τη θέση της Κυβέρνησης, ό,τι έχει λεχθεί εντός και εκτός Αιθούσης όλες αυτές τις μέρες.
     ΠΡΟΕΔΡΟΣ (Άννα Μπενάκη-Ψαρούδα): Θα διανείμετε τη διόρθωση;
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μάλιστα, κυρία Πρόεδρε.
     Το λέω αυτό διότι στόχος μας, κυρίες και κύριοι συνάδελφοι, είναι να διευρύνουμε τις δωρεάν εξετάσεις προληπτικής ιατρικής σε όλους τους Έλληνες και να τις διευρύνουμε και ως προς το είδος και ως προς την έκταση και ως προς την περιοδικότητα. Αυτή είναι η βούλησή μας. 
     Η προληπτική ιατρική, τις δαπάνες της οποίας καταβάλλουν όλοι οι ασφαλιστικοί οργανισμοί, περιλαμβάνει μία σειρά από εξετάσεις οι οποίες κωδικοποιούνται σε επτά διαφορετικές κατηγορίες. 
     Σύμφωνα με την πρότασή μας, όπως είπα και στην Επιτροπή, όπως είπα και στη συνέχεια, η όποια συμμετοχή θα περιοριστεί μόνο στα εμβόλια υψηλού κόστους, δηλαδή στην περίπτωση α΄ της παραγράφου 1 του άρθρου 33 του ν. 2679/1999. Γι’ αυτήν την περίπτωση, όπως είπα, είχα ζητήσει από την Εθνική Αντιπροσωπεία εξουσιοδότηση για τους συναρμοδίους Υπουργούς για ενδεχόμενη συμμετοχή κάποιων ασφαλισμένων. 
     Επειδή υπήρξε προφανής, σκόπιμη ή μη, στρέβλωση των προθέσεών μας με πρόταση που καταθέτουμε τώρα, προσδιορίζουμε ακριβώς για ποιες περιπτώσεις η Κυβέρνηση ζητά νομοθετική εξουσιοδότηση από την Εθνική Αντιπροσωπεία και αυτό διότι σε πολλές περιπτώσεις έρχονται οι ασφαλισμένοι με την ασάφεια που υπάρχει να πληρώνουν πολλές φορές ιατρικές εξετάσεις καθώς η κοινή υπουργική απόφαση του 1999, όπως θα πω και στη συνέχεια, είναι άκρως περιοριστική. 
     Με την προσθήκη και διόρθωση αυτή, εκτιμώ ότι πρέπει να σταματήσει απόψε εδώ η συζήτηση η οποία έχει διαστρεβλώσει επί πολλές μέρες την πρόθεση της Κυβέρνησης όπως αυτή διατυπώθηκε και στην Επιτροπή μας και εκτός Βουλής.
     Η διόρθωση-βελτίωση νομοθετικού περιεχομένου έχει ως εξής: 
     1. Στην τέταρτη σειρά της παραγράφου 4 και μετά τη λέξη «…στις…» προστίθενται οι λέξεις «υψηλού κόστους…».
     2. Στην πέμπτη σειρά της ίδιας παραγράφου και μετά τον αριθμό «…33…» προστίθενται οι λέξεις «…παράγραφος 1α…», διαγράφονται οι λέξεις: «…και την ΚΥΑ Φ7/οικ1624/4-11-1999, (Β΄ 2053).» και στο τέλος του εδαφίου προστίθενται οι λέξεις: «καθώς και στις περιπτώσεις εμβολιασμών εκτός του Εθνικού Προγράμματος».
     (Στο σημείο αυτό ο Υπουργός Απασχόλησης και Κοινωνικής Προστασίας κ. Σάββας Τσιτουρίδης καταθέτει για τα Πρακτικά το προαναφερθέν έγγραφο το οποίο έχει ως εξής: 
     (Να μπει το νομοσχέδιο σελ. 23)
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Επαναλαμβάνω ότι γι’ αυτές τις περιπτώσεις η Κυβέρνηση ζήτησε και ζητά από την Εθνική Αντιπροσωπεία νομοθετική εξουσιοδότηση για την έκδοση των όποιων Κ.Υ.Α. στο μέλλον.
     Σας ευχαριστώ πολύ.
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κύριο Υπουργό.
     Το λόγο έχει ο εισηγητής της Νέας Δημοκρατίας κ. Αγγελόπουλος.
     ΝΙΚΟΛΑΟΣ ΑΓΓΕΛΟΠΟΥΛΟΣ: Κυρία Πρόεδρε, κυρίες και κύριοι συνάδελφοι, είναι σε όλους γνωστά τα μεγάλα προβλήματα που αντιμετωπίζει το σύστημα κοινωνικής ασφάλισης της χώρας μας, προβλήματα που συνδέονται με τη χρηματοδότηση και τη διασφάλιση της βιωσιμότητάς του, το δημογραφικό και τη συνεχή μείωση του ενεργού πληθυσμού, την είσπραξη των νομοθετημένων πόρων και την εισφοροδιαφυγή, την αξιοποίηση της κινητής και ακίνητης περιουσίας των ταμείων, την αποτελεσματικότητα του συστήματος και το ύψος των παροχών, τον οργανωτικό, διοικητικό και λειτουργικό εκσυγχρονισμό των φορέων κοινωνικής ασφάλισης που επηρεάζει σημαντικά την ποιότητα των παρεχόμενων προς τους πολίτες υπηρεσιών. Είναι προβλήματα που κυρίως, οφείλονται στο γεγονός ότι το σύστημα κοινωνικής ασφάλισης δεν οικοδομήθηκε πάνω σ’ ένα ενιαίο και σταθερό πλαίσιο για όλους τους πολίτες, για όλους τους Έλληνες. Κτίστηκε αποσπασματικά, χωρίς ενιαίους κανόνες, χωρίς βασικές αρχές, πολλές φορές κάτω από την πίεση ισχυρών κοινωνικών ομάδων με αποτέλεσμα να είναι πολυδιασπασμένο, δαιδαλώδες, αναποτελεσματικό και σε άλλες περιπτώσεις στρεβλό και κοινωνικά άδικο. 
     Το αναλογιστικό έλλειμμα ξεπερνά τα 300.000.000.000 ευρώ και κατά άλλους αγγίζει τα 500.000.000.000 ευρώ. Με 300.000.000.000 ευρώ έλλειμμα για να εξασφαλίσουμε το πενιχρό επίπεδο παροχών που έχουμε σήμερα απαιτούνται για τα επόμενα τριάντα χρόνια κατά μέσο όρο 10.000.000.000 ευρώ επιπλέον το χρόνο και για να το πούμε πιο απλά περίπου δεκατέσσερις γέφυρες Ρίου-Αντιρρίου το χρόνο.
     Έχουμε τη μεγαλύτερη δημόσια και ιδιωτική δαπάνη σχεδόν σε όλη την Ευρώπη με τις χαμηλότερες παροχές. Με βάση το κοινωνικό προϋπολογισμό του 2006 το 86,32% των δαπανών του τακτικού προϋπολογισμού, χωρίς όμως να είμαστε ιδιαίτερα περήφανοι για την προστασία που παρέχει το κοινωνικό κράτος στη χώρα μας. 
     Σίγουρα πέρα των άλλων υπάρχει πρόβλημα αποτελεσματικότητας του συστήματος. Και θέλω να αναφέρω ένα παράδειγμα για να ενισχύσω αυτήν την άποψή μου. Ένας νέος που μπαίνει σήμερα στην αγορά εργασίας με καθαρές αποδοχές γύρω στα 700 ευρώ το μήνα, για να πάρει μετά από τριάντα επτά χρόνια ασφάλισης το ίδιο ποσό, δηλαδή περίπου 700 ευρώ σύνταξη, πρέπει να πληρώνει αυτός και ο εργοδότης του περίπου 330 ευρώ το μήνα, δηλαδή, περισσότερα από 170.000 ευρώ, περίπου 60.000.000 δραχμές, χωρίς σε αυτό το ποσό να προσμετράται η επιχορήγηση του κράτους στα πλαίσια της τριμερούς χρηματοδότησης. Εάν προσθέσουμε στο ποσό αυτό και το ποσό της τριμερούς χρηματοδότησης τότε το ύψος της δαπάνης προσεγγίζει τα 240.000 ευρώ για τα τριάντα επτά χρόνια ασφάλισης που θεμελιώνει συνταξιοδοτικό δικαίωμα. Και βέβαια όλα αυτά με την προϋπόθεση ότι θα υπάρχει συνεχής απασχόληση.
     Το ασφαλιστικό πρόγραμμα είναι ένα ζήτημα ανοιχτό, ένα ζήτημα που δεν ανοίγει και κλείνει κατά περίπτωση. Εξάλλου όλα τα μεγάλα οικονομικά, κοινωνικά, πολιτικά προβλήματα είναι πάντα στην επικαιρότητα, παραμένουν ανοιχτά και απαιτούν από εμάς λύση. Και χαίρομαι γιατί στην άποψη αυτή προσχώρησε εσχάτως και το ΠΑ.ΣΟ.Κ., γιατί μέχρι πριν από λίγο καιρό οι περισσότεροι στο ΠΑ.ΣΟ.Κ. ισχυρίζονταν ότι το ασφαλιστικό λύθηκε με το ν. 3029/2002 και τα όποια προβλήματα βιωσιμότητας αντιμετωπίστηκαν με το νόμο αυτό μέχρι το 2030.
     Τώρα πλέον όλοι συμφωνούμε ότι υπάρχει πρόβλημα στην κοινωνική ασφάλιση. Δεν αρκεί όμως, κυρίες και κύριοι συνάδελφοι, μόνο να συμφωνούμε. Πρέπει όλοι μαζί να εργαστούμε για τη λύση του προβλήματος. Και για να γίνει αυτό απαιτείται τουλάχιστον διάλογος, συνεννόηση, συναίνεση. Απαιτείται σε αυτήν τη προσπάθεια ο καθένας να καταθέσει το δικό του οβολό, αυτό που πρέπει και αυτό που μπορεί.
     Κυρίες και κύριοι συνάδελφοι, το υπό συζήτηση νομοσχέδιο που έχω την τιμή και την ικανοποίηση να εισηγούμαι δεν έχει τα χαρακτηριστικά, την σφραγίδα εάν θέλετε, μιας μεγάλης ασφαλιστικής μεταρρύθμισης ούτε επιχειρούνται με αυτό αλλαγές γενικού, καθολικού χαρακτήρα. Αντίθετα, χωρίς όμως αυτό να υποβαθμίζει τη σημασία του, αντιμετωπίζονται μία σειρά από θέματα τα οποία εκκρεμούσαν για αρκετά χρόνια και ταλαιπωρούσαν τους πολίτες στην καθημερινότητά τους.
     Ρυθμίζονται θετικά αιτήματα κοινωνικών ομάδων και αίρονται ανισότητες ή αδικίες του συστήματος κοινωνικής ασφάλισης που οφείλονται είτε σε αποσπασματικές ρυθμίσεις ή στρεβλώσεις από την εφαρμογή διατάξεων προηγούμενων νόμων.
     Επιλύονται θετικά θέματα διοικητικής φύσεως των ταμείων με στόχο την καλύτερη οργάνωση και λειτουργία τους, την καλύτερη εξυπηρέτηση των ασφαλισμένων. Τροποποιείται και συμπληρώνεται η νομοθεσία που διέπει τη λειτουργία του ταμείου συντάξεως μηχανικών και εργοληπτών δημοσίων έργων του Τ.Σ.Μ.Ε.Δ.Ε.. 
     Χωρίς να υπάρχει απόκλιση από τις γενικές διατάξεις που ισχύουν για όλους τους ασφαλιστικούς οργανισμούς αναδιαρθρώνονται οι κλάδοι ασφάλισης του Τ.Σ.Μ.Ε.Δ.Ε. οι οποίοι εφεξής θα λειτουργούν με λογιστική και οικονομική αυτοτέλεια. Ο Ε.Λ.Π.Π. καταργείται και η πρόσθετη σύνταξη του λογαριασμού αυτού, αντικαθίσταται από την ειδική προσαύξηση που βαρύνει τον κλάδο κύριας σύνταξης.
     Με την προτεινόμενη ρύθμιση με την οποία συμφώνησαν και οι εκπρόσωποι των μηχανικών η κύρια σύνταξη μαζί με την ειδική προσαύξηση διαμορφώνεται για τους παλαιούς ασφαλισμένους μονοσυνταξιούχους του ταμείου με τριάντα πέντε χρόνια ασφάλισης στα 1901 ευρώ αντί των 1416 ευρώ που έπαιρναν μέχρι σήμερα δηλαδή, θα έχουν μια αύξηση στην σύνταξή τους της τάξης των 500 ευρώ το μήνα. Για λόγους ίσης μεταχείρισης αναπροσαρμόζονται οι συντάξεις των ήδη συνταξιούχων του ταμείου και μάλιστα αναδρομικά από 1/1/2006. 
     Ρυθμίζονται επίσης επί το ευνοϊκότερο διάφορα συνταξιοδοτικά θέματα των μισθωτών των αυτοαπασχολουμένων και των εργαζομένων στον πρωτογενή τομέα με σημαντικότερα απ’ αυτά: 
     Την δυνατότητα θεμελίωσης δικαιώματος μειωμένης σύνταξης λόγω γήρατος χωρίς την συμπλήρωση των εκατό ημερών ασφάλισης κατ’ έτος την τελευταία πενταετία προϋπόθεση η οποία απαιτούνταν από την ισχύουσα νομοθεσία. 
     Τη βελτίωση του καθεστώτος ασφάλισης των απασχολουμένων στο θέαμα, ακρόαμα και στους απασχολούμενους στον Τύπο και τα Μέσα Μαζικής Επικοινωνίας. 
     Την εξαγορά μέχρι εκατόν πενήντα ημέρες ασφάλισης -περίπου έξι μήνες- για την συμπλήρωση των ελαχίστων προϋποθέσεων συνταξιοδότησης και στους ασφαλισμένους των οργανισμών ασφάλισης ελεύθερων επαγγελματιών και ανεξάρτητα απασχολουμένων. 
     Την υπαγωγή στον Ο.Α.Ε.Ε. των επαγγελματιών που ασκούν δραστηριότητες σε περιοχές πάνω από χίλιους διακόσιους κατοίκους χωρίς τα εισοδηματικά κριτήρια που ίσχυαν μέχρι σήμερα, ένα στοιχείο μεταβλητό που είχε σαν αποτέλεσμα λόγω των αυξομειώσεων που παρουσιάζονταν στο εισόδημα, οι ασφαλισμένοι μια να πηγαίνουν στο ένα ταμείο και μια στο άλλο, με αποτέλεσμα να χάνουν ασφαλιστικά δικαιώματα και πολλές φορές να μην μπορούν να θεμελιώσουν δικαίωμα συνταξιοδότησης με βάση την διάταξη που αναφέρεται στα τριάντα επτά χρόνια στον ίδιο φορέα ασφάλισης. 
     Την δυνατότητα, επίσης, συνταξιοδότησης από τον Ο.Γ.Α. στον επιζώντα σύζυγο και σε περίπτωση που αυτός ή αυτή εργάζεται σε οποιαδήποτε εργασία. 
     Την ασφάλιση στην Ο.Γ.Α. όχι μόνο των συστηματικά αλλά και των ευκαιριακά απασχολούμενων στον πρωτογενή τομέα και για την τυχόν δεύτερη απασχόληση με αποτέλεσμα τη βελτίωση της σύνταξής τους. 
     Την αύξηση του επιδόματος απολύτου αναπηρίας και τις σημαντικές βελτιώσεις ασφάλισης των ατόμων με αναπηρίες. Και τέλος την ρύθμιση των οφειλών προς τα ασφαλιστικά ταμεία.
     Μια σειρά από άλλες διατάξεις περισσότερες από διακόσιες τριάντα βελτιώνουν το ισχύον καθεστώς, δίνουν την δυνατότητα σε πολλές ομάδες πολιτών, ασφαλισμένων, στους φορείς του συστήματος κοινωνικής ασφάλισης στη χώρα μας να βελτιώσουν και το καθεστώς ασφάλισής τους και το ύψος των παροχών. 
     Κυρίες και κύριοι συνάδελφοι, πρέπει να επισημάνω ότι κατά το στάδιο της κατάρτισης του παρόντος νομοσχεδίου έγινε εκτενής διάλογος με τους εκπροσώπους όλων των ενδιαφερομένων. Είμαι σε θέση να σας πληροφορήσω ότι υπήρξε η σύμφωνη γνώμη των περισσοτέρων απ’ αυτούς όπως ακριβώς διαπιστώσαμε και κατά την συζήτηση -κατά την ακρόαση των φορέων- στην αρμόδια Επιτροπή Κοινωνικών Υποθέσεων της Βουλής. 
     Βέβαια, κατά την συζήτηση στην Επιτροπή ακούστηκε από πολλούς συναδέλφους της Αντιπολίτευσης και ίσως ακουστεί και σήμερα ότι το νομοσχέδιο είναι αποσπασματικό, περιπτωσιολογικό, ρουσφετολογικό, συνονθύλευμα διατάξεων «πλίνθοι και κέραμοι ατάκτως ερριμμένα», ένα νομοσχέδιο χωρίς αρχή και τέλος. Θα επαναλάβω προς τους συναδέλφους αυτό που είπα και στην Επιτροπή. Τα τελευταία είκοσι - είκοσι πέντε χρόνια οι ασφαλιστικοί νόμοι ρυθμιστικού χαρακτήρα δεν ξεπερνούν τους τέσσερις – πέντε.
     (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής, κ. ΣΩΤΗΡΗΣ ΧΑΤΖΗΓΑΚΗΣ)
     Θα τους επαναλάβω για να τους θυμηθούμε: Ο ν.1902/1990, ο ν.1976/1991, ο ν.2084/1992, ο ν.2676/1999  και ο ν.3029/2002. Από εκεί και πέρα συζητήθηκαν και ψηφίστηκαν στη Βουλή δεκάδες ασφαλιστικού περιεχομένου νόμοι  που έδωσαν απάντηση σε μια σειρά από  προβλήματα που μπορεί για κάποιους να μην είναι σημαντικά ή  να μην θεωρούνται μεταρρυθμιστικού χαρακτήρα, αλλά για τους ενδιαφερόμενους είναι πολύ σημαντικά, είναι προβλήματα ζωής. Παραδείγματος χάριν για κάποιον ο οποίος έχει συμπληρώσει τις προϋποθέσεις ασφάλισης, όριο ηλικίας, χρόνο ασφάλισης και δεν έχει κατά μέσο όρο τις εκατό μέρες ασφάλισης που απαιτούνται κατά την τελευταία πενταετία σε μια ηλικία αρκετά υψηλή που οι πόρτες για απασχόληση είναι κλειστές γι’ αυτόν το ζήτημα είναι πρόβλημα ζωής. Δεν είναι απλώς ένα πρόβλημα, είναι πρόβλημα ζωής που απαντάτε με το νομοσχέδιο γιατί του δίνετε τη δυνατότητα να βγει στη σύνταξη όπως ταυτόχρονα δίνει τη δυνατότητα σε κάποιους άλλους συμπολίτες μας που ενδεχόμενα τους λείπουν, τριάντα, σαράντα, πενήντα μέρες ασφάλισης που δεν μπορούν να τις εξαγοράσουν για να θεμελιώσουν δικαίωμα και να συνταξιοδοτηθούν. 
     Ως προς την αρχή επίσης του νομοσχεδίου, θέλω να επισημάνω ότι αρχή του νομοσχεδίου, όπως και κάθε νομοσχεδίου που φέρνει στη Βουλή η Κυβέρνηση προς ψήφιση, είναι η αντιμετώπιση των μεγάλων ή των μικρών προβλημάτων των πολιτών, αλλά και των πολλών  μικρών που τους ταλαιπωρούν και τους δυσκολεύουν στη ζωή τους καθημερινά. 
     Ένα από αυτά επίσης για παράδειγμα είναι οι ρυθμιζόμενες οφειλές προς τα ασφαλιστικά ταμεία που αφορούν περισσότερες από εκατόν τριάντα χιλιάδες επιχειρήσεις. Συνήθως οι περισσότερες από αυτές, μάλλον η μεγάλη πλειοψηφία από αυτές  μικρομεσαίες επιχειρήσεις μόνο εκατόν πενήντα είναι αυτές που οι οφειλές τους προς τα ασφαλιστικά ταμεία υπερβαίνουν ένα συγκεκριμένο όριο. Είναι ρύθμιση με την οποία μπορεί κάποιοι να διαφωνούν. Δεν μας είπε όμως κανείς ούτε στην Επιτροπή και πιστεύω δεν θα μας πει κανείς και σήμερα τι θα γίνει αλήθεια με αυτές τις επιχειρήσεις που χρωστούν στα ασφαλιστικά ταμεία είτε από κακή νοοτροπία -εξάλλου η κακή νοοτροπία δεν καλλιεργήθηκε τα δυόμισι τελευταία χρόνια που είναι στην κυβέρνηση η Νέα Δημοκρατία- είτε αν θέλετε από πραγματική αδυναμία. Θα τις κλείσουμε τις επιχειρήσεις αυτές; Και αν  τις κλείσουμε ποιες θα είναι οι συνέπειες για τα θέματα της απασχόλησης της ανεργίας; Ποιες θα είναι οι οικονομικές συνέπειες στον Ο.Α.Ε.Δ. που θα πρέπει να επιδοτήσει για την ανεργία όλους αυτούς τους απασχολούμενους σε αυτές τις επιχειρήσεις; 
     Επίσης ακούστηκε από την πλευρά των συναδέλφων της Αντιπολίτευσης ότι θα πρέπει επιτέλους η Κυβέρνηση να αναλάβει πρωτοβουλία για να συζητήσουμε τα μεγάλα και τα σημαντικά. Αν επιμένουν σε αυτήν την άποψη ιδού πεδίον δόξης λαμπρόν. Με πρωτοβουλία της Κυβέρνησης της Νέας Δημοκρατίας ο διάλογος για το ασφαλιστικό έχει ανοίξει. Άλλος χρόνος για χάσιμο δε νομίζω ότι υπάρχει κάποιος θα ισχυριστεί ότι υπάρχει. Σε αυτή δε τη  μεγάλη προσπάθεια πιστεύω ότι μπορούμε  όλοι να συνεισφέρουμε ο καθένας με τη δική του πρόταση με το δικό του λόγο. Σε πολλά μπορεί να συμφωνήσουμε σε άλλα ίσως διαφωνήσουμε. Κανείς όμως δεν νομιμοποιείται να απέχει από αυτό το διάλογο ή να παίζει το κρυφτούλι πλειοδοτώντας δήθεν άλλοτε σε κοινωνική ευαισθησία και άλλοτε σε καλές προθέσεις.  Κανείς  δεν νομιμοποιείται ιδιαίτερα μέσα σε αυτήν την Αίθουσα να αμφισβητεί την κοινωνική ευαισθησία του άλλου. 
     Δεν πιστεύω ότι μπορεί κάποιος να ισχυριστεί ότι υπάρχουν κόμματα και Βουλευτές, περισσότερο ή λιγότερο ευαίσθητοι. 
     Προσωπικά, θεωρώ ότι απέναντι στα κοινωνικά προβλήματα ιδιαίτερα, οι Βουλευτές είμαστε όλοι το ίδιο ευαίσθητοι. 
     Με δηλώσεις, όμως, ευαισθησίας ή με εκδήλωση καλών προθέσεων, δεν λύνονται τα μεγάλα προβλήματα που αντιμετωπίζει ο τόπος μας. Θα πρέπει κάποτε να υπάρχει και αποτέλεσμα. Εξάλλου, στο τέλος, ιδιαίτερα στην πολιτική, όλοι θα κριθούμε όχι από τις καλές μας προθέσεις, αλλά εκ του αποτελέσματος.
     Κυρίες και κύριοι συνάδελφοι, ας τολμήσουμε επιτέλους. Ας αφήσουμε στην άκρη τα μικρά και τα ασήμαντα που μας χωρίζουν κι ας συνεννοηθούμε στα μεγάλα και τα σημαντικά. Όλοι συμφωνούμε στο δημόσιο, καθολικό, υποχρεωτικό, διανεμητικό χαρακτήρα του συστήματος. Όλοι συμφωνούμε ότι πρέπει να ενισχυθεί η ανταποδοτικότητα του συστήματος, αφού προηγούμενα διασφαλιστεί ένα μίνιμουμ κοινωνικής προστασίας για όλους τους Έλληνες.
     Όλοι συμφωνούμε ότι πρέπει να υπάρχουν ενιαίοι κανόνες κοινωνικής ασφάλισης για όλους, γιατί δεν μπορεί κάποιοι να πληρώνουν πολλά και να παίρνουν λίγα και κάποιοι άλλοι, που πληρώνουν λίγα, να παίρνουν πολλά.
     Τέλος, όλοι συμφωνούμε ότι πρέπει να προχωρήσουμε στον εξορθολογισμό του συστήματος κοινωνικής ασφάλισης και να άρουμε τις αδικίες, τις ανισότητες και τις στρεβλώσεις του.
     Είμαι βέβαιος ότι αν καθίσουμε όλοι στο ίδιο τραπέζι -κόμματα και φορείς- και συζητήσουμε με ειλικρίνεια πάνω από το τραπέζι, θα διαπιστώσουμε ότι στα πολλά, στα μεγάλα, στα σημαντικά όλοι συμφωνούμε. Και πρέπει να το κάνουμε, κυρίες και κύριοι συνάδελφοι, για την κοινωνία, για τους εργαζόμενους, ιδιαίτερα για τους νέους, για την επόμενη γενιά. 
     Ας τολμήσουμε, λοιπόν! Οι καιροί ου μενετοί. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Αγγελόπουλο.
     Το λόγο έχει η κ. Χριστοφιλοπούλου, εισηγήτρια του ΠΑ.ΣΟ.Κ..
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, κανείς δεν αμφισβητεί τις προσωπικές προθέσεις ούτε και την προσωπική ευαισθησία του συναδέλφου, που μόλις μίλησε. Ωστόσο, τα μεγάλα ζητήματα του ασφαλιστικού απαιτούν πάνω απ’ όλα ευθύνη, ξεκάθαρες θέσεις, ξεκάθαρο πλαίσιο, ειλικρινή διάλογο. Και αυτά, τουλάχιστον μέχρι σήμερα, δεν υπάρχουν. 
     Συζητούμε, λοιπόν, σήμερα, κυρίες και κύριοι συνάδελφοι, ένα νομοσχέδιο, που θα το χαρακτήριζα, ιδιαίτερα μάλιστα μετά τις τελευταίες εξελίξεις, ως «κουρελού». Διότι εκτός από τις παντός είδους διευθετήσεις, μπαλώματα, μικροεξυπηρετήσεις, ρουσφέτια, έχει καταντήσει ένα ατελείωτο «ράβε – ξήλωνε, δουλειά να μη σου μένει». 
     Μέχρι και σήμερα ο κύριος Υπουργός κάτω από την τρομερή, πανελλήνια θα έλεγα, κατακραυγή για τη συμμετοχή των ασφαλισμένων στις προληπτικές εξετάσεις, εκείνες που σώζουν ζωές, «έραψε και ξήλωσε». Θα δούμε σε λίγο τι ακριβώς έραψε, για ποιών τη γούνα και τι ξήλωσε.
     Κυρίες και κύριοι συνάδελφοι, παρ’ ότι αυτό το νομοσχέδιο έχει εξαγγελθεί εδώ και μήνες και παρ’ ότι και μόλις τώρα ακούσαμε ότι υπήρξε προϊόν εξαντλητικού διαλόγου, αναρωτιέται κάποιος πώς ενώ ήταν προϊόν εξαντλητικού διαλόγου, μπαινοβγαίνουν διατάξεις και υπάρχει κατακραυγή μέχρι και την τελευταία μέρα που μπήκε πια στην Ολομέλεια. 
     Είναι περιπτωσιολογικό, είναι ανερμάτιστο, στερείται πνοής και φαντασίας. Είναι ένα συνονθύλευμα κανονιστικών διατάξεων ατάκτως εριμμένων, οι οποίες παίρνουν τη μορφή νομοσχεδίου. Και καθόλου δεν συνδέεται αυτό το νομοσχέδιο με τη φιλοσοφία των θεμελιωδών νόμων του ασφαλιστικού, την οποία υποτίθεται ότι θέλετε να εφαρμόσετε.
     Βεβαίως, θα έλεγε κάποιος ότι συνδέεται με κάτι. Και αυτό το κάτι δεν είναι άλλο από την πολιτική της Νέας Δημοκρατίας για το ασφαλιστικό, μια πολιτική που στερείται σχεδίου για το αύριο, το οποίο παραπέμπεται βολικά μέχρι τις εκλογές σε διάφορες επιτροπές «σοφών λαγών», εμπειρογνωμόνων και άλλων. 
     «Κοινωνικός διάλογος» είπατε; Θυμίζω, κυρίες και κύριοι συνάδελφοι, ότι την περασμένη άνοιξη έγιναν δύο μόνο –δύο μόνο!- συγκλίσεις των δύο Επιτροπών Οικονομικών και Κοινωνικών Υποθέσεων, στις οποίες οι δύο Υπουργοί έβγαλαν λόγους, μιλώντας γενικώς και αορίστως για τον αναδιανεμητικό και δημόσιο χαρακτήρα του συστήματος, τα αυτονόητα δηλαδή, κινδυνολόγησαν για το αναλογιστικό έλλειμμα του 2050 και ολίγοι από εμάς ελάβαμε το λόγο. Και ακόμα περιμένουμε αυτόν τον περίφημο διάλογο.
     Εν τω μεταξύ τι γίνεται; Βγαίνουν διάφοροι «σοφοί λαγοί», πότε είναι αυτοί κυβερνητικοί παράγοντες, πότε είναι άλλοι διάφοροι διορισμένοι, οι οποίοι κάνουν αμφίσημες δηλώσεις περί παράτασης του εργασιακού βίου. Και μετά διορθώνουν λέγοντας εθελοντικής παράτασης. Μα, αν είναι εθελοντική αυτό προβλέπεται από τη νομοθεσία. Αν δεν είναι εθελοντική, γιατί δεν το λέτε ξεκάθαρα;
     Τι ρόλο παίζουν όλοι αυτοί οι  «σοφοί λαγοί», όταν αυτοί που τους διόρισαν, οι Υπουργοί δηλαδή, βγαίνουν και θα βγουν και σήμερα και θα μας πουν ότι δεν τίθεται θέμα ορίων ηλικίας, δεν τίθεται θέμα αύξησης των εισφορών ούτε μείωση μισθών και συντάξεων. Τότε περί τίνος ομιλούμε; 
     Ποια είναι αυτή η περίφημη «σοφή επιτροπή» και τι θα φέρει; Ποιο είναι το πλαίσιο;
     Εμείς, δια του Προέδρου μας, Γιώργου Παπανδρέου, καταθέσαμε δέκα σημεία τα οποία είναι προνομιούχα, γιατί; Γιατί συνδυάζουν τόσο τη βιωσιμότητα τον εκσυγχρονισμό και τον εξορθολογισμό του συστήματος, αλλά βεβαίως συνδυάζουν και αυτό που λέμε εμείς αξιοπρεπή διαβίωση, ελάχιστο εγγυημένο επίπεδο αξιοπρεπούς διαβίωσης. 
     Και τι γίνεται μέσα σε όλο αυτό το θολό κλίμα; Ο κόσμος είναι αβέβαιος. Ο κόσμος της εργασίας φοβάται. Σου λέει τι θα γίνει; Μάλιστα γνωρίζει πολύ καλά ότι το έτος 2007 είναι το έτος όπου εφαρμόζεται η μεγάλη ασφαλιστική μεταρρύθμιση του νόμου 3029. Και ιδίως οι ασφαλισμένοι στο δημόσιο τομέα, ορισμένους από τους οποίους αφορά και ορισμένους όχι, ακούνε και διάφορα αλλά και έτσι φοβούνται και θέλουν να εξέλθουν από την εργασία.
     Γνωρίζετε, κυρίες και κύριοι συνάδελφοι, ότι περίπου εκατόν είκοσι χιλιάδες άνθρωποι στο δημόσιο θα θεμελιώσουν συνταξιοδοτικό δικαίωμα μέσα στο 2007; Αν αυτοί φύγουν -γιατί ήδη φεύγουν αρκετοί από αυτούς- ένα οι ίδιοι θα είναι χαμηλοσυνταξιούχοι, άρα οι ίδιοι θα έχουν κόστος στις τσέπες τους, το ίδιο το σύστημα θα επιβαρυνθεί διότι θα έχουμε πολλούς να βγαίνουν πρόωρα στη σύνταξη και το άλλο είναι ότι θα πάμε για μαλλί και θα βγούμε κουρεμένοι. Αυτό κάνετε. 
     Τι άλλο κάνετε για να εμποδίσετε αυτήν τη βιωσιμότητα για την οποία κόπτεσθε στα λόγια; Φορτώνετε με χρέη αλόγιστα το σύστημα. Το επιβαρύνετε καθημερινά. Πώς το κάνετε αυτό; 
     Κατ’ αρχάς, υπερδιπλασιάσατε τα χρέη των ταμείων μόλις μέσα σε δύο χρόνια. Παραλάβατε ένα χρέος ύψους 2,7 δισεκατομμύρια ευρώ το 2004 για να το πάτε στα 6.000.000.000 ευρώ σήμερα. 
     Απαξιώνετε καθημερινά το ασφαλιστικό μας σύστημα και το κόστος της ευθύνης που σας αναλογεί είναι τεράστιο. 
     Θα αναφέρω ακόμη ένα νούμερο, κυρίες και κύριοι συνάδελφοι. Θα το ξαναπούμε στον προϋπολογισμό. Ο προϋπολογισμός του 2007 τον οποίο καταθέσατε, έχει μια διαφορά μεταξύ εκείνων των υποχρεώσεων του δημοσίου υπέρ των ταμείων που είναι θεσμοθετημένες και όσων έχουν εγγραφεί ως πιστώσεις διαφορά της τάξεως των 2.500.000.000 ευρώ. Αυτή είναι μόνο και μόνο η υποχρηματοδότηση των ταμείων για το 2007. Έχει προηγηθεί του 2006 και του 2005. Αλλά εκτός από αυτήν την υποχρηματοδότηση, υπάρχουν και οι περίφημες «μεταρρυθμίσεις» όπως η περίφημη εθελούσια έξοδος του Ο.Τ.Ε. όπου έχουμε σαρανταπεντάρηδες και πενηντάρηδες να έχουν βγει από το σύστημα επιβαρύνοντας έτσι τον Οργανισμό. Και ποιος θα φέρει τα βάρη; Ο Ο.Τ.Ε. ; Όχι. Ο Ο.Τ.Ε. ωραιοποιείται για να πουληθεί. Τα βάρη θα τα φέρει ο Τ.Α.Π.-Ο.Τ.Ε. Πόσο είναι το αναλογιστικό έλλειμμα και κυρίως το οργανικό έλλειμμα του Τ.Α.Π.-Ο.Τ.Ε., κύριε Υπουργέ, και ποιος φέρει τα βάρη της εθελούσιας εξόδου; Τα ταμεία, οι εργαζόμενοι. Ποιος θα φέρει το βάρος της εφαρμογής της άλλης περίφημης λεγόμενης μεταρρύθμισης του ασφαλιστικού των τραπεζών; Το Ι.Κ.Α.-Ε.Τ.Α.Μ. Είναι πολύ απλό. Όλα στου κασσίδη το κεφάλι. Εν προκειμένω ο κασσίδης είναι το Ι.Κ.Α.. Τι θα γίνει λοιπόν το 2007; Γιατί δεν έχετε εγγράψει στον Προϋπολογισμό, κύριοι της Νέας Δημοκρατίας ποσό για την ένταξη των ταμείων κυρίας ασφάλισης στο Ι.Κ.Α.-Ε.Τ.Α.Μ.; 
     Μετά μας λέτε, κύριε Υπουργέ, ότι θα εφαρμόσετε το ν. 3029/02. Με τι θα τον εφαρμόσετε το νόμο; Με την περαιτέρω επιβάρυνση του Ι.Κ.Α. Ε.Τ.Α.Μ.;
      Για να μην αναφερθώ βέβαια και στις ακροβατικές προσπάθειες που κάνατε λίγες εβδομάδες πριν να εντάξετε αναγκαστικά επικουρικά ταμεία στο Ι.Κ.Α. Ε.Τ.Ε.Α.Μ., όπου σας κατήγγειλε η Γ.Σ.Ε.Ε. ότι κάνετε a la carte εφαρμογή των νόμων και προσπαθούσατε να εφαρμόσετε το νόμο Σιούφα, ενώ εδώ εμπίπτει ο νόμος Ρέππα. 
     Όλα αυτά, κύριες και κύριοι συνάδελφοι, συνιστούν μια ακόμη επικίνδυνη πτυχή της πολιτικής σας, μιας πολιτικής επιβάρυνσης των ασφαλιστικών ταμείων, μιας πολιτικής εξυπηρέτησης των ολίγων και ισχυρών. Προχειρότητα, επικοινωνιακή πολιτική, καταστροφικά αποτελέσματα για το ασφαλιστικό σύστημα. Αυτή είναι η συνταγή της πολιτικής σας για το ασφαλιστικό. Υπάρχουν βέβαια και κάποια ψίχουλα και μπόλικη σάλτσα προπαγάνδας και λαϊκισμού, αυτή που χαράσσεται μέσα ακριβώς από το νομοσχέδιο αυτό που συζητούμε σήμερα.
     Ας έλθω, λοιπόν, σε τρεις από τις κορυφαίες διατάξεις αυτού του νομοσχεδίου «κουρελού» και για τις οποίες το καταψηφίζουμε: 
     Όσον αφορά στη ρύθμιση χρεών, το πρώτο πράγμα που έκανε η Νέα Δημοκρατία είναι να φέρει μια ρύθμιση χρεών για το Ι.Κ.Α. και μετά τη συνόδευσε και με άλλη μία. Φέρνοντας αυτήν τη ρύθμιση χρεών για το Ι.Κ.Α. το 2004 μας είπε –και  μάλιστα μας προέτρεψε- ότι κοιτάξτε, αυτή θα είναι η τελευταία. Θέλουμε να ανακουφίσουμε τα βάρη των επιχειρήσεων που την έχουν ανάγκη. 
     Και τι δήλωσε η Κυβέρνηση διά του τότε Υπουργού; Διαβάζω από τα Πρακτικά της Βουλής: 
     «Εμείς ως Κυβέρνηση και ως κυβερνώσα παράταξη θα δεσμευθούμε μονομερώς ότι προχωρούμε σε αυτήν την ρύθμιση οφειλών προς το Ι.Κ.Α. και δεν θα προχωρήσουμε σε άλλη ρύθμιση οφειλών προς το ΙΚΑ την επόμενη δεκαετία. 
     Πάνος Παναγιωτόπουλος, Υπουργός Απασχόλησης .» 
     Κυρίες και κύριοι συνάδελφοι, εγώ δεν έχω να προσθέσω πολλά σε αυτά που είπε ο κ. Παναγιωτόπουλος, θέλω όμως να σας πω λίγα πράγματα για το τι έγινε μετά. Βεβαίως ο κόσμος έχει μνήμη και θυμάται όχι μόνο αυτήν σας την αναξιοπιστία, αλλά όλες τις αναξιοπιστίες. Από τους διακόσιες χιλιάδες οφειλέτες που υπολογίζατε ότι θα ανακουφίζατε, μόνο εβδομήντα έξι χιλιάδες εκδήλωσαν αρχικά ενδιαφέρον, από τους οποίους μόνο οι πενήντα οκτώ τελικά επωφελήθηκαν από τη ρύθμιση. Πώς να το κάνουν άραγε όταν τότε αλλά ακόμα και τώρα και προεκλογικά ελάμβανε χώρα μια άλλη διαδικασία, μια διαδικασία κάτω από το τραπέζι; Ποια ήταν αυτή; Ήταν μια φάμπρικα -την οποία αποκάλυψε μια από τις μεγάλες κυριακάτικες εφημερίδες, το «ΕΘΝΟΣ» εν προκειμένω- διαγραφής χρεών ημετέρων επιχειρήσεων και μάλιστα ημετέρων γαλάζιων δημοτικών επιχειρήσεων σε προεκλογική περίοδο.
     ΑΘΑΝΑΣΙΟΣ ΜΠΟΥΡΑΣ: Άντε!
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: ‘Άντε; Παρακαλώ, θα καταθέσω το σχετικό δημοσίευμα στα Πρακτικά της Βουλής για τους κυρίους συναδέλφους που αμφισβητούν. 
     (Στο σημείο αυτό η κ. Παρασκευή Χριστοφιλοπούλου καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Υπήρχε λοιπόν αυτό το κλίμα στην αγορά, ότι κάποιοι πάνε στον κύριο διοικητή και τους διαγράφει τα χρέη. 
     Πείτε μου τώρα, κυρίες και κύριοι συνάδελφοι, ποιο είναι το κλίμα που υπάρχει στην αγορά; Πως αισθάνεται ο συνεπής, ο υγιής επιχειρηματίας; Εγώ θα σας πω και αυτός ο επιχειρηματίας που έχει ένα πραγματικό πρόβλημα και δεν είναι κακοπληρωτής, αισθάνεται κορόιδο. Τι κάνει λοιπόν; Δεν πληρώνει ούτε αυτός τα χρέη στο Ι.Κ.Α..
      Τι έγινε, λοιπόν, όλο αυτό το διάστημα μέχρι τώρα; Κανείς επιχειρηματίας δεν πλήρωνε τα χρέη του στο Ι.Κ.Α.. Εγώ θα σας το δώσω με νούμερο αυτό. Υπήρξε από το 2004 μέχρι σήμερα 80% αύξηση των οφειλών εργοδοτών προς το ΙΚΑ. Σήμερα έχουμε εργοδοτικές οφειλές στο ΙΚΑ 3,6 δισεκατομμύρια ευρώ. Εκτόξευση οφειλών. Και ήλθατε βεβαίως να φέρετε νέα ρύθμιση. Και δεν φθάνει αυτό, αλλά τι κάνετε; Πατάτε και τα κορδόνια σας! Πως πατάτε τα κορδόνια σας; Την εξαγγέλλετε. Τι κάνετε λοιπόν; Εδώ και μήνες λέτε «θα φέρουμε νέα ρύθμιση». Κανένας δεν πληρώνει. Πάγωμα στην αγορά. Θα φέρει ρύθμιση ο Τσιτουρίδης!
     Ναι, κύριε Υπουργέ. Γιατί την εξαγγείλατε, λοιπόν; Εγώ λέω, κακώς, κάκιστα τη φέρατε, γιατί ήσαστε ανάξιοι να διαχειριστείτε και την προηγούμενή σας ρύθμιση. Τι έγινε, λοιπόν; Τίποτε απολύτως! 
     Έχουμε, κυρίες και κύριοι συνάδελφοι, στο άρθρο 28 μια εξαιρετικά ευνοϊκή ρύθμιση, που και αυτή ήταν προϊόν «ραψίματος και ξηλώματος», διότι υπήρχε άλλη διάταξη μέσα για την ευνοϊκή ρύθμιση που προέβλεπε δεκαοκτάμηνη αναστολή για εκείνες τις οφειλές που υπερέβαιναν το 1.000.000 ευρώ. Υπό την κατακραυγή, την αποσύρατε. Τι κάνατε, όμως; «Αργά το βράδυ, την ώρα που βγαίνουν τα φαντάσματα», για να επικαλεστώ ένα δικό σας άνθρωπο, τον Κώστα Πουπάκη -αυτός το είπε αυτό, όχι εγώ- ανασύρατε μια άλλη διάταξη, την οποία είχατε βγάλει. Ποια ήταν αυτή; Δεν ήταν άλλη, παρά η ένταξη στη ρύθμιση χρεών του Ι.Κ.Α. των εργοληπτριών εταιρειών του δημοσίου τομέα. Αυτό δεν έχει ξαναγίνει ποτέ στα χρονικά. Με βάση αυτό, ένας επιχειρηματίας εργολάβος δημοσίων έργων, πληρώνοντας το 3% και μόνο, μπορεί να λάβει ασφαλιστική ενημερότητα, να λάβει χρήματα από το δημόσιο και, βεβαίως, να λάβει μέρος σε νέο διαγωνισμό για νέα έργα. Μπράβο σας! Εξαιρετικά!
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Κύριε Πρόεδρε, θα ζητήσω και εγώ την ανοχή σας, όπως και ο κύριος συνάδελφος, γιατί είναι μεγάλο το νομοσχέδιο.
     Κατά τα άλλα, βεβαίως, κόπτεσθε για τη βιωσιμότητα του Ι.Κ.Α. και θέλετε και να πατάξετε και την εισφοροδιαφυγή, η οποία πρέπει  να σας πω ότι έχει ανέλθει στα 4,5 δισεκατομμύρια ευρώ. Εξαγγέλλετε αόριστα μέτρα και το ένα μοναδικό μέτρο, το οποίο αποτελεί όντως ένα κίνητρο για τον υπάλληλο και όσον αφορά την εισφοροδιαφυγή, το βάζετε για όλα τα ταμεία και λέτε «πλην Ι.Κ.Α.». Δηλαδή τι κάνετε; Τους εργαζόμενους του Ι.Κ.Α., τους υπαλλήλους του Ι.Κ.Α., τους εξαιρείτε από το κίνητρο για την πάταξη της εισφοροδιαφυγής. Αυτή είναι η πολιτική σας. Βρίθει αντιφάσεων, διότι ακριβώς, όπως είπα, αυτά είναι «μπαλώματα». 
     Έχοντας, λοιπόν, απαξιώσει και τους ελεγκτικούς μηχανισμούς του Ι.Κ.Α., έρχεστε τώρα και λέτε ότι θα πατάξετε την εισφοροδιαφυγή. Εις τας καλένδας και αυτό! Μέχρι εδώ λέγαμε πώς ευνοείτε τους μεγάλους και ισχυρούς. Ε, ας πούμε τώρα πώς προσπαθείτε να επιβαρύνετε και τους πολλούς.
     Κυρίες και κύριοι συνάδελφοι, υπήρχε και υπάρχει ακόμα, δυστυχώς, στο περίφημο άρθρο 59, παράγραφος 4, η φοβερή αυτή ρύθμιση, η οποία θεσπίζει τη συμμετοχή των ασφαλισμένων στις προληπτικές ιατρικές εξετάσεις, κάτι το οποίο είχε κατοχυρώσει το δικό μας μίνι ασφαλιστικό, γιατί το δικό μας μίνι ασφαλιστικό είχε κοινωνικό χαρακτήρα, κατέβαζε τη συμμετοχή των ασφαλισμένων χαμηλοσυνταξιούχων στο 10% και εξαιρούσε από τη συμμετοχή προληπτικές εξετάσεις, που αφορούν πολλές γυναίκες και πολλούς άνδρες που μαστίζει ο καρκίνος, δηλαδή εξετάσεις για τον καρκίνο του μαστού, το ΤΕΣΤ ΠΑΠ, για τον καρκίνο του προστάτη, αλλά και για τον προγεννητικό έλεγχο, για τα εμβόλια και για τα δόντια των παιδιών. Ήρθατε εσείς και δίνετε μία λευκή επιταγή.
     Εγώ θα επικαλεστώ τη βουλευτική συνείδηση του καθενός από εμάς, κυρίες και κύριοι συνάδελφοι, σε όλες τις πτέρυγες της Βουλής. Γιατί θα δώσουμε μία λευκή επιταγή στην εκάστοτε κυβέρνηση να ορίζει το κόστος, όταν πάμε να πείσουμε τη γυναίκα να κάνει μαστογραφία για τον καρκίνο για του μαστού, που εάν την κάνει, θα προλάβει και το όφελος θα είναι πολλαπλό, όφελος για τον ίδιο τον ασφαλισμένο, όχι μόνο οικονομικό, αλλά όφελος υγείας, όφελος βεβαίως για το Ε.Σ.Υ. -γιατί καλύτερα να προλαμβάνεις, αντί να θεραπεύεις- όφελος για όλους, για την ελληνική κοινωνία;
     Μέσα από αυτήν τη γενική κατακραυγή -και ποιος δεν ήταν που δεν κατήγγειλε αυτήν τη ρύθμιση;- φέρατε σήμερα, κύριε Υπουργέ, τη διόρθωση. Φοβάμαι πάρα πολύ σε πρώτη ανάγνωση και επιφυλάσσομαι να είμαι πληρέστερη αύριο στα άρθρα όσον αφορά το ότι δεν πρόκειται παρά για ένα ακόμα μπάλωμα. Πάλι υπάρχει λευκή επιταγή. Τι μας λέτε; «Δώστε μας λευκή επιταγή για τις ιατρικές εξετάσεις υψηλού κόστους». Και γιατί θα δώσω εγώ λευκή επιταγή; Ποιος θα ορίσει ποιο είναι το υψηλό κόστος, για ποιο ασφαλισμένο και για ποια εξέταση;
     ΚΙΜΩΝ ΚΟΥΛΟΥΡΗΣ: Να δεσμευτεί τώρα.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Παρακαλώ, κύριε Υπουργέ, να την αποσύρετε έτσι ως έχει, γιατί την καταγγέλλουμε. 
     Σταθερή θέση μας, σε ό,τι αφορά τη ρύθμιση των οφειλών είναι να αναβαθμιστεί το υπάρχον σύστημα πάγιας ρύθμισης, να βελτιωθεί, να πάρετε μέτρα υπέρ των μικρών επιχειρήσεων, να το φέρετε σε κοινωνικό διάλογο. Αυτό να κάνετε και όχι επί δυόμισι χρόνια να κάνετε ρυθμίσεις χρεών επί ρυθμίσεων χρεών.
     Τέλος, κυρίες και κύριοι συνάδελφοι, θέλω να αναφερθώ σε μια διάταξη, η οποία περιπλέκει τα πράγματα και η οποία απομονώνει τις πόλεις και τα χωριά στην ελληνική περιφέρεια. Και δεν είναι άλλη από την εισαγωγή του πληθυσμιακού και μόνο κριτηρίου για την ένταξη στον Ο.Γ.Α. ή στον Ο.Α.Ε.Ε. των μικρών ελευθέρων επαγγελματιών στην ελληνική ύπαιθρο. 
     Γυρίσατε στα παλιά, πίσω στο 1960. Όμως έτσι και αλλιώς η ύπαιθρος ερημώνει γιατί με την απορροφητικότητα των Κοινοτικών Πλαισίων Στήριξης και τα χάλια σας, όλα τα έργα πάνε πίσω. Αλλά τι κάνετε; Βάζετε και αυτό τώρα. Θέτετε το πληθυσμιακό όριο στους χίλιους διακόσιους κατοίκους, ό,τι και να είσαι, όπου και να είσαι. Θα φέρω δύο παραδείγματα, για να αποδειχθεί το στρεβλό της διάταξης και η φιλοσοφία του «πονάει μάτι, κόβει κεφάλι». Έχω π.χ. μια κοινότητα στη Σαντορίνη στην Οία όπου είναι εννιακόσιοι σαράντα δύο οι κάτοικοι και υπάρχει ένα πάρα πολύ ωραίο και εξαιρετικά κερδοφόρο εμπορικό κατάστημα. Με τη λογική σας, εντάσσεται στον Ο.Γ.Α.. Τώρα, πάνω στη Φλώρινα, στο Δήμο Περάσματος, έχω μια κοινότητα των χιλίων διακοσίων σαράντα επτά κατοίκων. Εντάσσεται στον Ο.Α.Ε.Ε.. Είναι λογική αυτή; Την καταγγέλλουν οι Νομαρχιακές Αυτοδιοικήσεις που πρόσκεινται στη Νέα Δημοκρατία, όπως η Νομαρχιακή Αυτοδιοίκηση Καστοριάς. 
     Κυρίες και κύριοι συνάδελφοι, απευθύνομαι σε σας και σας λέω, μήπως πρέπει να σκεφθείτε κάτι καλύτερο; Γιατί έτσι θα καταδικάσετε πάρα πολλά από τα χωριά μας, φοβάμαι, σε μαρασμό. 
     Κυρίες και κύριοι συνάδελφοι, η υπερψήφιση ορισμένων από τις διατάξεις του νομοσχεδίου καθόλου δεν αναιρεί τη δική μας πρόθεση να καταψηφίσουμε επί της αρχής το νομοσχέδιο. Θα υπερασπιστούμε το νομοθετικό μας έργο, το οποίο ψηφίσαμε μέσα από διάλογο. Θα υπερασπιστούμε τον κοινωνικό χαρακτήρα, τον ανθρώπινο χαρακτήρα του ασφαλιστικού συστήματος και με τις δέκα προτάσεις που ήδη έχουμε καταθέσει.
     Περιμένουμε ακόμα, πέρα από τις γενικολογίες και αοριστολογίες, την πρόταση της Κυβέρνησης για το ασφαλιστικό σύστημα. Η Κυβέρνηση έχει αποδείξει ότι δεν μπορεί να διαχειριστεί το ασφαλιστικό σύστημα για σήμερα για τα τρέχοντα αλλά ούτε για το μέλλον σοβαρά και ειλικρινά ενώπιον όλων των πολιτικών παρατάξεων -και κυρίως ενώπιον του ελληνικού λαού- μπορεί να παρουσιάσει τη θέση της και τις απόψεις της ξεκάθαρα. 
     Καταγγέλλουμε λοιπόν και καταψηφίζουμε αυτό το νομοσχέδιο, καταψηφίζοντας μαζί και συνολικά την πολιτική της Κυβέρνησης για το ασφαλιστικό σας. 
     (Χειροκροτήματα από την πτέρυγα του ΠΑ.ΣΟ.Κ. )
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ κυρία συνάδελφε. 
     Ορίστε, κύριε Υπουργέ, έχετε το λόγο. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα ήθελα να κάνω μια πολύ μικρή παρατήρηση νομικού χαρακτήρα. Δεν θα προχωρήσω βεβαίως σε κριτική για τα λεγόμενα της κυρίας συναδέλφου, θα τοποθετηθώ στην ομιλία μου. 
     Επειδή τα ζητήματα των ομαδοποιήσεων, ενοποιήσεων και συγχωνεύσεων θα μας απασχολήσουν και στο άμεσο μέλλον, θα ήθελα να δώσω την εξής νομική διευκρίνιση. Επειδή είπατε ότι έχει καταργηθεί ο νόμος Σιούφα και ισχύει ο νόμος Ρέππα, θα σας εξηγήσω το εξής: Ο ν. 3029/02 προβλέπει ομαδοποιήσεις και ενοποιήσεις κατά κλάδους επικουρικών οργανισμών. Ο ν. 2084/92 προβλέπει συγχωνεύσεις στο ΕΤΕΑΜ των επικουρικών ταμείων που αδυνατούν να εκπληρώσουν τις υποχρεώσεις τους. Οι συγχωνεύσεις αυτές γίνονται με σχέδιο προεδρικού διατάγματος. 
     Θα επισημάνω πως όταν εσείς ως Κυβέρνηση θελήσατε κατ’ εφαρμογή του ν. 2084 να συγχωνεύσετε το ταμείο αεροπορικών επιχειρήσεων στο Ε.Τ.Ε.Α.Μ., τότε προωθήσατε, επαναλαμβάνω, προεδρικό διάταγμα στη βάση του νόμου του 1992 και το Συμβούλιο της Επικρατείας απεδέχθη τη νομική βάση που χρησιμοποιήσατε. 
     Μην ανοίγουμε, λοιπόν, το ζήτημα της νομικής βάσης, για το πώς γίνονται οι ομαδοποιήσεις και οι συγχωνεύσεις… 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν το κάνατε, όμως. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Απαντώ μόνο, γιατί θέσατε ένα θέμα και δεν είναι νομικά ακριβές αυτό που είπατε. 
     Σας ευχαριστώ πολύ. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τότε γιατί το πήρατε πίσω;
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     O Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Δημήτριος Τσιόγκας έχει το λόγο. 
     ΔΗΜΗΤΡΙΟΣ ΤΣΙΟΓΚΑΣ: Πάντως, μια και έγινε αυτή η κουβέντα τώρα για την ενοποίηση των ασφαλιστικών ταμείων, σήμερα θα διαβάσατε όλοι στις εφημερίδες ότι το ταμείο της Αγροτικής Τράπεζας δεν έχει να δώσει συντάξεις στους συνταξιούχους της Αγροτικής Τράπεζας. Να, ποια είναι τα αποτελέσματα των πολιτικών που εφαρμόζετε, των νόμων που ψηφίζει και η σημερινή Κυβέρνηση και η προηγούμενη. 
     ΚΙΜΩΝ ΚΟΥΛΟΥΡΗΣ: Πάλι η προηγούμενη; 
     ΔΗΜΗΤΡΙΟΣ ΤΣΙΟΓΚΑΣ: Γιατί, δεν ψηφίσατε εσείς το ν. 3029; Δεν κατάλαβα δηλαδή, ο ν. 3029 τι είναι; Ή ο ν. 2084 της Νέας Δημοκρατίας τι είναι; Το ίδιο είστε, αδελφάκια είστε. Τους ίδιους νόμους ψηφίζετε, ίδια είναι η πολιτική σας.
     (Θόρυβος από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. Ηρεμία. Να πέσουν λίγο οι τόνοι εκεί, στη σύμπραξη των Βουλευτών των δύο μεγάλων κομμάτων. Αναφέρομαι στον κοινωνικό και στο λαϊκό χώρο.
     ΔΗΜΗΤΡΙΟΣ ΤΣΙΟΓΚΑΣ: Το συγκεκριμένο σχέδιο νόμου είναι αντιλαϊκό και αντιασφαλιστικό. Καταδεικνύει με σαφήνεια την ταξικότητα της κυβερνητικής πολιτικής, όπως και οι κυβερνητικές ρυθμίσεις για τις τράπεζες και τις πρώην Δ.Ε.Κ.Ο. αποτελούν συνέχεια των προηγούμενων αντιασφαλιστικών νόμων τόσο της Νέας Δημοκρατίας όσο και του ΠΑ.ΣΟ.Κ., με κορυφαίες αιχμές τους νόμους  2084/1992 και 3029/2002, αλλά και τον πρόσφατο ν.3232/2004, που προωθούν μία συνολική αναδιάρθρωση του ασφαλιστικού συστήματος, με στόχους την ενίσχυση της ιδιωτικής ασφάλισης -που αναδεικνύεται ως ο τρίτος και βασικότερος πυλώνας του συστήματος- και την επέκταση του κεφαλαιοποιητικού συστήματος στη λειτουργία και στο χαρακτήρα των δημόσιων ασφαλιστικών οργανισμών.
     Ανατρέπονται τα όποια αναδιανεμητικού χαρακτήρα υπολείμματα του συστήματος κοινωνικής ασφάλισης, αλλά και η ομαδοποίηση των επικουρικών ταμείων που θα οδηγήσει σε συνδυασμό και με τη βασική ρύθμιση του ν. 2084/1994 για τη σχέση του 20% ως προς την κύρια σύνταξη στη ραγδαία συρρίκνωση της επικουρικής ασφάλισης. Δηλαδή, εάν η κύρια σύνταξη είναι 100 ευρώ, τότε η επικουρική γίνεται 20 ευρώ. Όλα αυτά ρυθμίστηκαν με το ν. 2084. 
     Επίσης, έχουμε την υπαγωγή ειδικών ταμείων από τις πρώην Δ.Ε.Κ.Ο. και τις τράπεζες στο Ι.Κ.Α., με ταυτόχρονη συμπίεση των ασφαλιστικών δικαιωμάτων των εργαζομένων προς τα κάτω, με την ψευδεπίγραφη φόρμουλα της ομογενοποίησης. 
     Και η σημερινή Κυβέρνηση, αλλά και η προηγούμενη προβάλλουν την επίλυση του ασφαλιστικού με βάση την αρχή της ανταποδοτικότητας, σύμφωνα με την οποία τα βάρη της ασφαλιστικής κάλυψης του εργαζόμενου μετατοπίζονται από την εργοδοσία και το κράτος στις πλάτες του ίδιου και οι όποιες παροχές μετατρέπονται σε συνάρτηση με τη δική του συνεισφορά, με τη συνεισφορά του εργαζόμενου. Η ίδια η αναδιάρθρωση του ασφαλιστικού συστήματος αποτελεί μέρος μίας ευρύτερης αντιδραστικής αλλαγής, την οποία εφαρμόζετε και οι δύο και η οποία συμπυκνώνεται στη στρατηγική της Λισαβόνας, της Ευρωπαϊκής Ένωσης. 
     Η συγκεκριμένη κατεύθυνση στο ασφαλιστικό μεταφράζεται σε πλήρη εμπορευματοποίηση του ασφαλιστικού δικαιώματος, σε αύξηση των ορίων ηλικίας συνταξιοδότησης, σε μείωση των παροχών, σε αύξηση των εισφορών των ασφαλισμένων, σε υπονόμευση του δημόσιου συστήματος κοινωνικής ασφάλισης. Η Κυβέρνηση προωθεί αυτήν την αναδιάρθρωση με τη στήριξη και του ΠΑ.ΣΟ.Κ., που ζητά μείωση του μη μισθολογικού κόστους για το κεφάλαιο και της Ευρωπαϊκής Επιτροπής, που ζητά επιτάχυνση των επώδυνων αλλαγών.
       Η Κυβέρνηση της Νέας Δημοκρατίας, με το νομοσχέδιο που φέρνει στη Βουλή, χαρίζει τα χρήματα των εργαζομένων στους κλέφτες, σ’ αυτούς που κλέβουν τους εργαζόμενους και δεν τα δίνουν στα ασφαλιστικά ταμεία.
     Λέτε ότι δεν αντέχουν τα ταμεία και το ασφαλιστικό σύστημα. Τότε, σας ρωτάμε: Γιατί χαρίζετε τα χρήματα των εργαζομένων στους βιομήχανους; Δηλαδή, τις κρατήσεις που κάνουν οι βιομήχανοι από τους εργαζόμενους, κάθε τέλος του μήνα, αντί  να τις δώσουν στο Ι.Κ.Α., τις βάζουν στα ταμεία των επιχειρήσεων. Αυτές οι εισφορές είναι βεβαιωμένες και όπως είπα και πριν, αντί να βρίσκονται τα ταμεία του Ι.Κ.Α., βρίσκονται στα ταμεία των βιομηχάνων. 
     Εδώ υπάρχει το αδίκημα της υπεξαίρεσης και της κλοπής. Όμως, δεν είδαμε να πηγαίνει κάποιος μέσα. Και όχι  μόνο δεν βλέπουμε να πηγαίνει κάποιος μέσα από αυτούς που κλέβουν τα ταμεία, αλλά τους τα ρυθμίζετε. Σας ζητήσαμε να μας καταθέσετε τα ονόματα των επιχειρήσεων που κλέβουν και χρωστάνε πάνω από 1.000.000 ευρώ και περιμένουμε να μας τα δώσετε. Γι’ αυτούς εσείς κάνετε αυτές τις ευνοϊκές ρυθμίσεις. Οι επιχειρηματίες πληρώνουν μία, δύο δόσεις για να έχουν φορολογική ενημερότητα και μετά συνεχίζουν να κλέβουν τις εισφορές των εργαζομένων, περιμένοντας την επόμενη ρύθμιση, για να μην πληρώσουν ποτέ, όπως κάνουν χρόνια τώρα με τις ρυθμίσεις που κάνετε και εσείς και η προηγούμενη κυβέρνηση του ΠΑ.ΣΟ.Κ.. 
     Απόδειξη γι’ αυτό, είναι το γεγονός ότι στον προϋπολογισμό του Ι.Κ.Α. για το 2007, υπάρχει η πρόβλεψη ότι από αυτήν τη ρύθμιση αυτού του νομοσχεδίου που κάνετε, ως Κυβέρνηση, θα εισπραχθεί μόλις το 13,5% των βεβαιωμένων οφειλών των βιομηχάνων προς το Ι.Κ.Α.. Το παραδέχεστε δηλαδή, ότι θα εισπραχθεί με τη ρύθμιση μόνο το 13,5% από τους βιομήχανους. Αναγνωρίζετε ότι η ρύθμιση που κάνετε, δεν θα έχει κανένα ουσιαστικό αποτέλεσμα για τα ταμεία και προκειμένου να μαζευτούν κάποια ψίχουλα, χαρίζετε εκατοντάδες εκατομμύρια ευρώ στους επιχειρηματίες. 
     Φαίνεται επίσης ότι -και από τον κρατικό προϋπολογισμό για το 2007- θα συνεχιστεί η υποχρηματοδότηση του Ι.Κ.Α., η οποία μειώνεται σταθερά και κινείται στο 15% των συνολικών εσόδων του ταμείου, από το 30% που ήταν στις αρχές της προηγούμενης δεκαετίας. Την ίδια στιγμή, το μεγάλο μέρος των εσόδων κατευθύνεται στις φαρμακευτικές εταιρείες και στις ιδιωτικές κλινικές, οι δαπάνες των οποίων αυξάνονται ανεξέλεγκτα. Στο μεταξύ, από την 1η Γενάρη του 2007 θα έχουμε νέες αρνητικές αλλαγές σε βάρος των εργαζομένων από τους αντιασφαλιστικούς νόμους της Νέας Δημοκρατίας και του ΠΑ.ΣΟ.Κ..
     Συγκεκριμένα, αυξάνεται το όριο ηλικίας συνταξιοδότησης κατά ένα εξάμηνο, για όσους συμπληρώνουν δικαίωμα συνταξιοδότησης το 2007. Αυτό αφορά ασφαλισμένους στο δημόσιο και σε άλλα δεκαοκτώ κύρια ταμεία, εκτός από το Ι.Κ.Α., το Τ.Ε.Β.Ε., τον Ο.Γ.Α., το Ταμείο των Εμπόρων. 
     Δεύτερον, αυξάνονται κατά ένα εξάμηνο τα έτη ασφάλισης για τη συνταξιοδότηση. Δηλαδή, ένας που θα βγει του χρόνου στη σύνταξη, θα πάρει ένα εξάμηνο πάνω και αν  είναι να βγει στα εξήντα, θα έχει εξήντα και μισό χρόνια. Την άλλη χρονιά, αυτός που θα βγει το 2008, θα πάρει άλλο ένα εξάμηνο και θα έχει εξήντα ένα χρόνια. Αυτό ήδη εφαρμόζεται και όλοι πλησιάζουν τώρα στα εξήντα πέντε. Και για τον Ο.Γ.Α. αυξάνεται ένα χρόνο. Μειώνεται η βασική σύνταξη του Ο.Γ.Α. κατά 4%, όπως γίνεται κάθε χρόνο από το 2003 και μετά. 
     Αυτή, λοιπόν, η χαριστική ρύθμιση για τους μεγαλοοφειλέτες του Ι.Κ.Α., δεν είναι μόνο ένα δώρο. Εξάλλου δεν είναι ούτε το πρώτο ούτε το τελευταίο. Και βέβαια δεν είναι ούτε λάθος πολιτική. Είναι μια συνειδητή πολιτική πράξη ενάντια στο σύστημα της κοινωνικής ασφάλισης και ενάντια στα ασφαλιστικά δικαιώματα των εργαζομένων. Είναι ένα ακόμα βήμα στην αντιασφαλιστική επίθεση της Κυβέρνησης. Δεν είναι κάποιο αποσπασματικό μέτρο για να εξυπηρετήσει κάποιους επιχειρηματίες, αλλά είναι ένα βασικό εργαλείο προώθησης της επίθεσης για τη διάλυση της κοινωνικής ασφάλισης. Άρα, ανατρέπονται οι ισχυρισμοί, ότι δήθεν και η Νέα Δημοκρατία και το ΠΑ.ΣΟ.Κ. ενδιαφέρονται για τη βιωσιμότητα του ασφαλιστικού συστήματος. Και οι δύο θέλουν να διαλύσουν την κοινωνική ασφάλιση και να οδηγήσουν τον κόσμο, τους ασφαλισμένους στην ιδιωτική ασφάλιση. 
     Όποιος ενδιαφέρεται για τη βιωσιμότητα του ασφαλιστικού συστήματος, δεν χαρίζει στους βιομήχανους 3,6 δισεκατομμύρια ευρώ, τα οποία έχουν κρατηθεί από τους μισθούς των εργαζομένων και παράνομα δεν δίνονται στο Ι.Κ.Α.. Τονίζουμε πως αυτό το ποσόν είναι μόνο οι βεβαιωμένες οφειλές. Δεν σχετίζονται με την εισφοροδιαφυγή, η οποία μένει απείρακτη, το τονίζω αυτό. Δεν σχετίζονται με τη μαύρη εργασία, με όσους δηλαδή είτε δεν ασφαλίζουν καθόλου τους εργαζόμενους είτε τους ασφαλίζουν για μερική απασχόληση είτε τους ασφαλίζουν πληρώνοντας λιγότερα στα ασφαλιστικά ταμεία και όχι αυτά που αντιστοιχούν στις τριετίες που έχει ο κάθε εργαζόμενος, στην προϋπηρεσία που έχει κ.λπ.. 
     Αυτά είναι άλλα τεράστια ποσά, είναι η εισφοροδιαφυγή η οποία μένει απείρακτη, γιατί δεν έχετε ούτε θέλετε να φτιάξετε κάποιο ελεγκτικό μηχανισμό για να ελέγχει και να μαζεύει εισφορές. Δεν υπάρχει σήμερα έλεγχος από το Ι.Κ.Α. στους βιομήχανους. ‘Όποιος θέλει, ασφαλίζει. Όποιος θέλει, δεν ασφαλίζει. Έλεγχος δεν γίνεται από το Ι.Κ.Α.. Και εδώ υπάρχει σοβαρή ευθύνη της Κυβέρνησης, γιατί κάποια μέρα το Ι.Κ.Α. θα βουλιάξει, δηλαδή με την πολιτική σας θα το οδηγήσετε στη χρεοκοπία.
     Όταν, λοιπόν, το κράτος χαρίζει βεβαιωμένες οφειλές στους κλέφτες, λέει στους επιχειρηματίες να μην πληρώνουν ακόμα και αυτοί που πληρώνουν. Και δεν είναι τυχαίο ότι από το 1,5 δισεκατομμύριο ευρώ που ήταν τα χρέη, οι  βεβαιωμένες οφειλές προς το Ι.Κ.Α. από το 2002, μετά τις ρυθμίσεις που έκαναν και η Νέα Δημοκρατία –εννοώ την προηγούμενη ρύθμιση- αλλά και το ΠΑ.ΣΟ.Κ., έφθασαν στα 3,6 δισεκατομμύρια ευρώ, ποσό το οποίο είναι διπλάσιο της κρατικής χρηματοδότησης του 2007. 
     Η αντιασφαλιστική επίθεση δεν σταμάτησε. Η Νέα Δημοκρατία τη συνεχίζει στην ίδια γραμμή, στις ίδιες ράγες που την έβαλε το ΠΑ.ΣΟ.Κ., όπως την είχε ξεκινήσει η ίδια η Νέα Δημοκρατία την περίοδο της διακυβέρνησής της, το 1990-1993. Όλες αυτές οι ρυθμίσεις υπηρετούν την ίδια αντιεργατική πολιτική αυτών των κυβερνήσεων και της Ευρωπαϊκής Ένωσης.
     Το νομοσχέδιο με προκλητικό τρόπο δίνει τη δυνατότητα σ’ αυτούς που δεν καταβάλλουν τις εισφορές των εργαζομένων, να γλιτώσουν μέχρι και 80% από τα πρόσθετα τέλη. Δηλαδή αν η πληρωμή γίνει εφάπαξ, γλιτώνουν και το 80%. Αν η πληρωμή γίνει με δόσεις, γλιτώνουν το 50%. Στη δεύτερη δε περίπτωση, η περίοδος των δόσεων μπορεί να φτάσει ακόμη και τα οκτώ χρόνια. Μέσα σε οκτώ χρόνια, εσείς θα έχετε κάνει άλλες δύο-τρεις ρυθμίσεις, οπότε δεν πρόκειται να πληρώσουν ποτέ.
     Ακόμα, όμως, πιο ευνοϊκή είναι η ρύθμιση για τους μεγαλοοφειλέτες. Και βέβαια υπάρχει μια διόρθωση, σύμφωνα με την οποία σβήσατε αυτούς που χρωστάνε πάνω από 1.000.000 ευρώ και τους πάτε όλους μαζί πακέτο. Είτε χρωστάνε λιγότερα είτε χρωστάνε περισσότερα, τα ρυθμίζετε για όλους μαζί. 
     Και η σημερινή και η προηγούμενη κυβέρνηση ισχυρίζονται πως μόνο έτσι μπορεί το ΙΚΑ να εισπράξει κάποια χρήματα, δηλαδή μόνο μ’ αυτόν τον τρόπο. Θα τους τα χαρίζουμε και θα μας δίνουν όσα θέλουν. Η ζωή, όμως, τους διαψεύδει καθημερινά, αφού παρά τις προηγούμενες ρυθμίσεις, τις δύο τελευταίες -τη ρύθμιση του 2002 του ΠΑ.ΣΟ.Κ. και τη ρύθμιση του 2004 της Νέας Δημοκρατίας- οι βεβαιωμένες οφειλές, αντί να μειωθούν, αυξήθηκαν. Από το 1,5 δισεκατομμύριο ευρώ εκτινάχτηκαν στα 3,6 δισεκατομμύρια ευρώ. Έτσι, αντί να κόβεται ο γόρδιος δεσμός της κλοπής τεράστιων ποσών από το Ι.Κ.Α., τροφοδοτείται ο φαύλος κύκλος της εισφοροκλοπής. Γιατί περί κλοπής πρόκειται, αφού οι επιχειρηματίες, όχι μόνο δεν πληρώνουν τις εισφορές που τους αναλογούν, αλλά βάζουν στα ταμεία τους και αυτά που κρατάνε από τους εργαζόμενους. 
     Και ενώ η Κυβέρνηση χαρίζει εκατοντάδες εκατομμύρια από εισφορές εργαζομένων στους βιομήχανους, ταυτόχρονα σφίγγει τη θηλιά της υποχρηματοδότησης του ΙΚΑ. Ο νέος τρόπος χρηματοδότησης του Ι.Κ.Α., ο ν. 3029/2002, προβλέπει τη χρηματοδότηση του Ι.Κ.Α. στο 1% του Α.Ε.Π. Το Ι.Κ.Α. συνεχίζει να βαλτώνει στα οικονομικά αδιέξοδα.
     Παλαιότερα, το 1990, ήταν 1,47%. Τώρα είναι στο 0,9% και τα τέσσερα προηγούμενα χρόνια τα οικονομικά του Ι.Κ.Α., λόγω της ελλιπούς χρηματοδότησης, όχι μόνο δεν δημιούργησαν πλεόνασμα, αλλά ήταν ελλειμματικά. Η χρηματοδότηση, λοιπόν, του Ι.Κ.Α. από το Α.Ε.Π. ήταν το 1991, 1,47% επί του Α.Ε.Π. και μετά, το 2002, με το νόμο Ρέππα, κινείται στο 0,9% του Α.Ε.Π..
      Έτσι, η μέση σύνταξη του Ι.Κ.Α., η σύνταξη των εννιακοσίων εβδομήντα χιλιάδων συνταξιούχων, για το 2006 είναι 503,5 ευρώ και για το 2007 θα ανέβει στα 520,89 ευρώ. Αυτές τις συντάξεις δίνει το Ι.Κ.Α. συνολικά, ενώ το 70% των συνταξιούχων έχει συντάξεις κάτω από 500 ευρώ το μήνα. Δηλαδή, ψίχουλα στους συνταξιούχους, ενώ στις μεγάλες ιδιωτικές φαρμακευτικές και νοσοκομειακές εταιρείες το Ι.Κ.Α. πληρώνει τεράστια ποσά. Είναι η «γελάδα» που αρμέγουν όλοι! 
     Για το 2007, το Ι.Κ.Α. θα πληρώσει στις φαρμακευτικές εταιρείες 1.567 εκατομμύρια ευρώ και άλλα 758.000.000 ευρώ στα συμβεβλημένα νοσοκομεία και στις ιδιωτικές κλινικές. Σύνολο, 2.325.000.000 ευρώ, ποσό που ξεπερνά το 20% των δαπανών του Ι.Κ.Α.. Και αυτό, τη στιγμή που το κράτος δεν δίνει ούτε ένα ευρώ για τον κλάδο υγείας, ο οποίος έχει τεράστιο έλλειμμα!
     Με δύο λόγια, η Κυβέρνηση κόβει από τις παροχές για να χρηματοδοτήσει τις εταιρείες. Κόβει από τις συντάξεις και τα χαρίζει στους μεγαλοοφειλέτες, καταδικάζοντας το Ι.Κ.Α. σε οικονομικό μαρασμό. Η πολιτική της Νέας Δημοκρατίας ωφελεί τους λίγους και βλάπτει τους πολλούς.
     Εμείς ζητάμε να αποσύρετε το νομοσχέδιο. Ζητάμε την άμεση καταβολή των οφειλών του κράτους και της εργοδοσίας, την επιστροφή των κλεμμένων. Ζητάμε ένα αποκλειστικά δημόσιο σύστημα κοινωνικής ασφάλισης. Ζητάμε να βγαίνουν οι εργαζόμενοι στη σύνταξη στα εξήντα οι άντρες, στα πενήντα πέντε οι γυναίκες και στα πενήντα πέντε και πενήντα –αντίστοιχα- για τα βαρέα και ανθυγιεινά επαγγέλματα. 
     Ζητάμε την κατοχύρωση του συνταξιοδοτικού δικαιώματος με τέσσερις χιλιάδες πενήντα ένσημα, δηλαδή όσο ήταν έως το 1990 και η κυβέρνηση Μητσοτάκη το έκανε τέσσερις χιλιάδες πεντακόσια ένσημα. Ζητάμε το ανώτατο όριο να είναι τριάντα χρόνια και εννέα χιλιάδες ένσημα, χωρίς όριο ηλικίας και όχι τριάντα επτά χρόνια και έντεκα χιλιάδες εκατό ένσημα, όπως το έκανε το ΠΑ.ΣΟ.Κ. με το νόμο Ρέππα. 
     Επίσης, ζητάμε η κατώτερη σύνταξη να είναι στα χίλια πενήντα ευρώ, υπεράσπιση και διεύρυνση των βαρέων και ανθυγιεινών, πλήρη κάλυψη των αναγκών του Ι.Κ.Α. από τον κρατικό προϋπολογισμό και αύξηση των εισφορών των μεγάλων επιχειρηματιών. 
     Πρέπει να πω ότι η κατάσταση στο Ι.Κ.Α. της Λάρισας αποτελεί σκάνδαλο. Μόνο στη Λάρισα –φέρνω ένα παράδειγμα- το Ι.Κ.Α. πληρώνει περίπου 600.000 ευρώ ενοίκια το χρόνο, για να στεγάσει τις υπηρεσίες του, οι οποίες στεγάζονται ακόμη και σε πρώην σούπερ-μάρκετ! Αυτό, βέβαια, δεν συμβαίνει μόνο στη Λάρισα. Συμβαίνει σε πολλές πόλεις της Ελλάδας και ακολουθείται μια τακτική διαιώνισης αυτού του προβλήματος, που αντιμετωπίζουν οι ασφαλισμένοι και οι συνταξιούχοι. Ζητάμε, λοιπόν, την άμεση ανέγερση του κτηρίου του Ι.Κ.Α. όχι μόνο στη Λάρισα, αλλά και σε όσες πόλεις βρίσκονται στα ίδια χάλια. 
     Οι παρεμβάσεις του νομοσχεδίου οδηγούν σε γενικότερες ανατροπές στα ασφαλιστικά δικαιώματα των εργαζομένων. Το νομοσχέδιο προωθεί συνολικότερες αντιδραστικές αλλαγές, που προβλέπονται από την πλήρη εφαρμογή των προηγούμενων νόμων της Νέας Δημοκρατίας και του ΠΑ.ΣΟ.Κ.. Για χιλιάδες μηχανικούς θα μεγαλώσουν οι εισφορές και θα μειωθούν οι συντάξεις από το Τ.Σ.Μ.Ε.Δ.Ε.. 
     Δίνοντας ξεκάθαρα το στίγμα για το ποια συμφέροντα εξυπηρετεί η Κυβέρνηση, επεκτείνει τη χαριστική ρύθμιση για τα χρέη προς το Ι.Κ.Α. και στους εργολάβους δημοσίων έργων, οι οποίοι ταυτόχρονα παίρνουν φορολογική ενημερότητα. Μ’ αυτόν τον τρόπο, θα εισπράττονται άμεσα ποσά από το δημόσιο, τα οποία δεν τους εκταμιεύονταν, λόγω των χρεών προς το Ι.Κ.Α.. Δηλαδή, μπορεί το κράτος να κάνει παρακράτηση των εισφορών προς τα ασφαλιστικά ταμεία, όταν πρόκειται για εργολάβους δημοσίων έργων. Τώρα όχι μόνο δεν τους κρατάτε, αλλά τους δίνετε και φορολογική ενημερότητα. 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε, σας παρακαλώ. 
     ΔΗΜΗΤΡΙΟΣ ΤΣΙΟΓΚΑΣ: Νομιμοποιεί η Κυβέρνηση με τον πιο ξεδιάντροπο τρόπο την κλοπή των ασφαλιστικών εισφορών από τους εργαζόμενους και μ’ αυτόν τον τρόπο η Κυβέρνηση δουλεύει για τους μεγαλοκατασκευαστές! 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Δύο κουβέντες για τους γιατρούς του Ι.Κ.Α., οι οποίοι έκαναν μακροχρόνιους απεργιακούς αγώνες ενάντια στο ν. 3232/2004, για να μετατραπούν οι συμβάσεις έργου σε συμβάσεις αορίστου χρόνου για περίπου πεντέμισι γιατρούς του Ι.Κ.Α.. Δεν λύθηκε, όμως, το θέμα της συνταξιοδότησής τους από το Ι.Κ.Α.. 
     Σύμφωνα με το ν. 3232/2004, οι προσληφθέντες μετά το 1992 έχαναν κάθε συνταξιοδοτικό δικαίωμα, ενώ οι προσληφθέντες πριν το 1992, για να συνταξιοδοτηθούν, έπρεπε να πληρώσουν και τις εισφορές του εργοδότη αναδρομικά για όσα χρόνια ήταν ασφαλισμένοι στο Ι.Κ.Α..
     Το μέτρο ήταν δυσβάσταχτο. Πολλοί γιατροί εργάζονται πάνω από δέκα και δεκαπέντε χρόνια. Υπήρξε αντίδραση απ’ όλες τις συνδικαλιστικές παρατάξεις και δόθηκε παράταση στο χρόνο που έπρεπε να γίνουν οι σχετικές κινήσεις.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
     ΔΗΜΗΤΡΙΟΣ ΤΣΙΟΓΚΑΣ: Ολοκληρώνω.
     Η Νέα Δημοκρατία είχε τότε δεσμευθεί ότι θα ικανοποιούσε το αίτημα της ασφάλισης των προσληφθέντων πριν το 1992, χωρίς να πληρώσουν οι γιατροί το μερίδιο του εργοδότη. Αργότερα, αναίρεσε τη δέσμευση αυτή, με το επιχείρημα ότι δεν της το επέτρεπε ο νόμος και πρότεινε τη σταδιακή μονιμοποίηση των ιατρών ως το μόνο δρόμο.
     ΠΡΟΕΔΡΕΥΩΝ (Σωτήρης Χατζηγάκης): Κλείστε, παρακαλώ. Δεν θέλω να σας αφαιρέσω το λόγο.
     ΔΗΜΗΤΡΙΟΣ ΤΣΙΟΓΚΑΣ: Μία φράση.
     Με τις τροπολογίες που έρχονται σήμερα, όχι μόνο δεν λύνεται το συνταξιοδοτικό των γιατρών αυτών, αλλά, αντίθετα, προχωράει την πολιτική της στον τομέα των εργασιακών σχέσεων: Ενισχύει και διευρύνει τις ελαστικές εργασιακές σχέσεις.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Τσιόγκα.
     Κυρίες και κύριοι συνάδελφοι, έχω την τιμή να ανακοινώσω στο Σώμα πως οι Υπουργοί Εμπορικής Ναυτιλίας, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Πρωτοκόλλου μεταξύ του Υπουργείου Εμπορικής Ναυτιλίας της Ελληνικής Δημοκρατίας και του Υπουργείου Εσωτερικών της Δημοκρατίας της Αλβανίας για τη συνεργασία του Λιμενικού Σώματος και της Αστυνομίας Συνόρων της Αλβανίας με σκοπό την αποτελεσματική Αστυνόμευση της Θαλάσσιας μεθορίου των δύο χωρών».
     Επίσης, οι Υπουργοί Μεταφορών και Επικοινωνιών, Οικονομίας και Οικονομικών, Εξωτερικών, Εθνικής Άμυνας, Ανάπτυξης και Εμπορικής Ναυτιλίας κατέθεσαν σχέδιο νόμου: «Κύρωση της Συμφωνίας Συνεργασίας μεταξύ της Ευρωπαϊκής Κοινότητας και των κρατών μελών της αφενός, και της Ουκρανίας αφετέρου, για ένα Παγκόσμιο Δορυφορικό Σύστημα Πλοήγησης για μη στρατιωτικούς σκοπούς (GNSS)».
     Παραπέμπονται στις αρμόδιες Διαρκείς Επιτροπές.
     Η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της Εισαγγελικής Αρχής για τη χορήγηση άδειας άσκησης ποινικής δίωξης κατά Βουλευτών.
     Κυρίες και κύριοι συνάδελφοι, ως προς τη διαχείριση του χρόνου που έχουμε για το νομοσχέδιο, το Προεδρείο έχει να προτείνει τα εξής: Είναι εγγεγραμμένοι να ομιλήσουν επί της αρχής πενήντα δύο συνάδελφοι. Η πρόταση του Προεδρείου είναι να συζητήσουμε σήμερα μέχρι τις δώδεκα η ώρα και να συνεχίσουμε αύριο επί της αρχής, μέχρι εξαντλήσεως του καταλόγου των ομιλητών. Η επόμενη συνεδρίαση θα είναι την ερχόμενη Τρίτη, διότι την Πέμπτη θα έχουμε -ως γνωστό είναι η τελευταία Πέμπτη του μήνα- να συζητήσουμε πρόταση νόμου.
     Η Βουλή συμφωνεί;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή συμφώνησε.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, αύριο θα συνεδριάσουμε πρωί και απόγευμα.
     ΠΡΟΕΔΡΕΥΩΝ (Σωτήρης Χατζηγάκης): Θα δούμε πώς προχωράει η συζήτηση το πρωί. Δεν έχει καθοριστεί ακόμα απογευματινή συνεδρίαση.
     Το λόγο έχει ο κ. Λεβέντης.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, το νομοσχέδιο που συζητούμε, περιβλήθηκε ένα μετριόφρονα τίτλο «μίνι ασφαλιστικό». Βέβαια, η λέξη «μίνι» είναι λίγο περίεργη για νομοσχέδιο. Λέμε «μίνι» για αυτοκίνητα, «μίνι» φούστα. Εδώ θα μπορούσαμε να χρησιμοποιήσουμε κάποιον άλλο τίτλο. Ας είναι.
     Παρ’ όλα αυτά, το νομοσχέδιο αυτό έχει «μάξι» στόχους. Είναι ένα γιγαντιαίο νομοσχέδιο, εκατοντάδων σελίδων. Βέβαια έγινε «μάξι» το φόρεμα και προστέθηκαν κάποιες ουρές, κύριε Υπουργέ, τώρα με τις τροπολογίες που έρχονται από άσχετο Υπουργείο σε άσχετο νομοσχέδιο, κάτι που έχει καταδικαστεί επανειλημμένως σ’ αυτήν την Αίθουσα, απ’ όλες τις πλευρές, αλλά που δυστυχώς τα κόμματα της εξουσίας πάντοτε το ξεχνούν όταν θέλουν να βολέψουν καταστάσεις.
     Είναι ένα νομοσχέδιο-σκούπα, που προσπαθεί να λύσει βέβαια τρέχοντα προβλήματα –συζητήσιμο τώρα πόσο το επιτυγχάνει αυτό, θα τοποθετηθούμε στη συνέχεια- αλλά κάνει και μια ανίχνευση, αν θέλετε, του εδάφους και των αντιδράσεων. Άλλωστε, ήταν διαφωτιστικός ο εισηγητής της Πλειοψηφίας απόψε, ο οποίος τοποθετήθηκε και για άλλα γενικότερα θέματα που αφορούν το ασφαλιστικό νομοσχέδιο, το οποίο θα έρθει, όποτε έρθει. Είναι γεγονός όμως και το θεωρούν δεδομένο όλοι οι εργαζόμενοι ότι όποτε και να έρθει, τα εργασιακά και τα ασφαλιστικά τους δικαιώματα θα είναι σε χειρότερη μοίρα απ’ ότι είναι σήμερα, που δεν είναι και τόσο καλή η κατάσταση. 
     Αυτό, λοιπόν, το νομοσχέδιο σκούπα έρχεται με ρυθμίσεις που αφορούν μια σειρά από ασφαλιστικά ταμεία και οργανισμούς και προσπαθεί να επιλύσει προβλήματα αυτών των ταμείων, που εποπτεύονται από το Υπουργείο Απασχόλησης και Κοινωνικής Προστασίας. Το νομοσχέδιο βέβαια δεν ασχολείται με τα μεγάλα προβλήματα του κοινωνικού ασφαλιστικού συστήματος και δεν προωθεί λύσεις για αυτά. Δεν ασχολείται καθόλου με το χαμηλό ύψος των συντάξεων που χορηγούνται -και μάλιστα των κατώτερων- με τη χρηματοδότηση και την εξεύρεση πόρων, με τη φοροδιαφυγή, με την εισφοροδιαφυγή, με την ανασφάλιστη εργασία, με τη μη επαρκή αξιοποίηση της περιουσίας των ταμείων, με τα τεράστια χρέη του δημοσίου και των ιδιωτών προς τα ταμεία και ιδιαίτερα προς το Ι.Κ.Α.. Εκατομμύρια, δισεκατομμύρια χρωστάει το Ι.Κ.Α. και οι ιδιώτες προς το Ι.Κ.Α.. Δεν ασχολείται το νομοσχέδιο με τη μη εύρυθμη λειτουργία του συστήματος, το οποίο σε ορισμένες περιπτώσεις, όπως στην καταβολή συντάξεων, καθυστερεί προκλητικά. Δεν ασχολείται ούτε με το επιπρόσθετο κόστος που θα επιφέρουν στο σύστημα οι προωθούμενες ενοποιήσεις με την εθελουσία έξοδο στον Ο.Τ.Ε. και με  τα προβλήματα που επέφεραν οι τελευταίες κυβερνητικές ρυθμίσεις για το ασφαλιστικό σύστημα των τραπεζοϋπαλλήλων. 
     Επιπρόσθετα, σ’ αυτό το νομοσχέδιο υπάρχουν ρυθμίσεις που ασχολούνται με τα χρέη των ιδιωτών και που κινούνται στην ίδια λογική που κινήθηκαν και οι προηγούμενες ασφαλιστικές διατάξεις για τους μεγαλοεργοδότες, τους οποίους ευνοούν προκλητικά και οι οποίες διατάξεις έχουν παίξει σημαντικό ρόλο στη σημερινή διαμορφωμένη κατάσταση. Μάλιστα, διακηρύχθηκαν πολλούς μήνες νωρίτερα οι προθέσεις αυτές του Υπουργείου, με συνέπεια και αυτοί οι λίγοι που πλήρωναν, να σταματήσουν και να μην πληρώνει κανένας τις υποχρεώσεις του. Θα πρέπει εδώ να κάνουμε μια διάκριση ανάμεσα, βέβαια, στους μεγάλους επιχειρηματίες, που είναι και οι μεγάλοι οφειλέτες και στους μικρομεσαίους οι οποίοι αποτελούν και τη ραχοκοκαλιά της ελληνικής οικονομίας, παλεύουν με εντελώς άνισους όρους για την επιβίωσή τους και για μικροοφειλές μπορεί να οδηγηθούν στην εξουθένωση, ακόμη και στο κλείσιμο των επιχειρήσεών τους. 
     Επίσης σ’ αυτό το νομοσχέδιο, υπάρχουν ρυθμίσεις-δώρο για τις γαλακτοβιομηχανίες, για τις μεγάλες βιομηχανίες κρέατος και γενικά για τις βιομηχανίες που σχετίζονται με την αγροτική οικονομία, καθώς επίσης υπάρχουν και ρυθμίσεις σχετικά με την ένταξη μεγάλου μέρους του προσωπικού τους στον Ο.Γ.Α., από το Ι.Κ.Α., με ό,τι αυτό συνεπάγεται και για τους δυο οργανισμούς. Βέβαια, υπάρχουν και ρυθμίσεις που είναι κοινωνικά ανάλγητες –και το επαναλαμβάνουμε για άλλη μια φορά- όπως αυτή που προβλέπει τη συμμετοχή των ασφαλισμένων στις εξετάσεις προληπτικής ιατρικής. 
     Μας φέρατε, κύριε Υπουργέ, σήμερα εδώ μια τροπολογία, όπου αναφέρετε: «μόνο για τις υψηλού κόστους». Ποιες θα είναι αυτές οι εξετάσεις; Πόσο υψηλό θα είναι το κόστος; Όταν λέμε ότι οι εμβολιασμοί είναι υποχρεωτικοί, γιατί αποφασίζουν, παραδείγματος χάρη, ότι για την ανεμοβλογιά ή για την ηπατίτιδα Β΄ πρέπει να γίνει εμβολιασμός, τι θα πούμε; Είναι υψηλό το κόστος; Ή δεν περιλαμβάνεται στην τάδε απόφαση; Πρέπει να καταλάβουμε σε τι κινδύνους βάζουμε γενικά όλους τους Έλληνες πολίτες. 
     Κύριε Υπουργέ, δεν ξέρω αν πήρατε και σεις μια επιστολή που μας έστειλαν σήμερα οι γυναίκες καρκινοπαθείς με καρκίνο του μαστού, όπου διεκτραγωδούν την κατάστασή τους και λένε ότι κατηγορηματικά είναι αντίθετες σ’ αυτήν τη διάταξη, όπως είναι άλλωστε και όλος ο ελληνικός λαός. Ανάμεσα στα άλλα, υπάρχουν και μερικά πράγματα που είναι ανατριχιαστικά. Τι ζητούν; Ζητούν τη δυνατότητα για ραντεβού με ογκολόγο γιατρό σε διάστημα μικρότερο των τριών μηνών. Ο καρκινοπαθής πρέπει να έχει τη δυνατότητα να πάει άμεσα στο γιατρό και λένε «διάστημα μικρότερο από τους τρεις μήνες αναμονής». 
     Πρέπει να μπορούν να ολοκληρώσουν τις απαιτούμενες τακτικές διαγνωστικές εξετάσεις σε διάστημα μικρότερο των τριών ή των τεσσάρων μηνών που απαιτούνται σήμερα. Δηλαδή, για μια εξέταση με τρεις μήνες αναμονή, όταν δει το γιατρό, δίνει ο γιατρός και άλλους τρεις μήνες για να γίνει η εξέταση, άρα έξι μήνες. Καταλαβαίνετε τι σημαίνει αυτό; Θα επιβιώσει ο ασθενής; Αυτά είναι όχι μόνο ανάλγητα αλλά είναι εγκληματικά, κύριε Υπουργέ. Δεν θα έπρεπε ούτε καν να τα σκεφτόμαστε ούτε καν να τα συζητούμε. 
     Εδώ έχουμε μια σειρά εξετάσεων προληπτικής ιατρικής. Το είπαν και στην αρμόδια επιτροπή ότι η πρόληψη είναι η βάση της Ιατρικής. Το 80% των ασθενειών μπορεί να προληφθεί σήμερα. Αλλά για να προληφθούν, θα πρέπει να κρατηθούν κάποιοι κανόνες και από τον κάθε άνθρωπο, αλλά και από την πολιτεία, η οποία πρέπει να εξασφαλίσει όλες τις δυνατότητες, για να κάνουν τις εξετάσεις προληπτικής ιατρικής. Δεν μπορούν να γίνουν αυτά, εάν είναι υψηλού κόστους. Εάν είναι υψηλού κόστους, δηλαδή, τι θα γίνει, κύριε Υπουργέ; Ποιος θα πληρώσει; Είναι φτωχός ο άλλος, δεν έχει την δυνατότητα και κινδυνεύει να έχει καρκίνο. Θα τον αφήσουμε να πεθάνει; Θα βγουν στις τηλεοράσεις να κάνουν έρανο; Δεν είναι πράγματα αυτά. Δεν μπορώ να καταλάβω πώς σκεφτόσαστε.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Το ξεκαθάρισα, δεν αφορά τον καρκινοπαθή.
     ΑΘΑΝΑΣΙΟΣ ΛΕΒΕΝΤΗΣ: Μα, δεν είναι μόνο ο καρκίνος αρρώστια, κύριε Υπουργέ. Η σκλήρυνση κατά πλάκας, δεν είναι σοβαρή αρρώστια; 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Δεν αφορά αυτούς. 
     ΑΘΑΝΑΣΙΟΣ ΛΕΒΕΝΤΗΣ: Ποιους αφορά; Δεν το περιλαμβάνετε εδώ. Δεν το λέτε αυτό. Λέτε: «τους υψηλού κόστους». Δεν προσδιορίζετε ασθένειες. Εσείς το ερμηνεύετε έτσι, αύριο κάποιος άλλος Υπουργός θα το ερμηνεύσει αλλιώς. Δεν μας εξασφαλίζει.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μου επιτρέπετε, κύριε συνάδελφε;
     ΑΘΑΝΑΣΙΟΣ ΛΕΒΕΝΤΗΣ: Βεβαίως, κύριε Υπουργέ.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Για να μην δημιουργούνται παρερμηνείες και εντυπώσεις, κατέθεσα μια διορθωτική δήλωση, κύριε συνάδελφε, και προσδιορίζω ότι τη νομοθετική εξουσιοδότηση τη ζητάει η Κυβέρνηση από το Σώμα μόνο για την περίπτωση 1α΄ του σχετικού άρθρου 4 του νόμου, στον οποίο αναφερόμαστε που αφορά εμβολιασμούς. Αναφερόμαστε σε εμβόλιο υψηλού κόστους, υψηλής δαπάνης και ζητούμε την εξουσιοδότηση μόνο γι’ αυτήν τη συγκεκριμένη περίπτωση του άρθρου 4, παράγραφος 1, περίπτωση α΄. Δηλαδή, τη δυνατότητα ενδεχομένως να επιβάλουμε μια μικρή εισφορά, σε ορισμένους δυνάμενους Έλληνες για να κάνουμε ακόμα πιο δυνατή και ορθολογική την προληπτική ιατρική για όλους τους Έλληνες, για όλες τις περιπτώσεις ασθενειών που αναφέρετε. 
     Ευχαριστώ πολύ.
     ΑΘΑΝΑΣΙΟΣ ΛΕΒΕΝΤΗΣ: Πολύ ωραία. Το εμβόλιο για το  μηνιγγιτιδόκοκο είναι υψηλού κόστους. Τι θα κάνετε; Δεν θα εμβολιάσουμε τα παιδιά; Θα αφήσουμε να φουντώσει η μηνιγγίτιδα μέσα στα σχολεία; Για την ηπατίτιδα Β΄ τι θα κάνετε;  
     ΝΙΚΟΛΑΟΣ ΑΓΓΕΛΟΠΟΥΛΟΣ: Δεν καλύπτονταν μέχρι χθες. Πλήρωναν οι ασφαλισμένοι όλα τα λεφτά. 
     (Θόρυβος στην Αίθουσα)
     ΠΡΟΕΔΡΕΥΩΝ (Σωτήρης Χατζηγάκης):  Κύριοι συνάδελφοι, σας παρακαλώ, όχι διακοπές. 
     ΑΘΑΝΑΣΙΟΣ ΛΕΒΕΝΤΗΣ: Το πρώτο μέρος του νομοσχεδίου αποτελείται από είκοσι επτά άρθρα και ασχολείται με την αναδιάρθρωση του Τ.Σ.Μ.Ε.Δ.Ε.. 
     Το θέμα της αναδιάρθρωσης του Τ.Σ.Μ.Ε.Δ.Ε. είναι ένα θέμα το οποίο έρχεται με δεκατέσσερα χρόνια καθυστέρηση, καθώς από την ψήφιση του ν.  2084/1992 οριζόταν ότι θα έρθει μια ανάλογη ρύθμιση. Το θέμα της αναδιάρθρωσης είναι επίσης χρόνιο αίτημα του χώρου των μηχανικών και του Τεχνικού Επιμελητηρίου Ελλάδος.
     Η δική μας η στάση στο μέρος αυτού του νομοσχεδίου καθορίζεται βέβαια και από τη θέση της Κυβέρνησης. Κάναμε μια σειρά από τροπολογίες και περιμένουμε να δούμε την τύχη τους, που φοβόμαστε ότι δεν θα είναι καλή. Έτσι, ενώ ορισμένα άρθρα τα ψηφίζουμε, μια σειρά από άλλα άρθρα, που πιστεύαμε ότι θα μπορούσαν να διορθωθούν και δεν διορθώνονται, θα τα καταψηφίσουμε. 
     Θα αναφερθώ τώρα σε μερικά κεφαλαιώδη ζητήματα, που νομίζουμε ότι πρέπει να αντιμετωπιστούν.
     Το πρώτο ζήτημα αφορά το θέμα της αναπροσαρμογής των συντάξεων. Με το νομοσχέδιο, η αναπροσαρμογή των συντάξεων επαφίεται στη βούληση της εκάστοτε κυβέρνησης. Εμείς θεωρούμε ότι θα πρέπει να υπάρξει ρητή πρόβλεψη για την αναπροσαρμογή των συντάξεων και για τη σύνδεσή της είτε με τις αυξήσεις των μισθών των δημοσίων υπαλλήλων είτε με μια ασφαλιστική κλάση, όπως προτείνει το ίδιο το Τ.Σ.Μ.Ε.Δ.Ε..
     Το δεύτερο ζήτημα αφορά τον αυθαίρετο καθορισμό της κύριας σύνταξης. Και στο ζήτημα αυτό θεωρούμε ορθότερη την άποψη του Τ.Σ.Μ.Ε.Δ.Ε. για τη σύνδεση της βασικής σύνταξης με την τρίτη ασφαλιστική κλάση. Άλλωστε, τα στοιχεία τα οποία δημοσιεύτηκαν πρόσφατα στον κοινωνικό προϋπολογισμό, δικαιολογούν αυτή μας την άποψη. 
     Το τρίτο ζήτημα αφορά την κατηγορία όσων εντάχθηκαν στην ασφάλιση του Τ.Σ.Μ.Ε.Δ.Ε. την περίοδο 1993 – 2006, στους οποίους θα πρέπει να δοθεί το δικαίωμα εξαγοράς της ειδικής προσαύξησης. 
     Σχετικά με το ύψος των εισφορών των νέων ασφαλισμένων: Εμείς νομίζουμε ότι η μείωση αυτή ότι θα πρέπει να είναι ενιαία, της τάξης του 50% και να ισχύσει για επτά έτη. 
     Θα πρέπει, επίσης, να δούμε το άρθρο που αφορά τον κλάδο των ειδικών παροχών, όπου λείπουν οι σκοποί του κλάδου, για τους οποίους γίνεται παραπομπή σε υπουργική απόφαση. Εμείς νομίζουμε ότι οι σκοποί θα πρέπει να οριοθετηθούν από τώρα και να είναι κοινωνικού χαρακτήρα. Επίσης, πιστεύουμε ότι τις ειδικές παροχές θα πρέπει να τις απολαμβάνουν όχι μόνο οι εν ενεργεία, αλλά και οι συνταξιούχοι. 
     Το δεύτερο μέρος του νομοσχεδίου ασχολείται με το Ι.Κ.Α., με ρυθμίσεις για τις οφειλόμενες εισφορές και με οργανωτικά ζητήματα. Μέχρι σήμερα όλες οι κυβερνήσεις, οι προηγούμενες και η σημερινή, έχουν ευθύνες για τα προβλήματα που αντιμετωπίζει το Ι.Κ.Α, για τα προβλήματα που αντιμετωπίζουν οι εργαζόμενοι και οι ασφαλισμένοι σ’ αυτό. Το Ι.Κ.Α. έχει καταντήσει ένας υδροκέφαλος οργανισμός, ο οποίος ταλαιπωρεί εργαζόμενους και ασφαλισμένους. Οι ανάγκες σε προσωπικό είναι τεράστιες. Το κράτος και οι ιδιώτες χρωστούν επίσης τεράστια ποσά. Η εισφοροδιαφυγή ζει και βασιλεύει. Οι χορηγούμενες συντάξεις είναι απαράδεκτα χαμηλές και η λειτουργία του, κάθε άλλο παρά εύρυθμη θα μπορούσε να χαρακτηριστεί.
     Οι διατάξεις που προωθούνται για τη ρύθμιση των εισφορών, έχουν εφαρμοστεί κατ’ επανάληψη στο παρελθόν –όπως αναφέρθηκε και από προηγούμενες ομιλητές- και αφ’ ενός μεν ωφέλησαν μόνο τους οφειλέτες αλλά αφ’ ετέρου δίνουν το κακό παράδειγμα και το κακό ερέθισμα προς τους νομοταγείς, ώστε αυτοί να παρανομήσουν. 
     Σύμφωνα με τα τελευταία στοιχεία, η εισφοροδιαφυγή ανέρχεται σήμερα σε 4.000.000.000 ευρώ ετησίως και δεν έχει ληφθεί κανένα ουσιαστικό μέτρο για τη πάταξή της. Παράλληλα, η μία στις έξι επιχειρήσεις είναι αναπόγραφη, δεν έχει απογραφεί δηλαδή και ο ένας στους πέντε εργαζόμενους είναι ανασφάλιστος. Οι οφειλές αυτές, μαζί με τις προσαυξήσεις, αγγίζουν τα 3,6 δισεκατομμύρια ευρώ για τους ιδιώτες και τα 2.000.000.000 ευρώ περίπου για το δημόσιο. 
     Οι οργανωτικού τύπου διατάξεις που προωθούνται σ’ αυτό το νομοσχέδιο για το Ι.Κ.Α., είναι διατάξεις οι οποίες δεν βασίζονται σε κανένα απολύτως σχέδιο οργανωτικού και διοικητικού ανασχηματισμού. Είναι απορίας άξιο γιατί -και ενώ υποτίθεται ότι αυτήν την περίοδο γίνεται διάλογος προκειμένου να συγκεκριμενοποιηθεί το νέο οργανόγραμμα- έρχεται η Κυβέρνηση με σκόρπιες ρυθμίσεις να ρυθμίσει οργανωτικής φύσης ζητήματα. Δεν αναφέρονται πουθενά τα όποια κριτήρια, που αποτελούν τη συλλογιστική και τη βάση για τις οργανωτικές αλλαγές και τις νέες μονάδες που ιδρύονται, ορισμένες από τις οποίες βεβαίως μπορούν να απαντούν και σε υπαρκτά  προβλήματα. 
     Τέλος, πώς θα στελεχωθούν άραγε αυτές οι νέες μονάδες, όπως και το Ε.Τ.Ε.Α.Μ. για το οποίο αναφέρεται ότι η στελέχωσή του θα γίνει τρία χρόνια μετά την ίδρυσή του κατ’ αρχήν με υπαλλήλους του Ι.Κ.Α., αν ο οργανισμός δεν προχωρήσει στις αναγκαίες  προσλήψεις; Οι υπάλληλοι του Ι.Κ.Α. δεν επαρκούν ούτε για τις ανάγκες του ίδιου του Ι.Κ.Α. Τι θα γίνει και με το Ε.Τ.Ε.Α.Μ.; 
     Σε ό,τι αφορά τη ρύθμιση των οφειλόμενων εισφορών Ι.Κ.Α.-Ε.Τ.Α.Μ. και Ε.Τ.Ε.Α.Μ., προτείνεται η μέχρι και σε ενενήντα έξι δόσεις εξόφληση των απαιτούμενων οφειλών, με ταυτόχρονη μείωση των πρόσθετων τελών και προσαυξήσεων κατά 80%, αν η εξόφληση γίνει εφάπαξ και κατά 50%, αν γίνει με δόσεις. 
     Χαριστικές ρυθμίσεις γίνονται επίσης και για τους οφειλέτες προς τα ταμεία επικουρικής ασφάλισης. Αυτήν την απλοχεριά προς τις επιχειρήσεις, δεν τη συναντάμε στα αιτήματα των εργαζομένων γενικά και ειδικότερα στα αιτήματα των εκπαιδευτικών, που είδαμε τελευταία πώς αντιμετωπίστηκαν. Έτσι φαίνονται βέβαια και οι περίφημες προτεραιότητες στην οικονομία. Και  άλλες φορές που έγιναν ανάλογες ρυθμίσεις, δεν απέδωσαν. Γνωρίζουμε τις συνέπειες και γι’ αυτό ακριβώς επανέρχεται τώρα η Κυβέρνηση και φοβόμαστε πάλι ότι μ’ αυτήν τη ρύθμιση  θα βολέψει καταστάσεις, χωρίς να λύσει προβλήματα. 
     Στο τρίτο μέρος, στο πρώτο κεφάλαιο για τα ταμεία του Τύπου, υπάρχουν χαριστικές ρυθμίσεις για τις οφειλές των εργοδοτών προς τα ταμεία με τις οποίες, με βάση την ίδια, πιο πάνω, αναφερθείσα λογική για το Ι.Κ.Α., εμείς διαφωνούμε και γι’ αυτό καταψηφίζουμε. 
     Επιπρόσθετα -και επειδή μιλάμε για το χώρο του Τύπου- θα πρέπει να επισημανθεί ότι αν θέλουμε να μιλάμε για δημοκρατική ενημέρωση, αν θέλουμε να μιλάμε για υγιείς επιχειρήσεις στο χώρο του Τύπου και αν θέλουμε να μιλάμε για ποιότητα στην ενημέρωση, σε καμία περίπτωση δεν θα πρέπει να επιβραβεύουμε όλους αυτούς που εισφοροδιαφεύγουν, αλλά αντίθετα να είμαστε ακόμη πιο αυστηροί στο θέμα της είσπραξης των ασφαλιστικών εισφορών. 
     Παράλληλα, θα πρέπει να γίνει σαφές ότι δεν θα λείψουν οι επιχειρήσεις εκείνες οι οποίες θα σπεύσουν να ενταχθούν στη ρύθμιση, να πάρουν την ασφαλιστική ενημερότητα, η οποία δεν τους δίνεται σήμερα και τη χρωστάνε και στη συνέχεια θα κλείσουν.
     Τέλος, είναι απορίας άξιο το πώς και το γιατί το Υπουργείο Εργασίας επιχειρεί να ρυθμίσει τα χρέη των επιχειρήσεων και προς τον ΕΔΕΑ, ο οποίος δεν είναι νομικό πρόσωπο δημοσίου δικαίου αλλά ιδιωτικού. Στη λογική του ότι η νομοθεσία για την είσπραξη των εισφορών θα πρέπει να γίνει αυστηρότερη, έχουμε καταθέσει και ορισμένες τροπολογίες, οι οποίες έχουν ζητηθεί και από τις δημοσιογραφικές ενώσεις.
      Η πρώτη έχει στο επίκεντρό της την πρόβλεψη, ότι οι επιχειρήσεις οι οποίες οφείλουν στα ασφαλιστικά ταμεία, θα αποκλείονται από την καταχώρηση των επί πληρωμή δημοσιευμάτων και διαφημίσεων που πραγματοποιούν το δημόσιο και τα νομικά πρόσωπα δημοσίου δικαίου.
      Στη δεύτερη, προβλέπεται ότι για τις δημοσιεύσεις των ανωνύμων εταιρειών στον ημερήσιο Τύπο θα πρέπει να πιστοποιείται και η καταβολή του αναλογούντος αγγελιοσήμου. 
     Επίσης, εμείς δεν συμφωνούμε με τη διάταξη να επεκταθούν αυτές οι ευνοϊκές διατάξεις προς τις εφημερίδες της Θεσσαλονίκης, γιατί καθώς η παροχή των προνομίων των εκδοτών ιδιοκτητών των επαρχιακών ημερήσιων εφημερίδων θα επεκταθεί και προς τα εκεί, μπορεί αργότερα να χρησιμοποιηθεί για να διεκδικήσουν…
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Έχει αποσυρθεί το «Θεσσαλονίκης» στην Επιτροπή. 
     ΑΘΑΝΑΣΙΟΣ ΛΕΒΕΝΤΗΣ: Συγγνώμη, κύριε Υπουργέ, γιατί ενδεχομένως εγώ δεν το είχα σημειώσει. 
     Στο άρθρο 46, για τα χωριά με πληθυσμό κάτω των χιλίων διακοσίων κατοίκων, υπάρχει μια ευνοϊκή ρύθμιση. Από εκεί και πέρα, όμως, θα υπάγονται στις διατάξεις αυτές τις αυστηρές και ανελέητες, οι οποίες θα έλεγα ότι φοβούμαστε ότι θα σβήσουν κυριολεκτικά αυτές τις μικρούλες επιχειρήσεις που επιβιώνουν και εξυπηρετούν τα χωριά, με ό,τι αυτό συνεπάγεται πια για τη ζωή σ’ αυτές τις απομακρυσμένες κατά κανόνα περιοχές, που ερημώνουν κάθε μέρα και που θα πρέπει να κάνουν πολύ περισσότερα για να κρατήσουν τον κόσμο εκεί και όχι μ’ αυτές τις ρυθμίσεις να οδηγήσουμε και σε παραπέρα φυγή. 
     Στο άρθρο 51, στην παράγραφο 1, επιχειρείται η μαζική ασφάλιση στον Ο.Γ.Α. από το Ι.Κ.Α. που μέχρι σήμερα ισχύει για όσους εργάζονται εποχικά, μέχρι έξι μήνες –όσο είναι το «εποχικά»- σε όλες τις μονάδες μεταποίησης, τυποποίησης και διακίνησης προϊόντων εδάφους, κτηνοτροφίας, αλιείας, δασοπονίας και κάθε είδους εκτροφών. Αυτό στην πράξη σημαίνει ότι μεγάλο μέρος των εργαζομένων στις γαλακτοβιομηχανίες, στις βιομηχανίες κρέατος και σε όποια άλλη σχετίζεται με το χώρο της αγροτικής οικονομίας, θα ασφαλίζεται από τούδε και στο εξής στον Ο.Γ.Α. αντί του Ι.Κ.Α.. Έτσι, αφ’ ενός δίνεται ένα τεράστιο δώρο στις βιομηχανίες αυτές, αφού οι ασφαλιστικές εισφορές που θα πληρώνουν, θα είναι κατά πολύ μικρότερες και αφ’ ετέρου το Ι.Κ.Α. θα χάσει ένα μεγάλο μέρος της ασφαλιστικής του βάσης και των εσόδων του. 
     Για το τελευταίο, το έκτο μέρος, το άρθρο 59 για τις προληπτικές εξετάσεις, αναφερθήκαμε σ’ αυτό και θα αναφερθούμε και στη συζήτηση επί των άρθρων. 
     Στο άρθρο 62, ρυθμίζεται μια σειρά από θέματα διοικητικής φύσεως και θέματα αναγνώρισης υπηρεσίας από ασφαλιστικούς οργανισμούς, ανάμεσα στα οποία αναφέρεται ότι το Ενιαίο Ταμείο Επικουρικής Ασφάλισης, το οποίο μέχρι σήμερα δεν έχει λειτουργήσει, θα λειτουργήσει κατ’ αρχήν με προσωπικό του Ι.Κ.Α.. Ανέφερα και προηγουμένως ότι αυτό δεν είναι δυνατόν, έτσι όπως έχουν σήμερα τα πράγματα και δεν θα λειτουργήσει κανένα από τα ταμεία. 
     Για τις ρυθμίσεις σχετικά με τους εποπτευόμενους οργανισμούς, είπαμε και στην επιτροπή, όταν συζητούσαμε ότι σχετικά με τις ρυθμίσεις που αφορούν το Ολυμπιακό Χωριό, δεν μπορεί να υπάρξει επιβάρυνση για τις υπέρογκες τιμές, τις οποίες έχουν χρεώσει οι κατασκευαστές για τις κατοικίες στο Ολυμπιακό Χωριό, γιατί δεν τις ζήτησε αυτές ούτε ο Οργανισμός Εργατικής Κατοικίας ούτε –περισσότερο- οι εργαζόμενοι. Θα μπορούσαν να φτιάξουν και χίλια δύο άλλα πράγματα εκεί, αλλά αυτά σε καμία περίπτωση δεν θα τα επιβαρυνθούν οι εργαζόμενοι και σε καμία περίπτωση το ταμείο τους και η Εργατική Κατοικία. Αυτά να τα επιβαρυνθούν αυτοί που τα επέλεξαν, η πολιτεία ή ο Οργανισμός «ΑΘΗΝΑ 2004» ή όποιος άλλος εμπλέκεται. 
     Τέλος, για τις λοιπές διατάξεις, υπάρχουν εδώ, στο άρθρο 69, μερικές  παράγραφοι που λένε ότι, παραδείγματος χάρη, ορίζεται με υπουργική απόφαση ότι μπορεί να συγκροτούνται επιτροπές ή ομάδες εργασίας για την υποβοήθηση του έργου της Γενικής Γραμματείας Διαχείρισης Κοινωνικών Πόρων και ότι μπορεί να καθορίζεται το ύψος της αποζημίωσης των μελών, το οποίο δεν μπορεί να υπερβεί το ύψος των απολαβών που έχει ο Πρόεδρος του Αρείου Πάγου. 
     Νομίζουμε ότι είναι μία υπερβολή. Το είπαμε και στην επιτροπή και θα πρέπει να αποσυρθεί. 
     	ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Λεβέντη.
     	ΑΘΑΝΑΣΙΟΣ ΛΕΒΕΝΤΗΣ: Μία τελευταία φράση, κύριε Πρόεδρε.
     	Συστήνονται δώδεκα θέσεις ιδιωτικού δικαίου αορίστου χρόνου στις υπηρεσίες εξωτερικού του Υπουργείου Απασχόλησης, χωρίς όμως να προσδιορίζονται εδώ τα προσόντα, οι όροι εργασίας, οι αμοιβές, ο τρόπος πρόσληψης ο οποίος θα είναι κατά παρέκκλιση των κειμένων διατάξεων και θα καθορίζεται με αποφάσεις του Υπουργού Απασχόλησης. Πιστεύουμε ότι αυτό δεν θα πρέπει να γίνει και ότι αυτές οι διατάξεις θα πρέπει να αποσυρθούν.
     	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Λεβέντη.
     	Κυρίες και κύριοι συνάδελφοι, εισερχόμαστε στον κατάλογο των αγορητών επί της αρχής.
     	Επειδή, όπως είπα και προηγουμένως, είναι πενήντα δύο οι εγγεγραμμένοι ομιλητές, παρακαλώ πάρα πολύ τις κυρίες και τους κυρίους συναδέλφους να είναι ακριβείς στο χρόνο ομιλίας.
     	Πρώτος ομιλητής είναι ο κ. Δένδιας ο οποίος έχει το λόγο.
     	ΝΙΚΟΛΑΟΣ ΔΕΝΔΙΑΣ: Ευχαριστώ, κύριε Πρόεδρε.
     	Δεν έχω πρόθεση να εξαντλήσω ούτε το ήμισυ του χρόνου των οκτώ λεπτών που μου αναλογεί. 
     	Κατ’ αρχήν, θεωρώ ως υποχρέωσή μας σ’ αυτήν την Αίθουσα να είμαστε όλοι ειλικρινείς και κατά τούτο οφείλω να πω ότι το συγκεκριμένο νομοσχέδιο το οποίο συζητάμε σήμερα, δεν κάνει τομή την ελληνική έννομη τάξη, δεν δημιουργεί μία λαμπρή παράδοση ασφαλιστικών νομοθετημάτων, δεν είναι κάτι το οποίο θα θυμόμαστε στις δεκαετίες που θα έλθουν. Αυτή είναι η αλήθεια.
     	Από την άλλη πλευρά όμως, όπως άριστα είπε ο επιμελής εισηγητής της Πλειοψηφίας και πολύ καλός γνώστης της ασφαλιστικής νομοθεσίας, είναι ένα νομοθέτημα που καλύπτει πολλά και πρακτικά προβλήματα και σαν τέτοιο, οφείλουμε και να το ψηφίσουμε και εν πάση περιπτώσει να λάβει ο καθένας τη θέση που πρέπει απέναντι στα πολλά κεφάλαια που περιέχει. 
     	Αυτό δεν σημαίνει ότι δεν παραμένει σαν αίτημα και σαν ζητούμενο και στη Βουλή των Ελλήνων αλλά και γενικά στην έννομη τάξη –και αυτό είναι πολύ πιο σημαντικό- ώστε να υπάρξει μία σαφής, απλοποιημένη και κωδικοποιημένη νομοθεσία, που να αφορά τα μέγιστα θέματα των ασφαλιστικών ταμείων. 
     Αυτό, όμως, είναι ένα ζητούμενο που δεν αφορά μόνο την Κυβέρνηση της Νέας Δημοκρατίας. Δεν είναι κάτι το οποίο έχει δημιουργηθεί ως έλλειψη στο σύστημα της ελληνικής έννομης τάξης τα τελευταία δύο-δυόμισι χρόνια. Είναι κάτι που «σέρνεται» καθ’ όλη αυτήν τη μακρά σειρά ετών και θα μου επιτρέψετε να πω –αν θέλετε να είμαστε ειλικρινείς- ότι δεν αφορά μόνο την ασφαλιστική νομοθεσία. Αφορά το σύνολο σχεδόν της ελληνικής νομοθεσίας. 
     H Βουλή των Ελλήνων κατά παράδοση, η οποία δεν την τιμά –και δεν τιμά και την ελληνική έννομη τάξη- έχει μάθει να νομοθετεί αποσπασματικά, έχει μάθει να νομοθετεί χωρίς κωδικοποιήσεις, έχει μάθει να νομοθετεί κατά τρόπο που όποιος θέλει να εφαρμόσει το δίκαιο, να μην μπορεί να βρει άκρη. 
     Αυτή είναι μία τακτική, η οποία κατά τη διάρκεια της μακράς πορείας του ΠΑ.ΣΟ.Κ. στην εξουσία, οδήγησε την ελληνική έννομη τάξη σε πάρα πολλά παράλογα και μας οδήγησε πλέον σε μία αδυναμία όσον αφορά το να μπορέσουμε να συμμαζέψουμε όλες αυτές τις διατάξεις, να τις κωδικοποιήσουμε και να τις καταστήσουμε εύληπτες στον πολίτη. Διότι βαθύτατο αίτημα ενός σύγχρονου κράτους είναι ο πολίτης να μπορεί να έχει αυτοτελή πρόσβαση στις πηγές του δικαίου ή -για να το πω λιανά, για να γίνει κατανοητό- να καταλαβαίνει τι λένε οι νόμοι. Οι νόμοι οι οποίοι ψηφίζονται σήμερα, σε μεγάλο βαθμό δεν είναι άμεσα κατανοητοί στον πολίτη, δεν είναι κωδικοποιημένοι. Χρειάζεται κανείς να ανατρέξει σε δεκάδες άλλες διατάξεις που δεν περιέχονται στα νομοθετήματα αυτά. Κατά συνέπεια, ο πολίτης δεν έχει άμεση επαφή με το δίκαιο.
     	Ο λόγος για τον οποίο ζήτησα να μιλήσω κατ’ ουσίαν επί των άρθρων -διότι επί της αρχής νομίζω ότι πολύ λίγα μπορούν να λεχθούν εδώ- είναι το άρθρο 46, που αφορά τους ιδιοκτήτες ενοικιαζόμενων διαμερισμάτων. Υπάρχει μία γενική αρχή, ότι κάθε ποσοτική ρύθμιση ενέχει μία αυθαιρεσία. Εδώ έχουμε μία ρύθμιση, η οποία έχει δύο αριθμούς, τους χίλιους διακόσιους κατοίκους και τα δέκα ενοικιαζόμενα δωμάτια. Γιατί χίλιοι διακόσιοι και γιατί δέκα; Γιατί όχι χίλιοι τριακόσιοι και όχι έντεκα, γιατί όχι χίλιοι πεντακόσιοι και όχι δεκατέσσερις; Μία τέτοια πορεία σκέψης, από την ίδια της τη φύση, δεν έχει διέξοδο. Ενέχει μόνη της σαν σκέψη την αδικία μέσα της. Το ξαναλέω: Γιατί δέκα και όχι έντεκα; Γιατί χίλιοι διακόσιοι και όχι χίλιοι τριακόσιοι; 
     Είναι κατανοητή η υφέρπουσα σκέψη του νομοθέτη, είναι κατανοητή και σεβαστή –αν θέλετε- και επαινετέα η σκέψη του Υπουργείου να ενισχύσει τις μικρές περιοχές.
     Όμως φοβούμαι να πω ότι παρ’ ότι σ’ ένα βαθμό το επιτυγχάνει σ’ έναν άλλο βαθμό δημιουργεί ένα αίσθημα αδικίας στους πέρα των δέκα ενοικιαζομένων. Και δημιουργεί ένα αίσθημα αδικίας σε μια τάξη επαγγελματιών απέναντι στους οποίους πρέπει να είμαστε ειλικρινείς. Το ελληνικό μοντέλο τουριστικής ανάπτυξης –αλλά αυτό δεν αφορά τον παρόντα Υπουργό και το παρόν Υπουργείο- ευρίσκεται σε απορία. Ή για να το πω πάλι λιανά, δεν ξέρει τι να τους κάνει. Δεν ξέρει που να τους εντάξει. Δεν ξέρει τι μέλλον να τους υποσχεθεί. Δεν ξέρει τι πορεία να ακολουθήσει απέναντί τους. 
     Τέτοιας μορφής αμηχανία θα μου επιτρέψετε να πω κατά τη δική μου γνώμη, κύριε Υπουργέ, αποτελεί και η παρούσα ρύθμιση. Πρέπει κάποια στιγμή να ξεκαθαρίσουμε το τι σκεφτόμαστε για τα ενοικιαζόμενα δωμάτια, αν θέλετε τα ενοικιαζόμενα διαμερίσματα να ενταχθούν στο συνολικό σενάριο ανάπτυξης της χώρας. Αν δεν τα θέλουμε, αν κρίνουμε ότι είναι άχρηστα, οφείλουμε να έχουμε την ειλικρίνεια να τους το πούμε. Οφείλουμε τότε σαν Βουλή, οφείλουμε ίσως και σαν Κυβέρνηση, να τους στηρίξουμε στην αποχώρησή τους από το οικονομικό γίγνεσθαι. Αλλά να τους το πούμε. 
     Αν μου επιτρέπετε, θα ήθελα να πω -πέραν των άλλων- ότι υπάρχει και το εξής, που όποιος γνωρίζει την τουριστική πραγματικότητα το αντιλαμβάνεται: Οι ευνοημένοι, αν υπάρχουν ευνοημένοι, οι εύποροι, οι ισχυροί οικονομικά, δεν είναι πια με κανέναν τρόπο οι ιδιοκτήτες ενοικιαζομένων διαμερισμάτων ή δωματίων. Αυτός είναι ο αδύνατος κρίκος της τουριστικής αλυσίδας. Ένας κρίκος που με μεγάλη δυσκολία παρακολουθεί τις εξελίξεις. Αν θέλετε να βρείτε το οικονομικό αποτέλεσμα, αυτό υπάρχει πλέον από τις μικρές ή μεσαίες βίλες εξαιρετικής απόδοσης, οι οποίες έχουν τρία ή τέσσερα δωμάτια και οι οποίες μένουν έξω από την παρούσα ρύθμιση. 
     Ξαναλέω, η πρόθεση να ενισχυθούν οι μικρές περιοχές είναι επαινετέα, υπάρχει.  Όμως η ρύθμιση δεν είναι επιτυχής. Και οφείλει και σαν Υπουργείο Τουριστικής Ανάπτυξης και σαν Υπουργείο Εργασίας αλλά και συνολικά σαν σενάριο που απευθύνεται προς την ελληνική κοινωνία και δίνει μια κατεύθυνση στον ελληνικό τουρισμό να δείτε τα θέματα από την αρχή: Θέλουμε να υπάρχει ένας ρόλος για τα ενοικιαζόμενα δωμάτια; Και ποιος είναι ο ρόλος που θέλουμε; Τι κενό θέλουμε να καλύψουν στο συνολικό γίγνεσθαι; Και από εκεί και πέρα ή να δώσουμε τα κίνητρα για να καλύψουν αυτό το χώρο ή αν κρίνουμε ότι δεν είναι απαραίτητοι στο ελληνικό τουριστικό γίγνεσθαι να τους δώσουμε τα σαφή κίνητρα αφού ευθέως τους εξηγήσουμε την αλήθεια για να αποχωρήσουν από το οικονομικό γίγνεσθαι. Αυτή η ρύθμιση εδώ δεν βοηθάει. 
     Θα μου επιτρέψετε καταλήγοντας να κάνω και μια νομοτεχνική παρατήρηση στο άρθρο 70, στην παράγραφο 1β που λέει το εξής: «αίτηση για την υπαγωγή στη ρύθμιση θα πρέπει να υποβληθεί εντός διμήνου από την ενημέρωση του ασφαλισμένου από τον Ο.Α.Ε.Ε.». 
     Εδώ –αναφέρομαι στο άρθρο 70, κύριε Υπουργέ- τι συμβαίνει; Δεν ορίζει το άρθρο τον τρόπο της ενημέρωσης. Επειδή δεν δημιουργεί αποκλειστική προθεσμία λέει, δηλαδή, ότι εντός διμήνου αφ’ ης περάσει ένα χρονικό σημείο θα χάνεις ένα δικαίωμα, θα μου επιτρέψετε να πω, κύριε Υπουργέ, ότι έχω την εντύπωση ότι θα πρέπει να υπάρχει ένας πανηγυρικός χαρακτήρας της ειδοποίησης και ο πανηγυρικός αυτός χαρακτήρας να προβλέπεται μέσα στο νόμο. Γιατί έτσι θα δημιουργηθούν δεκάδες δικαστικών διαφορών δεδομένου ότι Έλληνες πολίτες θα θεωρηθεί ότι έχουν απολέσει προθεσμία χωρίς να υπάρξει σαφές και αποδεδειγμένο σημείο έναρξης αυτής της προθεσμίας. 
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Δένδια. 
     Ο κ. Γείτονας έχει το λόγο.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, στην εποχή μας με τις ραγδαίες κοινωνικο-οικονομικές μεταβολές, με την κυριαρχία των αγορών τα ζητήματα κοινωνικής προστασίας είναι στο επίκεντρο του ενδιαφέροντος, και της πολιτικής και των πολιτών. 
     Το κράτος πρόνοιας, το μεγαλύτερο μεταπολεμικό -και όχι μόνο γιατί στη Γερμανία υπήρχε και από παλιότερα- επίτευγμα της Ευρώπης είναι σε κρίση. Και η κρίση αυτή εκδηλώνεται στο ασφαλιστικό και στο σύστημα υγείας και πρόνοιας. Δηλαδή, στη ραχοκοκαλιά του κοινωνικού κράτους. Είναι τα δυο συστήματα που απορροφούν τη μερίδα του λέοντος από τις κοινωνικές δαπάνες και έτσι δέχονται τις μεγαλύτερες πιέσεις απ’ όλες τις εξελίξεις και ιδίως από τη γήρανση του πληθυσμού και τις αλλαγές στα επιδημιολογικά πρότυπα. Πιέσεις που αποτυπώνονται στα μεγάλα ελλείμματα. 
     Το κοινωνικό κράτος επομένως απειλείται απ’ αυτές τις εξελίξεις και μάλιστα όπως είπα στις συνθήκες αγοράς αφού το πολεμούν όχι μόνο οι κλασικοί φονταμενταλιστές της αγοράς αλλά και οι καμουφλαρισμένοι ειδωλολάτρες της. 
     Στη κατεύθυνση πολιτικής ρύθμισης της αγοράς –αυτό θα πρέπει να είναι το ζητούμενο- η ενίσχυση του κοινωνικού κράτους πρέπει να είναι προτεραιότητα. Και θα το εξηγήσω. Πιστεύω ότι το νόμισμα της πολιτικής για την ανάπτυξη και την ευημερία, είναι κάλπικο χωρίς την άλλη όψη του. Η άλλη όψη του είναι εκείνη της κοινωνικής αλληλεγγύης και συνοχής, εν προκειμένω να τονίσω και της αλληλεγγύης των γενεών, μιας και μιλάμε για το ασφαλιστικό σύστημα. Σε ένα τέτοιο πλαίσιο πιστεύω θα πρέπει να εντάσσεται ο διάλογος, οι προτάσεις και οι ρυθμίσεις για το ασφαλιστικό. 
     Εμείς στο ΠΑ.ΣΟ.Κ. προτάσσουμε το δικαίωμα στην κοινωνική ασφάλιση. Βλέπουμε το κοινωνικό κράτος στον κοινό παρανομαστή των στόχων για ανάπτυξη και κοινωνική σύγκλιση. Ψηφίσαμε το ν. 3029, που εξασφάλιζε σε συγκεκριμένο χρονικό ορίζοντα τη βιωσιμότητα του συστήματος. Ένα νόμο που αγνοεί η Κυβέρνηση συστηματικά. Τίποτε από τα θετικά του δεν προωθήθηκαν. Και επειδή θεωρούμε ότι το ασφαλιστικό είναι ένα ζωντανό ζήτημα -δεν είναι ένα κλειστό θέμα- λόγω των συνεχών εξελίξεων, προσήλθαμε καλόπιστα και στο διάλογο που άνοιξε, υποτίθεται, στη Βουλή η Κυβέρνηση. Ένα διάλογο που απεδείχθη ότι ήταν για το θεαθήναι, διότι στη συνέχεια χάθηκε στην πορεία. Προσήλθαμε στο διάλογο με θέσεις και με προϋποθέσεις. 
     Η Κυβέρνηση αντ’ αυτού ακολούθησε δρόμο με παλινδρομήσεις και δημιούργησε ένα θολό τοπίο προθέσεων και πράξεων. Τι εννοώ; Ανακινούνται σε όλο αυτό το διάστημα κατά καιρούς σενάρια αύξησης ορίων συνταξιοδότησης, εξίσωσης ορίων, ανδρών γυναικών μείωσης συντάξεων, που προκαλούν φόβο και ανασφάλεια στους πολίτες. Και δημιουργούν ένα φαύλο κύκλο –το εξήγησε και η εισηγήτριά μας- πρόωρων συνταξιοδοτήσεων και άρα κύκλο υπονόμευσης του συστήματος.
     Κυρίες και κύριοι συνάδελφοι, συζητούμε σήμερα αυτό που ονομάσθηκε «μίνι» ασφαλιστικό. Ένα νομοσχέδιο για εμένα κατώτερο των περιστάσεων, που δεν αντιμετωπίζει καμία από τις σοβαρές παραμέτρους του ασφαλιστικού ζητήματος. 
     Αυτή είναι η αλήθεια, κύριε Υπουργέ. Πρόκειται για αποσπασματικές διατάξεις, κανονιστικές ρυθμίσεις, πολλές από τις οποίες έχουν πελατειακή λογική και χαρακτήρα. Υπάρχουν και θετικές ρυθμίσεις, στις οποίες αναφέρθηκε η εισηγήτριά μας, αλλά αυτές δεν αλλάζουν την εικόνα του νομοσχεδίου. Είναι χαρακτηριστικό ότι δεν προβλέπεται τίποτε σ’ αυτό το νομοσχέδιο για την οικονομική ενίσχυση των ταμείων. Τουναντίον, σε διατάξεις του προβλέπονται αντικίνητρα για εκείνους τους υπαλλήλους που ανήκουν στους ελεγκτικούς μηχανισμούς και που θα είχαν με την απόδοσή τους θετικό αποτέλεσμα σε σχέση με τα μεγάλα προβλήματα, που αντιμετωπίζει το ασφαλιστικό σύστημα και το Ι.Κ.Α. όπως η εισφοροδιαφυγή και φοροαποφυγή. 
     Τίποτε, όμως, δεν είναι τυχαίο. Το τοπίο στην κοινωνική ασφάλιση έγινε χειρότερο επί των ημερών της Κυβέρνησης. Αυτή είναι η αλήθεια. Με πράξεις και παραλείψεις της επιβαρύνει συνεχώς αυτήν την τριετία το ασφαλιστικό σύστημα. Υποχρηματοδότηση, το δημόσιο υπολείπεται στις υποχρεώσεις του κατά 3,6 δισεκατομμύρια, εισφοροδιαφυγή πολλών δισεκατομμυρίων που έχει διπλασιαστεί σχεδόν σ’ αυτήν την τριετία, μαύρη εργασία, συνεχείς ρυθμίσεις –έχουμε και τέτοιες στο νομοσχέδιο- οφειλών που δημιουργούν κακή νοοτροπία σε σχέση με τους οφειλέτες, ζητήματα οργάνωσης και λειτουργίας και έκρηξη ιδιαίτερα των δαπανών στους κλάδους υγείας, κάτι που πρέπει ιδιαίτερα να προσέξουμε. Όλα αυτά έχουν εκτοξεύσει τα χρέη των ταμείων από 2,6 δισεκατομμύρια ευρώ σε 6.000.000.000 ευρώ. Τα ελλείμματα των κλάδων υγείας παρουσιάζουν αλματώδη αύξηση. Η φαρμακευτική δαπάνη μετά την κατάργηση της λίστας και το νέο τρόπο τιμολόγησης –όχι με τη φθηνότερη τιμή- έχει εκτοξευτεί στα ύψη.
     Πρόσφατα έχουμε την αύξηση μέχρι και 50% σχετικές των φθηνών φαρμάκων ευρείας κατανάλωσης. Και όλα αυτά γονατίζουν ταμεία και ασφαλισμένους. 
     Και μας φέρατε, κύριε Υπουργέ, στο νομοσχέδιο τη διάταξη του άρθρου 59, παράγραφος 4, για συμμετοχή ασφαλισμένων στις εξετάσεις προληπτικής ιατρικής. Απαράδεκτο. Να την αποσύρετε, κύριε Υπουργέ. Η διόρθωση, που κάνατε, ουσιαστικά δεν αξίζει τίποτα. Είναι και λάθος. Αφήνετε ανοικτή την κερκόπορτα για συμμετοχή στην προληπτική ιατρική. Δεν επιβαρύνετε μόνο τους ασφαλισμένους, αλλά βάζετε και βόμβα στην πολιτική δημόσιας υγείας, που πρέπει να δίνει έμφαση στην πρόληψη. Αυτό κάνετε. Και δεν διαστρεβλώνει κανένας τα πράγματα, όσον αφορά τη διάταξη.
     Ασφαλώς είχατε στο μυαλό σας και άλλες εξετάσεις για συμμετοχή. Τον προγεννητικό έλεγχο και τους ελέγχους για καρκίνο. Τα αφαιρέσατε σήμερα, ύστερα από την κατακραυγή. Δείχνετε, όμως, ποια είναι η βούλησή σας, ποια είναι η τάση σας. Και η διόρθωση δεν μας καλύπτει. Αφήνετε ανοικτή την κερκόπορτα, όπως είπα. 
     Αν θέλετε να προχωρήσετε και να εξυπηρετήσετε και τη δημόσια υγεία, αλλά ταυτόχρονα να εξοικονομήσετε πόρους, ένα δρόμο έχετε: Να προχωρήσετε σ’ αυτό που δεσμευτήκατε, στο σύστημα πρωτοβάθμιας φροντίδας. Το εξαγγέλλετε. Είμαστε ήδη στο τέλος της τριετίας, δεν ακούτε τίποτε. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Έλεγε ο κ. Κακλαμάνης, το επαναλαμβάνει ο κ. Αβραμόπουλος ότι θα προχωρήσετε. Στον προϋπολογισμό του 2007 δεν υπάρχει ούτε 1 ευρώ για την πρωτοβάθμια περίθαλψη. Μόνο όμως τα δίκτυα πρωτοβάθμιας περίθαλψης μπορούν να εξασφαλίσουν πρόληψη και προστασία στην υγεία! Και ταυτόχρονα, να εξοικονομούν πόρους, να ελέγξουν την τεχνητή ζήτηση υπηρεσιών υγείας, την πολυφαρμακία, την υπερσυνταγογράφηση. Όλα τα άλλα είναι αναποτελεσματικά, όλα τα άλλα είναι απλώς χαράτσι.
     Τελειώνω, κύριε Πρόεδρε. Ήθελα να πω κι άλλα, αλλά θα επανέλθω αύριο. Για το Τ.Σ.Μ.Ε.Δ.Ε., για τις σχετικές ρυθμίσεις, όταν θα μιλήσω επί των άρθρων. 
     ΠΡΟΕΔΡΕΥΩΝ (Σωτήρης Χατζηγάκης): Θα σας παρακαλέσω να ολοκληρώσετε.
     ΚΩΝΣΤΑΝΤΙΝΟΣ ΓΕΙΤΟΝΑΣ: Εκείνο που θέλω να πω κλείνοντας, είναι ότι καταψηφίζουμε επί της αρχής το νομοσχέδιο. Δεν αντιμετωπίζει ούτε παθογένειες του συστήματος ούτε δημιουργεί καλύτερο έδαφος, με καμία διάταξη, για τη βιωσιμότητά του. Περιέχει πελατειακές ρυθμίσεις και εμβαλωματικές λύσεις.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Γείτονα.
     Ο κ. Άγγελος Τζέκης έχει το λόγο.
     Κύριοι συνάδελφοι, θα σας παρακαλέσω να τηρούμε το χρόνο. Επαναλαμβάνω ότι είναι πενήντα δύο συνάδελφοι, οι οποίοι θέλουν να λάβουν το λόγο.
     Ορίστε, κύριε Τζέκη, έχετε το λόγο.
     ΑΓΓΕΛΟΣ ΤΖΕΚΗΣ: Κυρίες και κύριοι Βουλευτές, έχουμε μπροστά μας ένα νέο ασφαλιστικό νομοσχέδιο. Μπορεί να μην έχει μία ενιαία δομή, αλλά –επαναλαμβάνω- και μέσα απ’ αυτά τα νομοσχέδια μπορεί κάποιος να βγάλει χρήσιμα και κρίσιμα πολιτικά συμπεράσματα.
     Έτσι, λοιπόν, το συμπέρασμα που εμείς εξάγουμε είναι ότι με τις ρυθμίσεις του παρόντος νομοσχεδίου συνεχίζεται μία μεταρρύθμιση στο ασφαλιστικό, που έχει ξεκινήσει εδώ και δεκαπέντε με δεκαέξι χρόνια. Δηλαδή, βήμα το βήμα προωθείται αυτή η ασφαλιστική μεταρρύθμιση που αποφασίστηκε σε υπερεθνικά όργανα στην Ευρωπαϊκή Ένωση και υλοποιείται με σταθερότητα, μακρόχρονα από τις κυβερνήσεις μέχρι τώρα.
     Θα αναφερθώ για παράδειγμα στο Τ.Σ.Μ.Ε.Δ.Ε.. Δεν υλοποιεί αυτήν την κατεύθυνση; Δεν εφαρμόζει, δηλαδή, νέες ασφαλιστικές ρυθμίσεις σε βάρος ιδίως των νέων μηχανικών; Αυτό αποδεικνύεται μέσα από τη σημερινή ρύθμιση. Μάλιστα, οι νέοι ασφαλισμένοι καλούνται να πληρώσουν υψηλότερες εισφορές και να παίρνουν και λιγότερη σύνταξη. Είναι, όμως, ένας διαχωρισμός, που ισχύει εδώ, στη δική μας τη χώρα, σε όλους τους κλάδους. Και για τους εργαζόμενους που είναι υπό εξαρτημένη εργασία. Τώρα, όμως, βλέπουμε και εργαζόμενους μ’ αυτήν την ιδιότητα. Δηλαδή, άλλο ασφαλιστικό καθεστώς είχαν οι εργαζόμενοι μέχρι το 1982, άλλο οι εργαζόμενοι από το 1982 μέχρι το 1993 και άλλα ασφαλιστικά δικαιώματα έχουν οι νέοι εργαζόμενοι από το 1993 και μετά. 
     Αυτό τι σημαίνει; Σημαίνει ότι και αυτή ακριβώς η ρύθμιση έχει αυτήν τη συγκεκριμένη κατεύθυνση.
     Εδώ, μάλιστα, περνάτε την αναλογικότητα στις συντάξεις. Καταργείται, δηλαδή, ο μέχρι σήμερα τρόπος υπολογισμού της σύνταξης. Και αυτό ποιον ωφελεί;
     Εδώ παραδείγματος χάριν λέμε  για τον ασφαλισμένο μέχρι το 1992  η κύρια σύνταξη είναι 816 ευρώ και είναι κατά 380 ευρώ λιγότερα από το ύψος που έβγαλε με τελεσίδικη απόφαση το Συμβούλιο της Επικρατείας. 
     Έχουμε τέτοια δείγματα που πρέπει να μας ανησυχήσουν ότι εδώ βήμα προς βήμα προχωράει η ασφαλιστική μεταρρύθμιση. Μας λένε ότι ύστερα από αναλογιστικές μελέτες, που επαναλαμβάνω εμείς έχουμε επιφύλαξη γι’ αυτές τις μελέτες, γίνονται και κατά παραγγελία και μάλιστα για ένα ταμείο που έχει στα χέρια του το 42% της Τράπεζας Αττικής, λέτε ότι με υπουργική απόφαση θα καθορίζεται το ύψος της σύνταξης, μετά από μια απλή γνωμοδότηση του Διοικητικού Συμβουλίου του Τ.Σ.Μ.Ε.Δ.Ε.. Αυτό δεν είναι παρέμβαση; Γιατί αλλάζετε τον τρόπο που ίσχυε μέχρι τώρα και είναι γνωστό ότι έπαιρνε σαν βάση το δεύτερο βαθμό του δημόσιου υπαλλήλου και μάλιστα πανεπιστημιακής εκπαίδευσης. Γιατί τώρα με υπουργική απόφαση; Αυτό δεν είναι παρέμβαση της Κυβέρνησης για να υπολογιστεί η σύνταξη των μηχανικών με λιγότερες προϋποθέσεις για να πάρει σύνταξη;
     Άρα λοιπόν, λέμε εμείς ότι αυτό το κεφάλαιο που αφορά το Τ.Σ.Μ.Ε.Δ.Ε. είναι πολύ σοβαρό και βγάζει κάθε μηχανικός χρήσιμα συμπεράσματα, γιατί επιτέλους όλες αυτές οι ρυθμίσεις χτυπάνε κυρίως τους νέους. 
     Ένα  άλλο μεγάλο σοβαρό ζήτημα  που εμείς το εστιάζουμε και το βάζουμε για συζήτηση στον ελληνικό λαό, γιατί είναι δοσμένη η πλειοψηφία μέσα στην Αίθουσα αυτή, αφού θα το περάσετε με την πλειοψηφία που διαθέτετε, είναι η συμμετοχή του λαού στην προληπτική ιατρική.
      Όσο και αν θέλετε  σαν Κυβέρνηση να εφησυχάσετε τον ελληνικό λαό, εδώ πρόκειται για ένα νέο χαράτσι που θα ακουμπήσει την τσέπη των λαϊκών στρωμάτων. Εκείνος που έχει χρήματα δεν λυπάται να ξοδέψει χρήματα και για προληπτική ιατρική.  Και κάτι άλλο, δεν είναι μόνο ότι θα πληρώσουν τα ασφαλιστικά ταμεία, είναι ότι θα πληρώσει και ο ίδιος ο εργαζόμενος και τελικά πρέπει να δούμε την ουσία της ενίσχυσης της δημόσιας και δωρεάν προληπτικής ιατρικής που πρέπει να είναι η επιδίωξη των ελληνικών κυβερνήσεων. Θα πω παρακάτω γιατί δεν έχει γίνει αυτό. Εξάλλου και οικονομικά να δούμε το πρόβλημα πιστεύουμε και εκτιμάμε ότι η πρόληψη ασθενειών και μάλιστα σοβαρών επιφέρει μακροχρόνια όφελος για τις δαπάνες που δίνουμε για την αντιμετώπιση όταν παρουσιαστούν οι σοβαρές αυτές ασθένειες. Αυτό σημαίνει ότι η προληπτική ιατρική πρέπει να είναι δημόσια και δωρεάν προς όλους και για όλα.
     Δεν μας εφησυχάζει το γεγονός ότι αφαιρέσατε ορισμένα απ’ αυτά που προτείνατε στην αρχή. Και είπα ότι και αυτή η ρύθμιση της Κυβέρνησης είναι ενσωματωμένη σ’ αυτό που είπε ο Υπουργός Υγείας, στην εθνική στρατηγική για την υγεία. Δηλαδή  έτσι έχουμε ενίσχυση της ιδιωτικής επιχειρηματικής δραστηριότητας που θα αναγκάσει και τη δημόσια υγεία να λειτουργήσει με ιδιωτικοοικονομικούς όρους, που σημαίνει ότι θα πληρώσει και πάλι ο λαός από την τσέπη του. Και μη μου πείτε ότι αυτό δεν γίνεται. Από επίσημα στοιχεία βγαίνει το συμπέρασμα ότι 47,5% της συνολικής δαπάνης βγαίνει από την τσέπη του εργαζόμενου λαού. Και από την άλλη υπάρχουν τα μεγάλα επιχειρηματικά κέρδη. Εξάλλου είναι γνωστό ότι ο τζίρος των ιδιωτικών επιχειρήσεων που δραστηριοποιούνται στον τομέα της υγείας έχει πολλαπλασιαστεί τα τελευταία έξι-επτά χρόνια,  που προωθείται η μεταρρύθμιση στον τομέα της υγείας. 
     Άρα λοιπόν, μακρόχρονη πολιτική στον τομέα της υγείας, σημαίνει ενίσχυση της επιχειρηματικής δραστηριότητας και μείωση των δαπανών και μέσα από τον κρατικό προϋπολογισμό για τη δημόσια -και δωρεάν λέμε εμείς- υγεία. Αυτό δεν είναι καθόλου τυχαίο. Υποβαθμίζετε τη δημόσια και δωρεάν υγεία για να ευνοήσετε λίγους και  μεγάλους επιχειρηματικούς ομίλους  που μέσα από εξαγορές και συγχωνεύσεις πλέον μονοπωλιακά έχουν δημιουργήσει ανάλογες καταστάσεις μέσα στη χώρα μας. 
     	Κυρίες και κύριοι Βουλευτές, θα μιλήσω για τα ζητήματα των άρθρων 52 και 53, γιατί πιστεύουμε ότι είναι σημαντικά άρθρα. Λένε ότι στην κατηγορία των αγροτικών εργασιών κατατάσσονται και εργασίες, όχι μόνο αυτές που γίνονται μέσα στο χωράφι, αλλά και αυτές που είναι το πρώτο στάδιο της μεταποίησης, δηλαδή διαλογή, ξήρανση, καθαρισμός κ.λπ.. Το αποτέλεσμα είναι ότι οι εργαζόμενοι αυτοί δεν θα ασφαλίζονται στο Ι.Κ.Α., αλλά στον Ο.Γ.Α.. Τι σημαίνει αυτή η ρύθμιση; Είναι νέα ρύθμιση που ωφελεί τους επιχειρηματίες και παράλληλα σημαίνει μείωση των συντάξεων στους εργαζομένους. Δηλαδή από τη μία ευνοώ τις επιχειρήσεις και από την άλλη δίνω μία σε βάρος των ασφαλιστικών δικαιωμάτων των εργαζομένων που από εργάτη θέλω να τον κάνω γεωργό.
     Συνεχίζει, βέβαια, το άρθρο 53 και τι λέει; Λέει ότι οι βιομήχανοι της μεταποίησης, που απασχολούν εργάτες ως εποχικούς, απαλλάσσονται των εργοδοτικών εισφορών, αφού ο αγρότης ασφαλίζεται για μία φορά στον Ο.Γ.Α.. Τι σημαίνει αυτό; Σημαίνει ότι έχουμε από τη μία πλευρά την Κοινή Αγροτική Πολιτική που μειώνει το αγροτικό εισόδημα και για να συμπληρώσουμε το χαμένο εισόδημα, λέμε το μεταποιητή βιομήχανο. Του λέμε «πάρε τον αγρότη, δεν θα πληρώνεις ασφαλιστικές εισφορές». Και τι κάνει μ’ αυτό η Κυβέρνηση; Φέρνει σε αντίθεση τον αγρότη με τον εργάτη. Δηλαδή από τη μία πλευρά είναι ο εργάτης και από την άλλη πλευρά ο αγρότης, που πλήττονται και οι δύο από τις πολιτικές επιλογές των κυβερνήσεων. Βέβαια, το ΠΑ.ΣΟ.Κ. σ’ αυτήν τη ρύθμιση είχε βάλει κάποια όρια και έρχεται τώρα η Κυβέρνηση να καταργήσει τελείως αυτά τα όρια. Αυτή δεν είναι μία ασφαλιστική ρύθμιση που θα είναι σε βάρος του Ι.Κ.Α., των εργατών και των αγροτών;
     ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Τζέκη.
     ΑΓΓΕΛΟΣ ΤΖΕΚΗΣ: Κύριε Πρόεδρε, κλείνω μ’ αυτό που λέει το άρθρο 64, το οποίο είναι πολύ σημαντικό. Τι κάνει με τα δάνεια από τον Οργανισμό Εργατικής Κατοικίας; Για την είσπραξη τα παραχωρεί στις τράπεζες. Όπως, δηλαδή, άλλοι επιχειρηματίες μπορούν τα δάνεια που οφείλουν οι τράπεζες, παραδείγματος χάριν, να τα δώσουν σε ιδιώτες για να τα εισπράξουν από τους οφειλέτες, έρχεται ένας δημόσιος οργανισμός και δίνει στις τράπεζες το δικαίωμα να εισπράττουν από το δικαιούχο, από τον Ο.Ε.Κ., το σπίτι, τα δάνεια δηλαδή, για να τα εισπράττει η τράπεζα. Λέει μέσα η επιστημονική έκθεση –και αυτό, κύριε Υπουργέ, πρέπει να το πάρετε σοβαρά υπόψη σας- ότι υπάρχουν σοβαρά προβλήματα μ’ αυτήν τη ρύθμιση. Και εσείς τι κάνετε; Ευνοείτε για μία ακόμη φορά τους τραπεζίτες, γιατί θα έχουν μεγάλα επιτόκια σε βάρος και του δημόσιου οργανισμού, αλλά και των εργατών, τα λεφτά των οποίων είναι στον Ο.Ε.Κ.. 
     Κύριε Πρόεδρε, καταψηφίζουμε επί της αρχής το νομοσχέδιο. Αποδεικνύεται για μία ακόμη φορά ότι κι αυτές οι ρυθμίσεις είναι ενταγμένες στο πλαίσιο της Ευρωπαϊκής Ένωσης που με ευλάβεια εφαρμόζει και η σημερινή Κυβέρνηση. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Μπεκίρης.
     ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, παρατηρώντας την επιχειρηματολογία του ΠΑ.ΣΟ.Κ. το τελευταίο χρονικό διάστημα, μπορώ να επισημάνω την αξιοθαύμαστη σταθερότητα των απόψεών του! Σε κάθε νομοσχέδιο, ανεξαρτήτως πλέον αντικειμένου, η κριτική παραμένει ίδια. Υποστηρίζετε ότι το νομοσχέδιο δεν έχει αρχή, μέση και τέλος, ότι είναι ένα συνονθύλευμα ρουσφετολογικών διατάξεων, αρκετές από τις οποίες βέβαια κάθε φορά τις ψηφίζετε. Και βέβαια, δεν παραλείπετε σε κάθε συνεδρίαση να υπενθυμίζετε τους γνωστούς σας χαρακτηρισμούς για τον προϋπολογισμό. Ίδια επιχειρηματολογία, ίδιες φράσεις, ίδιες λέξεις. Ένα κόμμα που κυβέρνησε τη χώρα για περισσότερο από είκοσι χρόνια, ένα κόμμα που υποτίθεται πως είναι έτοιμο να κυβερνήσει, έχει περιορίσει την επιχειρηματολογία του στο μηδενισμό και στην άρνηση. Χρησιμοποιείτε μία πρόχειρη και άκρως λαϊκίστικη προσέγγιση, επιστρέφοντας σε λογικές της δεκαετίας του ’70 και του ’80. Με τον τρόπο, όμως, αυτό θα μου επιτρέψετε να σας πω ότι δεν συνεισφέρετε στον κοινοβουλευτικό διάλογο.
     Το νομοσχέδιο, που συζητούμε σήμερα και που τόσο σκληρά κατακρίνει το ΠΑ.ΣΟ.Κ., έχει ρυθμίσεις που αφορούν περισσότερες από ενάμισι εκατομμύριο οικογένειες ασφαλισμένων και περιέχει εβδομήντα δύο άρθρα. Είναι, όμως, μία σπουδαία ευκαιρία για όλους εμάς που δεν μετέχουμε στην αρμόδια επιτροπή να εκφράσουμε κάποιες απόψεις που αφορούν γενικότερα το ασφαλιστικό πρόβλημα της χώρας. Η Κυβέρνησή μας έχει δεσμευτεί ότι μέχρι το τέλος της τετραετίας θα πρέπει να έχουμε καταλήξει στα δεδομένα του προβλήματος και στην επόμενη τετραετία, αφού βέβαια προηγηθεί διάλογος, να δώσουμε τις λύσεις.
     Έτσι όπως πραγματοποιείται ο διάλογος, είμαι δυστυχώς πολύ απαισιόδοξος, ακόμη και για το αν θα κατορθώσουμε να συμφωνήσουμε στα δεδομένα. Προβλέπω ίσως με μαθηματική ακρίβεια το ότι όσο πλησιάζουμε προς τις εκλογές, τόσο ο διάλογος θα θεωρείται προσχηματικός και όλοι σιγά-σιγά θα αποχωρούν. Και ξέρετε γιατί θα αποχωρήσουν; Διότι το ασφαλιστικό καίει. Κανείς δεν θέλει να αναλάβει την ευθύνη και ιδιαίτερα το ΠΑ.ΣΟ.Κ., μετά την εμπειρία Γιαννίτση, σίγουρα δεν θα επιθυμεί τη συμμετοχή του.
      Οπότε, τι θα κάνουμε, ως υπεύθυνο πολιτικό σύστημα; Να ακολουθήσουμε την πρακτική που τόσο πετυχημένα ακολούθησαν οι κυβερνήσεις του ΠΑ.ΣΟ.Κ.; Να το αφήσουμε αυτό για αργότερα; Να το βάλουμε αυτό κάτω από το χαλί; Αυτήν τη φορά δεν πρόκειται να γίνει έτσι. Εμείς δεν έχουμε σκοπό να υποθηκεύσουμε το μέλλον των επερχόμενων γενεών. Οφείλουμε να το αντιμετωπίσουμε το πρόβλημα και οφείλουμε να το αντιμετωπίσουμε άμεσα.
     Ένα σημείο που θα μπορούσατε κάλλιστα να μας κάνετε κριτική, είναι γιατί δεν προχωράει ο διάλογος ακόμη πιο γρήγορα. Ως νέος Βουλευτής χαίρομαι ειλικρινά και το λέω για τις συζητήσεις που γίνονται για την ανώτατη παιδεία, για την Αναθεώρηση του Συντάγματος. Το ίδιο, όμως, κρίσιμη συζήτηση είναι και η συζήτηση για το ασφαλιστικό. Δυστυχώς εσείς έχετε επικεντρώσει την κριτική σας σε λάθος σημεία.
      Για παράδειγμα, διάβαζα σημείωμα του ΠΑ.ΣΟ.Κ. στις 27 Ιουνίου 2005 για το ασφαλιστικό, ότι τα χρόνια ΄90 με ΄93 ήταν τα χρόνια της νεοφιλελεύθερης επίθεσης, κατά του ασφαλιστικού και συνταξιοδοτικού συστήματος της χώρας. Προφανώς αναφέρεστε στο νόμο του Σιούφα. Γιατί δεν τον καταργήσατε, όμως, όπως είχατε υποσχεθεί; Γιατί στελέχη του ΠΑ.ΣΟ.Κ. έλεγαν μερικά χρόνια αργότερα, ότι ο συγκεκριμένος νόμος έδωσε ανάσα ζωής στο ασφαλιστικό;
     Παράλληλα μας έλεγε το ΠΑ.ΣΟ.Κ. το 2004 ότι δεν υπάρχει κανένα πρόβλημα με το ασφαλιστικό και ότι προσπαθεί τάχα να το δημιουργήσει η Κυβέρνηση. Εγώ θα θέσω κάποια ερωτήματα και θα αναζητήσω απαντήσεις. Γιατί το αναλογιστικό έλλειμμα, αφού δεν υπήρχε πρόβλημα, βρίσκεται σε δυσθεώρητα ύψη που ακόμη δεν μπορούμε καν να τα υπολογίσουμε; Γιατί μέχρι το Μάρτιο του 2004 τα περισσότερα ταμεία δεν παρουσίαζαν ισολογισμούς; Γιατί δεν υπήρξε καταγραφή της κινητής και της ακίνητης περιουσίας των ταμείων; Τέλος, γιατί δεν εφαρμόσατε τους νόμους 2676/99 και 3629/2002 που εσείς οι ίδιοι ψηφίσατε; Μήπως και για όλα αυτά ευθύνεται η Νέα Δημοκρατία; 
     Θέλω να κάνω μια ακόμα επισήμανση. Διαβάζοντας τις προτάσεις του Προέδρου του ΠΑ.ΣΟ.Κ. για το ασφαλιστικό, είδα ότι σε γενικές γραμμές συμπίπτουν μ’ εκείνες που είχε διατυπώσει η Νέα Δημοκρατία στο προεκλογικό της πρόγραμμα, καθώς και με τις θέσεις που έχει διατυπώσει η Γ.Σ.Ε.Ε.. Πιο συγκεκριμένα όλοι μιλούμε για ενοποίηση των ομοειδών ταμείων, για αποτελεσματική αξιοποίηση της κινητής και της ακίνητης περιουσίας των ταμείων, για αντιμετώπιση της εισφοροδιαφυγής, για θωράκιση του συστήματος των αναπηρικών συντάξεων, για το ζήτημα των βαρέων και των ανθυγιεινών, για τη μηχανογράφηση των ασφαλιστικών ταμείων, για τη δημιουργία τρίτου πυλώνα ασφάλισης.
     Αφού, λοιπόν, συμφωνούμε όλοι στις γενικές κατευθύνσεις είναι χρέος μας να δημιουργήσουμε ένα σύστημα ασφάλισης σταθερό και δίκαιο για τις επόμενες γενεές. Πρέπει να βάλουμε στην  άκρη τα μικροκομματικά συμφέροντα και τις αδιέξοδες διαφωνίες και όλοι μαζί να προχωρήσουμε επιτέλους στη λύση του ζητήματος.
     Κυρίες και κύριοι συνάδελφοι, η Κυβέρνηση δεν υποστηρίζει σε καμία απολύτως περίπτωση, ότι με το υπό συζήτηση νομοσχέδιο επιλύεται το ασφαλιστικό ζήτημα της χώρας. Όλοι συμφωνούμε ότι χρειάζονται ευρύτερες παρεμβάσεις και άλλοι νόμοι και κυρίως συναίνεση. Πρέπει, όμως, να αντιμετωπίσουμε ορισμένες εκκρεμότητες ετών και το παρόν νομοσχέδιο προσπαθεί μέσα στα πλαίσια που πάντοτε επιτρέπει η χρηστή δημοσιονομική διαχείριση και τα  περιθώρια που αφήνει ο προϋπολογισμός να αντιμετωπίσει με επιτυχία τις εκκρεμότητες αυτές.
      Ξεκινώντας με τις ρυθμίσεις που αφορούν το Τ.Σ.Μ.Ε.Δ.Ε., το ταμείο των μηχανικών και αποτελούν το πρώτο μέρος του νομοσχεδίου, ένα άμεσο αποτέλεσμα της αναδιάρθρωσης των ταμείων, είναι η αύξηση των συντάξεων. Επιπρόσθετα, θα υπάρχει και πληρέστερη ασφαλιστική προστασία των ασφαλισμένων του, με τη λειτουργία κλάδων κύριας σύνταξης, πρόσθετης ασφάλισης, υγείας τεχνικών, εφάπαξ και ειδικών παροχών. Είναι αναμφίβολα πολύ σημαντικό, το ότι και οι ίδιοι οι φορείς θεωρούν, ότι το νομοσχέδιο κινείται προς τη σωστή κατεύθυνση και ότι έχει πάρα πολύ σημαντικές και θετικές ρυθμίσεις.
     Σε ό,τι αφορά το δεύτερο μέρος του νομοθετήματος υπάρχουν πολύ σημαντικές ρυθμίσεις για τους ασφαλισμένους. Ειδικότερα με το άρθρο 29 παρατείνεται η δυνατότητα θεμελίωσης του δικαιώματος μειωμένης σύνταξης, λόγω γήρατος, μέχρι το Φεβρουάριο του 2009, χωρίς τη συμπλήρωση των εκατό ημερών κατ’ έτος, πριν από την υποβολή της αίτησης συνταξιοδότησης στην πενταετία, εφόσον ο αιτών είναι αποδεδειγμένα άνεργος για το χρονικό διάστημα των είκοσι τεσσάρων μηνών.
     Σημαντική είναι και η διάταξη που προβλέπει τη σύνταξη και υποβολή αναλογιστικών μελετών ανά τριετία, για όλους τους φορείς της κοινωνικής ασφάλισης. Παράλληλα αναβαθμίζεται ο φορέας που ασχολείται με την ηλεκτρονική επεξεργασία του συστήματος της κοινωνικής ασφάλισης. Τέλος, καθιερώνεται ο αριθμός μητρώου κοινωνικής ασφάλισης από το 2008.
     Κυρίες και κύριοι συνάδελφοι, ανέφερα πολύ επιλεκτικά συγκεκριμένες ρυθμίσεις, που κατά την προσωπική μου άποψη είναι εξαιρετικά σημαντικές. Η συζήτησή μας αφορά ένα πολύ σπουδαίο νομοσχέδιο, με πάρα πολλές και σημαντικές διατάξεις. Θεωρώ ότι η Κυβέρνηση κάνει σήμερα ένα σημαντικό βήμα προκειμένου να αντιμετωπίσει το πρόβλημα αυτό συνολικά, προκειμένου να υπάρξει εξορθολογισμός και νοικοκύρεμα του ασφαλιστικού μας συστήματος. Στο δημόσιο διάλογο για την επίλυση αυτού του ζητήματος ελπίζω και το εύχομαι να συμβάλουμε όλοι, να αποφύγουμε τις αδιέξοδες αντιπαραθέσεις και να μιλήσουμε επιτέλους επί της ουσίας, χωρίς δογματισμούς, γιατί ο στόχος μας είναι κοινός. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Μπεκίρη.
     Το λόγο έχει ο Πρόεδρος του ΠΑ.ΣΟ.Κ. κ. Παπανδρέου.
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, ποια είναι η φιλοσοφία της Νέας Δημοκρατίας για το κοινωνικό κράτος; Το κοινωνικό κράτος, με τις όποιες αδυναμίες, είναι δημιούργημα της προοδευτικής παράταξης. Και όταν λέω προοδευτική παράταξη πάω και πιο πίσω και στο Γεώργιο Παπανδρέου και στον Ελευθέριο Βενιζέλο, αλλά και στα είκοσι χρόνια –που δεν ήταν είκοσι- τα οποία συνεχώς μας υπενθυμίζει η Νέα Δημοκρατία. Είναι δικό μας δημιούργημα το κοινωνικό κράτος στη χώρα.
     Αντιθέτως όποτε ήρθε η Δεξιά στην εξουσία, όχι μόνο δεν συνέβαλε, όχι μόνο δεν πρόσθεσε, αλλά κατεδάφισε, υπονόμευσε την αντίληψη ενός κράτους που θα είναι κοντά στον  πολίτη για σημαντικές υπηρεσίες παιδείας, υγείας, ασφάλισης, κ.ο.κ.. Αυτή είναι μια συνειδητή επιλογή της δεξιάς παράταξης. 
     Εμείς, επεκτείναμε το Ι.Κ.Α. σ’ όλη τη χώρα. Μετατρέψαμε τον Ο.Γ.Α. σε ταμείο κύριας ασφάλισης αγροτών. Ιδρύσαμε ενιαίο ταμείο ελεύθερων επαγγελμάτων. Παρείχαμε δωρεάν ιατροφαρμακευτική περίθαλψη σ’ όλους τους ανέργους, αλλά επίσης και πακέτα δωρεάν προληπτικής ιατρικής για όλα τα ταμεία.
     Από το κράτος-πρόνοιας που κατακτήσαμε με κοινωνικούς αγώνες, δεκαετιών, αλλά και με εισφορές των ασφαλισμένων, οδηγούμαστε σήμερα σε μια αγορά πρόνοιας, αποτέλεσμα της πολιτικής της Νέας Δημοκρατίας να στηρίξει ιδιωτικά συμφέροντα, ιδιωτικές ασφαλιστικές εταιρείες ή τις πελατειακές της σχέσεις με συγκεκριμένες ομάδες. Και αυτό γίνεται με σκοτεινές κυβερνητικές μεθοδεύσεις, με αντιφατικές και θολές κυβερνητικές εξαγγελίες. 
     Βλέπουμε επίσης τα αρμόδια κυβερνητικά στελέχη να εκτοξεύουν τη μια μέρα αόριστες δεσμεύσεις για τα όρια ηλικίας συνταξιοδότησης, για το ύψος των εισφορών και των συντάξεων, ενώ τα ίδια ακριβώς στελέχη, την αμέσως επόμενη ημέρα να επιδίδονται σε μια ακατάσχετη κινδυνολογία.
     Δημιουργείτε ανασφάλεια, με αποτέλεσμα βεβαίως να προωθείτε, να σπρώχνετε πολλούς ασφαλισμένους στην πρόωρη εργασιακή έξοδο. Στρατιές νέων ηλικιακά χαμηλοσυνταξιούχων, ιδιαίτερα στο δημόσιο, που τελικά επιβαρύνουν το ασφαλιστικό σύστημα! Αποδομείτε το κοινωνικό σύστημα, το κοινωνικό κράτος και καλλιεργείτε την αίσθηση της ανασφάλειας στον πολίτη. 
     Γιατί το κάνετε αυτό; Γιατί να καλλιεργείτε την ανασφάλεια; Γιατί να είναι αυτή μια συνειδητή πολιτική επιλογή; Διότι σε όλους τους τομείς που χειρίζεστε, καλλιεργείτε την ανασφάλεια, καλλιεργείτε την αίσθηση του φόβου, της έλλειψης σιγουριάς. Για να έρθετε μετά ρουσφετολογώντας, αναξιοκρατικά, βοηθώντας πελατειακά, όχι να δώσετε δικαιώματα, όχι να εγγυηθείτε δικαιώματα για τον πολίτη, αλλά να μοιράσετε κάποια προνόμια για τους λίγους, δημιουργώντας την αίσθηση ομηρίας στον πολίτη, ελπίζοντας ότι με την ομηρία αυτή εσείς θα μπορέσετε να κερδίσετε τις επόμενες εκλογές.
     (Χειροκροτήματα από την πτέρυγα του ΠΑ.ΣΟ.Κ.)
     Να ξέρετε, ο ελληνικός λαός δεν θα δεχθεί την ομηρία και την ανασφάλεια που καλλιεργείτε εσείς, διότι θα θέλει να δει ένα κίνημα, το ΠΑ.ΣΟ.Κ., στην κυβέρνηση, που θα δώσει δικαιώματα, θα εγγυηθεί δικαιώματα στον ελληνικό λαό και όχι προνόμια για τους λίγους και όχι ομηρία για τον ασθενέστερο.
     (Χειροκροτήματα από την πτέρυγα του ΠΑ.ΣΟ.Κ.)
     Παράλληλα, με τον τρόπο που εσείς υπονομεύετε αυτό το σύστημα και δημιουργείτε ανασφάλεια, θέλετε να καλλιεργήσετε το κλίμα ότι κάτι πρέπει να γίνει και να περάσετε βίαιες ανατροπές απέναντι στα ασφαλιστικά δικαιώματα των ασθενέστερων χωρίς να έχετε αντιδράσεις.
     Εμείς, όπως είπα, θέλουμε να εγγυηθούμε τη σιγουριά του Έλληνα πολίτη στην παιδεία, στην υγεία, στην ασφάλιση, στο περιβάλλον, στην ποιότητα ζωής, διότι έτσι του εγγυόμαστε και την ελευθερία του, έτσι του εγγυόμαστε και τη δημιουργικότητά του, έτσι εγγυόμαστε και την κοινωνική συνοχή της χώρας αυτής, που είναι για μας προϋπόθεση για μία ουσιαστική ανάπτυξη της χώρας.
     (Χειροκροτήματα από την πτέρυγα του ΠΑ.ΣΟ.Κ.)
     Δεν θα πάμε σε μία οικονομική ανάπτυξη που θα έχει το 1/3 ή τα 2/3 του κόσμου στο περιθώριο. Δεν μπορεί να είναι σωστή μια τέτοια ανάπτυξη.
     Αυτή είναι η μεγάλη διαφορά, η ξεκάθαρη διαφορά αντίληψης που έχουμε για την κοινωνία και το ασφαλιστικό σύστημα.
     Εδώ έχουμε μία ανεύθυνη Κυβέρνηση που φορτώνει τα προβλήματα στον φτωχότερο, στο μέσο Έλληνα και στο αύριο, στην αυριανή γενιά, με εκρηκτικές συνέπειες. Ίσως να μην είστε εσείς Κυβέρνηση αύριο, αλλά η Ελλάδα θα υπάρχει αύριο και οι συνέπειες θα ενταθούν. Γι’ αυτό ο ελληνικός λαός θα θελήσει να είμαστε και πάλι εμείς κυβέρνηση, για να μπορέσουμε να αντιμετωπίσουμε τη δική σας κληρονομιά, τις αρνητικές συνέπειες που θα έχετε κληροδοτήσει στη χώρα.
     (Χειροκροτήματα από την πτέρυγα του ΠΑ.ΣΟ.Κ.)
     Εμείς σας παραδώσαμε το Ι.Κ.Α. πλεονασματικό, μετά από πολλές δεκαετίες ελλειμματικής λειτουργίας. Την περιουσία των ασφαλιστικών ταμείων πενταπλάσια, σε σχέση με εκείνη που παραλάβαμε μετά από την προηγούμενη κυβέρνησή σας, το 1993, από τα 4.000.000.000 στα 22.000.000.000 ευρώ. Τα ταμεία με πλεόνασμα 1,8 δισεκατομμύριο ευρώ, τετραπλάσιο σχεδόν σε σχέση με εκείνο που παραλάβαμε και πάλι το 1993. Ένα σύστημα κοινωνικής ασφάλισης που καλύπτει το σύνολο των εργαζομένων.
     Το 2001 αποδώσαμε στο Ι.Κ.Α. για τις υποχρεώσεις του δημοσίου μιας εικοσιπενταετίας 9,5 δισεκατομμύρια ευρώ, δηλαδή, από το 1975 μέχρι το 2000. Ανάλογες πολιτικές εφαρμόσαμε και στα άλλα ταμεία. Δηλαδή, προχωράγαμε συστηματικά σε μία εξυγίανση και στη δημιουργία ενός ισχυρού ασφαλιστικού συστήματος που θα μπορούσε να εγγυηθεί το μέλλον των συνταξιούχων, των ηλικιωμένων της χώρας μας.
     Αυτή η Κυβέρνηση τι κατάφερε; Διπλασίασε το ετήσιο έλλειμμα στα ταμεία των Δ.Ε.Κ.Ο. και των τραπεζών στο 1.000.000.000 ευρώ σήμερα. Τετραπλασίασε το έλλειμμα στους κλάδους υγείας των ταμείων και έχει πάει σήμερα στα 2.000.000.000 ευρώ. Πήγε το μέσο όρο ηλικίας συνταξιοδότησης ενάμιση τουλάχιστον χρόνο πιο κάτω, από τα 63,2 έτη που ήταν το 2003, με την ανασφάλεια που δημιούργησε.
     Άφησε τις δαπάνες υγείας -με τη δική σας διαχείριση και τις δικές σας πολιτικές- να αυξάνονται ανεξέλεγκτα. Σπατάλες τις οποίες εσείς είχατε πει ότι θα μειώνατε, αλλά με τη λογική σας, ανέβηκαν ανεξέλεγκτα κατά 15% με 20% το χρόνο, όπως επίσης ανέβηκαν 30% τον τελευταίο χρόνο και οι φαρμακευτικές δαπάνες, μετά την κατάργηση της λίστας –δική σας πολιτική-, τον περιορισμό του ελέγχου, αλλά και την αύξηση της τιμής του φαρμάκου.
     Εμείς πετύχαμε –παρ’ ότι υπάρχουν αδυναμίες, τις οποίες αναγνωρίζουμε- από τη μηχανοργάνωση του Ι.Κ.Α., να μπορούν να εξυπηρετούνται εκατομμύρια ασφαλισμένων για τη θεώρηση βιβλιαρίου υγείας και την ασφαλιστική ενημέρωση. 
     Εμείς, την τελευταία πενταετία των κυβερνήσεων του ΠΑ.ΣΟ.Κ. πετύχαμε οι συντάξεις του Ο.Γ.Α. να έχουν μέση ετήσια αύξηση 20%. Πετύχαμε και το Ε.Κ.Α.Σ. μέσα στην ίδια πενταετία να έχει ποσοστιαία ετήσια αύξηση από 15% μέχρι 50%. 
     Είμαστε απόλυτα ικανοποιημένοι; Βεβαίως όχι. Υπάρχουν προβλήματα στην ποιότητα των παρεχομένων υπηρεσιών και βεβαίως στα ασφαλιστικά ταμεία. 
     Όμως εσείς, κύριοι, ξαναφτιάξατε τις ουρές στο Ι.Κ.Α. και δώσατε αυξήσεις μόλις 6% με 7%, σε σχέση μ΄ αυτά που δώσαμε εμείς τα δύο τελευταία χρόνια στον Ο.Γ.Α. και το Ε.Κ.Α.Σ.. Τώρα βεβαίως, προσπαθείτε να εξαπατήσετε τον συνταξιούχο, τον ελληνικό λαό, υποσχόμενοι ως Κυβέρνηση ότι δεν θα αλλάξουν τα όρια ηλικίας συνταξιοδότησης ή ο τρόπος υπολογισμού των συντάξεων ή οι εισφορές. Η πολιτική σας δεν οδηγεί ούτε στη βιώσιμη προοπτική του συστήματος, ούτε στη βελτίωση της κοινωνικής αποτελεσματικότητάς του. Οδηγεί στην αποδυνάμωση του συστήματος. Οδηγεί πολλά χρόνια πίσω.
     Τώρα, έρχεστε με ένα νομοσχέδιο, και έρχεται, αγαπητοί συνάδελφοι της Νέας Δημοκρατίας, και ένας συγκεκριμένος Υπουργός, που εγώ θεωρώ ότι αδυνατεί να χειριστεί ένα μεγάλο θέμα, όπως είναι το ασφαλιστικό. Και αδυνατεί να το χειριστεί, όχι μόνο γιατί ως Νέα Δημοκρατία έτσι κι αλλιώς η πολιτική σας είναι αρνητική απέναντι σ΄ όλα τα κοινωνικά ζητήματα –παιδεία, υγεία, ασφαλιστικό- αλλά διότι και ο ίδιος έχει μια εμπλοκή σε ένα μεγάλο σκάνδαλο, το λεγόμενο «σκάνδαλο των κουμπάρων».
     (Χειροκροτήματα από την πτέρυγα του ΠΑ.ΣΟ.Κ.)
     Και όταν ένας Υπουργός έχει μια τέτοια εμπλοκή, με ποια πολιτική αξιοπιστία και κύρος, μπορεί να διαπραγματεύεται ένα τεράστιο ζήτημα, όπως το ασφαλιστικό, χωρίς να γίνει ο ίδιος αντικείμενο πιέσεων ειδικών συμφερόντων; Πώς θα υπηρετήσει το δημόσιο συμφέρον και όχι τα ειδικά συμφέροντα; 
     Για να σας αποδείξω το αληθές, ερωτώ: Πώς η Ο.Κ.Ε. γνωμοδότησε ότι αυτό το νομοσχέδιο περιέχει ρυθμίσεις σκανδαλωδώς ευνοϊκές για τους μεγαλοφειλέτες του Ι.Κ.Α. –η Ο.Κ.Ε., όχι το ΠΑ.ΣΟ.Κ-, όπως η ένταξη στη ρύθμιση χρεών και των εργολάβων δημοσίων έργων; Στο εξής θα μπορούν να εισπράττουν δημόσιο χρήμα και να διεκδικούν νέα δημόσια έργα, έχοντας δώσει μόνο το 3% των οφειλών τους στο Ι.Κ.Α..
     Διαχειρίζεστε την υπόθεση των εσόδων των ταμείων με έναν τρόπο πελατειακό, για να εξυπηρετήσετε κάποιους «ημέτερους». Επίσης, με τον τρόπο που εξυπηρετείτε τα θέματα των εσόδων των ταμείων, έχουμε εκατοντάδες χιλιάδες ασφαλιστικές ενημερότητες –κατά τα πρόσφατα δημοσιεύματα-, όπου μοιράζονται σε οφειλέτες με παρεμβάσεις της Κυβέρνησης και της διοίκησης του Ι.Κ.Α., σε βάρος του μεγαλύτερου ασφαλιστικού μας οργανισμού.
     Να το επαναλάβω; Δίνετε ασφαλιστικές ενημερότητες μετά από παρεμβάσεις της Κυβέρνησης και της dιοίκησης του Ι.Κ.Α.. Δηλαδή, τα χρήματα του ασφαλισμένου εσείς έχετε δικαίωμα να τα χαρίζετε σε κάποιους κακοπληρωτές; Διότι αυτή είναι η πολιτική σας. Με ποιο δικαίωμα χαρίζετε τα χρήματα του ασφαλισμένου, τις εισφορές του, σε κάποιους κακοπληρωτές; 
     Επίσης, ακόμα πιο εξοργιστική είναι η διάταξη που προβλέπει την οικονομική συμμετοχή των ασφαλισμένων στις προληπτικές ιατρικές εξετάσεις. Χαρίζουμε στους κακοπληρωτές, χαρίζουμε στις εταιρείες, βάζουμε χαράτσι στο φτωχό, στο μέσο Έλληνα. Χαρίζουμε στους κακοπληρωτές –αυτή είναι η διαπαιδαγώγηση που κάνετε στην ελληνική κοινωνία- και ζητάτε από το φτωχό να πληρώσει τις προληπτικές του εξετάσεις. Αυτή είναι η πολιτική σας. Αυτή είναι η κοινωνική σας ευαισθησία. Αυτά είναι τα μεγάλα προεκλογικά σας προγράμματα, τα οποία λέγατε προεκλογικά και σήμερα άλλα κάνετε, αναξιόπιστα. Άλλα λέγατε και άλλα κάνετε. Την ώρα μάλιστα που όλες οι πολιτισμένες χώρες υιοθετούν πολιτικές που προάγουν την πρόληψη, εσείς ουσιαστικά καταργείτε την πρόληψη.
     Ποιους θα χτυπήσει αυτή η ρύθμιση; Αυτή η ρύθμιση θα χτυπήσει το φτωχότερο και το μέσο Έλληνα, αυτούς που, εάν θέλετε, είναι και πιο ευάλωτοι, που δεν έχουν τα μέσα, αυτούς που έχουν -και λόγω ποιότητας ζωής πολλοί απ’ αυτούς- μεγαλύτερη ευαισθησία σε πιθανές ασθένειες και σε προβλήματα, αυτούς που χρειάζονται περισσότερο να υπάρχει πρόληψη. Και πέραν του ότι, τελικά θα μειωθεί το κόστος της περίθαλψης, εάν υπάρχει η πρόληψη, μακροπρόθεσμα. Αλλά εσείς δεν σκεφτόσαστε μακροπρόθεσμα. Σκεφτόσαστε μόνο για το σήμερα και το πελατειακό εκλογικό συμφέρον. 
     Και βεβαίως, βρίσκεστε μεταξύ μιας αντίφασης. Από τη μια να αντιμετωπίσετε τα μεγάλα οικονομικά προβλήματα που εσείς δημιουργήσατε με την «απογραφή» και μ’ αυτήν τη διαδικασία της επιτήρησης και από την άλλη, να εξυπηρετήσετε τα πελατειακά σας συμφέροντα. Αυτή είναι η αντίφαση που βγαίνει και από το ίδιο το νομοσχέδιο. 
     Αγαπητοί συνάδελφοι, με τις πολιτικές του ΠΑ.ΣΟ.Κ., έπαψε ο πολίτης να πληρώνει για τον προγεννητικό έλεγχο, το ΤΕΣΤ ΠΑΠ, τη μαστογραφία, το τεστ καρκίνου του προστάτη, τους εμβολιασμούς, τον οδοντιατρικό έλεγχο παιδιών κάτω των δεκατεσσάρων ετών. Τι θα έπρεπε να έχει κάνει η Κυβέρνηση; Να χτίσει πάνω σ’ αυτά που βρήκε. 
     Μιλάτε για συναίνεση. Μα, συναίνεση είναι όταν εσείς υπονομεύετε τη συναίνεση καταστρέφοντας αυτά τα οποία είχε κατακτήσει επί δεκαετίες ο ελληνικός λαός και με τις κυβερνήσεις του ΠΑ.ΣΟ.Κ.; Αυτή είναι η συναίνεση που ζητάτε από εμάς; Να δεχτούμε εμείς αυτήν την καταστροφή; 
     (Χειροκροτήματα από την πτέρυγα του ΠΑ.ΣΟ.Κ.)
      Ποια συναίνεση; Στα μεγάλα λόγια; Στην πράξη τι κάνετε έχει σημασία. Αν θέλετε πραγματικά να χτίσετε πάνω στο έργο του ΠΑ.ΣΟ.Κ., να μιλάγαμε για συναίνεση. Αλλιώς είναι υποκρισία. 
     Θα έπρεπε να αναπτύξετε προγράμματα προληπτικής ιατρικής με συνεργεία, που θα οργώνουν την περιφέρεια, θα προπαγανδίζουν τη δωρεάν προληπτική εξέταση, θα σώζουν ζωές, ώστε να επωφεληθούν πάρα πολλοί Έλληνες. Δεν το κάνατε. Βάλατε ένα άδικο χαράτσι.
      Η τροποποίηση, που πάτε να φέρετε σήμερα, απ’ ό,τι ακούω είναι μια μικρή τροπολογία που δεν είναι ουσιαστική, δείχνει όμως ότι προσπαθείτε να ρίξετε στάχτη στα μάτια του πολίτη. Περισσότερο, όμως, δείχνει το δικό σας πανικό, τη δική σας προχειρότητα, τη δική σας έλλειψη σχεδιασμού, τη δική σας φιλοσοφία, «όλα στο βωμό του πρόσκαιρου μικροκομματικού συμφέροντος». Μικροκομματικό συμφέρον η «απογραφή», μικροκομματικό συμφέρον η πελατειακή σας πολιτική στο ασφαλιστικό σύστημα. Αυτή η λογιστική και πελατειακή αντίληψη της Κυβέρνησης, καταλύει κάθε έννοια κοινωνικής πολιτικής. Δεν βλέπει δικαιώματα, αλλά προνόμια. 
     Εμείς είχαμε καθιερώσει για τους κατοίκους μικρών οικισμών της περιφέρειας, οι οποίοι αυτοαπασχολούνται σε άλλες δραστηριότητες εκτός από τις αγροτικές, να ασφαλίζονται στον Ο.Γ.Α. αντί του Τ.Ε.Β.Ε., ώστε να επιβαρύνονται λιγότερο. Η δική μας ρύθμιση για τα κριτήρια ένταξης συνδύαζε τον πληθυσμό της περιοχής με το εισόδημα του ελεύθερου επαγγελματία και με το ποιο είναι το κύριο επάγγελμα. 
     Το νομοσχέδιο της Νέας Δημοκρατίας καταργεί τα εισοδηματικά κριτήρια, περιορίζει τον αριθμό των δικαιούχων. Αυτή είναι η δική σας λογική, κοντόφθαλμη, ανεύθυνη, κοινωνικά άδικη. Φάνηκε, βεβαίως, αυτή η αντίληψη απ’ όλες τις περιβόητες «μεταρρυθμίσεις» του ασφαλιστικού, το ασφαλιστικό των τραπεζών, του Ο.Τ.Ε., έως τη λίστα φαρμάκων και το σύστημα προσδιορισμού τιμών. Όλες οι πρωτοβουλίες επιβαρύνουν τα ασφαλιστικά ταμεία, υπονομεύουν τη βιωσιμότητα του ασφαλιστικού μας συστήματος. 
     Για να δούμε ποιο είναι το έργο τα τελευταία δυόμισι χρόνια. Ακούστε. Σε τριάντα δύο μήνες καταφέρατε να αυξήσετε κατά 25% την εισφοροδιαφυγή, η οποία φθάνει σήμερα τα 5.000.000.000 ευρώ το χρόνο. Κατάφερε η Κυβέρνηση της Νέας Δημοκρατίας να εκτινάξει στο ένα εκατομμύριο τους ανασφάλιστους. Κατάφερε να υποχρηματοδοτεί συστηματικά την κοινωνική ασφάλιση στους τελευταίους τρεις προϋπολογισμούς. Μόνο στο φετινό προϋπολογισμό οι υποχρεώσεις του κράτους δεν καλύπτουν ένα ποσό των δυόμισι δισεκατομμυρίων ευρώ, δηλαδή υπολείπεται αυτό το ποσό από τις οφειλές που θα έπρεπε να δίνει το κράτος προς το ασφαλιστικό σύστημα. Καταφέρατε να διπλασιάσετε συνολικά τα χρέη του κράτους προς τα ταμεία, ανεβάζοντάς τα σε 6.000.000.000 ευρώ. Αυτή είναι η καλή διαχείριση που λέγατε προεκλογικά. Καταφέρατε με την προκλητική εθελούσια έξοδο στον Ο.Τ.Ε., το ασφαλιστικό των τραπεζών, την κατάργηση της λίστας των φαρμάκων, να επιβαρύνετε τα περισσότερα ασφαλιστικά ταμεία ακόμα περισσότερο και, όπως είπα, τρομάξατε τους ασφαλισμένους και ιδιαίτερα τις εργαζόμενες μητέρες, ώστε να δημιουργηθεί απ’ αυτές κύμα φυγής προς τη σύνταξη, υπονομεύοντας τη βιωσιμότητα του συστήματος για το αύριο. Καταφέρατε, επίσης, ο χρόνος απονομής της σύνταξης, ιδιαίτερα σε περιπτώσεις διαδοχικής ασφάλισης, να φτάνει τα δυόμισι χρόνια. Κατάφερε να σπρώξει στην εξαθλίωση αυτή η Κυβέρνηση, το πιο ευάλωτο μέρος του πληθυσμού, τους δικαιούχους του Ε.Κ.Α.Σ., τους οποίους βεβαίως εξαπάτησε προεκλογικά. 
     Εγώ πήγα εχθές, επισκέφθηκα το υποκατάστημα του Ι.Κ.Α. στο Νέο Κόσμο. Το προσωπικό εκεί, πράγματι, κάνει μια υπεράνθρωπη προσπάθεια, αλλά δεν αρκεί. Δεν έχετε προσλάβει, δεν έχετε ενισχύσει, δεν έχετε βοηθήσει με το απαραίτητο προσωπικό. Αυτό που ζητάει ο ασφαλισμένος είναι μια απλή λέξη: αξιοπρέπεια. Ζητάει αξιοπρέπεια. Δεν ζητάει πολλά, ζητάει αξιοπρέπεια και εσείς δεν δίνετε σήμερα αξιοπρέπεια στο συνταξιούχο, το χαμηλοσυνταξιούχο, δεν δίνετε αυτό το ελάχιστο, το οποίο ζητάει σήμερα ο χαμηλοσυνταξιούχος.
     (Χειροκροτήματα από την πτέρυγα του ΠΑ.ΣΟ.Κ.)
     Άκουσα τους ασφαλισμένους να μου λένε πως για 10 ή 20 ευρώ που ανέβηκε η δική τους σύνταξη, έχασαν το δικαίωμα στο Ε.Κ.Α.Σ.. Άνθρωποι πραγματικά σε απόγνωση από την κατάστασή τους. Μάλιστα, μια ηλικιωμένη γυναίκα με πλησίασε και είπε: «Παιδί μου, εγώ πια με τη σύνταξή μου πρέπει να πηγαίνω στα συσσίτια για να ζω». Δεν σας ενδιαφέρει φαίνεται, δεν είναι το πρόβλημά σας αυτό, αλλά αυτή είναι η πολιτική σας, αυτή είναι η κοινωνική ευαισθησία για την οποία μιλάγατε προεκλογικά. 
     Σε ό,τι αφορά την πολιτική σας για το ευρύτερο θέμα του ασφαλιστικού, τρία χρόνια δεν έχετε κάνει ούτε μία αναλογιστική μελέτη, δεν έχετε παρουσιάσει ούτε μια πρόταση για το ασφαλιστικό. Μεταθέτετε τη λύση. Στα μεγάλα λόγια είναι εύκολος ο κ. Καραμανλής, στα δύσκολα κρύβεται. Μεταθέτετε τη λύση στην επόμενη τετραετία, όταν ο λαός σάς έχει εκλέξει γι’ αυτήν την τετραετία, δεν σας έχει εκλέξει για την επόμενη τετραετία, αγαπητοί συνάδελφοι της Νέας Δημοκρατίας. Σε ό,τι αφορά το διάλογο, εσείς τον ναρκοθετήσατε. Τον εξαγγείλατε από το 2005, χωρίς θέσεις, χωρίς προτάσεις. 
     Και για να απαλλαγείτε από το πρόβλημα του ασφαλιστικού, για να μην αντιμετωπίσετε τις πραγματικές σας ευθύνες, αναθέσατε τη «διατύπωση του προβλήματος» ή την «αποτύπωση της κατάστασης» σε επιτροπή εμπειρογνωμόνων, χωρίς ποτέ να καταθέσετε τις δικές σας προτάσεις. Εμείς καταθέσαμε τις προτάσεις μας. Έχουμε βάλει ένα πακέτο για την επίλυση του ασφαλιστικού προβλήματος. Περιμένουμε ακόμη τη δική σας απάντηση. Τώρα ήρθε αυτό το νομοσχέδιο , μια συρραφή διατάξεων χωρίς αρχή, χωρίς μέση, χωρίς τέλος. 
     Φίλες και φίλοι, αγαπητοί συνάδελφοι, πρόκειται για μια Κυβέρνηση που απέδειξε ότι μπορεί να κατεδαφίσει. Το να κτίσεις, θέλει χρόνια. Το να κατεδαφίσεις δεν θέλει παρά μια μέρα. Εσείς καταφέρατε σ΄ αυτό το μικρό χρονικό διάστημα, ό,τι οικοδομήθηκε με κόπους και θυσίες και με προσπάθειες πολλών ετών, να το κατεδαφίσετε. Η δική σας Κυβέρνηση, είναι μια Κυβέρνηση προσανατολισμένη σταθερά στην εξυπηρέτηση συμφερόντων των λίγων, των οικονομικά ισχυρών, των «ημετέρων», αδιαφορώντας για τα πραγματικά δικαιώματα του κάθε πολίτη, μέσα σε μια πολιτεία ισονομίας. Βρίσκεστε στην ακριβώς αντίθετη θέση από εκείνη που οδηγεί σε μια δίκαιη κοινωνία, σε ένα κοινωνικό κράτος με επάρκεια και βιώσιμη προοπτική, σε ένα κράτος αλληλεγγύης και κοινωνικής συνοχής. 
     Αγαπητοί συνάδελφοι, η Νέα Δημοκρατία έχει αφήσει για την επόμενη τετραετία το ασφαλιστικό πρόβλημα. Πράγματι, ο Έλληνας πολίτης, όταν θα πάει τις επόμενες εκλογές στις κάλπες, θα έχει να επιλέξει, γιατί θα βρεθεί μπροστά σε ένα δίλημμα. Μεταξύ μιας παράταξης που θέλει τη δημόσια παιδεία και μιας παράταξης που θέλει να την απαξιώσει. Μεταξύ μιας παράταξης που θέλει τον συγκεντρωτισμό και την αναξιοκρατία και τον κομματισμό στο κράτος και μιας παράταξης που θέλει την αποκέντρωση, την αξιοκρατία, τη διαφάνεια και την πραγματική λειτουργία ενός κράτους που είναι κοντά στον πολίτη.
     (Χειροκροτήματα από την πτέρυγα του ΠΑ.ΣΟ.Κ.)
     Θα έχει να επιλέξει μεταξύ μιας Κυβέρνησης που μας πάει από αδιέξοδο σε αδιέξοδο στην εξωτερική πολιτική, δημιουργώντας αλγεινή εικόνα για τη χώρα μας με την «απογραφή» και σε μια παράταξη που ξέρει να αναδεικνύει το κύρος, που ξέρει να διαπραγματεύεται, που ξέρει να κάνει εξωτερική πολιτική με λύσεις και με σιγουριά για τον πολίτη.
     Και βεβαίως στο ασφαλιστικό, ο πολίτης, θα πρέπει να επιλέξει μεταξύ μιας Κυβέρνησης που υπονόμευσε συστηματικά, στα χρόνια στα οποία κυβέρνησε, το κοινωνικό σύστημα, μεταφέροντας πλούτο από τον φτωχό στον ισχυρό, κάνοντας σκανδαλώδεις διατάξεις για τους λίγους, αφαιρώντας δικαιώματα από τους πολλούς και μιας άλλης κυβέρνησης, η οποία θέλει τη δίκαιη κοινωνία, που θέλει να δώσει τη σιγουριά, την αξιοπρέπεια, την ασφάλεια στον Έλληνα πολίτη. Εγώ είμαι σίγουρος ότι ο Έλληνας θα επιλέξει τη δίκαιη κοινωνία.
     (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ πολύ κύριε Παπανδρέου. 
     Ο κύριος Υπουργός έχει το λόγο για μια μικρή παρέμβαση.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα κάνω μια μικρή παρέμβαση για ορισμένα ζητήματα που έθιξε ο κ. Παπανδρέου.
     Κύριοι συνάδελφοι, λυπάμαι πραγματικά διότι ο κ. Παπανδρέου επανήλθε απόψε σε μια υπόθεση στην οποία το επίπεδο της κριτικής και η επιλογή των όρων και των εκφράσεων που χρησιμοποιήθηκαν, ξεπέρασαν κάθε μέτρο έξω από το πολιτικό σύστημα και από τον ίδιο προσωπικά. 
     Πριν από δυο μήνες ελέχθησαν με εξαιρετική ευκολία πράγματα τα οποία δεν είχαν καμία σχέση με την πραγματικότητα. Γι’ αυτόν το λόγο μάλιστα ήμουν αναγκασμένος να προσφύγω σε θεσμικά όργανα. Βεβαίως, είναι σαφές ότι, σε αντίθεση με τον κ. Παπανδρέου, εγώ ποτέ δεν διεκδίκησα το αλάθητο και επίσης αυτονόητα ποτέ δεν αρνήθηκα την κριτική όσο σκληρή και αν είναι. 
     Αυτή η θέση όμως δεν έχει να κάνει με διαστρέβλωση, με παραποίηση και με συκοφαντία. Αυτά είναι άλλα πράγματα. Θα ξαναπώ ότι εκείνη την περίοδο κάποιοι έχασαν το μέτρο και δυστυχώς ο κ. Παπανδρέου απόψε επανήλθε. 
     Εκτιμώ, κυρίες και κύριοι συνάδελφοι, ότι η στοχοποίηση που ξεκίνησε έξω από το πολιτικό σύστημα και ακολούθησαν κάποιοι μέσα στο πολιτικό σύστημα, προκύπτει από την ενόχληση για ένα παραγόμενο έργο, αλλά και για αντιστάσεις τις οποίες κάποιοι προβάλουν, αντιστάσεις προς κάποιους οι οποίοι είχαν συνηθίσει αλλιώς τα πολλά χρόνια που κυβέρνησε το ΠΑ.ΣΟ.Κ..
     (Χειροκροτήματα από την πτέρυγα της Νέας Δημοκρατίας)
      Γι’ αυτό, λοιπόν, προκαλώ τον κ. Παπανδρέου και το ΠΑ.ΣΟ.Κ. να μου κάνει κριτική, όπως και να κάνει κριτική στην Κυβέρνηση επί του έργου το οποίο προβάλουμε, το οποίο έχουμε να προβάλουμε και το οποίο επιτελούμε. 
     Είδα με εξαιρετική ευκολία απόψε τον κ. Παπανδρέου να μονοπωλεί, κατά τα ειωθότα ΠΑ.ΣΟ.Κ., για μια ακόμη φορά και την κοινωνική ευαισθησία και το κράτος-πρόνοιας, παραποιώντας και διαστρεβλώνοντας τις θέσεις της Κυβέρνησης.
     Κυρίες και κύριοι συνάδελφοι, είμαι υποχρεωμένος να επισημάνω πως με όσα είπε απόψε ο κ. Παπανδρέου δεν συμβάλλει στη δημιουργία ενός κλίματος εμπιστοσύνης των πολιτών μας προς το σύστημα κοινωνικής ασφάλισης, ένα σύστημα δημόσιο, όπως είναι και όπως θα παραμείνει. Είναι πολύ μεγάλη η ευθύνη του κ. Παπανδρέου να έρχεται και να εντείνει την ανασφάλεια των Ελλήνων πολιτών σ΄ ένα σύστημα που, τα χρόνια που είχε την εξουσία η δική του κυβέρνηση στην οποία μετείχε, το οδήγησε σ’ αυτό το σημείο. 
     Δεν άκουσα ίχνος αυτοκριτικής απόψε από τον κ. Παπανδρέου για ένα σύστημα κοινωνικής ασφάλισης που μας παρέδωσαν πολυδιασπασμένο, με εισφοροδιαφυγή, με διαλυμένα ταμεία, με ελλείμματα και διαχειριστικά ανοίγματα τα οποία οδηγούν το σύστημα κοινωνικής ασφάλισης πραγματικά μπροστά σε μια μεγάλη και βαθιά κρίση. Γι’ αυτόν ακριβώς το λόγο, πήραμε την πρωτοβουλία να έρθουμε να συζητήσουμε, να νοικοκυρέψουμε, να εφαρμόσουμε μια νομοθεσία και να μεταρρυθμίσουμε το σύστημα κοινωνικής ασφάλισης.
     Επίσης, απόψε ο κ. Παπανδρέου σε ό,τι αφορά τους αριθμούς που παρουσίασε για δήθεν καλές δικές τους επιδόσεις και για δήθεν κακές δικές μας στην εισφοροδιαφυγή, στη χρηματοδότηση του συστήματος κοινωνικής ασφάλισης, οι αριθμοί που παρουσίασε είναι παντελώς ανακριβείς.
     Θα τον καλούσα, λοιπόν, να ζητήσει από τους συνεργάτες του να του εξηγήσουν με ποια ελλείμματα και ποια αναλογιστικά χρέη παρέδωσε το 2004 το σύστημα κοινωνικής ασφάλισης στην Κυβέρνηση αυτή και τι κάνει τα τελευταία δυόμισι χρόνια η Κυβέρνηση αυτή.
     Κυρίες και κύριοι συνάδελφοι, για να ολοκληρώσω την παρέμβασή μου, θα πω ότι η παραποίηση και η διαστρέβλωση θέσεων της Κυβέρνησης, η κριτική επί παραποιημένων και διαστρεβλωμένων θέσεων, ο μηδενισμός και η άρνηση δεν μπορούν να αποτελούν ούτε υπεύθυνη πολιτική ούτε στρατηγική. 
     Για τα ζητήματα στα οποία αναφέρθηκε ο κ. Παπανδρέου, περιμένω επιτέλους να ακούσω αυτοκριτική. Ο ελληνικός λαός, κυρίες και κύριοι συνάδελφοι, κρίνει την Κυβέρνηση όχι με τις προθέσεις που της καταλογίζει ο κ. Παπανδρέου και το ΠΑ.ΣΟ.Κ., ούτε στη βάση της διαστρεβλωμένης και παραποιημένης πραγματικότητας που επιχείρησε να προβάλει και απόψε εδώ ο Αρχηγός της Αξιωματικής Αντιπολίτευσης.
     Κυρίες και κύριοι συνάδελφοι, ο ελληνικός λαός μάς κρίνει στη βάση των πολιτικών μας και των αποτελεσμάτων μας, πολιτικών νοικοκυρέματος, εξορθολογισμού και μεταρρυθμίσεων που οδηγούν σε μια Ελλάδα ισχυρής ανάπτυξης και ισχυρής κοινωνικής συνοχής. Όσο ο κ. Παπανδρέου και το ΠΑ.ΣΟ.Κ. συνεχίζουν αυτήν την ανεύθυνη αντιπολίτευση, μένουν πίσω και γι’ αυτό θα χάσουν και τις προσεχείς εκλογές. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Κύριε Καστανίδη, έχετε το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ, κύριε Πρόεδρε.
     Αντιλαμβάνομαι την ανάγκη του κυρίου Υπουργού να δώσει απάντηση και σε θέματα τα οποία εθίγησαν και αφορούν το πρόσωπό του ως Υπουργού Κοινωνικών Ασφαλίσεων.
     (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ) 
     Κύριε Υπουργέ, δεν σας στοχοποιεί κανείς, διότι η στοχοποίηση είναι μια μη αποδεκτή διαδικασία στο ελληνικό πολιτικό σύστημα και εν πάση περιπτώσει στην πολιτική πρακτική τουλάχιστον του κόμματος που εγώ εκπροσωπώ. 
     Όχι μόνο δεν σας στοχοποίησε ο κ. Παπανδρέου, αλλά ο Αρχηγός της Αξιωματικής Αντιπολίτευσης διατύπωσε πολιτικό ερώτημα. Το πολιτικό αυτό ερώτημα καλείστε να απαντήσετε και δεν θα πρέπει να αναγάγετε την όποια διατύπωση του Αρχηγού της Αξιωματικής Αντιπολίτευσης σε θέματα προσωπικής ηθικής.
     Ο Aρχηγός της Αξιωματικής Αντιπολίτευσης διατύπωσε ένα απολύτως εύλογο ερώτημα: Τι σημαίνει ότι χαρίζονται πολλές οφειλές προς το Ι.Κ.Α. υπέρ μιας συγκεκριμένης κοινωνικής κατηγορίας, των εργοληπτών δημοσίων έργων, από προϊστάμενο Υπουργείου που καλώς ή κακώς –η διατύπωση και η προσθήκη δική μου- ενεπλάκη στη γνωστή φημολογία και συζήτηση. Πράγματι, ένας άνθρωπος, όπως εσείς, κύριε Υπουργέ, που βρεθήκατε στο μάτι του κυκλώνα, οφείλει να δώσει απάντηση σε πολιτικό ερώτημα που προκύπτει αβίαστα: σημαίνει κάτι για εσάς ότι απαλλάσσεται συγκεκριμένη κοινωνική κατηγορία από την υποχρέωσή της να εξοφλεί τις οφειλές της προς το Ι.Κ.Α.; 
     ΠΑΝΑΓΙΩΤΗΣ ΑΔΡΑΚΤΑΣ:  Όχι δεν είναι έτσι. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό ήταν το ερώτημα που διατυπώθηκε.
     ΠΑΝΑΓΙΩΤΗΣ ΑΔΡΑΚΤΑΣ:  Δεν το έθεσε έτσι. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Επίσης, κύριε Πρόεδρε θα ήθελα να κάνω δύο ακόμη σύντομες παρατηρήσεις:
     Η πρώτη αφορά την αιτίαση του κυρίου Υπουργού ότι το ΠΑ.ΣΟ.Κ. και διά του Αρχηγού του σήμερα δημιουργεί συνθήκες ανασφάλειας. Κυρίες και κύριοι συνάδελφοι, όταν διατυπώνονται σαφείς θέσεις για το μέλλον του ασφαλιστικού μας συστήματος ουδέποτε εγείρονται ζητήματα αμφισβητήσεων και ανασφαλειών. Η ανασφάλεια δημιουργείται, πάντοτε, όταν οι ψίθυροι, οι ακριτομυθίες, προερχόμενες από επίσημα κυβερνητικά χείλη, και μάλιστα διαφορετικά κυβερνητικά χείλη δημιουργούν σύγχυση και γι’ αυτό είναι υπεύθυνη η Κυβέρνηση σας. Πολλές φορές στη διάρκεια αυτών των δυόμιση χρόνων ακούστηκαν, με έντεχνες διαρροές, σενάρια τα οποία δημιουργούν εύλογες ανησυχίες στο κοινό. Γι’ αυτό ακριβώς αυξήθηκε υπέρμετρα ο αριθμός των προώρως συνταξιοδοτουμένων. 
     Άρα, λοιπόν, κύριε Υπουργέ μην αιτιάστε κανέναν άλλον παρά μόνο τη Κυβέρνησή σας γι’ αυτά που χαρακτήρισα ως ψίθυρους, μορμυρισμούς, όπως το κρυφό ποταμάκι που διασπείρει διάφορες ειδήσεις προφανώς για να εξυπηρετηθούν σκοποί δικοί σας.
     Τέλος, κύριε Πρόεδρε, ανερωτήθη –καθόλου εύλογο το ερώτημα- ο κ. Τσιτουρίδης εάν ο κ. Παπανδρέου έπρεπε να κάνει κάποια αυτοκριτική. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ως ΠΑ.ΣΟ.Κ. εννοώ.
     ΧΑΡΑΛΑΜΠΟΣ ΚΑΣΤΑΝΙΔΗΣ: Ναι, βεβαίως, είναι απολύτως κατανοητό το τι είπατε.
     Κύριε Υπουργέ, κυρίες και κύριοι συνάδελφοι όταν η χώρα μας, ο πολίτης, όταν τα πολιτικά κόμματα και στην προκειμένη περίπτωση το ΠΑ.ΣΟ.Κ. βρίσκονται μπροστά στο δίλημμα, υπεράσπιση του κράτους  πρόνοιας ή κατεδάφισή του, η μόνη υποχρέωση της Αξιωματικής Αντιπολίτευσης, είναι να υπερασπιστεί το κράτος πρόνοιας, να δώσει μάχη κατά της κατεδάφισης που επιχειρείτε. Ενδιάμεσα δεν υπάρχουν. Δεν υπάρχουν εκείνες οι λεπτές αποχρώσεις σήμερα για κάτι συμπληρωματικό που θα έπρεπε να γίνει ή όχι. Αυτό που σήμερα προέχει και βρισκόμαστε ενώπιον αυτής της υποχρεώσεως, είναι να υπερασπιστούμε με κάθε μέσο το κράτος πρόνοιας που οικοδομήθηκε, ναι, επί ΠΑ.ΣΟ.Κ., επί των δημοκρατικών κυβερνήσεων, κράτος πρόνοιας που σήμερα κατεδαφίζετε με την πολιτική σας. Μπροστά σε αυτό το «έργο», το ΠΑ.ΣΟ.Κ. οφείλει να υπερασπιστεί τα πιο μεγάλα κεκτημένα του ελληνικού λαού!
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για τρία λεπτά. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Εγώ σας ευχαριστώ πολύ, κύριε Καστανίδη, που επιχειρήσατε να βάλετε τα πράγματα σε μία πολιτική βάση. Δέχομαι οποιαδήποτε πολιτική κριτική επί του έργου μας, επί των προτάσεων και επί των πράξεων μας αυτονοήτως, γι’ αυτό είμαστε εδώ άλλωστε. Στα πολιτικά ερωτήματα απαντούμε με τις πολιτικές μας, κυρίες και κύριοι συνάδελφοι.
     Και θα έρθω στο θέμα το οποίο έθεσε ο κ. Καστανίδης και το οποίο έθεσε μεταξύ των άλλων και ο κ. Παπανδρέου, κατά πόσο δηλαδή ερχόμαστε να μεροληπτήσουμε και να χαρίσουμε οφειλές εργοληπτών προς το Ι.Κ.Α.. Κατ’ αρχάς να ξεκαθαρίσω ότι δεν χαρίζουμε σε κανέναν και τίποτα. Ρυθμίσεις προτείνουμε προς την Εθνική Αντιπροσωπεία, όπως επτά φορές έκανε το ΠΑ.ΣΟ.Κ. στη διάρκεια των τεσσάρων τελευταίων ετών που διακυβέρνησε τον τόπο.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Για τους σεισμούς και τα πυρόπληκτα. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Παρακαλώ, σας άκουσα.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έχει κατάλογο. Να μη δημιουργείτε εντυπώσεις.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Η προτεινόμενη ρύθμιση …
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μα δημιουργεί εντυπώσεις.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ηρεμήστε, κυρία συνάδελφε.
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, με συγχωρείτε για ένα λεπτό. Κρατάω και το χρόνο σας.
     Παρακαλώ, κυρία Χριστοφιλοπούλου, και κάνω επώνυμα παρατήρηση σ’ σας. Όταν μιλούσε ο κ. Καστανίδης είδα μεγάλη δυσφορία από την από κει πλευρά, αλλά δεν είδα κανένα συνάδελφο να τον διακόψει. Δεν σας επιτρέπω να διακόπτετε τον Υπουργό. Παρακαλώ. 
     Ορίστε, κύριε Υπουργέ, έχετε το λόγο.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Να ξεκαθαρίσουμε τι προτείνουμε στην Εθνική Αντιπροσωπεία. Η προτεινόμενη διάταξη ρύθμισης οφειλομένων εισφορών στο Ι.Κ.Α. των εργοληπτικών επιχειρήσεων, κυρίες και κύριοι συνάδελφοι, είναι μια διάταξη οριστικής είσπραξης των οφειλομένων από το Ι.Κ.Α. και όχι συνήθους ρύθμισης χρεών, αφού για πρώτη φορά σε ρυθμίσεις, η προσερχόμενη για ένταξη επιχείρηση υποχρεούται στην προσκόμιση εγγυητικής επιστολής τράπεζας, ισόποσης με το σύνολο της οφειλής. Είναι η πρώτη φορά που το Ι.Κ.Α. διασφαλίζεται πλήρως, με παραλαβή τραπεζικής εγγύησης για το σύνολο των οφειλών του οφειλέτη, όταν αυτός είναι εργοληπτική επιχείρηση. 
     Έτσι η πρώτη εκδήλωση ασυνέπειας στην καταβολή από την επιχείρηση, συνεπάγεται την αυτόματη κατάπτωση της εγγυητικής υπέρ του Ι.Κ.Α. και την εγγυημένη είσπραξη του συνόλου των οφειλομένων. Δηλαδή το Ι.Κ.Α., μετά τη ρύθμιση αυτή, θα εισπράττει το σύνολο των οφειλομένων, σε περίπτωση που η επιχείρηση δεν προχωρά κανονικά στην καταβολή των ποσών που οφείλει.
     Μ΄ άλλα λόγια, κυρίες και κύριοι συνάδελφοι, με τη ρύθμιση που προτείνουμε μηδενίζονται οι επισφάλειες του Ι.Κ.Α., όσον αφορά τις εργοληπτικές επιχειρήσεις που προσχωρούν στη ρύθμιση. Είναι μια πρόταση –και πρέπει να το ξεκαθαρίσω αυτό- που αφορά διακόσιες ενενήντα επιχειρήσεις του κατασκευαστικού τομέα, κατά κανόνα μικρομεσαίες, έως και πολύ μικρές, που εμφανίζονται σε πάνω από εννιακόσιες περιπτώσεις κοινοπραξιών, κυρίες και κύριοι συνάδελφοι. 
     Και μπορώ να διασφαλίσω στην Εθνική Αντιπροσωπεία ότι οι, ιδιαίτερα, ισχυροί του κλάδου, τους οποίους είχε υπ’ όψιν του ίσως ο κ. Παπανδρέου, δεν οφείλουν στο Ι.Κ.Α. Άρα, δεν αφορά αυτούς η ρύθμιση. Δεν νοιαζόμαστε, λοιπόν, να χαρίσουμε εμείς σε μεγαλοεργολάβους. Γι΄αυτούς, φρόντισαν άλλοι στο παρελθόν να μη χρωστούν σε κανέναν. Εμείς νοιαζόμαστε για τους πολλούς που έχουν ανάγκη να επιβιώσουν και να διατηρήσουν τις θέσεις εργασίας τους.
     Θα ήθελα να επισημάνω στο τέλος, κυρίες και κύριοι συνάδελφοι -επειδή πολύς θόρυβος έγινε για το σε ποιους μεγαλοεργολάβους θα χαρίσει η Νέα Δημοκρατία- ότι το σύνολο των οφειλών του κατασκευαστικού κλάδου –γι’ αυτό αναφέρομαι σε μικρές και πολύ μικρές επιχειρήσεις- ανέρχεται στο ποσό των 20.000.000 ευρώ. Αυτό είναι το ποσό. Δηλαδή αφορά το 0,5% του συνόλου των καθυστερημένων οφειλών. 
     Εάν επρόκειτο περί των γνωστών μεγαλοεργολάβων, κυρίες και κύριοι συνάδελφοι, αν όφειλαν αυτοί, τότε τα ποσά, προφανώς, θα ήταν πολύ μεγαλύτερα. Αλλά θα ξαναπώ ότι φρόντισε μια μακρά διακυβέρνηση, όχι μόνο αυτοί να μην οφείλουν, αλλά και επί πολλά χρόνια να μην υπάρχει ρύθμιση για τους μικρομεσαίους του κλάδου για να οδηγηθούμε εδώ που οδηγηθήκαμε. 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης έχει ζητήσει το λόγο για να κάνει μια παρέμβαση. Έχετε εξαντλήσει το χρόνο σας, κύριε συνάδελφε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Και εγώ θα ήθελα μετά το λόγο για ένα λεπτό, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Βαρβιτσιώτη, έχετε το λόγο.
     ΜΙΛΤΙΑΔΗΣ  ΒΑΡΒΙΤΣΙΩΤΗΣ: Κύριε Πρόεδρε, δεν φανταζόμουν ότι χρειαζόταν ο Πρόεδρος του ΠΑ.ΣΟ.Κ. και Αρχηγός της Αξιωματικής Αντιπολίτευσης διερμηνεία στην προσωπική επίθεση που σήμερα εξαπέλυσε εναντίον του παριστάμενου Υπουργού Απασχόλησης. 
     Θα σας πω ότι οι χωρίς αποδείξεις προσωπικές επιθέσεις είναι μια αποτυχημένη συνταγή, η οποία καταδικάστηκε και στις πρόσφατες δημοτικές εκλογές, αφού επιχειρήθηκε να δημιουργηθεί ένα κλίμα τον περασμένο Σεπτέμβριο και Οκτώβριο. Όσοι τη συνεχίζουν είναι βέβαιο ότι θα λάβουν ένα οδυνηρό μάθημα και στις επόμενες εθνικές εκλογές. Γιατί οποιεσδήποτε ατεκμηρίωτες επιθέσεις κατά πολιτικών προσώπων και ιδιαίτερα μελών της Κυβέρνησης δεν μπορεί να γίνουν αποδεκτές. Αν έχει κάποιος τα στοιχεία και τη δύναμη, ας φέρει μία πρόταση δυσπιστίας και να έχει το θάρρος δημόσια να την υποστηρίξει.
     Σε ό,τι αφορά τις ρυθμίσεις για τις οποίες κατηγορείται σήμερα η Κυβέρνηση, πολύ χαρακτηριστικά θα αναφέρω τις ρυθμίσεις των ετών 1999-2004 με το ν. 2676/1999, το ν. 2747/1999, το ν. 3050/2002, το ν. 3091/2002, το ν. 3144/2003, το ν. 3202/2003 και το ν. 3232/2004, που περιείχε ρυθμίσεις. 
     Τότε τι έκαναν οι συνάδελφοι του ΠΑ.ΣΟ.Κ.; Τα χάριζαν, όπως σήμερα με μεγάλη ευκολία και περισσή δύναμη κατάγγειλαν από αυτό το Βήμα ότι χαρίζει η Νέα Δημοκρατία; 
     Αυτό το οποίο κάνουμε είναι να ρυθμίσουμε -και μάλιστα για πρώτη φορά- οφειλές προς το Ι.Κ.Α. και να επιβάλλουμε την εγγυητική τραπέζης προς τους μεγαλοοφειλέτες, για να προχωρήσουμε στη ρύθμιση, δηλαδή να εγγυηθούμε, τελικά, την είσπραξη των οφειλών από το Ι.Κ.Α.. Γιατί αυτό το οποίο θέλουμε να διευκολύνουμε είναι να λειτουργεί η οικονομία μέσα από τα γρανάζια της γραφειοκρατίας, που πολλές φορές αργεί να πληρώσει, καθυστερεί δόσεις και αργεί να παραλάβει. Γιατί όταν δημιουργούνται προβλήματα στα δημόσια έργα, αυτά δεν οφείλει να τα πληρώσει ο εργαζόμενος που έχει χύσει ιδρώτα για να ολοκληρωθεί ένα δημόσιο έργο, αλλά θα πρέπει να αισθάνεται καλυμμένος. 
     Βέβαια, στο σημερινό οίστρο και επίθεση που κατέλαβε τον Αρχηγό της Αξιωματικής Αντιπολίτευσης παρά λίγο να μάθουμε σ΄ αυτήν την Αίθουσα ότι ακόμη και το Ι.Κ.Α. ιδρύθηκε επί ΠΑ.ΣΟ.Κ.! 
     ΧΑΡΑΛΑΜΠΟΣ ΚΑΣΤΑΝΙΔΗΣ: Δεν σας είπε αυτό, κύριε συνάδελφε! 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Και βεβαίως, ο Ο.Γ.Α. –ένας οργανισμός για τον οποίο επαίρεται- ας θυμίσουμε ότι ιδρύθηκε από τον Κωνσταντίνο Καραμανλή και ότι πάρα πολλές μεγάλες ρυθμίσεις, όπως και το πλεόνασμα ή τα αυξημένα έσοδα και η περιουσία που παρουσίασαν τα ασφαλιστικά ταμεία το 2004, ήταν αποτέλεσμα του νόμου Σιούφα, ο οποίος εφαρμόστηκε σχεδόν αδιάλειπτα τα δώδεκα χρόνια της τελευταίας διακυβέρνησης του ΠΑ.ΣΟ.Κ.. 
     Κυρίες και κύριοι συνάδελφοι, για ένα πρέπει να αισθάνεται σιγουριά ο Έλληνας πολίτης, όταν το ΠΑ.ΣΟ.Κ. μιλάει για ασφαλιστικό σύστημα: ότι μπορεί ξαφνικά αμέσως μετά από μια εκλογή να εμφανιστεί ένας καθηγητής, να βγάλει μία έκθεση, ένας υπουργός να την υιοθετήσει, ένα υπουργικό συμβούλιο να την κάνει πρόταση νόμου και μετά το ίδιο το ΠΑ.ΣΟ.Κ. να αυτοδιαλυθεί, συγκρουόμενο για την εφαρμογή του, όπως συνέβη με την έκθεση Σπράου, το νόμο Γιαννίτση, το συνέδριο του ΠΑ.ΣΟ.Κ., για να έρθουμε, τελικά, στις ρυθμίσεις Ρέππα.
     Με τις νέες ρυθμίσεις η Κυβέρνηση δεν προσπαθεί να λύσει το ασφαλιστικό πρόβλημα. Αυτή τη συζήτηση την άνοιξε με ευθύνη και παρρησία. Τη συνεχίζει και θα τη συνεχίσει μετά τις εκλογές. Θα έρθει μετά τις εκλογές, με νέα επιταγή του ελληνικού λαού, να εφαρμόσει τη μεγάλη ασφαλιστική μεταρρύθμιση. Αυτό που κάνουμε σήμερα είναι να διευκολύνουμε εκκρεμότητες ετών, να λύσουμε λιμνάζοντα ζητήματα, να προχωρήσουμε την εφαρμογή των δύο ασφαλιστικών νόμων –των νόμων Σιούφα και Ρέππα- για να έχουμε μια πλήρη εικόνα. Και  αυτό για το οποίο, τελικά, πρέπει να αισθάνεται σιγουριά τόσο ο Πρόεδρος του ΠΑ.ΣΟ.Κ. όσο και τα στελέχη του είναι η επερχόμενη ήττα στις εθνικές εκλογές. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε,…
     	ΠΡΟΕΔΡΕΥΩΝ (Ιωάννης Τραγάκης): Θέλετε να δώσετε μια διευκρίνιση, κύριε Καστανίδη; Κατά παραχώρηση, διευκρινίστε αυτό που θέλετε. 
     	ΧΑΡΑΛΑΜΠΟΣ ΚΑΣΤΑΝΙΔΗΣ: Διευκρινίσεις …
     	ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, μια διευκρίνιση, πριν πάρει το λόγο ο κ. Καστανίδης. 
     	ΠΡΟΕΔΡΕΥΩΝ (Ιωάννης Τραγάκης): Ένα λεπτό. Τι θέλετε να πείτε, κύριε Σταύρου; Διευκρίνιση επί της διευκρίνισης; Ετέθη θέμα προσωπικό για εσάς; 
     	ΑΠΟΣΤΟΛΟΣ ΣΤΑΥΡΟΥ: Δεν μπαίνω στην ουσία του θέματος, γιατί το εξήντλησε ο κ. Υπουργός και ο Κοινοβουλευτικός μας Εκπρόσωπος. Μου έκανε, όμως, χείριστη εντύπωση η φράση που χρησιμοποίησε ο κ. Καστανίδης μιλώντας για το κοινωνικό κράτος επί των ημερών των «δημοκρατικών» κυβερνήσεων. 
     Θέλω να επισημάνω τι εννοεί ακριβώς: Τα σαράντα χρόνια της Μεταπολίτευσης, όταν οι πολίτες ψήφιζαν ΠΑ.ΣΟ.Κ. είχαμε δημοκρατικές κυβερνήσεις και όταν ο ελληνικός λαός ψήφιζε Νέα Δημοκρατία, όπως ψήφισε και θα ψηφίσει, δεν είναι δημοκρατική αυτή η επιλογή και αυτή η Κυβέρνηση; 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ωραία. Το είπατε αυτό που θέλατε. Δεν υπάρχει προσωπικό θέμα.
     Ορίστε, κύριε Καστανίδη. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, διαπιστώνω –καλά κάνατε- ότι δώσατε το λόγο επί προσωπικού στον κ. Σταύρου, χωρίς να υπάρχει κανένα προσωπικό θέμα. 
     Και δεύτερον, μη σπεύδετε να πείτε ότι έχω να δώσω διευκρινίσεις. 
     ΠΡΟΕΔΡΕΥΩΝ (Ιωάννης Τραγάκης): Δεν έχετε να δώσετε διευκρινίσεις; Τότε δεν έχετε το λόγο. Δεν δικαιούστε το λόγο. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ πολύ, κύριε Πρόεδρε! Αν μου επιτρέπετε να πω επί του Κανονισμού κάτι. 
     ΠΡΟΕΔΡΕΥΩΝ (Ιωάννης Τραγάκης): Επί του Κανονισμού στείλτε μου χαρτάκι με δύο υπογραφές. Άλλωστε ξέρετε πολύ καλά ότι δεν δικαιούστε το λόγο. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Ξέρω πάρα πολύ καλά ότι δικαιούμαι το λόγο. 
     ΠΡΟΕΔΡΕΥΩΝ (Ιωάννης Τραγάκης): Από πού τον δικαιούστε; Να σας δώσω τα οκτώ λεπτά σας; Ευχαρίστως να σας δώσω τα οκτώ λεπτά σας.
     ΧΑΡΑΛΑΜΠΟΣ ΚΑΣΤΑΝΙΔΗΣ: Ο Κανονισμός προβλέπει, κύριε Πρόεδρε... 
     ΠΡΟΕΔΡΕΥΩΝ (Ιωάννης Τραγάκης): Τον Κανονισμό τον έχω μπροστά μου. Τα οκτώ λεπτά τα δικαιούστε και σας τα δίνω. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Ο Κανονισμός προβλέπει, κύριε Πρόεδρε –και γνωρίζω άριστα τα δικαιώματα του Κοινοβουλευτικού Εκπροσώπου- ότι κατά την επί της αρχής συζήτηση ο Κοινοβουλευτικός Εκπρόσωπος έχει δικαίωμα τριών παρεμβάσεων έως και τριτολογίας. Εγώ, λοιπόν, ζήτησα μια σύντομη παρέμβαση. 
     ΠΡΟΕΔΡΕΥΩΝ (Ιωάννης Τραγάκης): Αφού  μίλησε ο Πρόεδρός σας … 
     ΧΑΡΑΛΑΜΠΟΣ ΚΑΣΤΑΝΙΔΗΣ: Δεν θα εφαρμόσετε τον Κανονισμό κατά τον τρόπο που θέλετε εσείς. Θα είχα τελειώσει άλλωστε τώρα. 
     ΠΡΟΕΔΡΕΥΩΝ (Ιωάννης Τραγάκης): Γι’ αυτό είπα «διευκρίνιση» και σας έδωσα δύο λεπτά. Δεχτείτε, λοιπόν, ότι είναι διευκρίνιση.
     ΧΑΡΑΛΑΜΠΟΣ ΚΑΣΤΑΝΙΔΗΣ: Θέλω, λοιπόν –και θα είμαι πολύ σύντομος- να πω το εξής πράγμα, κύριε Πρόεδρε: Πρώτον, δεν γνωρίζω εάν ο αγαπητός συνάδελφος ο κ. Βαρβιτσιώτης έχει ιστορική εποπτεία. Σίγουρα δεν έχει καλή ηχητική εποπτεία της Αιθούσης. Διότι θα άκουγε ότι ο κ. Παπανδρέου ο Αρχηγός της Αξιωματικής Αντιπολίτευσης είπε ότι η επέκταση του Ι.Κ.Α. σ’ όλη τη χώρα έγινε μετά το 1981. 
     Δεύτερον, τελικώς ας επιλέξει ο κύριος Υπουργός: Κύριε Υπουργέ, είπατε προηγουμένως, ότι επί των κυβερνήσεων του ΠΑ.ΣΟ.Κ. έγιναν μεν ρυθμίσεις σε μεγαλοοφειλέτες, για τις μεγάλες εργολαβικές εταιρείες, αλλά όχι για τους μικρούς. Αντιθέτως, ο συνάδελφός σας κ. Βαρβιτσιώτης αναγιγνώσκει κατάλογο ρυθμίσεων υπέρ των μικρών επιχειρήσεων. Διαλέξτε τι από τα δύο θέλετε. 
     Έχω στα χέρια μου έναν πίνακα του παγίου συστήματος ρυθμίσεων υπέρ των μικροοφειλετών, ιδιαίτερα δε σε δύσκολες συνθήκες όπως είναι σε περιόδους καταστροφών, πλημμυρών κ.λπ..
     Αντί οποιασδήποτε άλλης απαντήσεως στον κ. Υπουργό, προφανώς, επειδή έχει ανάγκη πληροφοριών για το πώς γινόταν παλαιότερα οι ρυθμίσεις και πώς τις κάνει ο ίδιος, θα καταθέσω έναν πίνακα και παρακαλώ πολύ να τον αναγνώσει. Θα δώσουμε συνέχεια άλλωστε στη συζήτηση. 
     (Στο σημείο αυτό, ο Βουλευτής κ. Χαράλαμπος Καστανίδης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε τη διευκρίνισή σας και θέλω να πω ότι δεν θα γίνει άλλη παραχώρηση για κανέναν.
     Ο κ. Κεγκέρογλου έχει το λόγο.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, γίναμε μάρτυρες πριν από λίγο του εκνευρισμού που διακατέχει τη Νέα Δημοκρατία μετά την κριτική που ακούστηκε. Δεν αντέχετε στην κριτική, δεν αντέχετε να ακούτε την αλήθεια. 
     Ιδιαίτερο εκνευρισμό, βέβαια, παρατηρήσαμε όταν αναφέρθηκε  ο Πρόεδρος του ΠΑ.ΣΟ.Κ. προηγουμένως στο κράτος πρόνοιας και στις παρατάξεις και τις κυβερνήσεις που προώθησαν αποφασιστικά αυτό το κράτος πρόνοιας. Και δεν ξέρω πώς δικαιολογείται ο εκνευρισμός σας. Δικαιούστε ή διεκδικείτε μερίδιο από τις πολιτικές που έστησαν το κράτος πρόνοιας; Αν το διεκδικείτε, αποδείξτε το σήμερα έμπρακτα με την πολιτική σας. Η ύπαρξη και η ενίσχυση των συστημάτων κοινωνικής προστασίας απαιτεί πολιτική βούληση που εκφράζεται στην πράξη, όχι στη θεωρία. 
     Η Κυβέρνηση αφού απώλεσε το προεκλογικό κοινωνικό προσωπείο επέλεξε την παλιά καλή συνταγή, την παλιά δοκιμασμένη συνταγή.
     Επέλεξε να ρίξει όλα τα βάρη στα λαϊκά στρώματα, στους πολίτες, τα βάρη από την αποτυχημένη πολιτική της. Η κυρίαρχη πολιτική επιλογή της Νέας Δημοκρατίας 	είναι να στηρίξει τους λίγους και ισχυρούς και στα πλαίσια αυτής της πολιτικής δημιουργεί μια νέα ιδιωτική αγορά πρόνοιας εις βάρος του κράτους πρόνοιας, εις βάρος των πολιτών. 
     Η Κυβέρνηση μέχρι σήμερα αντιμετωπίζει το ασφαλιστικό πρόχειρα, αποσπασματικά και κατά περίπτωση. Η αλληλεπίδραση όμως του ασφαλιστικού με τα κοινωνικά και οικονομικά ζητήματα της ανάπτυξης, της απασχόλησης, της κοινωνικής συνοχής, της υγείας, της παιδείας, επιβάλλει μια άλλη αντιμετώπιση με σοβαρή διαβούλευση με όλους τους κοινωνικούς εταίρους. 
     Η αποδιοργάνωση στην οποία οδηγείται το ασφαλιστικό σύστημα, κύριε Υπουργέ, με την πολιτική σας αγγίζει τα όριά τoυ. Ναρκοθετείται το ασφαλιστικό.
      Το νομοσχέδιο που συζητάμε δεν έχει καμία βασική φιλοσοφία και δεν συνδέεται με τους ασφαλιστικούς νόμους που ισχύουν στη χώρα. Παρά την πληθώρα των διατάξεων που περιλαμβάνει, δεν διαφαίνεται από αυτές καμία προοπτική για λύση των σοβαρών προβλημάτων του ασφαλιστικού συστήματος που διαπιστώνεται κάθε φορά.
      Οι προτεινόμενες ρυθμίσεις μάλλον επιδεινώνουν την κατάσταση. Τα δύο τελευταία χρόνια είναι γεγονός ότι η αύξηση του ρυθμού των χρεών των ταμείων είναι τριπλάσια από αυτήν που υπήρχε όταν παραλάβατε την Κυβέρνηση. Η εισφοροδιαφυγή έχει αυξηθεί κατά 80%. Για το Ι.Κ.Α. είναι 3,6 δισεκατομμύρια ευρώ. Η ανασφάλιστη εργασία βρίσκεται σε άνθιση. Ένας στους έξι εργαζόμενους είναι ανασφάλιστος. Ο εκσυγχρονισμός του συστήματος έχει βαλτώσει, με αποτέλεσμα τα ταμεία να μην μπορούν να ανταποκριθούν στις ανάγκες. Έτσι έχουμε δεκαοχτώ μήνες για να εκδοθεί μια σύνταξη, έτσι έχουμε μια νέα γενιά ουράς και αναμονής. 
     Οι φαρμακευτικές δαπάνες αυξάνονται, χωρίς να αυξάνονται αντίστοιχα οι κοινωνικές παροχές. Κόβετε παροχές, που αυτό σημαίνει ότι οι δαπάνες είναι σπατάλες. 
     Εξαιρείτε τους εργαζόμενους του Ι.Κ.Α. από το ειδικό επίδομα για την πάταξη της φοροδιαφυγής. Το δίνετε μόνο στους υπόλοιπους εργαζόμενους του Υπουργείου σε ορισμένες κατηγορίες. 
     Με τη λογιστική αντιμετώπιση των θεμάτων, ο πολίτης είναι εκείνος που καλείται πάλι να πληρώσει τα σπασμένα. 
     Όσον αφορά στις προληπτικές εξετάσεις φέρατε μια διόρθωση που δεν αλλάζει τα πράγματα και πρόκειται για μια αρνητική εξέλιξη που δεν προωθεί τη δημόσια υγεία και την προληπτική ιατρική. 
     Η εισπρακτική λογική κυριαρχεί σ΄ όλες τις αποφάσεις της Κυβέρνησης.
      Είχατε δεσμευθεί ότι δεν θα ακολουθήσει άλλη ρύθμιση οφειλών για τα επόμενα δέκα χρόνια, είχε αναφερθεί ο κ. Παναγιωτόπουλος. Από την άλλη όμως ήλθατε και προαναγγείλατε από τον Μάιο ή τον Ιούνιο, εάν θυμάμαι καλά, τη ρύθμιση που φέρνετε σήμερα. Το αποτέλεσμα; Η άρση όλων των πληρωμών. 
     Εθίσατε, κύριε Υπουργέ –και αυτό έχει μεγάλη αρνητική αξία- στη μη πληρωμή ακόμα και τους μέχρι τώρα καλοπληρωτές. Αυτή είναι η διαπαιδαγώγηση που κάνατε και η κατεύθυνση που δώσατε.
     Το πρόβλημα, βέβαια, για το οποίο εγώ κρίνω και κατακρίνω την Κυβέρνηση δεν είναι η ρύθμιση αυτή καθαυτή, αλλά η δημιουργία αρνητικού κλίματος για τις μικρομεσαίες επιχειρήσεις, πολλές από τις οποίες πραγματικά αδυνατούν με την οικονομική πολιτική που ακολουθείτε να πληρώσουν τις εισφορές. Αποτέλεσμα της καταστροφικής πολιτικής που ακολουθείτε για τις μικρομεσαίες είναι και η αδυναμία πληρωμής των εισφορών πολλών από αυτές.
      Η πρωτοφανής ασφυξία που επικρατεί στην αγορά, οδηγεί τις μικρομεσαίες επιχειρήσεις σε αδιέξοδο. Ακόμα και για τη ρύθμιση για τους εργολήπτες κύρια αιτία είναι η μη πληρωμή από την Κυβέρνηση. Το κράτος είναι ο επίσημος κακοπληρωτής πια. Δεν πληρώνει τα έργα. Πώς να εισπράξουν, λοιπόν, εισφορές τα ταμεία; Εάν πλήρωναν τα έργα, παρακρατούνται οι εισφορές πριν την πληρωμή. Το γνωρίζουμε πολύ καλά όλοι. Έτσι, λοιπόν, ας φροντίσετε να πληρώνονται οι εργολήπτες που φτιάχνουν έργα και να κρατούν αμέσως τις εισφορές στα ταμεία. Αυτό είναι το βασικό πρόβλημα. 
     Οι προσωρινές και κοντόφθαλμες ρυθμίσεις τις οποίες κάνετε, μπορεί να λειτουργούν θετικά προσωρινά για τα ταμεία και τις επιχειρήσεις, όμως μεσοπρόθεσμα επιβαρύνουν τα ταμεία και τις ίδιες τις επιχειρήσεις. Πρέπει να καταλήξουμε σ΄ ένα πάγιο σύστημα που να λαμβάνει υπ΄όψιν τις ιδιαιτερότητες, ασφαλώς και τις ιδιαίτερες συνθήκες και τις καταστάσεις έκτακτης ανάγκης, αλλά όχι κάθε φορά με αυτόν τον τρόπο.
     	Κυρίες και κύριοι συνάδελφοι, οφείλουμε να τονίσουμε σήμερα και την αντιφατική συνταξιοδοτική πολιτική  της Κυβέρνησης, αφού με το πρόσφατο προεδρικό διάταγμα που έφερε στα πλαίσια της ενοποίησης του Τ.Ε.Β.Ε. και του Τ.Α.Ε. μειώνει τις συντάξεις των επαγγελματιών, των εμπόρων και των βιοτεχνών και αυξάνει τις εισφορές. Βέβαια σε απάντησή του ο Υπουργός μου λέει ότι θα το αντιμετωπίσει αυτό στα πλαίσια του νομοθετικού έργου. ΄Oμως, αυτό είναι η μία όψη της πολιτικής σας και από την άλλη όψη έχουμε το νομοσχέδιο που ψηφίστηκε πρόσφατα, όπου αυξήσατε κατακόρυφα τις συντάξεις για όλη την ελίτ της κρατικής γραφειοκρατίας. Γενικοί διευθυντές μιας  μέρας 1.200 ευρώ πάνω, αναπληρωτές γενικοί  διευθυντές που έχουν καταργηθεί από το 1982, το ίδιο. Αυτή είναι η διαφορετική αντιμετώπιση των αναγκών των κοινωνικών ομάδων. Ευνοείτε συγκεκριμένες κοινωνικές ομάδες σε βάρος άλλων κοινωνικών ομάδων.
     	 Η ρύθμιση για την υποχρεωτική ασφάλιση στο Τ.Ε.Β.Ε. και στο Τ.Α.Ε. των καφενείων των χωριών,  δεν δίνει λύση στο πρόβλημα με την αύξηση κατά διακόσιους κατοίκους. Υπάρχει το πρόβλημα, θα πρέπει να επαναφέρετε το συνδυασμό κριτηρίων και πληθυσμιακών, αλλά και οικονομικής ευμάρειας των επιχειρήσεων. Δεν μπορεί μία επιχείρηση που ανθεί, που έχει την οικονομική δυνατότητα, να μπορεί να ασφαλιστεί στον Ο.Γ.Α. και μία άλλη επιχείρηση λόγω του πληθυσμιακού  σ΄ ένα χωριό, ένα καφενείο,  να ασφαλίζεται στο Τ.Α.Ε. ή στο Τ.Ε.Β.Ε..
     	Κλείνω, λέγοντας ότι η πίστωση χρόνου για την Κυβέρνηση παρέρχεται, η ετυμηγορία του λαού έρχεται.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ ( Ιωάννης Τραγάκης):  Ευχαριστούμε τον κ. Κεγκέρογλου.
     	Η κ. Κόρκα-Κώνστα έχει το λόγο.
     	ΑΘΗΝΑ ΚΟΡΚΑ-ΚΩΝΣΤΑ:  Ευχαριστώ, κύριε Πρόεδρε.
     	Κυρίες και κύριοι συνάδελφοι, συζητάμε σήμερα ένα σημαντικό σχέδιο νόμου για την αναδιάρθρωση του κλάδου του Τ.Σ.Μ.Ε.Δ.Ε και άλλων θεμάτων. Πριν αρχίσω να μιλάω για το νομοσχέδιο, θα ήθελα να πω δύο λόγια γιατί εντυπωσιάστηκα όντως και από την ομιλία του Αρχηγού της Αξιωματικής Αντιπολίτευσης του κ. Παπανδρέου, σχετικά με το κοινωνικό κράτος. Και θα πω ότι δεν μπορεί να μονοπωλείται μέσα σ΄ αυτήν την Αίθουσα η ευαισθησία και η κοινωνική ευαισθησία από μια μόνο παράταξη, εκτός αν η ευαισθησία ερμηνεύτηκε από τον ελληνικό λαό -που έτσι έγινε- σαν αναλγησία και γι’ αυτό έδωσε το αποτέλεσμα των εκλογών του Μαρτίου του 2004. 
     	Να σταθώ και σε δύο άλλα σημεία που ειπώθηκαν. «Τα προνόμια για λίγους». Θεωρώ ότι οι εκατόν τριάντα χιλιάδες μικρομεσαίες επιχειρήσεις που αποτελούν τη ραχοκοκαλιά της οικονομίας της περιφέρειας δεν είναι λίγες, είναι οι περισσότερες, όπως επίσης το ίδιο και για τις μικρές εργολαβικές επιχειρήσεις των διακοσίων ογδόντα χιλιάδων, όπως αναφέρθηκε από τον κύριο Υπουργό, που, βέβαια, και το ποσό των χρημάτων είναι το μισό τοις εκατό.
     	Θέλω επίσης να σταθώ σε μία άλλη θέση: «φορτώνετε τα προβλήματα για αύριο». Από ποιους ειπώθηκε; Από αυτούς που κυβερνούσαν όλα τα προηγούμενα χρόνια. Και αυτό το λέτε για μας, για τη σημερινή Κυβέρνηση, όταν φορτώθηκαν τα προβλήματα στη σημερινή Κυβέρνηση, τα χρέη όλων των ταμείων –Ταμείο Νομικών, Ο.Γ.Α., Ι.Κ.Α.-  και χρεώθηκε  ο κάθε Έλληνας, η κάθε μία Ελληνίδα και το κάθε ένα ελληνόπουλο με χρήματα που δίνονται για τόκους και για τοκοχρεολύσια; Πώς μπορούμε να το λέμε αυτό; 
     	Να σταθώ και λίγο στις συντάξεις  του Ο.Γ.Α. και για το Ε.Κ.Α.Σ.. Ειπώθηκε σε ποσοστό τόσο τοις εκατό αύξηση. Ξέρετε και στα μικρά ποσά των χρημάτων δίνεται ένα ποσοστό αύξησης και θεωρείται υψηλό 20%-25%.
     Η σύνταξη του Ο.Γ.Α. θα πάει στα 330 ευρώ και το Ε.Κ.Α.Σ. στα 230 ευρώ. Αν το δούμε αυτό σε άποψη ποσοστών είναι γύρω στο 66% με 70%, άρα ας μη συγκρίνουμε. 
     Θα μου επιτρέψετε να θυμίσω κάτι. Γιατί δεν μίλησε κάποιος από τους συναδέλφους του ΠΑ.ΣΟ.Κ. για την παρακράτηση υπέρ του Λ.Α.Φ.Κ.Α. που κακώς παρακρατείτο όλα αυτά τα χρόνια; 
     	Θέλω να γυρίσω στο νομοσχέδιο γιατί θεωρώ ότι αυτό το σχέδιο νόμου αποσκοπεί στο να λύσει χρονίζοντα προβλήματα, αποσκοπεί στο να λύσει εκκρεμότητες και να άρει αδικίες που υφίσταντο μέχρι σήμερα. 
     	Κυρίες και κύριοι συνάδελφοι, επισημαίνοντας πτυχές του νομοσχεδίου επιγραμματικά, θέλω να σταθώ στην αναδιάρθρωση του κλάδου ασφάλισης του ταμείου των μηχανικών, του Τ.Σ.Μ.Ε.Δ.Ε., στο οποίο, βέβαια, ανήκω προσωπικά εδώ και μια εικοσαπενταετία σαν ελεύθερη επαγγελματίας και δυόμισι χρόνια σε αναστολή λόγω πολιτικής ιδιότητας. Εκεί ανήκουμε εγώ, ο σύζυγός μου και η κόρη μου και εμμέσως και τα άλλα μέλη της οικογενείας μου. Γι’ αυτό μας ενδιαφέρει, διότι θεωρώ ότι μ’ αυτόν τον τρόπο λύνονται σημαντικά ζητήματα που εκκρεμούσαν εδώ και πολλά χρόνια, πιστεύω πάνω από είκοσι.
     	Άλλωστε από το 1992 είχε διαγνωστεί η ανάγκη αναδιάρθρωσης του Τ.Σ.Μ.Ε.Δ.Ε. και δεκατέσσερα χρόνια μετά έρχεται με καθυστέρηση η λύση προς συζήτηση και ψήφιση μ’ αυτό το σχέδιο νόμου. Αναδιαρθρώνονται οι κλάδοι του Τ.Σ.Μ.Ε.Δ.Ε. κύρια και επικουρική ασφάλιση, ο κλάδος υγείας των τεχνιτών, ο αυτοτελής κλάδος εφάπαξ παροχών και οι ειδικές παροχές με σκοπό, βέβαια, την ασφαλιστική προστασία των μηχανικών. Γίνεται σαφής προσδιορισμός των κλάδων ασφάλισης, τα πρόσωπα που υπάγονται, οι προϋποθέσεις, ο χρόνος για τη θεμελίωση συνταξιοδοτικού δικαιώματος και το ποσό της σύνταξης που θα χορηγείται. Υπάρχει πρόβλεψη για τη διαδοχική ασφάλιση, για τον τρόπο υπολογισμού της. Η κύρια ασφάλιση με την ειδική προσαύξηση διαμορφώνεται με μία αύξηση περίπου των 500 ευρώ στα 1.901 ευρώ. Είναι σημαντικό ότι αυτό το καρπούνται και οι νέοι ασφαλισμένοι. 
     Φυσικά αναπροσαρμόζονται οι συντάξεις των ήδη συνταξιούχων μηχανικών από 1η Ιανουαρίου 2006. Επειδή διάβασα από τα Πρακτικά ότι διατυπώθηκαν διάφορες αντιρρήσεις από τους συναδέλφους της Αντιπολίτευσης, θα πω ότι οι μηχανικοί άλλωστε συνταξιοδοτούνται πολύ αργά και μιλάμε για οκτώ χιλιάδες άτομα για το αναδρομικό του θέματος. 
     	Σ’ αυτό το σημείο θα ήθελα να σταθώ και να πω δύο λέξεις για τις γυναίκες μηχανικούς, κύριε Υπουργέ. Οι γυναίκες μηχανικοί όταν γίνονται μητέρες μπορεί να απολαμβάνουν το εφάπαξ ποσό του τοκετού που νομίζω ότι είναι σήμερα 2.500 ευρώ, αλλά όταν είναι ελεύθερες επαγγελματίες ή όταν ταυτόχρονα είναι με ατομική επιχείρηση ή όταν εργάζονται στον ιδιωτικό τομέα με τιμολόγιο παροχής υπηρεσιών όπως είθισται, δεν δικαιούνται καμία αμοιβή και θα έλεγα και καμία άδεια για τους δύο μήνες πριν και τους δύο μήνες μετά τον τοκετό. Θέλω να το επισημάνω αυτό μετά λόγου γνώσης γιατί το έζησα πριν από είκοσι πέντε χρόνια και το έζησε και μέλος της οικογενείας μου πρόσφατα.
     	Θα σταθώ λίγο στο δεύτερο μέρος του νομοσχεδίου το οποίο είναι εξίσου σημαντικό διότι τακτοποιούνται τα ασφαλιστικά και τα συνταξιοδοτικά ζητήματα των ασφαλισμένων. Υπάρχει ρύθμιση των χρεών προς το Ι.Κ.Α. που αφορά –θα το πω πάλι- εκατόν τριάντα χιλιάδες επιχειρήσεις που «παίρνουν ανάσα». Επειδή ειπώθηκε ότι γίνεται χάρισμα, όχι, γίνεται ρύθμιση. Μπορεί να σκεφθεί κάποιος ότι δίνεται μία ευκαιρία σ’ αυτές τις επιχειρήσεις, για να μην κλείσουν γιατί δεν μπορεί να πληρωθεί το ποσό των χρεών εφάπαξ και γι’ αυτό δίνεται μία ευκαιρία να επιβιώσουν. Έτσι θα μείνουν οι θέσεις εργασίας ώστε να μην κλείσουν και για να μην έχουμε ως αποτέλεσμα την αύξηση της ανεργίας εργαζομένων και εργοδοτών. Νομίζω ότι ο καθένας και η καθεμία από μας εδώ έχει ζήσει πάρα πολλές περιπτώσεις στην κάθε μία περιοχή όπου κι εκείνοι που είχαν τα μαγαζιά έψαχναν για εργασία. 
     Για να μιλήσω με μία πρόταση για το νομό μου, έκλεισαν επιχειρήσεις –«ΒΕΚΑ», «ΚΟΡΦΙΛ», «Σωληνουργία»- και ήταν πολύ σημαντικό το ότι έγινε αυτή η ρύθμιση με τα προγράμματα της μερικής απασχόλησης διότι έμειναν άνθρωποι έξω, στο δρόμο και ηλικίας πενήντα ετών και πάνω. 
     	Από την άλλη μεριά είναι και μία ευκαιρία για την είσπραξη των χρημάτων αυτών από τα ταμεία για κάποιους ανθρώπους που πτώχευσαν ή για κάποιες επιχειρήσεις που δεν θα τα πλήρωναν ποτέ. Να θυμίσω κι εγώ ότι τέτοιες ρυθμίσεις είχαν γίνει και κατά το παρελθόν από τις προηγούμενες κυβερνήσεις. Άλλωστε εξηγήθηκε αυτό.
     	Με δύο σημεία θέλω να σταθώ στη δυνατότητα θεμελίωσης του δικαιώματος μειωμένης σύνταξης λόγω γήρατος χωρίς τις εκατό μέρες ένσημα ανά έτος μέχρι τις 12 Φεβρουάριου 2009 γι’ αυτούς που είναι αποδεδειγμένα άνεργοι δύο χρόνια γιατί γνωρίζουμε όλοι ότι πριν από τη σύνταξη είναι πάρα πολύ δύσκολο να βρει κάποιος δουλειά.
     Επίσης θέλω να σταθώ για λίγο και στις ευεργετικές διατάξεις που αφορούν στον Ο.Γ.Α.. Ζω και εκπροσωπώ ένα νομό, τον Nομό Κορινθίας, ο οποίος έχει και εποχικές καλλιέργειες, σημαντικές καλλιέργειες σταφυλιών, βερίκοκων, ελιών κ.λπ., και απασχολείται κόσμος, πολίτες, στα συσκευαστήρια για την τυποποίηση αυτών των αγροτικών προϊόντων και τη διακίνηση. Εξαιρούνται πλέον από τη ασφάλιση στο Ι.Κ.Α. και υπάγονται στον Ο.Γ.Α.. Είναι σημαντικό γιατί ήταν περίεργο. Πολλές φορές ο εργοδότης ήταν ασφαλισμένος στον Ο.Γ.Α. και ο εργαζόμενος στο Ι.Κ.Α.. Μπορεί, δηλαδή, πλέον αυτός που έχει την επιχείρηση να προσλαμβάνει εργάτες και να ασφαλίζονται για δεύτερη απασχόληση στον Ο.Γ.Α.. Να ασφαλίζονται όχι μόνο οι συστηματικοί εργαζόμενοι αλλά και οι εποχικοί. 
     Θα ήθελα να σταθώ και στους οικονομικούς μετανάστες. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Πέντε δευτερόλεπτα θα ήθελα, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Παρακαλώ.
     ΑΘΗΝΑ ΚΟΡΚΑ-ΚΩΝΣΤΑ: Για τις εποχικές δουλειές όφειλαν να πληρώνουν οι εργοδότες έξι μήνες. Αυτό δεν είναι σωστό γιατί οι εποχικές δουλειές –τρύγος, θερισμός, ελαιομάζεμα- γνωρίζουμε ότι δεν κρατάνε τον μισό χρόνο. Άντε να είναι ένα τρίμηνο, γι’ αυτό και έγινε τρεις μήνες. 
     Εν κατακλείδι, θα ήθελα να πω ότι θεωρώ ότι η Κυβέρνηση με ιδιαίτερη ευαισθησία είναι αποφασισμένη, είναι αποφασιστική στις κινήσεις για να γίνουν ρυθμίσεις γι’ αυτούς που έχουν μεγάλη ανάγκη παρά την δύσκολη δημοσιονομική κατάσταση στην οποία βρισκόμαστε. Οι ρυθμίσεις αυτές έχουν κοινωνικά χαρακτηριστικά, βοηθούν τους πολίτες και θα διατηρήσουν τις θέσεις απασχόλησης και θα διασφαλιστούν και οι συντάξεις των Ελλήνων ασφαλισμένων. Λύνονται θέματα που εκκρεμούσαν τόσο καιρό με τις αναγκαίες παρεμβάσεις. Και φυσικά υπερψηφίζω το σχέδιο νόμου.
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε κάνοντας τα πέντε δευτερόλεπτα, πενήντα εννέα 
     Κύριε Υπουργέ, έχετε το λόγο.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρίες και κύριοι συνάδελφοι, η Ελλάδα διανύει μια περίοδο μεγάλων προκλήσεων. Σ’ αυτήν τη χρονική συγκυρία μια από τις σημαντικότερες προτεραιότητες για το σύνολο της ελληνικής κοινωνίας αποτελεί η ύπαρξη ενός ασφαλιστικού συστήματος που θα στηρίζεται σε υγιείς βιώσιμες και μακροπρόθεσμες βάσεις. Στρατηγική πολιτική της Κυβέρνησής μας είναι να θέσουμε από σήμερα τις βάσεις ώστε να διασφαλίσουμε ένα ασφαλέστερο αύριο για όλους τους Έλληνες. 
     Βασικός πυλώνας του ασφαλέστερου μέλλοντος που θέλουμε να διασφαλίσουμε για όλους τους Έλληνες είναι η ύπαρξη ενός ασφαλιστικού συστήματος που θα έχει μια σειρά από χαρακτηριστικά τα οποία έχουμε προσδιορίσει. Και προγραμματικά και κυβερνητικά. 
     Το σύστημα θα λειτουργεί υπό την εγγύηση του κράτους. Θα αξιοποιεί με τον καλύτερο τρόπο την περιουσία των ασφαλιστικών ταμείων. Θα διαχειρίζεται με διαφάνεια και αποτελεσματικότητα τα χρήματα των εισφορών των ασφαλισμένων. Θα διασφαλίζει τις εισφορές και τα συνταξιοδοτικά δικαιώματα των σημερινών αλλά και των μελλοντικών εργαζομένων. Θα εξασφαλίζει αξιοπρεπείς συντάξεις σ΄ όλους τους ασφαλισμένους. Επαναλαμβάνω: αξιοπρεπείς συντάξεις σ΄ όλους τους ασφαλισμένους. Το σημερινό σύστημα που μας παρέδωσε η εικοσαετής διακυβέρνηση ΠΑ.ΣΟ.Κ., δεν μπορεί να το πετύχει γιατί είναι ένα σύστημα παντελώς άδικο κοινωνικά. 
     Θέλουμε, λοιπόν, ένα σύστημα το οποίο θα είναι κοινωνικά δίκαιο έτσι ώστε να μπει οριστικό τέλος στο απαράδεκτο για μας φαινόμενο οι πολλοί και οι ασθενέστεροι να χρηματοδοτούν τις συντάξεις των ολίγων και ευπορότερων. Θέλουμε ένα σύστημα που θα επιβραβεύει όσους είναι συνεπείς στις ασφαλιστικές τους υποχρεώσεις. 
     Ένα σύστημα που θα δίνει την δυνατότητα σε όσους δεν μπορούν, όχι από πρόθεση αλλά από αντικειμενική αδυναμία, να ανταποκριθούν έγκαιρα στις ασφαλιστικές τους υποχρεώσεις, δίνοντάς τους τη δυνατότητα να ρυθμίζουν τις οφειλές τους στα ασφαλιστικά ταμεία μέσα από ένα πάγιο και μόνιμο σύστημα. Πάγιο και μόνιμο το οποίο θα αξιολογεί με αντικειμενικά κριτήρια την ασφαλιστική συμπεριφορά του κάθε ασφαλισμένου, κλείνοντας έτσι οριστικά το παράθυρο στους κατά σύστημα και μόνιμα ασυνεπείς απέναντι στις ασφαλιστικές τους υποχρεώσεις. Και θα έρθω αμέσως μετά στο τι εννοώ «σταθερό, πάγιο και μόνιμο σύστημα». 
     Με το σχέδιο νόμου που παρουσιάζουμε στην Εθνική Αντιπροσωπεία, η Κυβέρνησή μας αποδεικνύει ότι και στον τομέα του συστήματος κοινωνικής ασφάλισης έχει τη βούληση να νοικοκυρέψει και να προχωρήσει με αποτελεσματικότητα και κοινωνική ευαισθησία. 
     Η αντιμετώπιση αυτών των θεμάτων, τα οποία έρχεται να ρυθμίσει το νομοσχέδιό μας, παράλληλα με την εφαρμογή της ισχύουσας νομοθεσίας, θέτει τις βάσεις για την αναγκαία μεταρρύθμιση, που θα λάβει χώρα στην επόμενη τετραετία, για ένα σύστημα κοινωνικής ασφάλισης ορθολογικό, κοινωνικά δίκαιο και με προοπτική.
     Και επειδή απόψε ακούσαμε και κριτική από τον κ. Παπανδρέου γιατί δεν κάνουμε τη μεταρρύθμιση τώρα, μπορώ να πω με πολύ μεγάλη άνεση ότι αν είχε φροντίσει η κυβέρνηση, στην οποία μετείχε ο κ. Παπανδρέου στα έντεκα τελευταία χρόνια, να εφαρμόζει τους νόμους που ψήφιζε, τώρα θα μπορούσαμε να προχωρήσουμε σε μεταρρύθμιση του ασφαλιστικού συστήματος. 
     Σε τι μεταρρύθμιση να προχωρούσαμε, κυρίες και κύριοι συνάδελφοι; Ποιου συστήματος; Ενός συστήματος το οποίο λειτουργούσε χωρίς την εφαρμογή των νόμων που ψήφιζε το ΠΑ.ΣΟ.Κ. ή να μεταρρυθμίζαμε τους νόμους που ψήφιζε το ΠΑ.ΣΟ.Κ. και δεν τους εφήρμοζε;
     Είναι, λοιπόν, αναγκαίο το διάστημα αυτό για να εφαρμόσουμε την ισχύουσα νομοθεσία, αφού βρήκαμε εκκρεμότητες της νομοθεσίας του 1992, όλο το νόμο, που είναι γνωστός ως «νόμος Παπαϊωάννου», του 1999 προς εφαρμογή και όλο το νόμο του 2002, γνωστό ως «νόμο Ρέππα», προς εφαρμογή.
     Άρα, λοιπόν, δεν μπορεί να δεχόμαστε κριτική γιατί δεν κάνουμε τώρα μεταρρύθμιση, από αυτούς που εφρόντισαν να μας παραδώσουν ένα σύστημα με ογδόντα επτά ταμεία κύριας και επικουρικής ασφάλισης, να ψηφίζουν νόμους και να μην τους εφαρμόζουν και ένα σύστημα κοινωνικής ασφάλισης, το οποίο έχει ένα αναλογιστικό έλλειμμα, που μπορεί να φτάνει και να ξεπερνάει τα 400.000.000.000 ευρώ, δύο φορές το Α.Ε.Π..
     Αυτές ήταν οι επιδόσεις αυτών που με περισσή υποκρισία και λαϊκισμό έρχονται να κάνουν κριτική για την Κυβέρνηση και για το πώς πάει το σύστημα κοινωνικής ασφάλισης, ένα σύστημα υποχρηματοδοτούμενο και ένα σύστημα που μας παρέδωσε ταμεία για τα οποία αν δεν κάνουμε γενναίες παρεμβάσεις, πράγματι, θα αδυνατούν αύριο να πληρώνουν συντάξεις. 
     Δεν θα αδυνατούν όμως γιατί αδυνάτισαν τα δύο τελευταία χρόνια. Θα αδυνατούν για πολλούς άλλους λόγους, τους οποίους όσοι μετείχαν σε κυβερνήσεις ή όσοι στήριζαν κυβερνήσεις στη δεκαετία του 1990 και στις αρχές του 2000, θα έπρεπε να τα ξέρουν αυτά και να μην παρουσιάζονται εδώ ως επικριτές και επιμηθείς, χωρίς ίχνος αυτοκριτικής γι’ αυτό το σύστημα κοινωνικής ασφάλισης, το οποίο παρέδωσαν στη δεκαετία του 2000 σ΄ αυτήν τη γενιά και στην επόμενη.
     Εμείς, λοιπόν, πήραμε την πολιτική πρωτοβουλία να εφαρμόσουμε τους νόμους που ψήφιζε το ΠΑ.ΣΟ.Κ. και δεν τους εφήρμοζε, να νοικοκυρέψουμε και να προχωρήσουμε.
     Και μ΄ αυτό το σχέδιο νόμου, προφανώς, δεν ήρθαμε να πούμε ότι λύνουμε το ασφαλιστικό. Ούτε, όμως, είπαμε εμείς ότι είναι το μίνι ασφαλιστικό. Εκκρεμότητες ερχόμαστε να ρυθμίσουμε, πολλές από τις οποίες ανάγονται στα τελευταία είκοσι, είκοσι πέντε χρόνια. Αυτό κάνουμε.
     Γι’ αυτό, λοιπόν, τακτοποιούμε προβλήματα, που προέκυψαν από την εφαρμογή ή τη μη εφαρμογή νόμων στο παρελθόν και καθιερώνουμε ρυθμίσεις κοινωνικού χαρακτήρα –αυτή είναι πολύ σημαντική πτυχή του νομοσχεδίου μας- που αφορούν ευπαθείς κοινωνικές ομάδες που έχουν μεγαλύτερη ανάγκη από την υποστήριξη και αρωγή του κοινωνικού μας κράτους, κοινωνικό κράτος το οποίο μονοπώλησε απόψε εδώ ο κ. Παπανδρέου. Ε, αυτή η πρακτική να μονοπωλούμε τις κοινωνικές ευαισθησίες και το κοινωνικό κράτος, δεν πάει πολύ μακριά. Ας δεχθούμε ότι σ΄ αυτήν την Αίθουσα όλοι είμαστε το ίδιο κοινωνικά ευαίσθητοι όταν μας στηρίζουν και μας στέλνουν σ΄ αυτήν την Αίθουσα οι Έλληνες πολίτες.
     Κυρίες και κύριοι συνάδελφοι, μ΄ αυτό το νομοσχέδιο γίνονται σημαντικά βήματα εκσυγχρονισμού του τρόπου λειτουργίας των ασφαλιστικών μας ταμείων, που ως αποτέλεσμα θα έχουν την ενίσχυση της διαφάνειας και της αποτελεσματικής λειτουργίας τους. 
     Επιλύονται, ακόμη, διοικητικής φύσεως θέματα που αποσκοπούν στην εύρυθμη λειτουργία των φορέων κοινωνικής ασφάλισης και στη βελτίωση των υπηρεσιών που προσφέρουν στους ασφαλισμένους τους.
     Με την ευκαιρία αυτή, θα ήθελα να ευχαριστήσω τους συναδέλφους μου, προκατόχους στο Υπουργείο και τον Πάνο Παναγιωτόπουλο και το Νίκο τον Αγγελόπουλο, γιατί έκαναν μία πολύ σημαντική, μία εξαιρετική δουλειά. Διότι το σχέδιο νόμου το οποίο παρουσιάσαμε ως Κυβέρνηση, είναι αποτέλεσμα πολύμηνης διαβούλευσης με όλους όσους εδικαιούντο και υποχρεούντο να έχουν άποψη για τα θέματα τα οποία ερχόμαστε να ρυθμίσουμε απόψε. Μία πολύ σημαντική δουλειά που δείχνει πως όταν διαβουλεύεσαι και όταν συνεννοείσαι με αυτούς οι οποίοι οφείλουν να πουν την άποψή τους, τότε τα αποτελέσματα είναι θετικά. 
     Λυπούμαι πάρα πολύ για την περισσή ευκολία, με την οποία έρχονται κάποιοι να πουν ότι «ξέρετε, είναι ένα νομοσχέδιο κουρελού». Ξέρετε, καλή είναι η κριτική, αλλά στην Αίθουσα αυτή, όπως και στη ζωή και στην πολιτική, κρίνονται και οι κρίνοντες. Και όταν ακούω περί κουρελού για ένα νομοσχέδιο, το οποίο έρχεται να ρυθμίσει –να ξεκινήσω από εκεί- στο πρώτο μέρος του εκκρεμότητες Τ.Σ.Μ.Ε.Δ.Ε., εκκρεμότητες που ανάγονται από το 1979, εκκρεμότητες που εδράζονται στο νόμο του 1992, που δεν τόλμησε η προηγούμενη κυβέρνηση να ρυθμίσει, τότε ξέρετε, κυρίες και κύριοι συνάδελφοι, σας ακούνε και οι Έλληνες μηχανικοί -για το κατά πόσο είναι «κουρελού» αυτό το νομοσχέδιο- σας παρακολουθούν και σας ακούνε και κοινωνικά ευαίσθητες ομάδες, για τις οποίες έχουμε πολύ σημαντικές ρυθμίσεις και διατάξεις, οι οποίοι και θα σας κρίνουν. 
     Έρχομαι στο Τ.Σ.Μ.Ε.Δ.Ε.. Αναδιαρθρώνουμε τους κλάδους του, με αποτέλεσμα την πληρέστερη ασφαλιστική προστασία των ασφαλισμένων του με τη λειτουργία κλάδων, πρώτον, κυρίας σύνταξης, δεύτερον, πρόσθετης ασφάλισης, τρίτον, υγείας τεχνικών, τέταρτον, εφάπαξ παροχών και πέμπτον, ειδικών παροχών. 
     Σε ό,τι αφορά τις παροχές, η κύρια σύνταξη του Τ.Σ.Μ.Ε.Δ.Ε. μαζί με την ειδική προσαύξηση αυξάνεται κατά 500 περίπου ευρώ και διαμορφώνεται για τους παλαιούς ασφαλισμένους μονοσυνταξιούχους στα 1901 ευρώ με τριάντα πέντε χρόνια ασφάλισης αντί του ποσού των 1416 ευρώ που έπαιρναν σήμερα. Το ίδιο ποσό των 1901 ευρώ θα χορηγηθεί και στους ήδη μονοσυνταξιούχους του ταμείου, ενώ τα οφέλη της ειδικής προσαύξησης καρπώνονται και οι νέοι ασφαλισμένοι, αυτοί, δηλαδή, που εντάσσονται στο ταμείο μετά την 1η Γενάρη του 1993. Η αύξηση αυτή μάλιστα την οποία προτείνουμε, όπως είχα την ευκαιρία να πω στην επιτροπή, θα δοθεί αναδρομικώς στους συνταξιούχους του Τ.Σ.Μ.Ε.Δ.Ε. από την 1η του Γενάρη του 2006. 
     Οι κλάδοι επικούρησης και εφάπαξ παροχών του Τ.Σ.Μ.Ε.Δ.Ε. θα λειτουργούν όπως και οι λοιποί ασφαλιστικοί οργανισμοί και προβλέπεται η λειτουργία του νέου κλάδου ειδικών παροχών. Περιμένουμε την αναλογιστική μελέτη του Τ.Σ.Μ.Ε.Δ.Ε. για να προχωρήσουμε στον καθορισμό αυτών των ειδικών παροχών.
     Κάνω μία παρένθεση για να πω ότι ο κ. Παπανδρέου μάς καταλόγισε απόψε ότι δεν κάνουμε και αναλογιστικές μελέτες. Ποιος καταλογίζει στην Κυβέρνηση ότι δεν κάνει αναλογιστικές μελέτες; Αυτοί που είχαν προβλέψει ότι ήταν υποχρεωτικές οι αναλογιστικές μελέτες και ουδέποτε τα ταμεία επί των ημερών τους έκαναν, καταλογίζουν σ΄ εμάς ότι δεν κάνουμε αναλογιστικές μελέτες, όταν ερχόμαστε να καθιερώσουμε την υποχρέωση των ταμείων να κάνουν αναλογιστικές μελέτες ανά τριετία και να κλείνουν ισολογισμούς; Τα περισσότερα ταμεία έχουν να κλείσουν ισολογισμούς από το 1995 και το 1996 και οι αναλογιστικές μελέτες ουδέποτε έγιναν.
     Ερχόμαστε να προτείνουμε εδώ, λοιπόν, την υποχρέωση των ταμείων να κάνουν αναλογιστικές μελέτες, να κάνουν ισολογισμούς, να κάνουν επιχειρησιακά σχέδια με πρόβλεψη ποινής έκπτωση των διοικήσεων. Ζητήσαμε από όλα τα ασφαλιστικά ταμεία μέχρι το τέλος του χρόνου και αρχές του άλλου χρόνου μέχρι το Γενάρη, να μας παρουσιάσουν αναλογιστικές μελέτες, πολλά από τα οποία, θα επαναλάβω, έχουν να κάνουν από τα μέσα της δεκαετίας του ’90. Αυτά για την κριτική του κ. Παπανδρέου. 
     ΑΘΑΝΑΣΙΟΣ ΜΠΟΥΡΑΣ: Έχουν επιλεκτική μνήμη.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Έχουν επιλεκτική μνήμη, ναι.
     Οι κλάδοι, λοιπόν, επικούρησης και εφάπαξ παροχών θα λειτουργούν, όπως και οι λοιποί ασφαλιστικοί οργανισμοί.
     Με τον τρόπο αυτό, κυρίες και κύριοι συνάδελφοι, και ολοκληρώνω με το Τ.Σ.Μ.Ε.Δ.Ε., επιλύονται χρόνια προβλήματα στρέβλωσης των κλάδων του ταμείου και παράλληλα, σύμφωνα με τις κυβερνητικές μας εξαγγελίες, τακτοποιούμε εκκρεμότητες δεκατεσσάρων ετών, που προέκυψαν από την εφαρμογή του ν.2084/1992.
     Να βγείτε από την Αίθουσα αυτή, κυρίες και κύριοι συνάδελφοι του ΠΑ.ΣΟ.Κ., και να πάτε να πείτε στους μηχανικούς της χώρας ότι αυτό το νομοσχέδιο είναι «κουρελού». Και θα σας κρίνουν.
     Στο δεύτερο μέρος του νομοσχεδίου από το άρθρο 28 έως το άρθρο 30 τακτοποιούνται επιμέρους ασφαλιστικά και συνταξιοδοτικά θέματα ασφαλισμένων συνταξιούχων και εργοδοτών του Ι.Κ.Α.-Ε.Τ.Α.Μ.. Προχωρούμε σε μία γενναία ρύθμιση των οφειλομένων ασφαλιστικών εισφορών προς το Ι.Κ.Α. και τους επικουρικούς φορείς. Και λέω αναγκαία, γιατί η ρύθμιση των χρεών –είχα την ευκαιρία να τα ξαναπώ και από το Βήμα αυτό- αφορά ένα μεγάλο αριθμό οφειλετών. Εκατόν τριάντα χιλιάδες περίπου επιχειρήσεις, οι οποίες στη μεγάλη πλειοψηφία τους είναι μικρές και μεσαίες, οφείλουν προς το Ι.Κ.Α. και αδυνατούν να εκπληρώσουν τις υποχρεώσεις τους. Αυτές οι επιχειρήσεις στη συντριπτική τους πλειοψηφία χρωστούν όχι από συνήθεια, αλλά από ανάγκη. 
     Η πολιτεία είχε δύο επιλογές μπροστά σ΄ αυτήν την πραγματικότητα. Η μία επιλογή είναι να τους βάλει το μαχαίρι στο λαιμό και να τους οδηγήσει σε κλείσιμο και χρεοκοπία και μαζί με αυτούς να επιτρέψει να δημιουργηθεί μία νέα γενιά ανέργων. Η άλλη επιλογή που έχουμε, είναι να τους δώσουμε μία ευκαιρία προκειμένου να ανταποκριθούν στις υποχρεώσεις τους, να τους δώσουμε τη δυνατότητα να ρυθμίσουν με ευνοϊκό τρόπο τα χρέη τους στα ασφαλιστικά ταμεία. 
     Με τον τρόπο αυτό, όμως, και τα ασφαλιστικά ταμεία ευνοούνται, αφού θα εισπράξουν, ενώ σε διαφορετική περίπτωση δεν εισπράττουν και δεν θα εισέπρατταν. Έτσι οι επιχειρήσεις αυτές μένουν ζωντανές, δημιουργώντας θέσεις εργασίας αλλά και κρατώντας τις θέσεις εργασίας. Εμείς πιστεύουμε ότι αυτός είναι ο καλύτερος τρόπος για να αντιμετωπίσουμε μία και καλή το πρόβλημα. 
     Επισημαίνω ότι αντίστοιχες ρυθμίσεις, ή περίπου αντίστοιχες, έγιναν όλα τα προηγούμενα χρόνια από αυτούς που βρίσκουν σήμερα ότι οι ρυθμίσεις είναι κακές και χαρίζουμε χρέη προς τους μεγάλους. Ξέρετε, οι μεγάλοι βρήκαν τρόπους. Οι μικροί δεν βρίσκουν και αυτοί μας απασχολούν με τις ρυθμίσεις αυτές, κυρίες και κύριοι.
     Έρχομαι στη ρύθμιση των οφειλομένων εισφορών στο Ι.Κ.Α. από τις εργοληπτικές επιχειρήσεις. Είχα την ευκαιρία να τα πω και πριν από λίγο. Θα ξαναπώ ότι είναι μια διάταξη οριστικής είσπραξης οφειλομένων από το Ι.Κ.Α. και όχι από τις συνήθεις ρυθμίσεις, αφού για πρώτη φορά οι υπό ένταξη επιχειρήσεις στη ρύθμιση υποχρεούνται να προσκομίσουν εγγυητική επιστολή ισόποση με το σύνολο της οφειλής των. Άρα, λοιπόν, εάν δεν προχωρήσουν, εάν δεν είναι τακτικές στη ρύθμισή των, το Ι.Κ.Α. εισπράττει όλα τα ποσά τα οποία οφείλουν αυτές οι επιχειρήσεις. Έχουμε, λοιπόν, μηδενισμό των επισφαλειών του Ι.Κ.Α. στον εργοληπτικό τομέα. Θα ξαναπώ –και είναι πολύ σημαντικό να το επαναλάβω- ότι είναι μια πρόταση που αφορά διακόσιες ενενήντα επιχειρήσεις του κατασκευαστικού τομέα κατά κανόνα μικρομεσαίες έως πολύ μικρές. Γιατί θα ξαναπώ ότι οι μεγάλες είχαν βρει ευκαιρίες και δεν χρωστούν ούτε προς το Ι.Κ.Α. ούτε προς άλλους. 
     Σε κάθε περίπτωση, λοιπόν, μπορεί να εξασφαλιστεί ότι οι ιδιαίτερα ισχυροί του κατασκευαστικού κλάδου δεν ωφελούνται απ΄ αυτήν την ρύθμιση, αφού δεν χρωστούν. Άρα, μην καταλογίζουν κάποιοι με περισσή υποκρισία στην Κυβέρνηση ότι έρχεται να χαρίσει στους μεγαλοεργολάβους. Εμείς νοιαζόμαστε για τους πολλούς, κυρίες και κύριοι συνάδελφοι, και θα ξαναπώ ότι στο σύνολο των οφειλών του κατασκευαστικού κλάδου, το ποσό που χρωστούν αυτές οι μικρομεσαίες εργοληπτικές επιχειρήσεις είναι 20.000.000 ευρώ, δηλαδή το μισό τοις εκατό των οφειλομένων, των  καθυστερουμένων οφειλών. 
     Ακόμη, με την πρότασή μας αυτή αποκαθιστούμε την παραβιασθείσα μέχρι σήμερα αρχή της ίσης μεταχείρισης μεταξύ κλάδων, τομέων και επιχειρήσεων. Επισημαίνω ότι μέχρι σήμερα όλες οι εταιρείες οποιουδήποτε κλάδου υπήγοντο στις κατά καιρούς ρυθμίσεις. Δηλαδή, ακόμα και αν πούλαγες πετσέτες, τρόφιμα ή κανόνια και αεροπλάνα στο ελληνικό δημόσιο ως επιχείρηση, μπορούσες να είσαι στη ρύθμιση. Οι κατασκευαστικές είχαν εξαιρεθεί. Ανατρέξτε πίσω στην αιτία διά την οποία οι τότε κυβερνήσεις εξαιρούσαν τον κατασκευαστικό κλάδο. Δεν θα προσθέσω τίποτα άλλο.
     Κυρίες και κύριοι συνάδελφοι, μπορώ να διαβεβαιώσω προς όλους και προς τον κ. Παπανδρέου, ο οποίος φοβάται μήπως δεν είμαστε ισχυροί για να αντιστεκόμαστε σε πιέσεις, ότι και αντιστεκόμαστε σε πιέσεις και ερχόμαστε να αποκαταστήσουμε μια διασαλευθείσα τάξη σ΄ ένα χώρο στον οποίο κάποιοι, προνομιακώς, λειτουργούσαν επί πολλά χρόνια. Γι’ αυτό δεν γίνονταν ρυθμίσεις στον κατασκευαστικό κλάδο, γι’ αυτό τριακόσιες μικρομεσαίες κατασκευαστικές επιχειρήσεις, εάν δεν προχωρήσουμε σε ρύθμιση, δεν ξέρω πόσο καιρό ακόμη θα δύνανται να βρίσκονται στο κλάδο. Και αν φύγουν από τον κλάδο, θα είναι επ’ ωφελεία αυτών που θα μείνουν στον κλάδο. Αυτή είναι η πραγματικότητα.
     Με την ευκαιρία, όμως, της σημερινής ρύθμισης η Κυβέρνησή μας δηλώνει τη βούλησή της για τη δημιουργία ενός σταθερού, πάγιου, διαρκούς συστήματος για την αξιολόγηση της ασφαλιστικής συμπεριφοράς όλων και για τη ρύθμιση οφειλών ενός συστήματος, που θα είναι αντίστοιχο με το σύστημα «ΤΕΙΡΕΣΙΑΣ» του τραπεζικού συστήματος. Θα είναι ένα αξιόπιστο, αντικειμενικό, δίκαιο σύστημα που θα ρυθμίζει οφειλές, εξασφαλίζοντας τη συνέπεια και θα διασφαλίζει την αξιοπιστία των συναλλασσομένων με το δημόσιο σύστημα κοινωνικής ασφάλισης. Θα είναι ένα σύστημα ρύθμισης οφειλών που θα επιβραβεύει τους συνεπείς και θα αποκλείει τους συστηματικά ασυνεπείς. Στις αρχές του χρόνου που έρχεται, θα έρθουμε με νομοθετική μας πρωτοβουλία να προτείνουμε την υιοθέτηση από την Εθνική Αντιπροσωπεία ενός τέτοιου συστήματος. 
     Κυρίες και κύριοι συνάδελφοι, θα αδικούσαμε την προσπάθεια που γίνεται μ΄ αυτό το νομοσχέδιο, όμως, εάν περιορίζαμε την κουβέντα στις διατάξεις που αφορούν τους όρους ρύθμισης χρεών. Κάνουμε και πολλά άλλα σημαντικά πράγματα, προτείνουμε πολλές άλλες σημαντικές διατάξεις και επιτρέψτε μου να αναφερθώ πολύ σύντομα σε μερικές από αυτές.
     Με το άρθρο 29 παράγραφος 2 παρατείνουμε τη δυνατότητα θεμελίωσης δικαιώματος μειωμένης σύνταξης λόγω γήρατος χωρίς τη συμπλήρωση των εκατό ημερών κατ’ έτος την τελευταία πενταετία πριν την υποβολή της αίτησης συνταξιοδότησης, εφόσον ο αιτών τη σύνταξη είναι αποδεδειγμένα άνεργος για χρονικό διάστημα είκοσι τεσσάρων, τουλάχιστον, μηνών. Παρατηρείται το φαινόμενο μακροχρονίων ανέργων που, μολονότι έχουν συμπληρώσει και σε κάποιες περιπτώσεις έχουν υπερβεί κατά πολύ τις απαιτούμενες τεσσερισήμισι χιλιάδες ημέρες εργασίας, δεν συμπληρώνουν λόγω ανεργίας τις εκατό ημέρες εργασίας στα τελευταία χρόνια. Αποτέλεσμα ήταν να μην δικαιώνονται αυτοί οι άνθρωποι, να μην δικαιούνται ως τώρα συντάξεως έστω και μειωμένης σε μια χρονική περίοδο της ζωής τους που το βιοποριστικό τους πρόβλημα είναι ιδιαίτερα έντονο. Με την προτεινόμενη ρύθμιση ανταποκρινόμαστε σ΄ ένα πολύ μεγάλο συγκεκριμένο κοινωνικό αίτημα. 
     Επισημαίνουμε, επίσης, μια πολύ σημαντική διάταξη που έχει να κάνει με την ενίσχυση της διαφάνειας και αποτελεσματικότητας στον τρόπο λειτουργίας των ταμείων. Θεσμοθετούμε την υποχρέωση των φορέων κοινωνικής ασφάλισης –το προείπα- να συντάσσουν και να υποβάλλουν αναλογιστικές μελέτες κάθε τριετία, να υποβάλλουν ισολογισμούς και επιχειρησιακά σχέδια κάθε χρόνο. Η μη εμπρόθεσμη υποβολή των ανωτέρω αποτελεί λόγο παύσης από τα καθήκοντα του προέδρου και του οικείου διοικητικού συμβουλίου.
     Έρχομαι στο άρθρο 59 και συγκεκριμένα στην παράγραφο 4 που αφορά την προληπτική ιατρική. Είχα την ευκαιρία να πω και στην αρχή της συζήτησής μας, τη ξεκάθαρη θέση της Κυβέρνησης. Θα το κάνω για ακόμη μια φορά, με τον πλέον κατηγορηματικό και ξεκάθαρο τρόπο, γιατί θα επαναλάβω, ότι πολλές ανακρίβειες έχουν ειπωθεί και πολλοί, ακόμη και απόψε στην Αίθουσα αυτή, επιχείρησαν να δημιουργήσουν εντυπώσεις για προθέσεις που ούτε ήταν, ούτε είναι της Κυβέρνησης μας.
     Θα επαναλάβω, λοιπόν, ό,τι έχω πει μέχρι τώρα και στην επιτροπή μας και εκτός Βουλής. Στόχος μας είναι να διευρύνουμε τις δωρεάν εξετάσεις προληπτικής ιατρικής σ΄ όλους τους Έλληνες και να τις διευρύνουμε και ως προς το είδος και ως προς την έκταση και ως προς την περιοδικότητα. Αυτή είναι η βούλησή μας. Τι προτείνουμε σήμερα εδώ; Η προληπτική ιατρική, τις δαπάνες για την οποία καταβάλλουν όλοι οι ασφαλιστικοί οργανισμοί της χώρας –θα διαβάσω το νόμο- περιλαμβάνει: 
     Α. Εμβολιασμούς παιδιών και ενηλίκων, σύμφωνα με το εθνικό πρόγραμμα εμβολιασμών.
     Β. Εξετάσεις προγεννητικού ελέγχου.
     Γ. Εξετάσεις για την πρόληψη γυναικολογικών καρκίνων, μαστογραφίες, ΤΕΣΤ ΠΑΠ κ.λπ..
     Δ. Εξέταση για την πρόληψη του καρκίνου του προστάτη.
     Ε. Εξετάσεις χοληστερόλης ή εξετάσεις για την πρόληψη καρδιοπαθειών.
     Στ. Κωλονοσκόπηση και μικροσκοπική εξέταση για αιμοσφαιρίνη στα κόπρανα  για τη διάγνωση του καρκίνου του παχέως εντέρου. 
     Ζ. Προληπτικές οδοντιατρικές εργασίες σε παιδιά ηλικίας μέχρι δεκατεσσάρων ετών, οι δαπάνες για την οποία βαρύνουν τους ασφαλιστικούς οργανισμούς.
     Σύμφωνα με την πρότασή μας, η όποια συμμετοχή θα περιοριστεί μόνο στα εμβόλια υψηλού κόστους, δηλαδή μόνο στην περίπτωση Α. εμβολιασμός παιδιών και ενηλίκων σύμφωνα με το εθνικό πρόγραμμα εμβολιασμών, αλλά και σε ποιες περιπτώσεις, τονίζω. Θα διευκρινίσω σε ποιες περιπτώσεις αναφέρομαι: Στην περίπτωση Α και μόνο στα εμβόλια.
     Ζητήσαμε από την Εθνική Αντιπροσωπεία εξουσιοδότηση για ενδεχόμενη συμμετοχή κάποιων δυναμένων ασφαλισμένων στο κόστος κάποιων ακριβών εμβολίων. Αυτή είναι η πραγματικότητα. Και επειδή υπήρξε, προφανώς, σκόπιμη στρέβλωση των προθέσεών μας, καταθέσαμε μια διευκρινιστική τροποποίηση, προσδιορίζοντας επακριβώς, για ποιες περιπτώσεις η Κυβέρνηση ζητά από την Εθνική Αντιπροσωπεία νομοθετική εξουσιοδότηση.
     Παρατηρείται σε πολλές περιπτώσεις να υπάρχουν εμβόλια που καθυστερούν να ενταχθούν στο εθνικό πρόγραμμα, ή δεν εντάσσονται καθόλου. Σε αυτές τις περιπτώσεις, λοιπόν, ο ασφαλισμένος όλα αυτά τα χρόνια πληρώνει το 100% του κόστους, αν το εμβόλιο δεν εντάσσεται στο εθνικό πρόγραμμα. Ή υπάρχουν περιπτώσεις, όπου οι ασφαλισμένοι δεν συγκεντρώνουν τις προϋποθέσεις που τίθενται στο πρόγραμμα για την χορήγησή τους. Και θα καταθέσω στη συζήτηση επί των άρθρων την κοινή υπουργική απόφαση του 1999 η οποία, πράγματι, περιορίζει τις εξετάσεις σε ορισμένο αριθμό σε ορισμένες ηλικίες. Αν βγεις πέρα από την απόφαση αυτή, πληρώνεις σήμερα το 100% του κόστους των εξετάσεων αυτών. Και έτσι υπάρχουν ασφαλισμένοι οι οποίοι σήμερα επιβαρύνονται με το 100% της τιμής του κόστους του εμβολίου. Αυτή ήταν η πραγματικότητα όλα αυτά τα χρόνια. Αυτό πάμε να αλλάξουμε.
      Με την προτεινόμενη ρύθμιση σ΄ όλες τις περιπτώσεις, ακόμη και σ΄ αυτές που είναι έξω από το πρόγραμμα -άρα επιβαρύνουν θα επαναλάβω κατά 100% τον ασφαλισμένο σήμερα- ή και σε περιπτώσεις ατόμων που δεν καλύπτουν με κριτήρια του προγράμματος -άρα και για αυτούς είναι 100% το κόστος- τα εμβόλια θα χορηγούνται με κάποια μικρή κυμαινόμενη συμμετοχή, εφόσον συνταγογραφούνται από τον θεράποντα ιατρό. Η υπουργική απόφαση θα καθορίσει και για το ποιοι θα είναι οι δυνάμενοι να πληρώσουν αυτήν τη μικρή εισφορά, όταν –επαναλαμβάνω- για πάρα πολλές περιπτώσεις σήμερα, ακόμη και για τα εμβόλια οι ασφαλισμένοι επιβαρύνονται με το 100% του κόστους των εμβολίων.
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Τόσο απαραίτητο είναι να συμπεριληφθεί αυτό;
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Άρα, λοιπόν, σε καμία περίπτωση δεν περικόπτονται δικαιώματα ασφαλισμένων. Αντίθετα, εξορθολογίζεται το σύστημα, αναβαθμίζεται και διευρύνεται ο κύκλος των παρεχομένων ιατρικών υπηρεσιών προληπτικής ιατρικής, με αντίστοιχη μείωση της επιβάρυνσης του ασφαλισμένου.
     Θα προχωρήσω πολύ γρήγορα, κυρίες και κύριοι συνάδελφοι και θα πω ότι μέσα στις πολύ θετικές διατάξεις, είναι αυτές που προβλέπουν την αύξηση του χορηγούμενου επιδόματος απόλυτης αναπηρίας στους δικαιούχους συνταξιούχους του Ι.Κ.Α.-Ε.Τ.Α.Μ. και το επίδομα δεν θα αποτελεί πλέον το 50% της σύνταξης, όπως αυτή διαμορφώνεται, κατά την ημερομηνία έκδοσης της συνταξιοδοτικής απόφασης, αλλά στο 50% της καταβαλλόμενης κάθε στιγμής σύνταξης, γιατί η σύνταξη ανεβαίνει χρόνο με το χρόνο.
     Το επίδομα αυτό ήταν στο 50% της αρχικώς εκδοθείσης συντάξεως, ενώ τώρα θα είναι στο 50% της συντάξεως που θα καταβάλλεται κάθε φορά. 
     Κυρίες και κύριοι συνάδελφοι, -εδώ, επίσης, είναι μια πάρα πολύ σημαντική διάταξη, η οποία δεν θα μπορούσε να χαρακτηριστεί ως εμπεριεχόμενη σε νομοσχέδιο «κουρελού»- προκειμένου να λάβουν τη σύνταξη του γονέα τους, σε περίπτωση θανάτου ή να λάβουν προσαύξηση στη σύνταξή τους παιδιά που πάσχουν από νευροψυχιατρικές παθήσεις ή οι ίδιοι οι συνταξιούχοι που έχουν παιδιά, αυξάνουμε το όριο ηλικίας από το 18ο, που ήταν μέχρι σήμερα για τα παιδιά αυτά, στο 25ο έτος για να μπορέσουμε να ενισχύσουμε τις οικογένειες εκείνες οι οποίες έχουν παιδιά με αυτά τα προβλήματα.
     Βελτιώνουμε, επίσης, τις προϋποθέσεις χορήγησης του εξωιδρυματικού επιδόματος στους ακρωτηριασμένους, εφόσον θα καταβάλλεται σε αυτούς το επίδομα, ανεξάρτητα από τον αριθμό ακρωτηριασμένων μελών ή και το σημείο ακρωτηριασμού. Ως τώρα έπρεπε να έχεις τουλάχιστον δύο μέλη ακρωτηριασμένα για να πάρεις αυτό το επίδομα.
     Χορηγείται η σύνταξη που αντιστοιχεί σε τριάντα πέντε χρόνια ασφάλισης σε ασφαλισμένους όλων των οργανισμών κοινωνικής ασφάλισης που έχουν υποστεί μεταμόσχευση μυελού, υποφέρουν από παραπληγίες, τετραπληγίες και σε όσους έχουν υποστεί ακρωτηριασμό άκρων. Μέχρι σήμερα το ποσόν που τους καταβαλλόταν ήταν αντίστοιχο του πραγματικού χρόνου ασφάλισής τους, ενώ τώρα οι άνθρωποι με αυτές τις παθήσεις θα παίρνουν πλήρη σύνταξη για τριάντα πέντε χρόνια, ως εάν είχαν τριάντα πέντε χρόνια ασφάλισης. 
     Στη συζήτηση επί των άρθρων θα αναφερθώ σε άλλες πολύ ευνοϊκές διατάξεις για άτομα που έχουν ειδικά προβλήματα και ειδικές ανάγκες.
     Κυρίες και κύριοι συνάδελφοι, θα τελειώσω με μια ακόμη πολύ σημαντική ρύθμιση που αφορά τη δυνατότητα συνταξιοδότησης από τον Ο.Γ.Α. στον επιζώντα σύζυγο, ακόμα και στην περίπτωση που αυτός εργάζεται σε οποιαδήποτε εργασία. 
     Κυρίες και κύριοι συνάδελφοι, με το νομοσχέδιο αυτό η Κυβέρνησή μας, όπως προείπα, κάνει ακόμα ένα βήμα για το νοικοκύρεμα και τον εξορθολογισμό. Η μεταρρύθμιση του συστήματος κοινωνικής ασφάλισης είναι προδήλως αναγκαία. Θα ξαναπώ ότι δεν ήρθαμε να πούμε πως με αυτό το σχέδιο νόμου κάνουμε μεταρρύθμιση του ασφαλιστικού. Επαναλαμβάνω, ότι ήρθαμε να νοικοκυρέψουμε και να εξορθολογήσουμε. Η μεταρρύθμιση είναι αναγκαία γιατί το σύστημα κοινωνικής ασφάλισης το οποίο έχουμε σήμερα πληρώνει αδικίες και αδυναμίες που έρχονται από μακριά και δεν μπορεί να αντιμετωπίσει νέες προκλήσεις που προκύπτουν από σημαντικές αλλαγές. 
     Η μεταρρύθμιση, λοιπόν, θα προκύψει από μια διαδικασία μακράς και δημόσιας πληροφόρησης και διαλόγου, κατά τη διάρκεια της οποίας πρέπει να αποφεύγονται και στείρες αντιπαραθέσεις και δογματισμοί. Το σύστημα θα διατηρήσει, θα ξαναπώ, τα βασικά χαρακτηριστικά του ισχύοντος συστήματος. Δηλαδή, ο χαρακτήρας θα παραμείνει δημόσιος, υποχρεωτικός και αναδιανεμητικός και η τριμερής χρηματοδότηση θα συνεχίσει να αποτελεί τη βάση του συστήματος. 
     Διαβεβαιώνω στην Εθνική Αντιπροσωπεία, ότι μέσα στο 2007 η Κυβέρνησή μας δεσμεύεται να καλύψει ένα πολύ μεγάλο μέρος των οφειλών του δημοσίου προς τα ασφαλιστικά ταμεία, οφειλές οι οποίες προέκυψαν από τη λειτουργία του συστήματος και των ασφαλιστικών ταμείων τα τελευταία είκοσι χρόνια. 
     Αυτά, λοιπόν, για όσους ανησυχούν για την υποχρηματοδότηση του συστήματος. Καλύπτουμε τις υποχρεώσεις μας για το 2007 και θα καλύψουμε ένα πολύ μεγάλο μέρος των υποχρεώσεων των πολλών ετών που κυβέρνησαν άλλοι πριν από εμάς.
     Από τη διαδικασία της διαβούλευσης και του διαλόγου νομίζουμε ότι κανείς δεν έχει, κυρίες και κύριοι, το δικαίωμα να απουσιάζει. Η Κυβέρνηση για τα θέματα αυτά δεν έχει ούτε προαποφασισμένες λύσεις ούτε κρυφή ατζέντα ούτε δογματικές απόψεις και θέσεις. Άλλωστε, ό,τι αποφασίσουμε θα αφορά κατά κανόνα αυτούς που θα έρθουν μετά από εμάς και εδώ μεγαλώνουν οι ευθύνες μας. Είμαστε εδώ, λοιπόν, ως Κυβέρνηση, για να ακούσουμε όλους όσους έχουν δικαίωμα, αλλά και υποχρέωση να εκφράσουν την άποψή τους, όλους όσους μέσα από το θεσμικό τους ρόλο εκφράζουν τους Έλληνες. Και κρινόμαστε όλοι από τους Έλληνες. Κρίνονται και αυτοί που προσέρχονται, όπως κρίνονται και όσοι απέχουν από έναν τέτοιο διάλογο, ένα διάλογο στον οποίο προφανώς δεν είναι απαραίτητο να συμφωνήσουμε όλοι, είναι όμως αναγκαίο να συζητήσουμε και να συνεννοηθούμε, τουλάχιστον στα δεδομένα του συστήματος.
     Σε κάθε περίπτωση, η Κυβέρνησή μας και σε αυτήν την τετραετία, αλλά και στην επόμενη θα προχωρήσει στη μεγαλύτερη μεταρρύθμιση της γενιάς μας με όλους όσους σε αρμονία με τις απαιτήσεις των καιρών θα έλθουν να συμβάλουν στη διαμόρφωση ενός συστήματος κοινωνικής ασφάλισης, που θα είναι ορθολογικό, θα έχει μακροχρόνια προοπτική και θα είναι κοινωνικά δίκαιο. 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε Υπουργέ. Ο επιπλέον χρόνος θα κρατηθεί από τη δευτερολογία σας.  
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Τσιόγκας, για πέντε λεπτά. 
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
     Σε ό,τι αφορά το νομοσχέδιο και τις διατάξεις που αφορούν τους μηχανικούς, η Κυβέρνηση με τις διατάξεις αυτές «κλείνει το μάτι» στην ιδιωτική ασφάλιση, ενώ παράλληλα ενισχύει τον ανταποδοτικό χαρακτήρα λειτουργίας του ταμείου. Το δικαίωμα προαιρετικής εγγραφής στην ειδική προσαύξηση, όπως μετονομάζεται ο καταργούμενος λογαριασμός, ο ειδικός λογαριασμός πρόσθετων παροχών των μετά την 1-1-1993 ασφαλισμένων που δεν έχουν συμπληρώσει το 35ο έτος της ηλικίας τους ή δέκα έτη στον κλάδο κύριας σύνταξης, ενώ εμφανίζεται ως ευνοϊκή διάταξη για την ελάφρυνση του ασφαλισμένου από τις επιπλέον εισφορές, στην πραγματικότητα λειτουργεί ως παραθυράκι για την πραγματική συρρίκνωση της προσδοκώμενης σύνταξης ως και 310 ευρώ με τα σημερινά δεδομένα. Δηλαδή, στην πράξη θα λειτουργήσει εκβιαστικά για τους ασφαλισμένους στην κατεύθυνση είτε αποδοχής της συμμετοχής και καταβολής των δυσβάστακτων εισφορών είτε της στροφής στην ιδιωτική ασφάλιση για την αντιστάθμιση της μειούμενης σύνταξης που δίνει το νομοσχέδιο. Η ανταποδοτική λογική φαίνεται με σαφήνεια, καθώς δεν υπάρχει κρατική συμμετοχή στις εισφορές κύριας σύνταξης για όλους τους ασφαλισμένους, δεν υπάρχει κρατική συμμετοχή στις εισφορές της ειδικής προσαύξησης για όλους τους ασφαλισμένους Τ.Σ.Μ.Ε.Δ.Ε., ανεξάρτητα από το πότε ασφαλίστηκαν. 
     Αποτέλεσμα των παραπάνω είναι ότι στην ουσία ακόμα και ο κλάδος κύριας σύνταξης δεν θα τελεί υπό ουσιαστική κρατική εγγύηση, γεγονός που σε συνδυασμό με το έτος ορόσημο, το 2030 -οπότε και παύει η κρατική δέσμευση περί εγγύησης των αποθεματικών των ταμείων- αποτελεί μια ωρολογιακή βόμβα ακόμα και για το στοιχειωδέστατο δικαίωμα στην κύρια σύνταξη. 
     Επιπλέον, για τους μηχανικούς με δελτίο παροχής υπηρεσιών, οι οποίοι είναι και η πλειοψηφία των μηχανικών και θεωρούνται αυτοαπασχολούμενοι από το νόμο, στην πράξη υπάρχει μονομερής και πλήρης ανάληψη της ασφαλιστικής κάλυψης εξ ολοκλήρου από τους ίδιους. Δηλαδή, η ανταποδοτικότητα σε όλη της την αποθέωση. 
     Ταυτόχρονα, προκύπτει μία δυσβάσταχτη αύξηση των εισφορών σε αυτούς που ασφαλίστηκαν μετά την 1η Γενάρη του 1993, η οποία κυμαίνεται από 41 ευρώ έως 76 ευρώ το μήνα για την πρώτη πενταετία, λαμβανομένων υπ' όψιν των εκπτώσεων 50% και 30% στις εισφορές κύριας σύνταξης και ειδικής προσαύξησης αντίστοιχα και κλιμακώνεται και φθάνει έως τα 127 ευρώ το μήνα σε βάθος δεκαετίας από την εφαρμογή του νόμου. Συνεπώς, και περισσότερα θα πληρώνουν οι μηχανικοί και λιγότερες συντάξεις θα παίρνουν. Οι αυξήσεις αυτές θεσπίζονται τη στιγμή που ο κατώτατος καθαρός μισθός του νέου μηχανικού στο δημόσιο ή στον ιδιωτικό τομέα δεν ξεπερνά τα 1000 ευρώ. Ακόμα και γι΄ αυτούς που ασφαλίστηκαν πριν από το 1993 και  καταβάλλουν ήδη εισφορές στον ειδικό λογαριασμό πρόσθετων παροχών, αυτές οι εισφορές αυξάνονται κατά 16 ευρώ το μήνα. 
     Συντελείται ο επιπλέον διαχωρισμός των ασφαλισμένων του Τ.Σ.Μ.Ε.Δ.Ε., καθώς η εγγραφή των νέων και παλιών ασφαλισμένων στην ειδική προσαύξηση γίνεται με διαφορετική χρονική αφετηρία. Για τους παλιούς λαμβάνεται ως χρόνος ασφάλισης ο χρόνος που διανύθηκε στον ειδικό λογαριασμό πρόσθετων παροχών, ενώ για τους νέους αρχίζει να μετρά από την ψήφιση του νόμου. Το αποτέλεσμα είναι ότι οι ασφαλισμένοι από την 1-1-1993 μέχρι σήμερα, ακόμα και αν εγγραφούν αμέσως στην ειδική προσαύξηση αντί της προαιρετικής εγγραφής, θα προσδοκούν σύνταξη μικρότερη κατά 31 ευρώ το μήνα για κάθε χρόνο παραμονής στην κύρια ασφάλιση, μέχρι και ένα μήνα μετά την ψήφιση του νομοσχεδίου. 
     Έτσι, με την προϋπόθεση ότι το νομοσχέδιο θα ψηφιστεί το Γενάρη, ο ασφαλισμένος που γράφτηκε το Γενάρη του 2006 θα πάρει σύνταξη μικρότερη -μιλάμε για τους μηχανικούς- και βέβαια αυτή η σύνταξη μπορεί να φτάσει να είναι μέχρι και 403 ευρώ λιγότερη το μήνα, σε σχέση με όποιον ασφαλίστηκε μετά την ψήφισή του. Σε σύγκριση με παλιό ασφαλισμένο η διαφορά φτάνει και τα 800 ευρώ. Παρά ταύτα, η Κυβέρνηση έχει το θράσος να ισχυρίζεται ότι θα αυξηθούν οι συντάξεις των μηχανικών, ειδικά των νέων που είναι και το πιο χτυπημένο κομμάτι αυτού του κλάδου. 
     Επίσης, καθορίζεται το ύψος της κύριας σύνταξης για τον ασφαλισμένο μέχρι 31-12-1992 στα 816 ευρώ το μήνα, δηλαδή περίπου 380 ευρώ χαμηλότερα απ’ ό,τι προσδιορίστηκε με τελεσίδικη απόφαση του Συμβουλίου της Επικρατείας, κατόπιν προσφυγών συνταξιούχων μηχανικών του Ταμείου, χωρίς να συνδέεται με κάποια σταθερή βάση υπολογισμού που να επιτρέπει τη χρονική αναπροσαρμογή. Επίσης, πρέπει να πούμε ότι θα μειώνονται σημαντικά οι συντάξεις των νέων ασφαλισμένων και ότι το βασικό ποσό για τους νέους ασφαλισμένους παραμένει άθλιο, στα 444 ευρώ. Είναι μία κατάφωρη και κραυγαλέα αδικία στις παροχές. 
     ΠΡΟΕΔΡΕΥΩΝ (Ιωάννης Τραγάκης): Και με αυτό κλείνετε.
     ΔΗΜΗΤΡΙΟΣ ΤΣΙΟΓΚΑΣ: Δύο κουβέντες ακόμα, κύριε Πρόεδρε. 
     Η διάταξη στο άρθρο 8 επιτρέπει στον Υπουργό Απασχόλησης και Κοινωνικής Προστασίας να τροποποιεί τη βάση υπολογισμού των εισφορών και των παροχών του Ταμείου με τη διακοσμητική και βολική γνωμοδότηση του Διοικητικού Συμβουλίου του Τ.Σ.Μ.Ε.Δ.Ε. και την ανάλογα κατευθυνόμενη αναλογιστική μελέτη ως δήθεν ασφαλιστικές δικλίδες. Στην ουσία ακυρώνονται όλες οι κυβερνητικές υποσχέσεις περί αύξησης των παροχών στους συνταξιούχους. 
     Ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
     Πάντως, ήθελα να κάνω μια παρατήρηση, ότι είμαστε πενήντα δύο εγγεγραμμένοι και μέχρι στιγμής έχουν μιλήσει οι έξι πρώτοι. Τις παρεμβάσεις των Κοινοβουλευτικών Εκπροσώπων πρέπει να τις σταματήσουμε πια. Εγώ, ειλικρινά σας μιλάω, νιώθω άσχημα, γιατί βλέπω συναδέλφους, οι οποίοι είναι γραμμένοι, περιμένουν ώρες εδώ να μιλήσουν και δεν μιλούν. 
     Πάντως, οι μηχανικοί είναι ευχαριστημένοι, κύριε Τσιόγκα. 
     ΔΗΜΗΤΡΙΟΣ ΤΣΙΟΓΚΑΣ: Ρωτήστε τους να δείτε αν είναι ευχαριστημένοι. 
     ΠΡΟΕΔΡΕΥΩΝ (Ιωάννης Τραγάκης): Αφού μηχανικός είμαι, δεν ξέρω; 
     Το λόγο έχει ο κ. Αλιβιζάτος. 
     ΠΕΤΡΟΣ – ΠΑΥΛΟΣ ΑΛΙΒΙΖΑΤΟΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, η κατάθεση του σημερινού νομοσχεδίου επιβεβαιώνει ότι αποτελεί στρατηγική επιλογή για την Κυβέρνηση της Νέας Δημοκρατίας η δημιουργία ενός ασφαλιστικού συστήματος, που θα στηρίζεται σε υγιείς, βιώσιμες και μακροπρόθεσμες βάσεις. Αποτελεί προτεραιότητά μας να θέσουμε από σήμερα τις βάσεις, ώστε να διασφαλίσουμε ένα ασφαλέστερο αύριο για όλους τους Έλληνες και ασφαλέστερο μέλλον για όλους τους Έλληνες σημαίνει ένα ασφαλιστικό σύστημα που θα λειτουργεί υπό την εγγύηση του κράτους, θα αξιοποιεί με τον καλύτερο τρόπο την περιουσία των ταμείων και θα διαχειρίζεται με διαφάνεια και αποτελεσματικότητα τα χρήματα των εισφορών των ασφαλισμένων, θα εξασφαλίζει αξιοπρεπείς συντάξεις, θα είναι κοινωνικά δίκαιο, ώστε να μπει οριστικό τέλος στο απαράδεκτο φαινόμενο οι πολλοί και οι φτωχότεροι να χρηματοδοτούν τις συντάξεις των ολίγων και των ευποροτέρων, θα επιβραβεύει όσους είναι συνεπείς στις ασφαλιστικές τους υποχρεώσεις, θα δίνει τη δυνατότητα σε όσους δεν μπορούν, όχι από πρόθεση αλλά από αντικειμενική αδυναμία, να ανταποκριθούν έγκαιρα στις ασφαλιστικές τους υποχρεώσεις, να ρυθμίζουν τις οφειλές τους. 
     Ειδικότερα, το νομοσχέδιο που συζητούμε ρυθμίζει θέματα που αφορούν στις παροχές του Τ.Σ.Μ.Ε.Δ.Ε., του οποίου οι κλάδοι αναδιαρθρώνονται, με στόχο την πληρέστερη ασφαλιστική προστασία των ασφαλισμένων του. Καταργείται ο ειδικός λογαριασμός πρόσθετων παροχών και η σύνταξη που παρείχε θα καταβάλλεται από τον κλάδο κύριας σύνταξης ως ειδική προσαύξηση αυτής. Έτσι, η σύνταξη για τους παλαιούς ασφαλισμένους διαμορφώνεται στα 1.901 ευρώ με τριάντα πέντε χρόνια ασφάλισης, αντί του ποσού των 1.416 ευρώ που έπαιρναν σήμερα, δηλαδή έχουμε μία αύξηση περίπου 500 ευρώ. 
     Είναι πολύ σημαντικό να επισημάνω ότι με το παρόν νομοσχέδιο δίνεται η ευκαιρία να ρυθμιστούν τα χρέη που έχουν δημιουργηθεί προς το Ι.Κ.Α.-ΕΤΑΜ και προς τους επικουρικούς φορείς. Είναι μία πολύ σημαντική πρωτοβουλία της Κυβέρνησης η δυνατότητα ρύθμισης των χρεών, γιατί το συγκεκριμένο ζήτημα αφορά ένα μεγάλο αριθμό οφειλετών, οι οποίοι στη μεγάλη τους πλειοψηφία είναι μικρές και μεσαίες επιχειρήσεις που απασχολούν χιλιάδες εργαζομένους. Αυτοί οι άνθρωποι στη συντριπτική τους πλειοψηφία, είναι οφειλέτες όχι από συνήθεια αλλά από ανάγκη. 
     Ασφαλώς, υπάρχει μία κατηγορία κακοπληρωτών, που ίσως ευνοείται κάποιες φορές από τις εκάστοτε ρυθμίσεις. Όμως, αυτή η κατηγορία κακοπληρωτών είναι η εξαίρεση και όχι ο κανόνας. Και δεν πρέπει σε αυτήν την Αίθουσα για λόγους αντιπολιτευτικής τακτικής να καταστήσουμε την εξαίρεση κανόνα.
     Η Κυβέρνηση είχε δύο επιλογές με βάση αυτήν την πραγματικότητα. Η μια ήταν να «βάλει το μαχαίρι στο λαιμό» σε όλους ανεξαιρέτως τους οφειλέτες, να καούν μαζί με τα ξερά και τα χλωρά και να τους οδηγήσει σε κλείσιμο και χρεωκοπία. Μαζί με αυτούς θα δημιουργούσαμε και μια νέα στρατιά ανέργων. Η άλλη επιλογή ήταν να τους δώσουμε μία ευκαιρία προκειμένου να ανταποκριθούν στις υποχρεώσεις τους. Να τους δώσουμε τη δυνατότητα να ρυθμίσουν με ευνοϊκό τρόπο τα χρέη τους και παράλληλα να δώσουμε στα ασφαλιστικά ταμεία τη δυνατότητα να εισπράξουν τα χρήματα που τους οφείλονται, που σε διαφορετική περίπτωση δεν θα τα εισέπρατταν ποτέ. Η ρύθμιση των χρεών αποτελεί κοινωνική αναγκαιότητα, αλλά και μια πολιτική, που εάν εφαρμοσθεί σωστά έχει και αναπτυξιακή διάσταση, αφού δίνει ανάσα στις επιχειρήσεις να συνεχίσουν τη λειτουργία τους και διασώζει χιλιάδες θέσεις απασχόλησης.
     Κατά τη διάρκεια της συζήτησης του νομοσχεδίου στην επιτροπή οι συνάδελφοι από το ΠΑ.ΣΟ.Κ. επετέθησαν στην Κυβέρνηση και ισχυρίστηκαν ότι κάνουμε χαριστικές ρυθμίσεις για τους μεγαλοοφειλέτες. Ξεχνούν φυσικά ότι κατά τη διάρκεια της διακυβέρνησης της χώρας μας από το ΠΑ.ΣΟ.Κ. είχαν έλθει στη Βουλή εφτά νόμοι με ανάλογο περιεχόμενο. 
     Κυρίες και κύριοι συνάδελφοι, το σχέδιο νόμου που σήμερα συζητάμε δεν πρέπει να αποτελέσει μια ακόμα ρύθμιση χρεών προς τα ασφαλιστικά ταμεία, αλλά να είναι ένα ουσιαστικό βήμα για τον εξορθολογισμό του τρόπου λειτουργίας του ασφαλιστικού συστήματος, η αφετηρία μιας ουσιαστικής προσπάθειας για να βάλουμε τέλος σε μια κοινωνικά άδικη και πολιτικά επιλήψιμη πρακτική που ακολουθήθηκε στη χώρα μας όλα τα προηγούμενα χρόνια, από την οποία κερδισμένοι έβγαιναν οι μπαταχτζήδες του συστήματος κοινωνικής ασφάλισης.
     Η Κυβέρνηση οφείλει να προχωρήσει ακόμα πιο τολμηρά και να δημιουργήσει ένα σταθερό πάγιο σύστημα ρύθμισης των οφειλών προς τα ασφαλιστικά ταμεία. Πρέπει να προωθήσει πολιτικές που διασφαλίζουν το δημόσιο συμφέρον, την οικονομική βιωσιμότητα των ασφαλιστικών ταμείων, πολιτικές που σέβονται την αρχή της ισότητας όλων των πολιτών και αντιμετωπίζουν με κοινωνικά δίκαιο τρόπο όλους τους ασφαλισμένους. Αυτό το βήμα πρέπει να γίνει με τη δημιουργία ενός σταθερού πάγιου συστήματος για τη ρύθμιση των οφειλών, ενός συστήματος αξιόπιστου, αντικειμενικού, δίκαιου, που θα διασφαλίζει την αξιοπιστία των συναλλασσομένων με το δημόσιο σύστημα κοινωνικής ασφάλισης, θα επιβραβεύει τους συνεπείς και θα αποκλείει τους συστηματικά ασυνεπείς.
     Κυρίες και κύριοι συνάδελφοι, υπάρχει μία ρύθμιση η οποία αφορά το νομό τον οποίο εκπροσωπώ. Στο άρθρο 49 παράγραφος 2 ρυθμίζεται ευνοϊκά ο τρόπος καταβολής των ασφαλιστικών εισφορών προς όλους τους ασφαλιστικούς οργανισμούς, που οφείλονται από επιχειρήσεις, εργοδότες ή ασφαλισμένους που δραστηριοποιούνται στο Νομό Κεφαλληνίας και Ιθάκης λόγω των καταστροφών που προκλήθηκαν στο νομό μας από την κακοκαιρία του Ιανουαρίου του 2006. Κατά τη ρύθμιση, οι εισφορές, καθώς και οι καθυστερούμενες ασφαλιστικές εισφορές προς τους εν λόγω οργανισμούς, που οφείλονται από τις προαναφερόμενες επιχειρήσεις, εργοδότες ή ασφαλισμένους μέχρι την 31η Δεκεμβρίου 2006 εξοφλούνται σε σαράντα οκτώ ισόποσες δόσεις. 
     Στο νομοσχέδιο αυτό περιέχονται πολλές ακόμα σημαντικές διατάξεις. Συστήνεται ειδικό περιφερειακό κατάστημα απονομής συντάξεων στη Νομαρχία Αθηνών, εξέλιξη που θα συμβάλει αποφασιστικά στη βελτίωση του συστήματος απονομής συντάξεων, αφού πλέον θα εκδίδονται ταχύτερα οι συνταξιοδοτικές αποφάσεις των ασφαλισμένων. 
     Θέλω να τονίσω μια ακόμα σημαντική διάταξη που αποδεικνύει πόσο μεγάλη σημασία δίνουμε σαν Κυβέρνηση στην ενίσχυση της διαφάνειας και της αποτελεσματικότητας στον τρόπο λειτουργίας των ασφαλιστικών ταμείων. Και δεν είναι άλλη από αυτή που ανέφερε ο Υπουργός, τη θεσμοθέτηση της υποχρέωσης των φορέων κοινωνικής ασφάλισης για τη σύνταξη και υποβολή αναλογιστικών μελετών, ισολογισμών και επιχειρησιακών σχεδίων. 
     (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
     Κυρίες και κύριοι συνάδελφοι, και το νομοσχέδιο που συζητάμε σήμερα εξυπηρετεί στόχους. Δυστυχώς δεν έχω χρόνο να αναφερθώ σε άλλες  σημαντικές προβλέψεις. Είναι όμως ολοφάνερο ότι επιδιώκουμε να πετύχουμε, με τη συνεργασία και τη συναίνεση της κοινωνίας των πολιτών, μια κοινωνικά δίκαια, οικονομικά αποτελεσματική και χρονικά μακροπρόθεσμη μεταρρύθμιση του ασφαλιστικού μας συστήματος. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλιβιζάτο. 
     Το λόγο έχει ο κ. Στρατάκης. 
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, ο κύριος Υπουργός, προκειμένου να αποφύγει να απαντήσει στις τεκμηριωμένες κατηγορίες του Προέδρου του ΠΑ.ΣΟ.Κ., χρησιμοποίησε δύο λέξεις, «νοικοκύρεμα» και «εξορθολογισμός».
     Βέβαια, αναφερόμενος στη συνέχεια στο Τ.Σ.Μ.Ε.Δ.Ε. -για το οποίο κατανάλωσε δέκα λεπτά από την ομιλία του των είκοσι πέντε λεπτών, που υποτίθεται ότι αυτό είναι το μεγάλο κατόρθωμα της Κυβέρνησης με την παρούσα νομοθετική ρύθμιση- του ξέφυγε και είπε ότι ρυθμίζει εκκρεμότητες νόμων του 1992, δηλαδή των κυβερνήσεων της Νέας Δημοκρατίας. Γιατί η συνάδελφος της Νέας Δημοκρατίας που μίλησε λίγο πριν από μένα ξέχασε ότι ο Λ.Α.Φ.Κ.Α. ήταν επίσης δημιούργημα των ίδιων κυβερνήσεων της Νέας Δημοκρατίας του 1990-1993 και…
     ΑΘΑΝΑΣΙΟΣ ΜΠΟΥΡΑΣ: Δεν το διαβάσατε. Προέβλεπε να βγει προεδρικό διάταγμα που δεν το βγάλατε ποτέ. 
     ΕΜΜΑΝΟΥΗΛ ΣΤΡΑΤΑΚΗΣ: Μη με διακόπτετε, κύριοι συνάδελφοι. Όταν σας λένε την αλήθεια, διαμαρτύρεστε. 
     ΠΡΟΕΔΡΕΥΩΝ (Γεώργιος Σούρλας): Θα απαντήσει μετά ο Υφυπουργός κ. Γιακουμάτος. 
     ΕΜΜΑΝΟΥΗΛ ΣΤΡΑΤΑΚΗΣ: Διαμαρτυρηθείτε όσο θέλετε, αλλά τουλάχιστον να μην λέτε ψέματα. 
     ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, προκαλούμεθα. 
     ΕΜΜΑΝΟΥΗΛ ΣΤΡΑΤΑΚΗΣ: Συζητούμε ένα ασφαλιστικό νομοσχέδιο… 
     ΑΘΑΝΑΣΙΟΣ ΜΠΟΥΡΑΣ: Αρχίζουμε να ανησυχούμε αν γνωρίζουμε ελληνικά!
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, μη διακόπτετε τον κ. Στρατάκη. Μπορεί να απαντήσει ο κύριος Υφυπουργός μετά.  
     ΑΘΑΝΑΣΙΟΣ ΜΠΟΥΡΑΣ: Εντάξει, αλλά ο ελληνικός λαός παρακολουθεί και πρέπει να ξέρει ότι δεν λέει αλήθεια ο κύριος συνάδελφος. 
     ΕΜΜΑΝΟΥΗΛ ΣΤΡΑΤΑΚΗΣ: Αφήστε το λαό να παρακολουθήσει, κύριοι συνάδελφοι. 
     ΠΡΟΕΔΡΕΥΩΝ (Γεώργιος Σούρλας): Επειδή ο λαός παρακολουθεί, δεν πιστεύω ότι είναι στις προθέσεις σας μόνο να τον προστατεύσετε. 
     ΕΜΜΑΝΟΥΗΛ ΣΤΡΑΤΑΚΗΣ: Αν εσείς, κύριοι συνάδελφοι, εκτιμάτε ότι έχετε μεγαλύτερη και περισσότερη…
     ΑΘΑΝΑΣΙΟΣ ΜΠΟΥΡΑΣ: (Δεν ακούστηκε)
     ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ. 
     ΕΜΜΑΝΟΥΗΛ ΣΤΡΑΤΑΚΗΣ:…τότε αφήστε τον να ακούσει και εκείνος για να καταλάβει. Να είστε σίγουροι, εμείς αυτό θέλουμε. 
     ΑΘΑΝΑΣΙΟΣ ΜΠΟΥΡΑΣ: Γι αυτό δίνει τα μηνύματα καθημερινώς, «GPO», «ALCO»…
     ΠΡΟΕΔΡΕΥΩΝ (Γεώργιος Σούρλας): Δεν μπορούμε να προχωρήσουμε έτσι. Έχει το δικαίωμα να εκφράσει τις απόψεις του. 
     ΕΜΜΑΝΟΥΗΛ ΣΤΡΑΤΑΚΗΣ: Τα μηνύματα θα τα δώσει στις εκλογές, κύριοι συνάδελφοι και θα το δείτε. 
     Συζητάμε ένα νομοσχέδιο το οποίο αν και βαφτίστηκε «μίνι ασφαλιστικό», συμπεριλαμβάνει έξι μέρη, έχει δεκαεπτά κεφάλαια και εβδομήντα δύο άρθρα, που σημαίνει ότι είναι ένα πολύ μεγάλο νομοσχέδιο, που προσπαθεί να ρυθμίσει διάφορα θέματα. Και βέβαια εμείς το χαρακτηρίζουμε και αποσπασματικό και προεκλογικό και προβληματικό και ταυτόχρονα ελλειμματικό. 
     Θα εξηγήσω στη συνέχεια γιατί προσδίδουμε όλους αυτούς τους χαρακτηρισμούς. Γιατί με αυτό το νομοσχέδιο, ενώ από τη μια πλευρά η Νέα Δημοκρατία διακηρύσσει ότι η επόμενη Κυβέρνηση θα συζητήσει και θα κάνει τη μεταρρύθμιση του ασφαλιστικού συστήματος, η ίδια δηλώνει αδυναμία αυτή τη στιγμή με αυτό τον τρόπο να προβεί σε ουσιαστικές ρυθμίσεις, όσον αφορά στα ασφαλιστικά ζητήματα. Στην πράξη προσπαθεί να βολέψει «ημέτερους», να κάνει κάποιες ευνοϊκές ρυθμίσεις, γιατί θέλει να το χρησιμοποιήσει προεκλογικά, αλλά δεν το καταφέρνει. Και με αυτό το νομοσχέδιο δείχνει τις πραγματικές της προθέσεις. 
     Και ποιες είναι οι πραγματικές προθέσεις; Να αφαιρέσει από τους πολλούς, να αφαιρέσει από τους μη έχοντες και να εξυπηρετήσει «ημέτερους» ή και έχοντες, θα έλεγα. Εγώ θα επικαλεστώ στη συνέχεια – για να απαντήσω στον πρόεδρο της επιτροπής- αυτά τα οποία οι ενδιαφερόμενοι και οι εμπλεκόμενοι με τις ρυθμίσεις έχουν αποστείλει, πιστεύω, σε όλους τους συναδέλφους. Δεκαπέντε συνομοσπονδίες, ενώσεις, οργανισμοί όλων των εμπλεκομένων σ' αυτό το νομοσχέδιο έχουν στείλει επιστολές σε όλους τους συναδέλφους –πιστεύω να τις έχετε πάρει, εγώ τουλάχιστον τις έχω πάρει και αν θέλετε σας τις απαριθμίσω- που, προσέξτε, έχουν συγκεκριμένες αναφορές. 
     Σε ό,τι αφορά  το Τ.Σ.Μ.Ε.Δ.Ε., η Δ.Κ.Μη.-Δ.Α.Π., δηλαδή η παράταξη της Νέας Δημοκρατίας,
      ακόμη και αυτή μας έστειλε επιστολή στην οποία αναφέρει ότι, οι υπό ψήφιση ρυθμίσεις οδηγούν στην οικονομική αφαίμαξη των μετά την 1-1-1993 ασφαλισμένων στο Τ.Σ.Μ.Ε.Δ.Ε. δηλαδή των νέων μηχανικών. 
     Ένας άλλος μεγάλος σύλλογος των Τεχνικών Επιστημόνων Βιομηχανιών λέει ότι το σχέδιο νόμου έχει δυσμενέστατες επιπτώσεις για τους μισθωτούς μηχανικούς παλαιούς και νέους ασφαλισμένους. Σας διαβάζω επιγραμματικά. Αν διαβάζαμε όλα εκείνα τα οποία αναφέρονται είτε από την Ένωση Τεχνικών Ελληνικής Ραδιοφωνίας είτε από το Σωματείο Συνταξιούχων Τοπογράφων Μισθωτών είτε της Πανελλήνιας Ομοσπονδίας Συλλόγων Επιστημόνων Υγειονομικού Προσωπικού Ι.Κ.Α. ή την Πανελλήνια Ομοσπονδία Υγειονομικών Υπαλλήλων Ι.Κ.Α. ή την Εθνική Συνομοσπονδία Ατόμων με Ειδικές Ανάγκες ή τον Πανελλαδικό Σύνδεσμο Παραπληγικών και Κινητικά Αναπήρων, τους Επαγγελματοβιοτέχνες, τη Γ.Σ.Ε.Β.Ε.Ε. γενικά, την Επιστημονική Ένωση Τεχνολογικής Εκπαίδευσης Μηχανικών, την Πανελλήνια Ομοσπονδία Σωματείων Γονέων και Κηδεμόνων Ατόμων με Ειδικές Ανάγκες, του Συλλόγου Διπλωματούχων Μηχανικών Δ.Ε.Η. και της Συνομοσπονδίας Επιχειρηματιών Ενοικιαζομένων Δωματίων και Διαμερισμάτων Ελλάδος, θα καταλαβαίναμε όλοι μας τι ακριβώς εννοώ όταν λέω ότι το νομοσχέδιο είναι και αποσπασματικό και προβληματικό και ταυτόχρονα ελλειμματικό.
     Γιατί από τις ρυθμίσεις που γίνονται, ναι μεν μπορεί κάποιες να είναι προς τη σωστή κατεύθυνση, αλλά στο σύνολο, μας φέρνετε ρυθμίσεις που στην πράξη λειτουργούν αρνητικά και οδηγούν προς τα πίσω την όποια μεταρρύθμιση πρέπει να γίνει στο ασφαλιστικό σύστημα.
     Για τον Ο.Α.Ε.: Φέρνετε και ρυθμίζετε εδώ με το νομοσχέδιο, διαμορφώνετε και συγκροτείτε το Δ.Σ. του Οργανισμού τη στιγμή, που έχετε εκδώσει το υπ’ αριθμό 258 προεδρικό διάταγμα που αφορά τους επαγγελματοβιοτέχνες για τους οποίους είχατε δεσμευτεί κύριε Υπουργέ, ότι θα ρυθμίζατε το θέμα των 700.000.000 ευρώ που αφορά υποχρεώσεις του δημοσίου στα ασφαλιστικά τους ταμεία και όμως δεν έχετε κάνει καμία τέτοια πρόβλεψη στο σχέδιο νόμου. Παρ’ όλα αυτά προσπαθείτε να υλοποιήσετε το προεδρικό διάταγμα, όπως το έχετε διατυπώσει και μ' αυτό, όπως γνωρίζετε πάρα πολύ καλά μειώνονται και οι συντάξεις τους. 
     Θα ήθελα να έρθω σε δύο τελευταία ζητήματα, διότι πραγματικά ο χρόνος είναι περιορισμένος. Αντί να δώσετε κίνητρα σε όλους αυτούς, που όπως εδώ ειπώθηκε, αντιμετωπίζουν προβλήματα γιατί υπάρχει πληθώρα κόσμου, γιατί υπάρχουν ουρές, γιατί υπάρχει το ένα, το άλλο, δίνετε μόνο σε ορισμένες κατηγορίες και δεν δίνετε για παράδειγμα το ειδικό κίνητρο, όπως στις άλλες κατηγορίες στο προσωπικό και του Ι.Κ.Α.-Ε.Τ.Α.Μ. και το εξαιρείτε, ενώ είναι και αυτοί στην κατηγορία αυτών που αντιμετωπίζουν τεράστια προβλήματα στην εργασία τους. Ειπώθηκαν αρκετά εδώ και δεν θέλω να τα επαναλάβω.
     Και θα έρθω στο προτελευταίο μέρος, που είναι το πέμπτο και που αφορά τον ΟΓΑ και τις ρυθμίσεις που κάνετε. Θα περίμενα, κύριε Υπουργέ, να αλλάξετε πράγματι αυτές τις ρυθμίσεις, αλλά να τις αλλάξετε προς την εντελώς διαφορετική κατεύθυνση. Αντί δηλαδή να κρατήσετε τους δύο χιλιάδες κατοίκους, το όριο που είχαμε εμείς και γνωρίζοντας τα στοιχεία των απογραφών του 1991 και του 2001, να αυξήσετε τον αριθμό, συμπεριλαμβάνοντας χωριά, ακόμη και με μεγαλύτερο πληθυσμό, αφού γνωρίζετε και εσείς και το ξέρουμε όλοι μας ότι στις περισσότερες περιπτώσεις αυτός ο αριθμός που αναγράφεται στις απογραφές είναι εικονικός. 
     ΠΑΝΑΓΙΩΤΗΣ ΑΔΡΑΚΤΑΣ: Ποια είναι η θέση του ΠΑ.ΣΟ.Κ.; Αυτή που λέτε εσείς ή αυτή που λέει η εισηγήτρια;
     ΕΜΜΑΝΟΥΗΛ ΣΤΡΑΤΑΚΗΣ: Οι κάτοικοι των χωριών είναι πολύ λιγότεροι από αυτούς που αναγράφονται στις απογραφές.
     ΠΑΝΑΓΙΩΤΗΣ ΑΔΡΑΚΤΑΣ: Αυτή είναι η θέση του ΠΑ.ΣΟ.Κ. ή αυτή που λέει η εισηγήτρια; 
     ΕΜΜΑΝΟΥΗΛ ΣΤΡΑΤΑΚΗΣ: Οι κάτοικοι των περιοχών που καταγράφονται στις απογραφές, είναι πολύ περισσότεροι από αυτούς που κατοικούν στα χωριά.
      ΠΑΝΑΓΙΩΤΗΣ ΑΔΡΑΚΤΑΣ: Εσείς τι προτείνετε; 
     ΕΜΜΑΝΟΥΗΛ ΣΤΡΑΤΑΚΗΣ: Εγώ, λοιπόν, προτείνω να πάμε σε ακόμη μεγαλύτερο αριθμό από τους χίλιους διακόσιους...
     ΠΑΝΑΓΙΩΤΗΣ ΑΔΡΑΚΤΑΣ: Άλλο προτείνει η εισηγήτρια.
     ΕΜΜΑΝΟΥΗΛ ΣΤΡΑΤΑΚΗΣ: Όχι, λάθος έχετε. Δεν καταλάβατε τι προτείνει. Εμείς λέμε να μείνει στους δύο χιλιάδες.
     ΠΑΝΑΓΙΩΤΗΣ ΑΔΡΑΚΤΑΣ: Πάλι δεν καταλάβαμε;
     ΕΜΜΑΝΟΥΗΛ ΣΤΡΑΤΑΚΗΣ: Μα, δεν καταλάβατε.
     ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, δεν είναι απαραίτητο να απαντήσει τώρα.
     ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, άλλα προτείνει ο κύριος συνάδελφος...
     ΠΡΟΕΔΡΕΥΩΝ (Γεώργιος Σούρλας): Μα, δεν μπορεί να συνεχιστεί αυτή η κατάσταση τώρα! 
     ΕΜΜΑΝΟΥΗΛ ΣΤΡΑΤΑΚΗΣ: Δηλαδή, η κ. Χριστοφιλοπούλου είπε να κατέβουμε από τους χίλιους διακόσιους και να πάμε στους χίλιους; 
     ΠΑΝΑΓΙΩΤΗΣ ΑΔΡΑΚΤΑΣ: Δεν προτείνει το πάνω από δύο χιλιάδες ... 
     ΠΡΟΕΔΡΕΥΩΝ (Γεώργιος Σούρλας): Σας παρακαλώ. Δεν είναι δυνατόν να συζητήσουμε έτσι. 
     ΕΜΜΑΝΟΥΗΛ ΣΤΡΑΤΑΚΗΣ: Εγώ σας λέω ότι έπρεπε να πάμε σ’ αυτό. Εσείς λέτε δύο χιλιάδες. Δεν καταλάβατε. Είδατε, λοιπόν, ότι δεν καταλαβαίνετε το τι σας λέμε. 
     Σας λέμε, λοιπόν, αφού δεν κρατάτε το 2000 -ενώ θα έπρεπε να πάμε σε παραπάνω νούμερο- τουλάχιστον έπρεπε να κρατήσετε αυτό. Να δείτε, επίσης, το εισοδηματικό κριτήριο, αφού γνωρίζετε πάρα πολύ καλά ότι ο πληθυσμός που αναγράφετε στις απογραφές για τα χωριά αυτά είναι εικονικός και ενώ θα έπρεπε να ενισχύσουμε μία κατάσταση, προσπαθούμε να την απαξιώσουμε. 
     Τι κάνετε, όμως, στην πράξη; Προσπαθείτε να οδηγήσετε τον Ο.Γ.Α. σε ομηρία, σε εξαθλίωση ως ταμείο. Με την πρόσθετη δε ρύθμιση που κάνετε για την πρόσθετη ασφάλιση, το ίδιο επιδιώκετε. Δεν προβλέπετε κανένα ευρώ για τον Ο.Γ.Α., προκειμένου να καλυφθούν αυτές οι δαπάνες. 
     Ο στόχος ξέρετε ποιος είναι; Να πείτε ότι ο Ο.Γ.Α. είναι ξοφλημένο ταμείο, ότι είναι χρεοκοπημένο ταμείο για να έλθετε στη συνέχεια να αφαιρέσετε αυτό που, κατά παγκόσμια πρωτοτυπία, έχει κάνει το ΠΑ.ΣΟ.Κ.. Δηλαδή, τα 2/3 τα δίνει το κράτος και το 1/3 ο ασφαλισμένος. Αυτός είναι ο στόχος σας και γι’ αυτό προσπαθείτε μέσα από αυτές τις ρυθμίσεις να απαξιώσετε το φορέα, να απαξιώσετε και να χρεοκοπήσετε  τον Οργανισμό και γι’ αυτό προσπαθείτε να βάλετε άλλα πράγματα στη μέση, που βέβαια στην πορεία θα φανούν. 
     ΠΑΝΑΓΙΩΤΗΣ ΑΔΡΑΚΤΑΣ: Πολιτική ομιλία είναι αυτή ή ομιλία μέντιουμ;
     ΕΜΜΑΝΟΥΗΛ ΣΤΡΑΤΑΚΗΣ: Και επειδή ακριβώς όλα αυτά γίνονται αντιληπτά και από τον ελληνικό λαό, παρ’ όλο που εσείς υποτιμάτε τη νοημοσύνη του, όπως το είπατε και πριν από λίγο, ο ελληνικός λαός θα σας καταψηφίσει την ώρα που πρέπει και η ώρα αυτή θα είναι η ώρα των εκλογών. 
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Γιακουμάτος έχει το λόγο για μία παρέμβαση, όπως άλλωστε δικαιούται.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εκτιμώ ιδιαίτερα τον κ. Στρατάκη, που είναι ένας καλός Κρητικός και Βουλευτής, αλλά καμιά φορά η κομματική εμπάθεια και η προσήλωση στο κόμμα σού δίνει τη δυνατότητα να κάνεις στρεβλή ή διπλή ανάγνωση. 
     Πρέπει να ξέρετε, κύριε Στρατάκη, ότι ο ν. 2084 του κ. Σιούφα μέσα από την αυτοκρατορία των ελλειμμάτων και τις πορείες των συνταξιούχων, εάν θα πληρωθούν τη σύνταξη του μηνός, έδινε τη δυνατότητα για ένα μεταβατικό στάδιο πέντε χρόνων μέχρι το 1997 να υπάρχει αυτή η παρακράτηση του Λ.Α.Φ.Κ.Α.. Μετά το 1997 κυβερνούσε το ΠΑ.ΣΟ.Κ.. Έδωσε παράταση και ξανά παράταση. 
     Και, ω το τραγικό για το κόμμα σας, κύριε Στρατάκη, το Φεβρουάριο του 2004 δεκαπέντε μέρες προ των εκλογών με το άρθρο 16 του ν. 3232 δίνει τη δυνατότητα στο Υπουργείο Απασχόλησης και Κοινωνικής Προστασίας τα χρήματα του Λ.Α.Φ.Κ.Α. να μπορούν να χρησιμοποιηθούν και να επενδυθούν στο Χρηματιστήριο. 
     Διαβάστε τη διάταξη του ν. 3232 και τότε θα καταλάβετε ότι αυτή η Κυβέρνηση και αυτός ο Πρωθυπουργός κατήργησε το Λ.Α.Φ.Κ.Α. και έδωσε τα αναδρομικά, 180.000.000 ευρώ. Άρα, ποιος λέει ψέματα; Ποιος είναι ψεύτης; 
     ΕΜΜΑΝΟΥΗΛ ΣΤΡΑΤΑΚΗΣ: Είπατε τώρα ποιος είπε ψέματα. 
     ΠΑΝΑΓΙΩΤΗΣ ΑΔΡΑΚΤΑΣ: Ποιος δεν καταλαβαίνει;  
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό θα το δείτε. Ποιος καταλαβαίνει και ποιος δεν καταλαβαίνει.
     Έρχομαι στο δεύτερο, κύριε Στρατάκη. Είπατε στη συνέχεια για επιστολές –πράγματι ένα κατεβατό- όλων των φορέων. Δηλαδή, λέει ο πολίτης ο καλοπροαίρετος: «Όλη η κοινωνία, βρε αδερφέ, είναι εναντίον αυτού του νομοσχεδίου, είναι εναντίον αυτής της Κυβέρνησης»; 
     ΕΜΜΑΝΟΥΗΛ ΣΤΡΑΤΑΚΗΣ: Θα σας τα δώσω να τα διαβάσετε.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και εκεί κάνετε διπλή ανάγνωση, στρεβλή. Διαβάστε τη δημοσκόπηση της «GPO» να δείτε ότι πάτε από το κακό στο χειρότερο. Και με αυτά που κάνετε, «λύκος-λύκος στα πρόβατα» κι αυτό το χαμηλό ποσοστό που σας εμπιστεύεται και αυτό θα σας εγκαταλείψει, όπως εγκατέλειψε τον Αρχηγό σας που τον δίνει τελευταίο, γιατί δεν έχει καθόλου αντιστάσεις, όχι μόνο για την κοινωνία, ούτε για το κόμμα σας.
     (Χειροκροτήματα από την πτέρυγα της Νέας Δημοκρατίας)
     ΕΜΜΑΝΟΥΗΛ ΣΤΡΑΤΑΚΗΣ: Κύριε Υφυπουργέ, εμείς …
     ΠΡΟΕΔΡΕΥΩΝ (Γεώργιος Σούρλας): Μα, κύριε Στρατάκη, δεν καταφέρθηκε …
     ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, το λόγο.
     ΠΡΟΕΔΡΕΥΩΝ (Γεώργιος Σούρλας): Κύριε Στρατάκη, ζητάτε το λόγο, τον παίρνετε μόνος σας.
     ΕΜΜΑΝΟΥΗΛ ΣΤΡΑΤΑΚΗΣ: Εμείς σας χαρίζουμε, κύριε Υφυπουργέ …
     ΠΡΟΕΔΡΕΥΩΝ (Γεώργιος Σούρλας): Παρακαλώ να μην γράφεται στα Πρακτικά ό,τι λέει ο κ. Στρατάκης. 
     ΕΜΜΑΝΟΥΗΛ ΣΤΡΑΤΑΚΗΣ: ....
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Στο Χρηματιστήριο. Αφήστε.
     ΕΜΜΑΝΟΥΗΛ ΣΤΡΑΤΑΚΗΣ: …
     ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ, κύριε Στρατάκη. Εσείς είσθε κοινοβουλευτικός επιπέδου. Παίρνετε το λόγο μόνος σας, απαντάτε …
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Να μην μιλάνε οι «κουμπάροι» εδώ μέσα ...
     ΠΡΟΕΔΡΕΥΩΝ (Γεώργιος Σούρλας):Κυρία Χριστοφιλοπούλου, ηρεμήστε. Δεχτείτε το διάλογο. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Το ξεφτιλίσαμε το πράγμα ...
     ΠΡΟΕΔΡΕΥΩΝ (Γεώργιος Σούρλας): Είπε ο κ. Στρατάκης κάποια πράγματα ... 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μα, κύριε Πρόεδρε …
     ΠΡΟΕΔΡΕΥΩΝ (Γεώργιος Σούρλας): Ακούστε λίγο, επιτέλους! 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν εννοώ, βέβαια, τον κύριο Υφυπουργό …
     ΠΡΟΕΔΡΕΥΩΝ (Γεώργιος Σούρλας): Ακούστε λίγο, κυρία Χριστοφιλοπούλου. Γιατί εδώ στην Αίθουσα του διαλόγου υπάρχει …
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:…αλλά τους διαφόρους κουμπάρους που πηγαίνουν και έρχονται! Έλεος. 
     ΠΡΟΕΔΡΕΥΩΝ (Γεώργιος Σούρλας): Έλεος και από το Προεδρείο. Γιατί εδώ, στην Αίθουσα του διαλόγου, της δημοκρατίας υπάρχουν αυτές οι εντάσεις και οι στείρες, οι τυφλές αντιπαραθέσεις; 
     Είπε ο κ. Στρατάκης τις απόψεις του, κακώς διεκόπη από τους Βουλευτές της Νέας Δημοκρατίας …
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με συγχωρείτε, κύριε Πρόεδρε…
     ΠΡΟΕΔΡΕΥΩΝ (Γεώργιος Σούρλας): Μα, δεν με ακούτε, επιτέλους! 
     Κακώς διεκόπη. Μίλησε μετά ο Υπουργός και έδωσε απάντηση. Αυτό είναι. 
     Γιατί αυτός ο εκνευρισμός και οι αντιπαραθέσεις; 
     Ο κ. Έξαρχος, ο οποίος είναι νηφάλιος, έχει το λόγο. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τον προδιαθέτετε, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Δεν τον προδιαθέτω. Αυτός είναι. Αυτό δεν σημαίνει ότι εσείς οι άλλοι δεν είστε νηφάλιοι, αλλά κάπου-κάπου εκνευρίζεστε και υποχρεώνετε και το Προεδρείο να συμμετέχει σ’ αυτή την ένταση, ενώ δεν το θέλει καθόλου. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ζωντανό Κοινοβούλιο, είναι, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Έξαρχε, έχετε το λόγο. 
     ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, αφήνουμε τον Υπουργό και την Κυβέρνηση να πορεύονται με τις δημοσκοπήσεις. Εμείς θα μιλήσουμε για τα πραγματικά προβλήματα της ζωής. 
     Είναι αλήθεια -φάνηκε και από την ομιλία του κυρίου Υπουργού- ότι η Κυβέρνηση στο μεγάλο ζήτημα του ασφαλιστικού κινείται με τη λογική του «βλέποντας και κάνοντας». Προσπαθεί να κερδίσει χρόνο, δεν αποκαλύπτει τις προθέσεις της και παραπέμπει τη λήψη όλων των αποφάσεων στην επόμενη τετραετία, αφού έτσι επιβάλλουν οι προεκλογικές της ανάγκες. 
     Ο μύθος της ήπιας προσαρμογής, ο μύθος του κόμματος του μεσαίου χώρου πρέπει να συντηρείται, όπως πρέπει να συντηρείται και η φιλολογία και ο μύθος των λεγόμενων μεταρρυθμίσεων, των δήθεν μεταρρυθμίσεων που κατέληξαν να είναι συνώνυμο της μεταφοράς πλούτου από τους πολλούς στους λίγους και οδήγησαν στην κατάργηση σημαντικών κατακτήσεων –αυτό είναι το αποτέλεσμα των λεγόμενων μεταρρυθμίσεων- των εργαζόμενων στον ιδιωτικό και δημόσιο τομέα. 
     Με το υπό συζήτηση νομοσχέδιο ουσιαστικά η Κυβέρνηση επιχειρεί να ρυθμίσει διάφορα θέματα μ΄ έναν αποσπασματικό, είναι αλήθεια, τρόπο και δεν καταλαβαίνω γιατί αυτό ενοχλεί τους κυρίους Υπουργούς και τους συναδέλφους της Νέας Δημοκρατίας. Φάνηκε εξάλλου και σήμερα, όπως είχε φανεί και τις προηγούμενες μέρες, ότι γίνεται ένα βήμα μπροστά και δύο βήματα πίσω. Το ζήσαμε και απόψε με τη μερική απόσυρση σχετικής διάταξης, ύστερα από την καθολική –και είναι αλήθεια αυτό- αντίδραση και των κοινωνικών φορέων και των μέσων ενημέρωσης. Δεν επιβεβαιώνει αυτό ότι υπάρχουν ρυθμίσεις, που ορισμένες είναι και χαριστικές; 
     Εγώ, κυρίες και κύριοι συνάδελφοι, διάβασα προχθές μία έρευνα του Ινστιτούτου Εργασίας της Γ.Σ.Ε.Ε. και θέλω να σας μεταφέρω ορισμένα από τα στοιχεία αυτής της έρευνας. Έλεγε ο τίτλος: «Η αγορά εργασίας στην Ελλάδα μετατρέπεται σε ζούγκλα, αφού» -προσέξτε το αυτό- «το 2006, από τις νέες θέσεις εργασίας που δημιουργήθηκαν, το 25% καλύφθηκε από μερική απασχόληση και το 45% από θέσεις εποχικής ή προσωρινής απασχόλησης». 
     Δεύτερο στοιχείο. «Περίπου ένα εκατομμύριο Έλληνες και αλλοδαποί εργαζόμενοι είναι ανασφάλιστοι».
     Τρίτο στοιχείο. «Το 90% των πολυκαταστημάτων και των τραπεζών δεν πληρώνει υπερωρίες. Οι εργαζόμενοι μερικής τετράωρης απασχόλησης το Σάββατο και την Κυριακή απασχολούνται και για δέκα ώρες ορισμένες φορές, χωρίς να πληρώνονται υπερωρίες». 
     Είναι φανερό, κύριε Υπουργέ, ότι οι ελεγκτικοί μηχανισμοί δεν λειτουργούν, εκτός αν διαψεύδετε τα στοιχεία της έρευνας, όπως επίσης είναι φανερό ότι μ' αυτόν τον τρόπο τα ελλείμματα διογκώνονται και ιδιαίτερα τα ελλείμματα του Ι.Κ.Α.. Και φαίνεται ότι οι διακηρύξεις της Κυβέρνησης για πάταξη της εισφοροδιαφυγής ήταν εύκολα, μεγάλα λόγια και τα όποια μέτρα ανακοινώθηκαν, αποδείχτηκαν αναποτελεσματικά. 
     Επειδή άκουσα τον κύριο Υπουργό να λέει «μα, τι διαμαρτύρεσθε, κάνουμε ρυθμίσεις για τις μικρές εργοληπτικές επιχειρήσεις», θα πω ότι δεν χρειάζονται ρυθμίσεις οι μικρές εργοληπτικές επιχειρήσεις. Πληρώστε αυτά που τους χρωστάτε από έργα που έχουν εκτελέσει εδώ και χρόνια και μην κάνετε ρύθμιση. Δεν την χρειάζονται, δεν την έχουν καμία ανάγκη. Όταν, όμως, μειώνετε το πρόγραμμα δημοσίων επενδύσεων, όταν περικόπτετε τους εθνικούς πόρους και για έργα μικρών δήμων οι εργοληπτικές επιχειρήσεις, οι μικρές για τις οποίες κατά τα άλλα ενδιαφέρεστε, έχουν να πάρουν λεφτά, ορισμένες απ’ αυτές εδώ και τρία χρόνια, είναι λογικό ότι έχουν ανάγκη της ρύθμισης. 
     Δεν κατανοούμε επίσης, γιατί ένα μέτρο, ένα κίνητρο, αυτό του επιδόματος για την καταπολέμηση της εισφοροδιαφυγής, που δίνει η Κυβέρνηση και κινείται σε θετική κατεύθυνση, δεν ισχύει και για τους υπαλλήλους του Ι.Κ.Α., που κατά κύριο λόγο εκεί διαπιστώνεται η εισφοροδιαφυγή. 
     Εμείς είμαστε πάρα πολύ καθαροί. Θεωρούμε ότι η χώρα έχει ανάγκη από ένα βελτιωμένο πάγιο σύστημα ρύθμισης οφειλών, που θα είναι αποτέλεσμα διαλόγου και θα έχει την ισχυρή κοινωνική στήριξη, οριοθετώντας με πολύ μεγάλη σαφήνεια περιπτώσεις ανωτέρας βίας –γιατί υπάρχουν και τέτοιες περιπτώσεις- από τους κατά συνήθεια, κατά σύστημα, κακοπληρωτές. Υπάρχουν και τέτοιοι, κύριε Υπουργέ. Δεν πρέπει να το αρνηθείτε.
     Γι’ αυτό, θεωρούμε ότι η κατοχύρωση στην πράξη της ασφαλιστικής συνείδησης και του αισθήματος κοινωνικής αλληλεγγύης και δικαιοσύνης, είναι κρίσιμο ζήτημα. Κρίσιμο ζήτημα είναι και η επίσπευση του χρόνου έκδοσης των συντάξεων, ιδιαίτερα στις περιπτώσεις διαδοχικής ασφάλισης, όπου οι καθυστερήσεις είναι πάρα πολύ μεγάλες.
     Έρχομαι τώρα στις ρυθμίσεις που αναφέρονται στο Τ.Σ.Μ.Ε.Δ.Ε.. Είναι αλήθεια ότι μετά από συμφωνία με το Τεχνικό Επιμελητήριο, υπάρχουν ορισμένες θετικές ρυθμίσεις. Απαιτούνται, όμως, σημαντικές βελτιώσεις, κυρίως για τους νέους μηχανικούς, διότι αυτοί θα σηκώσουν το μεγάλο βάρος της προσαρμογής του συστήματος με τις αυξημένες εισφορές, όπως απαιτούνται και βελτιωτικές ρυθμίσεις για τη διασφάλιση της λειτουργίας του κλάδου των ειδικών παροχών, χωρίς παραπομπή σε υπουργικές αποφάσεις, την περιστολή της εισφοροδιαφυγής, τη διασφάλιση της διαφανούς διαχείρισης των αποθεματικών του ταμείου και τη βελτίωση των παρεχόμενων υπηρεσιών, ιδιαίτερα στην ελληνική περιφέρεια.
     Σας καταθέτω στα Πρακτικά ένα υπόμνημα του Τεχνικού Επιμελητηρίου, του παραρτήματος της Θεσσαλίας, όπου με συγκεκριμένες προτάσεις γίνονται αναφορές και σε θέματα που επιδέχονται βελτίωση στο συγκεκριμένο νομοσχέδιο, αλλά και σε θέματα τα οποία δεν περιλαμβάνονται στο νομοσχέδιο.
     (Στο σημείο αυτό ο Βουλευτής κ. Βασίλειος Έξαρχος καταθέτει για τα Πρακτικά το προαναφερθέν υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Κυρίες και κύριοι συνάδελφοι, φαίνεται ότι η λογική της Κυβέρνησης σε ό,τι αφορά τον περιορισμό των υγειονομικών δαπανών, κινείται στη λογική «πονάει χέρι, κόβει χέρι». Παρά τις διευκρινίσεις και το ένα βήμα πίσω που έκανε ο κύριος Υπουργός, για μας το θέμα παραμένει. Η πλήρης απόσυρση της ρύθμισης θα ήταν μία τακτοποίηση, η οποία θα μας έβρισκε και εμάς σύμφωνους.
     Κλείνω, κύριε Πρόεδρε, αναφερόμενος στο ζήτημα της αλλαγής των κριτηρίων για την ασφάλιση των αυτοαπασχολούμενων στις αγροτικές περιοχές στον Οργανισμό Ασφάλισης Ελεύθερων Επαγγελματιών ή στον Ο.Γ.Α.. Και εδώ πραγματικά, αντί η Κυβέρνηση να αναζητήσει τη βελτίωση του υπάρχοντος ζητήματος με στόχο να στηρίξει την περιφερειακή ανάπτυξη και να διευκολύνει την παραμονή στην ύπαιθρο των κατοίκων που απασχολούνται σε άλλες δραστηριότητες πέραν της αγροτικής –δηλαδή όσοι είναι καφετζήδες, όσοι λειτουργούν εμπορικά καταστήματα ή ασκούν άλλες δραστηριότητες- στην ουσία καταργεί τα εισοδηματικά κριτήρια και περιορίζει τον αριθμό των δικαιούχων σε εκείνους που κατοικούν σε οικισμούς κάτω από χίλιους διακόσιους κατοίκους.
     Υποχρεώνονται μ’ αυτόν τον τρόπο οι αυτοαπασχολούμενοι που θα υπάγονταν στον Ο.Γ.Α. να ασφαλιστούν στον Οργανισμό Ασφάλισης Ελεύθερων Επαγγελματιών, με πολύ μεγαλύτερες εισφορές. 
     Εμείς θεωρούμε ότι η ισχύουσα σήμερα ρύθμιση που συνδύαζε τον πληθυσμό της περιοχής με το εισόδημα του ελεύθερου επαγγελματία, ήταν μία σωστή ρύθμιση και δεν χρειαζόταν αλλαγή.
     Κλείνω, κύριε Πρόεδρε, λέγοντας ότι δεν συμφωνούμε με τις αποσπασματικές ρυθμίσεις που γίνονται με το νομοσχέδιο –εξάλλου και πολλοί κοινωνικοί φορείς έχουν εκδηλώσει τη διαφωνία τους- και γι’ αυτό καταψηφίζουμε επί της αρχής το νομοσχέδιο.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Έξαρχο.
     Το λόγο έχει η συνάδελφος κ. Αικατερίνη Περλεπέ-Σηφουνάκη.
     ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
     Κυρίες και κύριοι συνάδελφοι, στη μέχρι τώρα συζήτηση επαναδιατυπώθηκε σε όλους τους τόνους αυτό που είχε καταγγείλει εδώ και πολύ καιρό το ΠΑ.ΣΟ.Κ., ότι δηλαδή η Κυβέρνηση για το μεγαλύτερο ίσως ζήτημα που απασχολεί τη χώρα, που είναι το ασφαλιστικό, συνεχίζει να κινείται σε επίπεδο εντυπώσεων και μόνο, δημιουργώντας έτσι σύγχυση και ανασφάλεια στους πολίτες.
     Η ανασφάλεια που γεννιέται από τις αντιφατικές και επιδερμικές προσεγγίσεις της Νέας Δημοκρατίας μετακυλίεται, όπως είναι φυσικό, στο κοινωνικό σώμα. Καθημερινά και εγώ, αλλά και πολλοί άλλοι συνάδελφοί μας, γινόμαστε δέκτες της αγωνίας των εργαζομένων, που έχει χαρακτηριστική έκφραση στην αναζήτηση πρόωρης συνταξιοδότησης, ιδιαίτερα κάποιων κατηγοριών, όπως είναι οι γυναίκες.
     Εμπρός στο φόβο και τα αναπάντητα ερωτήματα που δημιουργεί η κυβερνητική πολιτική, χιλιάδες εργαζόμενοι καταφεύγουν ή ετοιμάζονται να καταφύγουν στην πρόωρη συνταξιοδότηση, με ό,τι αυτό συνεπάγεται για το εισόδημά τους.
     Φαίνεται, λοιπόν, κύριοι συνάδελφοι της Νέας Δημοκρατίας, ότι οι όποιες διαβεβαιώσεις σας δεν πείθουν και είναι λογικό να μην πείθουν, αφού άλλα λέτε τη μία στιγμή και άλλα την άλλη. Αυτό φάνηκε και σ’ αυτό το νομοσχέδιο που άλλα προέβλεπε στην αρχή και άλλα θα ψηφιστούν στο τέλος. 
     Πολύς λόγος έγινε, επίσης, και για τον περίφημο διάλογο για το ασφαλιστικό. Ο διάλογος που επικαλείται η Νέα Δημοκρατία ως άλλοθι, μόνο προσχηματικός μπορεί να χαρακτηριστεί, ενώ τα μεγάλα και ουσιαστικά ζητήματα του ασφαλιστικού έχουν παραπεμφθεί σε επιτροπές «σοφών» τεχνοκρατών και όλα δείχνουν ότι θα παραμείνουν εκεί μέχρι τις προσεχείς εκλογές. 
     Προς το παρόν, το μόνο που απασχολεί την Κυβέρνηση και τους αρμόδιους Υπουργούς είναι να κλείσουν ορισμένα ανοιχτά μέτωπα σε μια λογική πελατειακή και αποσπασματική, μακριά από συνολικές και ολοκληρωμένες ρυθμίσεις. 
     Το νομοσχέδιο που κατατέθηκε και συζητείται σήμερα, εκτός από τις πλευρές που ανέφερα, οδηγεί σε λογικές που δεν βοηθούν συνολικά το ασφαλιστικό οικοδόμημα της χώρας. Με τη φιλοσοφία και την τακτική της Κυβέρνησης δημιουργείται η γενική εντύπωση ότι όσα πιο πολλά χρωστάει κάποιος στα ταμεία, τόσο καλύτερης μεταχείρισης θα τύχει και όσο παγιώνεται αυτή η αντίληψη, τόσο περισσότερο απορρυθμίζεται το ασφαλιστικό σύστημα, ενώ  πλήττεται βαθύτατα και το περί κοινού δικαίου αίσθημα των πολιτών.  
     Από την πρώτη στιγμή που κατατέθηκε το νομοσχέδιο, επισημάναμε αυτό το γεγονός, όπως το επισήμαναν και οι εκπρόσωποι των κοινωνικών φορέων. Μετά την κριτική που ασκήσαμε και την πίεση από τους φορείς, κάνατε πίσω σε σκανδαλώδεις ρυθμίσεις, όπως ήταν αυτή υπέρ των μεγαλοοφειλετών. 
     Εμείς λέμε ότι πρέπει να δοθεί ανάσα στις επιχειρήσεις, ιδιαίτερα όμως στις μικρές και στις μεσαίες. Όμως, οι διευκολύνσεις θα πρέπει να έχουν σαφείς αναφορές στο πάγιο σύστημα των νόμων 2676 και 3232 και όπου χρειάζεται αυτό το σύστημα θα μπορούσε να βελτιωθεί. Όχι όμως αποσπασματικά και καιροσκοπικά. 
     Τι μέτρα όμως λαμβάνονται για να μην διογκώνεται το πρόβλημα; Η εισφοροδιαφυγή εκτινάσσεται σε πρωτοφανή ύψη, ενώ η Κυβέρνηση δεν παίρνει κανένα μέτρο για την ενίσχυση των μηχανισμών και των υπηρεσιών, που είναι επιφορτισμένες με την πάταξή τους. 
     Οι ανασφάλιστοι ξεπερνούν, όπως δείχνουν όλα τα στοιχεία, το ένα εκατομμύριο και οι απώλειες από την εισφοροδιαφυγή αγγίζουν τα 5.000.000.000 ευρώ. Και πώς να μην υπάρχει αυτή η κατάσταση, όταν ακόμα και πριν την εκλογή της στην Κυβέρνηση η Νέα Δημοκρατία απαξίωνε το Σ.Δ.Ο.Ε. και τις άλλες αντίστοιχες υπηρεσίες των ταμείων. 
     Όμως, και σήμερα δεν απαξιώνονται οι εισπρακτικοί μηχανισμοί, όταν με το άρθρο 63 παράγραφος 6, που θεωρούμε ότι αποτελεί θετική ρύθμιση, μένουν εκτός οι εργαζόμενοι στο Ι.Κ.Α.; Πρέπει να διευρυνθεί αυτή η διάταξη και να περιληφθούν όλοι οι εργαζόμενοι στην κοινωνική ασφάλιση. 
     Κυρίες και κύριοι συνάδελφοι, πρέπει να υπάρχουν πάγιες αρχές και κανόνες όσον αφορά τις οφειλές των ιδιωτών και του κράτους προς τα ταμεία, γιατί αλλιώς θα διατηρείται η εισφοροδιαφυγή ενόψει μιας νέας ρύθμισης και αυτοί που θα πληρώνουν εν τέλει το κόστος των διαφευγόντων εσόδων θα είναι οι απλοί εργαζόμενοι.   
     Όταν οι υποχρεώσεις του κράτους προς την κοινωνική ασφάλιση έφτασαν σήμερα στα 6.000.000.000, δηλαδή υπερδιπλασιάστηκαν τα τρία τελευταία χρόνια, τότε πώς μπορεί να μιλάει η Κυβέρνηση για συνέχιση της τριμερούς χρηματοδότησης; Πότε και πώς θα καλυφθούν αυτές οι υποχρεώσεις της;  
     Όσον αφορά τώρα την αλλαγή των κριτηρίων για την ασφάλιση αυτοαπασχολούμενων στον Ο.Α.Ε.Ε. ή στον Ο.Γ.Α. στις αγροτικές περιοχές, δημιουργούνται προϋποθέσεις επιβάρυνσης πολλών ελεύθερων επαγγελματιών στις περιοχές αυτές, αφού όσοι δεν υπαχθούν στον Ο.Γ.Α. θα ασφαλιστούν στον Ο.Α.Ε.Ε. με πολύ μεγαλύτερες εισφορές. 
     Η αλλαγή των κριτηρίων για την ένταξή τους στο ένα ή στο άλλο ταμείο και η αποσύνδεση από το εισόδημα, θα δημιουργήσει σοβαρότατα προβλήματα ανισότητας ανά τη χώρα και έτσι, για παράδειγμα, σε περιοχές της Εύβοιας που διέρχεται βαθειά οικονομική κρίση, οι αυτοαπασχολούμενοι σε άλλες δραστηριότητες πλην αγροτικών, θα πληρώσουν πολύ περισσότερες εισφορές απ’ ό,τι οι αυτοαπασχολούμενοι σε κοινότητες κάτω των χιλίων διακοσίων κατοίκων, άλλων πιο πλούσιων περιοχών της χώρας. Εάν αυτό δεν είναι πολιτική ανισοτήτων, τότε τι είναι; 
     Όμως, και η εφαρμογή της νομοθεσίας για την ενοποίηση των ταμείων και η χρηματοδότησή τους δεν προχωρούν, όπως δεν προχωρά και ο εκσυγχρονισμός τους.
     Επίσης, μείζον θέμα ανακύπτει με τη διάταξη του νομοσχεδίου –άρθρο 59 παράγραφος 4 –όπου δίνεται η ευχέρεια στην Κυβέρνηση να ορίζει τη συμμετοχή των ασφαλισμένων στις δαπάνες για προληπτικές ιατρικές εξετάσεις.
     Ξέρετε, κύριε Υπουργέ, επειδή είμαι και γιατρός, μπορώ να σας διαβεβαιώσω ότι οι πολίτες στη χώρα μας δεν είναι καθόλου ευαισθητοποιημένοι στο θέμα «πρόληψη ασθενειών». Αντί, λοιπόν, η Κυβέρνηση να βάζει συμμετοχή, σε προληπτικές εξετάσεις, θα έπρεπε να κάνει μια πολύ μεγάλη καμπάνια, ώστε να ευαισθητοποιηθεί η κοινή γνώμη για την πρόληψη στις ασθένειες, γιατί τα οφέλη θα ήταν πολλαπλά. 
     (Στο σημείο αυτό χτυπάει το κουδούνι λήξης του χρόνου ομιλίας της κυρίας Βουλευτού)
     Το μείζον είναι ότι θα σώζονταν ζωές από την πρόληψη, αλλά και για τα ασφαλιστικά ταμεία το κέρδος θα ήταν πάρα πολύ μεγάλο, γιατί όλες αυτές οι ασθένειες κοστίζουν πάρα πολύ και σε χρήμα και σε εργατοώρες που χάνονται. Κυρίως, όμως σώζονται ζωές. 
     Θα έπρεπε, λοιπόν, τα συναρμόδια Υπουργεία να εστιάσουν σε καμπάνιες όσον αφορά την πρόληψη των ασθενειών και όχι όσον αφορά τη συμμετοχή των ασφαλισμένων στις δαπάνες για τις προληπτικές εξετάσεις. 
     Επίσης, σχετικά με τα Α.Μ.Ε.Α. οι ελάχιστες ρυθμίσεις που εμπεριέχονται στο σχέδιο νόμου, όπως είναι τα άρθρα 60 και 61, αφορούν κάποιες αυξήσεις στα επιδόματα –ειδικά στο επίδομα της απολύτου αναπηρίας- όμως αυτές δεν καλύπτουν τις μεγάλες ανάγκες που έχουν αυτές οι κατηγορίες. Πράγματι, οι ανάγκες τους είναι πάρα πολύ μεγάλες και με το νομοσχέδιο αυτό ρυθμίζονται πάρα πολύ λίγα πράγματα. 
     Εν κατακλίδι, το νομοσχέδιο αυτό επιβεβαιώνει για μια ακόμη φορά την ουσία της πολιτικής της Νέας Δημοκρατίας και τη φιλοσοφία της, που είναι η εξυπηρέτηση των μικροπολιτικών της συμφερόντων και η ουσιαστική αδιαφορία για το ασφαλιστικό ζήτημα, αφού δεν συνδέεται καθόλου με τους θεμελιώδεις ασφαλιστικούς νόμους. Με τις αποσπασματικές ρυθμίσεις και την πελατειακή λογική που το διέπει ούτε το ασφαλιστικό σύστημα ευνοείται, αλλά ούτε οι εργαζόμενοι και οι συνταξιούχοι νιώθουν ασφαλείς για το μέλλον τους. Και βέβαια, καταψηφίζω το νομοσχέδιο.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Περλεπέ.
     Η παράκληση του Προεδρείου είναι να είστε μέσα στα όρια του οκταλέπτου. Κάποια στιγμή θα πρέπει να αποφασίσουμε να περιορίσουμε το χρόνο, για να μπορούν να μιλήσουν όλοι οι συνάδελφοι και αύριο. Ας μην το κάνουμε τώρα. Όμως, στην εξέλιξη αυτό θα γίνει. 
     Το λόγο έχει η κ. Τζάκρη.
     ΘΕΟΔΩΡΑ ΤΖΑΚΡΗ:  Κυρίες και κύριοι συνάδελφοι, με τη συζήτηση της συγκεκριμένης νομοθετικής πρότασης μας δίνεται η αφορμή για τη συνέχιση της συζήτησης σ΄ ένα από τα σοβαρότερα θέματα που καλείται να αντιμετωπίσει τα επόμενα χρόνια η ελληνική κοινωνία. 
     Τα τελευταία τρία χρόνια, όμως, δυστυχώς οι εξελίξεις στο θέμα αυτό –αναφέρομαι στο ασφαλιστικό- είναι ιδιαίτερα δυσμενείς. Η Κυβέρνηση της Νέας Δημοκρατίας παρέλαβε ένα κανονιστικό πλαίσιο το οποίο εξασφάλιζε τη βιωσιμότητα του ασφαλιστικού συστήματος για τα επόμενα είκοσι χρόνια. Αντίθετα, αυτή η Κυβέρνηση κατάφερε με την αδιαφορία της, με την ανικανότητά της και την αλλοπρόσαλλη πολιτική της να αποδυναμώσει το ασφαλιστικό σύστημα και να δημιουργήσει κλίμα ασάφειας και αβεβαιότητας στους ασφαλισμένους.
     Ποιό είναι το αποτέλεσμα αυτών των πρακτικών της;
     Πρώτον, υπερδιπλασιάστηκαν τα χρέη του δημοσίου προς τα ταμεία. Από 2,7 δισεκατομμύρια ευρώ έφτασαν στα 6.000.000.000 ευρώ και αυτό μάλιστα μόνο σ΄ ένα χρονικό διάστημα δύο ετών. 
     Οι φαρμακευτικές δαπάνες καλπάζουν ανεξέλεγκτα, αυξανόμενες κατά 25%-30% ετησίως, με αποτέλεσμα η Κυβέρνηση να λαμβάνει μέτρα για τη συμμετοχή των ασφαλισμένων στις προληπτικές εξετάσεις, επιβαρύνοντας ακόμη περισσότερο το εισόδημά τους. 
     Η εισφοροδιαφυγή κάνει άλματα, έχοντας αυξηθεί κατά 20%-30% τα τελευταία χρόνια, με αποτέλεσμα η Κυβέρνηση να προχωρήσει σε απανωτές ρυθμίσεις αποπληρωμής των χρεών που αποδεικνύουν την πελατειακή και χωρίς κανένα όραμα λογική της πολιτικής της. Πρόκειται για μια πολιτική που χαρακτηρίζεται από τη σκανδαλώδη εύνοια συγκεκριμένων ομάδων συμφερόντων και που οδηγεί σε στρέβλωση του ανταγωνισμού, σε επιβράβευση της επιχειρηματικής ασυνέπειας και περαιτέρω σε επιβάρυνση των ίδιων των ασφαλιστικών ταμείων.
     Μπαίνοντας, λοιπόν, στο εκλογικό έτος 2007, η Κυβέρνηση αρκείται σε ανέξοδες ενέργειες, όπως η σημερινή, που είναι συρραφή αποσπασματικών ρυθμίσεων και διατάξεων, που παίρνουν τη μορφή του νόμου. 
     Αυτό το νομοσχέδιο δεν συνδέεται με καμία από τις σοβαρές παραμέτρους του ασφαλιστικού ζητήματος και τούτο γιατί η Κυβέρνηση δεν θέλει τώρα να ασχοληθεί με αυτό.
     Προτιμά τη δημιουργία ενός θολού τοπίου, στο οποίο ο ασφαλισμένος δεν ξέρει πραγματικά τι θα του ξημερώσει, αφού αποφεύγει πρώτον το διάλογο και δεύτερον να αποσαφηνίσει βασικά ζητήματα, όπως η αύξηση ή μη των ορίων ηλικίας, η αύξηση του χρόνου παραμονής στην εργασία, η μερική σύνταξη, η πρόωρη σύνταξη κ.λπ.. Προτιμά η Κυβέρνηση να κρατά τον πολίτη δέσμιο, λέγοντάς του όπως μας ανέφερε προηγουμένως ο κ. Υπουργός εντελώς ανέξοδα και ανεύθυνα πως τώρα τίθενται οι βάσεις των μεταρρυθμίσεων που θα εφαρμόσει την επόμενη τετραετία.
     Μα, ο κόσμος σας εξέλεξε, κύριε Υπουργέ, για να κάνετε τώρα τις όποιες μεταρρυθμίσεις, γιατί ούτως ή άλλως δεύτερη ευκαιρία δεν θα υπάρξει για σας. Αποφεύγετε, λοιπόν, το διάλογο αρκούμενοι στα κατά καιρούς συμπεράσματα της επιτροπής των σοφών, μόνο και μόνο για να σφυγμομετρείτε τις αντιδράσεις των πολιτών του κόσμου. Με την απραξία σας όμως αυτή, ουσιαστικά προχωράτε στην απορύθμιση του ασφαλιστικού ζητήματος και οι συνέπειες της ανεύθυνης πολιτικής σας είναι τεράστιες για τον Έλληνα πολίτη. 
     Κανείς και σίγουρα όχι εγώ, δεν λέει ότι οι κανόνες που διέπουν το ασφαλιστικό σύστημα δεν πρέπει κάποια στιγμή να προσαρμόζονται στις κατά καιρούς συνθήκες και στις ιδιαιτερότητες. Αλλιώς λειτουργούσε η πολιτεία και η κοινωνία πριν από δέκα χρόνια, αλλιώς θα πρέπει να λειτουργεί σήμερα με το δημογραφικό ζήτημα σε έξαρση, με την ένταξη εκατοντάδων χιλιάδων αλλοδαπών στην αγορά εργασίας, με την ανεργία στα ποσοστά, τα οποία βρίσκεται σήμερα.
     Όλα αυτά θα έπρεπε όμως, ως κεντρικοί άξονες, να αποτελούν τον πυρήνα μιας κουβέντας, ενός διαλόγου που οφείλατε να κάνετε με όλους τους εμπλεκόμενους φορείς, προκειμένου οι ιδιαιτερότητες αυτές να συζητηθούν και να χαραχθούν οι πολιτικές για την επόμενη τουλάχιστον εικοσαετία. Αυτός ήταν άλλωστε και ο σκοπός των νομοθετικών πρωτοβουλιών των κυβερνήσεων του ΠΑ.ΣΟ.Κ. που εσείς φροντίσατε γρήγορα να απαξιώσετε.
     Εσείς, όμως, χωρίς καμία πρόθεση συνεννόησης και επικοινωνίας διογκώνετε τα προβλήματα, προχωρώντας σε αποσπασματικές ρυθμίσεις, όπως στην εθελούσια έξοδο στον Ο.Τ.Ε. που υποθήκευσε το μέλλον του Τ.Α.Π.-Ο.Τ.Ε., δημιουργώντας ένα οργανικό έλλειμμα της τάξεως των 500.000.000 ευρώ, το ασφαλιστικό των τραπεζών που επιβάρυνε το Ι.Κ.Α. υπέρμετρα και τις κατά καιρούς επιμέρους ρυθμίσεις σας σαν αυτή που συζητούμε σήμερα. Προχωράτε σε νέα ρύθμιση των χρεών προς το Ι.Κ.Α. Ε.Τ.Α.Μ. και Ε.Τ.Ε.Α.Μ., όταν στην τελευταία ρύθμιση το Δεκέμβριο του 2004, ο τότε Υπουργός Απασχόλησης μας έλεγε πως «εμείς είμαστε ως Κυβέρνηση έτοιμοι να μην προχωρήσουμε σε καμία περαιτέρω ρύθμιση την επόμενη δεκαετία».
     Οι απανωτές και χωρίς κανένα λόγο ρυθμίσεις και μάλιστα στην προκείμενη περίπτωση, χωρίς καν αίτημα των εργοδοτικών οργανώσεων δημιουργούν εύλογες υποψίες για ευνοϊκή μεταχείριση λίγων και δυνατών, αφού έχει αποδειχθεί στην τελευταία ρύθμιση πως από τα 3,6 δισεκατομμύρια ευρώ των οφειλών του ιδιωτικού τομέα προς το Ι.Κ.Α. Ε.Τ.Α.Μ. ανταποκρίθηκε μόλις το 2% για την εφάπαξ εξόφληση και το 16% για τη σταδιακή πολύμηνη εξόφληση, αφού όπως είναι γνωστό οι εργοδότες καταβάλλουν τις πρώτες μόνο μηνιαίες δόσεις για να αποκτήσουν φορολογική ενημερότητα και στη συνέχεια διακόπτουν τις καταβολές, αναμένοντας τη νέα ρύθμιση. 
     Θα πρέπει, όμως, επιτέλους να καταλήξουμε σε ένα πάγιο σύστημα ρύθμισης οφειλών που να δημιουργεί μια ασφάλεια και του κράτους ότι θα λάβει τα οφειλόμενα, αλλά και των διοικούμενων για να ξέρει επιτέλους και η αγορά με τι είδους κανόνες θα λειτουργεί. 
     Ευτυχώς, τουλάχιστον, αποσύρατε μετά από μια μεγάλη αντίδραση, πολιτική και κοινωνική, την κραυγαλέα ρύθμιση ειδικά για τους μεγαλοοφειλέτες. Δυστυχώς όμως, έτσι αποδεικνύεται πως κύριος στόχος της πολιτικής σας είναι η εξυπηρέτηση του κεφαλαίου και των ολίγων, αδιαφορώντας για το είδος και την ποιότητα ζωής των απλών πολιτών. Και το λέω αυτό, γιατί δεν είναι δυνατόν, αφού για τρία χρόνια δεν λειτουργεί κανένας ελεγκτικός μηχανισμός ελέγχου των δαπανών της υγειονομικής περίθαλψης των ταμείων, τώρα μιλώντας για πάρτι και για οργανωμένες ασθένειες, να επιβάλλετε την υποχρεωτική συμμετοχή των ασφαλισμένων στην οικονομική δαπάνη των προληπτικών τους εξετάσεων. Είναι ασφαλώς μια κίνηση που αφενός αποδεικνύει την αδυναμία σας να ελέγξετε το σύστημα, που κατά κοινή ομολογία κάποιοι το εκμεταλλεύονται εις βάρος κάποιων άλλων, αφετέρου όμως οδηγεί σε υποβάθμιση των υπηρεσιών υγείας προς τους ασφαλισμένους και ιδιαίτερα προς τους χαμηλοσυνταξιούχους. Καταργείται κάθε έννοια κοινωνικού κράτους, ανατρέποντας εν μια νυκτί όλα τα κεκτημένα.
     Αγαπητοί συνάδελφοι, θα μου επιτρέψετε να σταθώ και σε μια άλλη ρύθμιση του παρόντος σχεδίου νόμου, η  οποία δίνει τη χαριστική βολή στην περιφέρεια με την υποχρεωτική υπαγωγή στο Τ.Ε.Β.Ε. των επαγγελματιών βιοτεχνών και εμπόρων που ασκούν παράλληλα και αγροτική δραστηριότητα στα χωριά άνω των χιλίων διακοσίων κατοίκων, χωρίς κανένα εισοδηματικό κριτήριο. Μια ρύθμιση που οδηγεί σε μαρασμό της υπαίθρου και σε οικονομική εξόντωση των κατοίκων της, οι οποίοι εξωθούνται ουσιαστικά σε εγκατάλειψη της συμπληρωματικής προς την αγροτική επαγγελματικής τους δραστηριότητας και περαιτέρω σε εγκατάλειψη και της ίδιας της υπαίθρου. Η Κυβέρνηση ενεργώντας προφανώς με γνώμονα μόνο την εξασφάλιση του συμφέροντος του ασφαλιστικού φορέα, αντί να θεσπίζει κίνητρα για την παραμονή των κατοίκων στην περιφέρεια, συμπεριέλαβε διάταξη με την οποία οι επαγγελματίες βιοτέχνες και έμποροι και μέλη των Ο.Ε. και Ε.Ε. που ασκούν την δραστηριότητά τους σε χωριά άνω των χιλίων διακοσίων κατοίκων σύμφωνα με την απογραφή του 2001 και αυτοί που ασκούν παράλληλα και αγροτική δραστηριότητα, υπάγονται από της δημοσιεύσεως του νόμου υποχρεωτικά στον οργανισμό ασφάλισης ελεύθερων επαγγελματιών, χωρίς κανένα εισοδηματικό κριτήριο.
     Πρόκειται για μια κοινωνικά ανάλγητη συμπεριφορά της Κυβέρνησης, η οποία την καθιστά υπεύθυνη και υπόλογη για  τον ολοκληρωτικό μαρασμό της υπαίθρου και για την οικονομική εξόντωση των κατοίκων της, που με τη διάταξη αυτή τους δίνετε τη χαριστική βολή. 
     Ακούστηκαν κατά τη διάρκεια του νομοσχεδίου στην αρμόδια Διαρκή Επιτροπή και άλλες απόψεις, ακόμη και από συναδέλφους της συμπολίτευσης, ακόμη και από τους φορείς. Θεωρούμε, αντίθετα, πως η επέκταση της υφιστάμενης ρύθμισης, που αποτελούσε ένα συνδυασμό  του γεωγραφικού κριτηρίου  με το τζίρο των επιχειρήσεων και σε οικισμούς ακόμη και μεγαλύτερους των δυο χιλιάδων κατοίκων, ήταν αυτό που έπρεπε να συμβεί στην προκείμενη περίπτωση, αν θέλουμε να λέμε ότι θέλουμε να θεσπίσουμε κίνητρα για τους κατοίκους της υπαίθρου, προκειμένου να εξακολουθήσουν να ζήσουν εκεί. 
     	Αγαπητοί συνάδελφοι, το υπό συζήτηση νομοσχέδιο δεν λύνει κανένα από τα προβλήματα του ασφαλιστικού ζητήματος στην Ελλάδα. Δεν προηγήθηκε κανένας διάλογος, με αποτέλεσμα να έχουν ανακοινωθεί οι πρώτες απεργιακές κινητοποιήσεις, ως απάντηση στις συγκεκριμένες ρυθμίσεις, δεν προτάθηκε τίποτα καινούργιο. Με μία Κυβέρνηση  απούσα είναι σίγουρο ότι κανένα από τα εθνικά μας θέματα και το ασφαλιστικό δεν πρόκειται να λυθεί, γιατί δεν υπάρχει η βούληση, η θέληση και η διάθεση για την πραγματοποίηση τομών και μεταρρυθμίσεων που έχει ανάγκη ο τόπος. Δεν προτείνεται τίποτε ούτε για την καταπολέμηση της εισφοροδιαφυγής, ούτε για την ανασφάλιστη εργασία, δεν προβλέπεται τίποτα για τη χρηματοδότηση των ταμείων, των οποίων τα χρέη διογκώνονται και με την υποχρεωτική ασφάλιση στο Τ.Ε.Β.Ε. των κατοίκων ελεύθερων επαγγελματιών των αγροτικών περιοχών, όπως ο Νομός Πέλλας. Δημιουργείτε τεράστια προβλήματα  σε περιοχές ήδη προβληματικές.
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ ( Γεώργιος Σούρλας):  Ευχαριστούμε την κ. Τζάκρη.
     Το λόγο έχει ο κ. Μπούγας.
     ΙΩΑΝΝΗΣ ΜΠΟΥΓΑΣ:  Ευχαριστώ, κύριε Πρόεδρε.
     Κυρίες και κύριοι συνάδελφοι, άκουσα  με πολύ μεγάλη προσοχή την ομιλία του Αρχηγού της Αξιωματικής  Αντιπολίτευσης, όπως επίσης άκουσα με ιδιαίτερη προσοχή και τις ομιλίες των συναδέλφων της Αντιπολίτευσης, ιδιαίτερα των συναδέλφων του ΠΑ.ΣΟ.Κ.. Διαπιστώνω για μία ακόμη φορά  ότι οι συνάδελφοι της  Αξιωματικής Αντιπολίτευσης απομονώνουν από τα νομοσχέδια τα οποία συζητούμε κάποιες διατάξεις, τις παραποιούν και  από αυτή την παραποίηση δημιουργούν μία στρεβλή εικόνα της πραγματικότητας, θεωρώντας έτσι  ότι εκπληρώνουν το αντιπολιτευτικό τους καθήκον. Μπορεί αυτό να τους επιτρέπει μία ευπρόσωπη κοινοβουλευτική παρουσία, αλλά  θα μου επιτρέψετε να πω ότι δεν συμβάλλει στον εποικοδομητικό διάλογο που πρέπει να γίνεται μέσα σε αυτή την Αίθουσα. Διότι μόνο έτσι μπορώ να εξηγήσω κάποιους χαρακτηρισμούς και για το παρόν σχέδιο νόμου, όπως «συνονθύλευμα ρουσφετολογικών ρυθμίσεων», «κουρελού» και άλλους. Και  ερωτώ, κύριοι συνάδελφοι του ΠΑ.ΣΟ.Κ.: οι υπέρ των συνταξιούχων ρυθμίσεις του νομοσχεδίου, οι υπέρ των αναπήρων ρυθμίσεις, οι  υπέρ των αυτοαπασχολουμένων αποτελούν  συνονθύλευμα ρουσφετολογικών ρυθμίσεων; Αν αυτή είναι η αντίληψή σας, τότε θα πρέπει να την εξηγήσετε απέναντι σε όλους αυτούς, στις κατηγορίες των πολιτών, που έρχεται πραγματικά να ικανοποιήσει το παρόν σχέδιο νόμου.
     	Κυρίες και κύριοι  συνάδελφοι, η σοβαρή προσέγγιση του ασφαλιστικού ζητήματος προϋποθέτει την αποδοχή ορισμένων βασικών αρχών, όπως είναι η διατήρηση του δημόσιου και υποχρεωτικού χαρακτήρα του συστήματος, ο σεβασμός της αρχής της ισότητας και η θέσπιση γενικών διατάξεων, ώστε να αποφεύγονται οι αδικαιολόγητες περιπτωσιολογικές ρυθμίσεις, οι οποίες οδηγούν σε σύγχυση και η συναντίληψη της ευρωπαϊκής νομοθεσίας και νομολογίας που οφείλουμε να λαμβάνουμε υπ’ όψιν όταν νομοθετούμε.
     	Η Κυβέρνησή μας, πιστή στις προγραμματικές  δεσμεύσεις της έλαβε μέτρα ενίσχυσης και προχώρησε σε σημαντικές τομές  του ασφαλιστικού συστήματος προκειμένου από τη σημερινή πανσπερμία των ογδόντα επτά ταμείων και των εκατοντάδων ασφαλιστικών και συνταξιοδοτικών διατάξεων, να διαμορφωθεί σταδιακά ένα νέο ασφαλιστικό σύστημα το οποίο θα λαμβάνει υπ΄ όψιν του τα σύγχρονα δεδομένα και, το κυριότερο, θα διασφαλίζει τα συνταξιοδοτικά δικαιώματα των επόμενων γενεών. 
     Σε όλους μας είναι γνωστή η κατάσταση που παρέλαβε η  Κυβέρνηση το Μάρτιο του 2004. Θα θυμίσω ότι οι ληξιπρόθεσμες υποχρεώσεις της πολιτείας προς τα ασφαλιστικά ταμεία υπερέβαιναν κατά πολύ τα 7.000.000.000 ευρώ, ενώ επιπλέον 700.000.000 ευρώ απαιτούνταν για την ολοκλήρωση του ν. 3232/2004. Τις υποχρεώσεις αυτές, τις οποίες οι προηγούμενες κυβερνήσεις δημιούργησαν  -και λησμόνησαν σήμερα οι Βουλευτές του ΠΑ.ΣΟ.Κ.- προσπαθεί να αντιμετωπίσει η Κυβέρνηση της Νέας  Δημοκρατίας με βασικό στόχο, τη σε σύντομο χρονικό διάστημα, εντός του επόμενου έτους, ρύθμιση του μεγαλύτερου μέρους, των οφειλών προς τα ασφαλιστικά ταμεία.
     Κυρίες και κύριοι συνάδελφοι, με το υπό συζήτηση σχέδιο νόμου ρυθμίζονται μια σειρά ασφαλιστικών εκκρεμοτήτων και λαμβάνονται μέτρα για την αντιμετώπιση επειγόντων προβλημάτων των ταμείων. 
     Στο πρώτο κεφάλαιο του σχεδίου νόμου επιχειρείται ο εξορθολογισμός της λειτουργίας του Τ.Σ.Μ.Ε.Δ.Ε.. Αναδιαρθρώνονται οι κλάδοι ασφάλισης και η κύρια σύνταξη για όσους έχουν συμπληρώσει τριάντα πέντε έτη ασφάλισης μαζί με την ειδική προσαύξηση διαμορφώνεται πλέον στα 1.900 ευρώ.
     Αυτό που πρέπει ιδιαίτερα να τονιστεί, είναι ότι το σύνολο των ρυθμίσεων, το σύνολο των διατάξεων του νομοσχεδίου είναι υπέρ των ασφαλισμένων και επιχειρούν να αντιμετωπίσουν περιπτώσεις αντιφατικής και διακριτικής μεταχείρισης σε βάρος τους.
     Σε αυτό το πνεύμα επεκτείνεται η εφαρμογή του άρθρου 5 του ν. 3385/05 και στους ασφαλισμένους των φορέων κύριας και επικουρικής ασφάλισης αυτοαπασχολουμένων και παρέχεται και σε αυτούς η δυνατότητα να αναγνωρίσουν με εξαγορά, για να θεμελιώσουν συνταξιοδοτικό δικαίωμα, μέχρι εκατόν πενήντα ημέρες ασφάλισης.
     Πνεύμα επίσης εξισωτικής δικαιοσύνης χαρακτηρίζει και σειρά άλλων ρυθμίσεων, όπως η παροχή δικαιώματος αναγνώρισης ασφαλιστικού χρόνου ή η αποσαφήνιση του δικαιώματος γυναικών συνταξιούχων του Ι.Κ.Α. για λήψη επιδόματος οικογενειακών βαρών με τους ίδιους όρους και προϋποθέσεις που χορηγείται στους άνδρες ασφαλισμένους. 
     Πέραν των ανωτέρω, το συζητούμενο σχέδιο νόμου περιέχει πλήθος άλλων ευεργετικών διατάξεων: για το δικαίωμα σύνταξης γήρατος και αναπηρίας από τον Ο.Γ.Α., την αύξηση του επιδόματος απολύτου αναπηρίας στους δικαιούχους συνταξιούχους του Ι.Κ.Α., το συνταξιοδοτικό δικαίωμα όσων πάσχουν από ψυχικές παθήσεις, το εξωιδρυματικό επίδομα ακρωτηριασμένων, την συνταξιοδότηση μητέρων αναπήρων τέκνων και άλλες. 
     Μια από τις αμφιλεγόμενες ρυθμίσεις του νομοσχεδίου είναι αυτή βάσει της οποίας ρυθμίζονται ληξιπρόθεσμες οφειλές προς το Ι.Κ.Α.. Για τη ρύθμιση αυτή μπορεί κανείς να βρει αρκετά  πλεονεκτήματα και μειονεκτήματα. Αδιαμφισβήτητο είναι ότι οι σημερινές συνθήκες του εμπορίου και της οικονομίας καθιστούν αναγκαία τη ρύθμιση, αφού προκύπτει πραγματική και όχι πλασματική αδυναμία εκατόν τριάντα χιλιάδων περίπου μικρομεσαίων επιχειρήσεων να ανταποκριθούν προς τις υποχρεώσεις τους έναντι του Ι.Κ.Α.. Και η αδυναμία αυτή στη συντριπτική πλειοψηφία των επιχειρήσεων είναι πραγματική.
      Επειδή, όμως, όπως προανέφερα και τα επιχειρήματα εναντίον των ρυθμίσεων αυτών, ιδίως όταν είναι επαναλαμβανόμενες, είναι βάσιμα, οφείλουμε να εξετάσουμε τη θεσμοθέτηση ενός σταθερού, αντικειμενικού συστήματος διευκόλυνσης των επιχειρήσεων, έτσι ώστε να μπορούν να καταβάλουν εμπρόθεσμα τις εισφορές τους. Το σύστημα αυτό πρέπει να λαμβάνει υπ’ όψιν την οικονομική κατάσταση της επιχείρησης και τη φερεγγυότητα του οφειλέτη. 
     Περαιτέρω, υπό το πνεύμα διευκόλυνσης των επιχειρήσεων, πρέπει, κύριε Υπουργέ, να εξεταστεί η πρότασή μου για επιμήκυνση του χρόνου κατά τον οποίο καθίστανται απαιτητές οι εισφορές των επιχειρήσεων προς το Ι.Κ.Α.. Αντί για το τέλος του προηγούμενου μήνα που πραγματοποιείται η απασχόληση, όπως ισχύει σήμερα, μπορεί να προβλεφθεί ένα χρονικό διάστημα απασχόλησης τριμήνου, για παράδειγμα, που οι εισφορές να καθίστανται απαιτητές και αυτές να καταβάλλονται από τον εργοδότη στο επόμενο τρίμηνο ώστε οι μικρομεσαίες επιχειρήσεις να μην βρίσκονται υπό τη διαρκή πίεση εξόφλησης των οφειλών τους προς τους ασφαλιστικούς οργανισμούς και τη συνεχή μηνιαία επιβάρυνση με τόκους και προσαυξήσεις, που αυτό προκαλεί ένα «πνίξιμο» στις επιχειρήσεις, ιδιαίτερα στις μικρομεσαίες. 
     Επιπλέον, κύριε Υπουργέ, σε αντιστοιχία προς τη νομοθετική πρωτοβουλία της Κυβέρνησης για απαγόρευση λήψης από το δημόσιο αναγκαστικών μέτρων σε βάρος όσων οφείλουν λιγότερα των 400 ευρώ, είναι σκόπιμο να προβλεφθεί αντίστοιχη απαγόρευση λήψης αναγκαστικών μέτρων και των ασφαλιστικών οργανισμών κατά των οφειλετών τους, όταν οι οφειλόμενες εισφορές δεν υπερβαίνουν ένα ανάλογο ποσό 400 ή 500 ευρώ. 
     Κυρίες και κύριοι συνάδελφοι, το συζητούμενο σχέδιο νόμου αντιμετωπίζει με ευαισθησία ζητήματα τα οποία απασχολούν πολυάριθμες ευπαθείς κοινωνικές ομάδες, όπως συνταξιούχοι, άνεργοι, άτομα με αναπηρίες. 
     Διαρκής στόχος μας είναι και πρέπει να είναι ο εξορθολογισμός και η διασφάλιση της βιωσιμότητας του ασφαλιστικού μας συστήματος. Η επίτευξη του στόχου αυτού δεν μπορεί και δεν επιτρέπεται από την Αντιπολίτευση να εστιάζεται σε προσχηματικές διαφωνίες για εξυπηρέτηση μικροπολιτικών σκοπών, αλλά να υπαγορεύει τη συζήτηση και την αναζήτηση της μέγιστης δυνατής συναίνεσης, καθώς επίσης και την υιοθέτηση υπεύθυνης στάσης, εκ μέρους όλων μας. Η καιροσκοπική δημαγωγία του σήμερα υποθηκεύει τα ασφαλιστικά και συνταξιοδοτικά δικαιώματα των επόμενων γενεών. Αυτό το δικαίωμα δεν το έχετε, κύριοι συνάδελφοι της Αντιπολίτευσης. Η παρούσα και η επόμενη κυβέρνηση της Νέας Δημοκρατίας με αίσθημα ευθύνης θα αντιμετωπίσει και αυτό το μεγάλο εθνικό ζήτημα.
     	Σας ευχαριστώ θερμά.
     (Χειροκροτήματα από την πτέρυγα της Νέας Δημοκρατίας)
     	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Μπούγα.
     	Το λόγο έχει ο κ. Νασιώκας.
     	ΕΚΤΟΡΑΣ ΝΑΣΙΩΚΑΣ: Κυρίες και κύριοι συνάδελφοι, συζητώντας επί της αρχής τη νομοθετική πρωτοβουλία της Κυβέρνησης, το γνωστό ως μίνι ασφαλιστικό, μας δίνεται η δυνατότητα να θέσουμε το μεγάλο θέμα που είναι γνωστό ως ασφαλιστικό ζήτημα. Το συνταξιοδοτικό-ασφαλιστικό αποτελεί ένα κομμάτι του κοινωνικού κράτους, ίσως το σημαντικότερο. 
     	Πριν μπω επί της ουσίας, κύριε Πρόεδρε, θέλω να κάνω δύο παρατηρήσεις απαντώντας σε τοποθετήσεις τόσο του κυρίου Υπουργού όσο και συναδέλφων της Συμπολίτευσης. Το κοινωνικό κράτος κτίστηκε στην Ελλάδα από τις κυβερνήσεις της δημοκρατικής παράταξης. Έτσι είναι, αυτή είναι η αλήθεια. Υπάρχει η δημοκρατική και η συντηρητική παράταξη σ’ όλη την Ευρώπη και στην Ελλάδα. Η συντηρητική παράταξη δεν ψήφισε σχεδόν καμία ουσιαστική παρέμβαση και μεταρρύθμιση στο κοινωνικό κράτος, ούτε καν το εθνικό σύστημα υγείας. 
     Επειδή υπήρχε απάντηση από τον Κοινοβουλευτικό Εκπρόσωπο της Νέας Δημοκρατίας, θα σας πω ότι το 1981 το Ι.Κ.Α. δεν κάλυπτε ούτε το 50% της Ελλάδας και επεκτάθηκε στο 100% από τις κυβερνήσεις του ΠΑ.ΣΟ.Κ.. Ο Ο.Γ.Α. έγινε ταμείο κύριας ασφάλισης το 1996. Το Ε.Κ.Α.Σ. θεσμοθετήθηκε από την κυβέρνηση του ΠΑ.ΣΟ.Κ.. Λοιδωρήθηκε και καταψηφίστηκε από τη συντηρητική παράταξη. Αυτό το κοινωνικό κράτος λοιπόν κτίστηκε και σήμερα οι πολίτες που απολαμβάνουν αυτού του κοινωνικού κράτους και αυτών των ρυθμίσεών του και των δυνατοτήτων, οι πολίτες που σήμερα είναι οι πιο απαισιόδοξοι πολίτες στην Ευρώπη, όταν πριν από τρία χρόνια ήταν οι πιο αισιόδοξοι –θα σας στείλω τη μέτρηση, κύριε Υφυπουργέ, αν δεν την έχετε- ανησυχούν για τη διατήρηση των κοινωνικών τους κατακτήσεων. 
     	Δεύτερον: «Τι κάνατε για το ασφαλιστικό, τι κάνατε γενικώς, ήσασταν είκοσι χρόνια». Αυτό το «είκοσι χρόνια» λέγεται εκ του πονηρού. Δεν είναι έτσι. Με την ψήφο του ελληνικού λαού το ΠΑ.ΣΟ.Κ. ήταν στην κυβέρνηση σε δύο περιόδους, επτά χρόνια και επτά μήνες από τον Οκτώβρη του 1981 έως τον Ιούνιο του 1989 και δέκα χρόνια και τέσσερις μήνες από τον Οκτώβρη του 1993 έως το Μάρτιο του 2004. Όμως μεσολάβησαν τεσσεράμισι χρόνια από τα οποία τα τριάμισι χρόνια υπήρχε, αμιγώς, κυβέρνηση της Νέας Δημοκρατίας. Λέγατε λοιπόν για είκοσι χρόνια, για να μη συζητάει ο λαός για τα δικά σας τριάμισι, γιατί πολλά δεινά έφεραν εκείνα τα χρόνια, πάρα πολλά δεινά. Έφεραν, βέβαια, και μερικά θετικά πράγματα. Κάθε κυβέρνηση προσπαθώντας κάνει και κάποια θετικά 
     Τότε ψηφίστηκε και ο νόμος Σιούφα. Λέχθηκε απόψε ότι ο νόμος Σιούφα διατηρήθηκε απολύτως. Αύριο θα σας στείλω, κύριε Υφυπουργέ, πόσες διατάξεις καταργήθηκαν από το νόμο Σιούφα.
     	ΑΘΑΝΑΣΙΟΣ ΜΠΟΥΡΑΣ: Το Λ.Α.Φ.Κ.Α..
     	ΕΚΤΟΡΑΣ ΝΑΣΙΩΚΑΣ: Επειδή υπήρξαν αρκετές που διατηρήθηκαν, δεν αλλάζει την εικόνα. 
     	Με τη σημερινή σας νομοθετική πρωτοβουλία, κύριε Υφυπουργέ, κάνατε μία παρέμβαση στο ασφαλιστικό. Οι ρυθμίσεις σας είναι αντιφατικές, έχουν προεκλογικό χαρακτήρα, «κλείνουν το μάτι» σε μερικές κοινωνικές τάξεις, «στοχοποιούν» την πολιτική σας παρέμβαση. Υπάρχουν και σημαντικά αρνητικές διατάξεις, όμως εκτιμώντας τη γενική σας πολιτική έναντι του ασφαλιστικού, το οδηγείτε σε απορύθμιση, κατά τη δική μας άποψη. Η δική σας εκτίμηση είναι ότι με τέτοιες νομοθετικές παρεμβάσεις κερδίζετε και άρα θα έχετε όφελος στις επόμενες εκλογές.
     	Δεν έχει αρχή το νομοσχέδιο, το παραδέχθηκε και ο Υπουργός στην επιτροπή.
     Είπε, όμως, ότι μπορούμε να θεωρήσουμε ως αρχή μια προσπάθεια νοικοκυρέματος και συμμαζέματος. Έτσι να φέρουμε τη χώρα –το είπε και σήμερα- και το ασφαλιστικό σε καλύτερο σημείο, πιο πρόσφορο για την μεγάλη παρέμβαση, για τη λύση του ασφαλιστικού. Έγινε το νοικοκύρεμα με την πολιτική σας αυτά τα δυόμισι χρόνια; Όχι βέβαια. 
     Τέσσερα θέματα θα αναφέρω που έχουν λεχθεί και από άλλους ομιλητές: το χρέος του δημοσίου προς τα ταμεία από 2,7, σε δυο χρόνια πήγε 6.000.000 ευρώ. Η εισφοροδιαφυγή αυξήθηκε 25% σε δυο χρόνια. Οι φαρμακευτικές δαπάνες «τρέχουν» με περίπου 30% αύξηση τουλάχιστον, τον τελευταίο χρόνο. Αυτό έγινε μετά την κατάργηση της λίστας των ταμείων και χωρίς την μηχανοργάνωση των ταμείων. Οι νομοθετικές παρεμβάσεις τύπου Ο.Τ.Ε., τύπου επικουρικό τραπεζών, επιβαρύνουν το Ι.Κ.Α.. Άρα, δεν υπάρχει νοικοκύρεμα, δεν υπάρχει ρύθμιση, μάλλον υπάρχει απορύθμιση. 
     Κάνατε, κύριε Υπουργέ, ένα δήθεν διάλογο στις Επιτροπές Κοινωνικών Υποθέσεων και Οικονομικών. Δεν καταθέσατε τις θέσεις σας. Είναι γνωστή βεβαίως η συντηρητική συνταγή. Και αλίμονο στους εργαζόμενους αν εφαρμοστεί. Δεν θα σας δώσει ο λαός βέβαια την δυνατότητα να το εφαρμόσετε στην επόμενη Βουλή. 
     Δεν προχωράτε και δεν υλοποιείτε τον ν. 3029, ο οποίος θα μπορούσε να δώσει, υπό προϋποθέσεις, μια εικοσαετία βιωσιμότητας του συστήματος. Προϋποθέσεις καλής οικονομικής κατάστασης, υψηλού ρυθμού ανάπτυξης κ.λπ..
     Καλλιεργείτε την ανασφάλεια, ιδιαίτερα στο προσωπικό που είναι κυρίως γυναίκες για πρόωρη συνταξιοδότηση. Με την σύμφωνή σας γνώμη και την ψήφο σας ψηφίστηκε η οδηγία για την εξίσωση των ορίων ηλικίας συνταξιοδότησης, για τα επαγγελματικά ταμεία. Και δεν είχατε την πρόνοια, κύριε Υπουργέ, να διαπραγματευθείτε ότι επαγγελματικό ταμείο δεν είναι το δημόσιο. Αυτό να προδικαστεί, να προϋπάρξει. Και τώρα πάτε εκ των υστέρων χωρίς να πάρετε βεβαίως πίσω την υπογραφή σας, γιατί δεν μπορείτε να το κάνετε, να πείσετε γι’ αυτό και δεν το καταφέρνετε. Σε κάθε περίπτωση στους πολίτες, στις γυναίκες πέρασε ένας φόβος και μια ανασφάλεια. Θα σας πω εγώ λοιπόν ότι στο Εθνικό Σύστημα Υγείας όπου κυρίως είναι γυναίκες, οι νοσηλεύτριες που φεύγουν αυτόν τον χρόνο είναι πάρα πολλές και τον επόμενο θα φύγουν ακόμη περισσότερες, τόσες που θα δημιουργηθεί  τεράστιο πρόβλημα στη λειτουργία των νοσοκομείων.
     Μιλάτε βεβαίως για λύση του ασφαλιστικού. Και λέτε: «γιατί δεν το λύσατε αυτά τα είκοσι χρόνια;». Μα το θέμα είναι απλό. Τι σημαίνει λύση του ασφαλιστικού; Το ασφαλιστικό είναι κάτι που είναι πάντα ανοικτό και πάντα στο τραπέζι. Τι χρειάζεται; Τι σημαίνει λύση; Μπορεί κάποιος να το λύσει και να πει: για «πενήντα χρόνια όλα θα είναι τέλεια;». Όχι βέβαια, ποτέ. Τι χρειάζεται; Ρύθμιση και παρακολούθηση. Όταν χρειάζεται, ρυθμίζεται και παρακολουθείται. Δεν απορυθμίζεται. Όταν απορυθμίζεται, τότε δημιουργούνται προβλήματα. Θα μιλήσουμε επί των άρθρων, αλλά τέσσερα θέματα θα τα θέσω στον υπόλοιπο χρόνο που έχω, κύριε Πρόεδρε.
     Το πρώτο είναι ο τρόπος των ρυθμίσεων των χρεών του Ι.Κ.Α.. Γενικώς είμαι εναντίον των ρυθμίσεων. Γινόταν και στο παρελθόν. Συνήθως γινόταν σε ειδικές περιπτώσεις. Ο πρώην Υπουργός ο κ. Παναγιωτόπουλος δεσμεύθηκε ότι για δέκα χρόνια, δεν θα ξανακάνετε. Κάνετε όμως. Ευτυχώς πήρατε πίσω τη ρύθμιση για τους μεγαλοοφειλέτες, αλλά και αυτό που περνάει στον κόσμο δεν είναι τίποτα άλλο από το ότι θα γίνει κάποια ρύθμιση, άρα γιατί να πληρώσουν. Γι’ αυτό έχουμε και μεγαλύτερη εισφοροδιαφυγή. 
     Το δεύτερο. Δίνετε το επίδομα για την πάταξη της φοροδιαφυγής σε όλους τους εργαζόμενους των ταμείων εκτός του Ι.Κ.Α.-Ε.Τ.Α.Μ.. Δηλαδή, το κόβετε σ’ αυτούς που πρέπει να ασχοληθούν με το 58% για να το πετύχουν. Τι είδους πολιτική είναι αυτή;
     Το τρίτο είναι το άρθρο 59, παράγραφος 4. Και αν ακόμα αναφέρεστε στα τρία εμβόλια και όχι σε άλλες προληπτικές εξετάσεις, δηλαδή στο εμβόλιο του μηνιγγιτιδόκοκκου, του πνευμονόκοκκου και της ανεμοβλογιάς που τώρα μπαίνουν, έτσι γίνεται σε όλον τον κόσμο, στα υποχρεωτικά εμβόλια από την Εθνική Επιτροπή Εμβολιασμών. Και άλλα κράτη έχουν και αυτά συμμετοχή. Είναι ακριβά τα εμβόλια. Αλλά αν δεν στηρίξουμε την πρόληψη τι θα στηρίξουμε. Χαρίζουμε χιλιάδες παντού. Στην πρόληψη βρήκαμε να κόψουμε; 
     Κλείνω, κύριε Πρόεδρε, με την τέταρτη ρύθμιση, η οποία είναι η υποχρεωτική ένταξη στον Ο.Α.Ε.Ε., πρώην Τ.Ε.Β.Ε., επαγγελματιών, βιοτεχνών και εμπόρων σε περιοχές άνω των χιλίων διακοσίων κατοίκων, ανεξαρτήτως εισοδήματος. 
     Ε, λοιπόν, να ξαναγυρίσει το οικονομικό κριτήριο, γιατί αλλιώς δημιουργείται μόνο δυσλειτουργία και δημιουργούνται τεράστια προβλήματα στις περιφέρειες που πλήττονται από ανεργία και δεν έχουν εισόδημα.
     Κύριε Υπουργέ, καταψηφίζουμε το νομοσχέδιο επί της αρχής. Θα ψηφίσουμε αρκετές από τις διατάξεις. Πάντως, δεν είναι ουσιαστική η παρέμβασή σας. Δημιουργείτε απορύθμιση παρά ρύθμιση στο ασφαλιστικό σύστημα της χώρας μας.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΑΘΑΝΑΣΙΟΣ ΜΠΟΥΡΑΣ: Μου άρεσε η τελευταία αλήθεια. «Αρκετές».
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νασιώκα. 
     Τώρα, κύριε Νασιώκα, ο διάδοχος στο Βήμα, ο κ. Αγοραστός, δικαιολογημένα θα διεκδικήσει παραπάνω χρόνο. Ίση αντιμετώπιση.
     ΕΚΤΟΡΑΣ ΝΑΣΙΩΚΑΣ: Και δικαιολογημένα, κύριε Πρόεδρε, κι εσείς θα του δώσετε.
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Αγοραστέ, έχετε το λόγο.
     ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
     Κύριοι συνάδελφοι, θα ήθελα να σας θυμίσω ότι όταν συζητιόταν ο νόμος Σιούφα, κατά την περίοδο διακυβέρνησης της Νέας Δημοκρατίας, 1990-1993, είχατε αποχωρήσει από αυτή την Αίθουσα και είχατε δηλώσει ρητά και κατηγορηματικά ότι δεν πρόκειται να τον εφαρμόσετε και ότι πρόκειται να τον καταργήσετε. Όταν, όμως, ήρθατε στην εξουσία τον εφαρμόσατε αυτό το νόμο. Και τον εφαρμόσατε πιστά. Μάλιστα, από αυτά τα έδρανα, τα υπουργικά, δικοί σας Υπουργοί ισχυρίζονταν ότι αν δεν υπήρχε ο νόμος Σιούφα, επρόκειτο να καταρρεύσει το σύστημα κοινωνικής ασφάλισης. 
     Σας τα θυμίζω αυτά, διότι θα πρέπει να σας προφυλάξω να μην κάνετε τα ίδια λάθη και σήμερα. Θα πρέπει να βλέπετε τις θετικές ρυθμίσεις, τα θετικά νομοσχέδια και μάλιστα ένα νομοσχέδιο σαν κι αυτό, το οποίο έχει διακόσιες τριάντα ευεργετικές ρυθμίσεις για ενάμισι εκατομμύριο ασφαλισμένες οικογένειες.
     Θα πρέπει, συνεπώς, να μην είστε κόμματα του «αντί» -είστε αντιπολίτευση, αλλά όχι κόμματα του «αντί»- και να αναλογιστείτε τις ευθύνες σας.
     Βέβαια, άκουσα από τον Αρχηγό της Αξιωματικής Αντιπολίτευσης για ισολογισμούς. Πρέπει να τον πληροφορήσετε ότι οι ισολογισμοί των ασφαλιστικών ταμείων δεν κατατίθεντο τα προηγούμενα χρόνια. Από τις 7 Μαρτίου του 2004 και μετά κατατίθενται οι ισολογισμοί των ασφαλιστικών ταμείων, όπως έχουν κατατεθεί και πάνω από τριάντα αναλογιστικές μελέτες, σύμφωνα με το ν.2084/1992 και ανατρέξτε στη Βουλή για να τις βρείτε.
     Συνεπώς, όταν ομιλούμε από αυτό το Βήμα, πρέπει να είμαστε προσεκτικοί. Και πρέπει να ξέρουμε ότι κάποιοι μας παρακολουθούν και κάποιοι μελετούν και γνωρίζουν. 
     Επίσης, θα πρέπει κάποιος να του μιλήσει και για την «άσπρη τρύπα» των ταμείων, την οποία μας κληροδοτήσατε και για το αναλογιστικό έλλειμμα, που ξεπερνά για άλλους τα 300.000.000.000 ευρώ και για άλλους αγγίζει τα 500.000.000.000 ευρώ.
     Κυρίες και κύριοι συνάδελφοι, είναι γνωστά σε όλους τα μεγάλα προβλήματα που αντιμετωπίζει το σύστημα κοινωνικής ασφάλισης στη χώρα μας, προβλήματα τα οποία συνδέονται με τη χρηματοδότηση και τη διασφάλιση της βιωσιμότητάς του, το δημογραφικό και τη συνεχή μείωση του ενεργού πληθυσμού, την είσπραξη των νομοθετημένων πόρων και την εισφοροδιαφυγή, την αξιοποίηση της κινητής και ακίνητης περιουσίας των ταμείων, την αποτελεσματικότητα του συστήματος και το ύψος των παροχών, τον οργανωτικό, διοικητικό και λειτουργικό εκσυγχρονισμό των φορέων κοινωνικής ασφάλισης, που επηρεάζει σημαντικά την ποιότητα των παρεχομένων προς τους πολίτες υπηρεσιών. Προβλήματα που κύρια οφείλονται στο γεγονός ότι το σύστημα κοινωνικής ασφάλισης δεν οικοδομήθηκε πάνω σε ένα ενιαίο σταθερό πλαίσιο ασφάλισης για όλους τους πολίτες και για όλους τους Έλληνες. Κτίστηκε αποσπασματικά, χωρίς ενιαίους κανόνες, χωρίς βασικές αρχές, πολλές φορές κάτω από την πίεση ισχυρών κοινωνικών ομάδων, με αποτέλεσμα να είναι πολυδιασπασμένο, δαιδαλώδες, αναποτελεσματικό και σε πολλές περιπτώσεις στρεβλό και κοινωνικά άδικο.
     Σήμερα έχουμε τη μεγαλύτερη δημόσια και ιδιωτική δαπάνη σε όλη την Ευρώπη με τις χαμηλότερες παροχές.
     Το παρόν νομοσχέδιο, αγαπητοί συνάδελφοι, δεν πρέπει ούτε να το υπερεκτιμήσουμε, αλλά ούτε και να το αποτιμήσουμε. Πρέπει να το δούμε και να το θέσουμε στις σωστές του, στις πραγματικές του διαστάσεις.
     Πρέπει να δούμε ότι αντιμετωπίζονται μια σειρά από θέματα, τα οποία εκκρεμούσαν για αρκετά χρόνια και ταλαιπωρούσαν τους πολίτες στην καθημερινότητά τους. Πρέπει να δούμε ότι ρυθμίζονται θετικά, αιτήματα κοινωνικών ομάδων και αίρονται ανισότητες ή αδικίες του συστήματος κοινωνικής ασφάλισης, που οφείλονται είτε σε αποσπασματικές ρυθμίσεις είτε σε στρεβλώσεις από την εφαρμογή διατάξεων νόμου. Επιλύονται θέματα διοικητικής φύσεως των ταμείων, με στόχο την καλύτερη οργάνωση και λειτουργία τους, την καλύτερη εξυπηρέτηση των ασφαλισμένων. Τροποποιείται και συμπληρώνεται η νομοθεσία που διέπει την λειτουργία των ταμείων συντάξεων μηχανικών και εργοληπτών δημοσίων έργων. Με την προτεινόμενη ρύθμιση, με την οποία συμφώνησαν και οι εκπρόσωποι των μηχανικών, η κυρία σύνταξη, μαζί με την ειδική προσαύξηση, διαμορφώνεται για τους παλιούς ασφαλισμένους, μονοσυνταξιούχους, με τριάντα πέντε χρόνια ασφάλιση στα 1.901 ευρώ, αντί 1.416 ευρώ που έπαιρναν, δηλαδή περίπου 500 ευρώ παραπάνω. Για λόγους δε ίσης μεταχείρισης αναπροσαρμόζονται οι συντάξεις των ήδη συνταξιούχων του ταμείου και μάλιστα αναδρομικά από 1η Ιανουαρίου 2006.
     Ρυθμίζονται, επίσης, επί τω ευνοϊκότερω, διάφορα συνταξιοδοτικά θέματα των μισθωτών, των αυτοαπασχολουμένων και των εργαζομένων στον πρωτογενή τομέα, με σημαντικότερα τη δυνατότητα θεμελίωσης δικαιώματος μειωμένης σύνταξης λόγω γήρατος χωρίς την συμπλήρωση των εκατό ημερών ασφάλισης κατ’ έτος την τελευταία πενταετία, τη βελτίωση του καθεστώτος ασφάλισης των απασχολουμένων στο θέαμα, ακρόαμα και τους απασχολουμένους στον Τύπο και τα μέσα μαζικής ενημέρωσης, την εξαγορά μέχρι εκατόν πενήντα ημέρες ασφάλισης, έξι μήνες περίπου, για τη συμπλήρωση των ελαχίστων προϋποθέσεων συνταξιοδότησης και στους ασφαλισμένους των οργανισμών ασφάλισης ελευθέρων επαγγελματιών και ανεξάρτητα απασχολουμένων, την υπαγωγή στον Ο.Α.Ε. των επαγγελματιών που ασκούν δραστηριότητες σε περιοχές πάνω από χίλιους διακόσιους κατοίκους, χωρίς τα εισοδηματικά κριτήρια που ίσχυαν μέχρι σήμερα και πολλές φορές δημιουργούσαν στρεβλώσεις, αλλά αυτό ισχύει από εδώ και πέρα, δεν πιάνει την προηγούμενη κατάσταση, δεν αλλοιώνει την υφιστάμενη κατάσταση, την ασφάλιση στον Ο.Γ.Α. όχι μόνο των συστηματικών, αλλά και των ευκαιριακά απασχολουμένων στον πρωτογενή τομέα και για την τυχόν δεύτερη απασχόληση, με αποτέλεσμα τη βελτίωση της σύνταξής τους, τη δυνατότητα συνταξιοδότησης από τον Ο.Γ.Α. στην επιζώντα σύζυγο και στην περίπτωση που αυτή εργάζεται σε οποιαδήποτε εργασία, την αύξηση επιδόματος απολύτου αναπηρίας και τις σημαντικές βελτιώσεις στο καθεστώς ασφάλισης των ατόμων με αναπηρίες και τέλος, τη ρύθμιση των οφειλών προς τα ασφαλιστικά ταμεία. 
     Η ρύθμιση αυτή αφορά περισσότερες από εκατόν τριάντα χιλιάδες μικρομεσαίες επιχειρήσεις, μια ρύθμιση με την οποία μπορεί κάποιοι να διαφωνούν. Δεν μας λένε, όμως, τι θα γίνει με τις επιχειρήσεις αυτές, οι οποίες χρωστούν στα ασφαλιστικά ταμεία είτε από κακή νοοτροπία, η οποία βέβαια δεν καλλιεργήθηκε τα τελευταία δυόμισι χρόνια, είτε από πραγματική αδυναμία. Θα κλείσουν; Με ποιες συνέπειες για τους χιλιάδες εργαζόμενους σε αυτές; 
     Ακούστηκε από τους συναδέλφους της αντιπολίτευσης, ότι αυτό το νομοσχέδιο είναι αποσπασματικό, περιπτωσιολογικό, ρουσφετολογικό, συνονθύλευμα διατάξεων. Θέλω να σας υπενθυμίσω ότι αρχή της Κυβέρνησης και κάθε νομοσχεδίου που φέρνει προς ψήφιση, είναι η αντιμετώπιση των μεγάλων προβλημάτων των πολιτών, αλλά και των πολλών μικρών, που τους ταλαιπωρούν και δυσκολεύουν την καθημερινή τους ζωή.
     Κυρίες και κύριοι συνάδελφοι, έχει αρχίσει ο διάλογος για το ασφαλιστικό με πρωτοβουλία της Κυβέρνησης. Δεν υπάρχει άλλος χρόνος για χάσιμο. Κανείς, όμως, δεν νομιμοποιείται να απέχει, ή να κάνει λαθρεμπόριο λαϊκισμού, πλειοδοτώντας δήθεν σε κοινωνική ευαισθησία. Πιστεύω ότι όλοι είμαστε απέναντι στα κοινωνικά προβλήματα, το ίδιο ευαίσθητοι. Όλοι πιστεύω ότι συμφωνούμε στο δημόσιο, καθολικό, υποχρεωτικό και διανεμητικό χαρακτήρα του συστήματος κοινωνικής ασφάλισης. Όλοι συμφωνούμε ότι πρέπει να ενισχυθεί η ανταποδοτικότητα του συστήματος, αφού όμως προηγούμενα διασφαλιστεί ένα ελάχιστο κοινωνικής προστασίας για όλους τους πολίτες. Όλοι συμφωνούμε ότι πρέπει να υπάρχουν ενιαίοι κανόνες κοινωνικής ασφάλισης για όλους και ότι δεν μπορεί κάποιοι να πληρώνουν πολλά και να παίρνουν λίγα και κάποιοι άλλοι να πληρώνουν λίγα και να παίρνουν πολλά. Τέλος, όλοι συμφωνούμε ότι πρέπει να προχωρήσουμε στον εξορθολογισμό του συστήματος κοινωνικής ασφάλισης και να άρουμε τις αδικίες, τις ανισότητες και τις στρεβλώσεις του. 
     Κυρίες και κύριοι συνάδελφοι, η Κυβέρνηση δεσμεύθηκε προηγουμένως και από τον Υπουργό ότι, μέσα στο 2007, θα ρυθμίσει το μεγαλύτερο μέρος των οφειλών της πολιτείας προς τα ασφαλιστικά ταμεία, οφειλές που προέκυψαν από παλαιές κυβερνήσεις αυτών που έκαναν κοινωνική πολιτική και πολιτικές χρηματιστηρίων στην πλάτη των ασφαλιστικών ταμείων. 
     Η βούληση της Κυβέρνησης είναι να δημιουργήσει ένα σταθερό, πάγιο, διαρκές σύστημα για την αξιολόγηση της ασφαλιστικής συμπεριφοράς όλων, που θα εξασφαλίζει τη συνέπεια και την αξιοπιστία των συναλλασσομένων με το δημόσιο σύστημα κοινωνικής ασφάλισης, ένα σύστημα που θα επιβραβεύει τους συνεπείς και θα αποκλείει τους συστηματικά ασυνεπείς.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αγοραστό.
     Έχω την τιμή να ανακοινώσω στο Σώμα ότι ο Υπουργός Δικαιοσύνης διαβίβασε στη Βουλή, σύμφωνα με το άρθρο 86 του Συντάγματος και τα άρθρα 1,2,3 και 4 του ν. 3126/2003 περί ποινικής ευθύνης των Υπουργών, μηνυτήρια αναφορά κατά της Υπουργού Εθνικής Παιδείας και Θρησκευμάτων. 
     Το λόγο έχει ο κ. Σταύρος Δαϊλάκης.
     ΣΤΑΥΡΟΣ ΔΑΪΛΑΚΗΣ: Ευχαριστώ, κύριε Πρόεδρε.
     Καταρχάς, θέλω να δώσω συγχαρητήρια στον Υπουργό, στον Υφυπουργό, στον εισηγητή, αλλά και στην αρμόδια επιτροπή που φέρνει ένα νομοσχέδιο, το οποίο πιστεύω ότι, αν παιζόταν στο «ΠΑΜΕ ΣΤΟΙΧΗΜΑ», πολύ λίγοι στην Ελλάδα θα πίστευαν ότι, ενδέχεται, να έρθει. 
     Μίνι ασφαλιστικό λέγεται και μάλιστα στην εποχή που έχει μάξι πρόβλημα το ΠΑ.ΣΟ.Κ.. Γι’ αυτό και βλέπουμε να αντιδρά έτσι. Είδαμε τον Αρχηγό να έρχεται σήμερα ξαφνικά, να παίρνει το λόγο και όπως πολύ καλά, με μια φυσιολογική ροή πήγαινε, ξαφνικά σταμάτησε. Ήταν το σημείο που έλεγε ότι σε ένα ταμείο αφήνουμε 2.000.000.000. Ίσως, μέσα του να έλεγε: Είναι δυνατόν η δική μας κυβέρνηση να άφησε τέτοιο απόθεμα; 
     Επίσης, ζήτησε αναλογιστική μελέτη. Αναλογίστηκε ως Αρχηγός του ΠΑ.ΣΟ.Κ. τι κακό προσέφερε το κόμμα του και η κυβέρνησή του σ’ αυτήν τη χώρα;
     Επειδή το νομοσχέδιο αναλύθηκε πολύ καλά προηγουμένως από τον εισηγητή, αλλά και από το φίλο μου, Κώστα Αγοραστό, θέλω συμπληρωματικά να πω κάτι για τη βιωσιμότητα των ταμείων, που είναι ένα δύσκολο θέμα, αλλά κατ’ εμέ είναι πολύ πιο εύκολο από τη βιωσιμότητα του κόμματος του ΠΑ.ΣΟ.Κ.. Και επειδή μας ενδιαφέρει το ΠΑ.ΣΟ.Κ. να είναι μεγάλο, εύχομαι γρήγορα να βρει το δρόμο του, γιατί οι τελευταίες δημοσκοπήσεις δεν δίνουν στοιχεία ότι ορθοποδεί. Ο κ. Παπανδρέου σήμερα, ενώ έχουμε το ασφαλιστικό, μας μίλησε για το άρθρο 16. Το έπαιξε «αντιβενιζέλος» σήμερα.
     Κύριε Υπουργέ, αυτή η Κυβέρνηση τολμά να ακολουθήσει αυτά που έχει υποσχεθεί. Πάρα πολλές είναι, όπως είπε προηγουμένως από αυτό το Βήμα ο φίλος μου, Κώστας Αγοραστός, οι ρυθμίσεις που δίνονται μέσα από αυτό το νομοσχέδιο. Εγώ θέλω να σταθώ σε κάτι, ότι στο πέρασμα της Νέας Δημοκρατίας, έστω και λίγο, το 1990-1993, αφήσαμε ένα ταμείο που λεγόταν Τ.Α.Π.-Ο.Τ.Ε.. Είναι το ταμείο των υπαλλήλων του Ο.Τ.Ε.. Το παραλάβαμε ένα τίποτα. Είναι εξωφρενικό ότι περίπου όλα τα ταμεία, ογδόντα επτά διαφορετικά ταμεία, επί ΠΑ.ΣΟ.Κ. άδειασαν. Σήμερα, ακούγοντας τον κ. Παπανδρέου, ένας λογικά σκεπτόμενος έλεγε: Μα, είναι δυνατόν αυτοί, που δεν αποταμίευσαν για να υπάρχει ασφαλιστικό, να ζητούν και τόκους; Έχουμε πολλά παράδοξα με το ΠΑ.ΣΟ.Κ..
     (Χειροκροτήματα από την πτέρυγα της Νέας Δημοκρατίας)
     Η αγαπητή εισηγήτρια ξέρει το αντικείμενο και τα προβλήματα που κληρονομήσαμε. Προσπάθησε και στάθηκε σε ένα επίπεδο τέτοιο που να μπορούμε να πούμε ότι της αξίζουν συγχαρητήρια, γιατί θεσμικά τουλάχιστον ήταν ως εισηγήτρια σε μία δύσκολη θέση, που έπρεπε αφενός μεν να στηρίξει το κόμμα της, αφετέρου δε να πει και τη μισή αλήθεια. Και το πέτυχε αυτό.
     Όπως καταλαβαίνετε, ένα νομοσχέδιο έχει και μερικά τοπικά ενδιαφέροντα και μιλώντας πριν με τον Υπουργό, τον κ. Τσιτουρίδη, του έθεσα το θέμα των υπαλλήλων της Τ.Ε.Δ.Κ., στο άρθρο 59. Είναι περίπου εξήντα άτομα και δεν έχει καμία οικονομική επιβάρυνση. Οι υπάλληλοι της Τ.Ε.Δ.Κ., που ανά την Ελλάδα είναι  περίπου εξήντα, διαχωρίζονται από τους δημοτικούς υπαλλήλους, ενώ στην ουσία ασχολούνται με αυτούς. Οπότε, ήταν θετικό στο να το συμπεριλάβουμε και να λυθεί αυτό το πρόβλημα. Ο κύριος Υπουργός υπεσχέθη ότι στο επόμενο νομοσχέδιο θα λυθεί το θέμα κάποιων παιδιών που εγκλωβίστηκαν από την Κυβέρνηση του ΠΑ.ΣΟ.Κ.. Μιλώ για τους καθηγητές που είναι στις Σχολές Μαθητείας του Ο.Α.Ε.Δ. που έχασαν ευκαιρίες ζωής. Ενώ θα μπορούσαν να βρίσκονται κάπου αλλού, εγκλωβίστηκαν, πιστεύοντας ότι με δεκαετή προσφορά θα είχαν μονιμοποιηθεί. Υπεσχέθη ο Υπουργός ότι και αυτό το θέμα θα λυθεί.
      Γενικά εγώ θα σας το πω με μία απλή φράση. Οι κυβερνήσεις ΠΑ.ΣΟ.Κ. κατάφεραν τι; Να αφήσουν πιο πολλούς συμβασιούχους σ’ αυτή τη χώρα, απ’ ό,τι είναι οι υπόλοιποι πολίτες. Αυτό δεν το ξεχνά ο κόσμος. Γι’ αυτό υπάρχουν και στις δημοσκοπήσεις οι διαφορές που δείχνουν να ανοίγει η ψαλίδα, υπέρ του Κώστα Καραμανλή, σε σχέση με το Γιώργο Παπανδρέου, να υπάρχει παράσταση νίκης, η οποία αυξάνεται και πέρα από κει, ενώ είμαστε σε ένα δύσκολο χρονικά σημείο, αυξάνουμε τη διαφορά.
      Γι’ αυτό, αγαπητή φίλη, εισηγήτρια του ΠΑ.ΣΟ.Κ., έχετε χρόνο να προετοιμαστείτε καλά, αρκεί να τα βρείτε πρώτα μέσα στο κόμμα σας. Γι’ αυτό μιλώ για δύσκολη περίπτωση βιωσιμότητας του ΠΑ.ΣΟ.Κ.. Εμείς θέλουμε δυνατό ΠΑ.ΣΟ.Κ.. Αφού ξεπεράσετε εσείς αυτό το πρόβλημα, στα επόμενα νομοσχέδια στη νέα τετραετία -που και τα οικονομικά τα συμμορφώνουμε και γενικά δείχνουμε ότι είμαστε μια Κυβέρνηση που ασχολείται με όλους και όχι με τους μεγάλους μόνο, ενώ εσείς ήσασταν μια κυβέρνηση που είχατε ασχοληθεί πάρα πολύ με τους δεύτερους και  αυτό σας έστειλε εκεί που σας έστειλε- θα έχουμε τη δυνατότητα να είμαστε ακόμη πιο συνεπείς απέναντι στα χαμηλά στρώματα που έχουν ανάγκη.
      Αφήσατε το 1/3 του πληθυσμού στο έλεος του Θεού. Και ευτυχώς ήρθε η Νέα Δημοκρατία και ασχολείται και μ’ αυτούς. Συμμαζεύουμε παντού, γιατί είπατε για το ράβε-ξήλωνε, αλλά ήταν όλα ξηλωμένα. Τον Υπουργό τον έχετε κάνει κοπτοράπτη τώρα. Να κόβει αυτά που πρέπει από αλλού, να τα δίνει αλλού, στις χαμηλές τάξεις, για να πετύχουμε αυτό που και εσείς σίγουρα θέλετε, αλλά δεν μπορέσατε τόσα χρόνια να το πετύχετε.
     Κυρία Χριστοφιλοπούλου, πόσες ασθένειες σας άφησε η Νέα Δημοκρατία και πόσες παραλάβαμε; Γιατί βγάλατε κοινές ασθένειες. Φαντάζεστε πόσες αρρώστιες ήρθαν από το Χρηματιστήριο; Έκρηξη ψυχικής υγιεινής. Δεν ήταν τυχαία σ’ αυτή τη χώρα. Σε μία χώρα που έχουμε ήλιο, θάλασσα, δεν υπήρχε ψυχική υγιεινή. Ήταν άγνωστη λέξη για μας. Προήλθε από σας και πολλές ασθένειες προήλθαν από σας. Δεν το λέω με κακία, το λέω για να παντρέψω το ένα σκέλος με το άλλο. Μη ζητάτε αναλογιστική μελέτη. Σας είπα, αναλογιστείτε τι κακό κάνατε. Μπορείτε από δω και πέρα, αφού βάλετε νέους στόχους, να προχωρήσετε για να συμπλέουμε και να βρίσκουμε λύσεις. Δεν μπορεί τη μία μέρα ο Αρχηγός σας να λέει, ναι, θα ψηφίσω το άρθρο 16 και να έρχεται σήμερα και να το παίζει «αντιβενιζέλος», ότι και εγώ είμαι με το δημόσιο, λίγο από δω, λίγο από κει, είμαι με όλους. Δεν γίνεται σ’ αυτή τη ζωή να είμαστε με όλους. 
     Ευχαριστώ, κύριε Πρόεδρε. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δαϊλάκη. 
     Το λόγο έχει ο κ. Κωνσταντάρας. 
     ΔΗΜΗΤΡΙΟΣ ΚΩΝΣΤΑΝΤΑΡΑΣ: Ευχαριστώ πάρα πολύ, κύριε Πρόεδρε. Πολλά ακούγονται, πολλά γράφονται και λέγονται γι’ αυτό το νομοσχέδιο εδώ και καιρό. Πολλά ακούστηκαν, ακούγονται και θα ακουστούν σ’ αυτή την Αίθουσα για ένα σχέδιο νόμου με το οποίο ούτε λίγο ούτε πολύ επιχειρείται από την πλευρά του Υπουργείου Απασχόλησης να αντιμετωπιστούν εκκρεμότητες, να αρθούν κάποιες ανισότητες, να μπει τάξη σε διοικητικά προβλήματα και να ρυθμιστούν θέματα που χρόνιζαν και δημιουργούσαν προβλήματα. 
     Λάθη αποκαταστάθηκαν, παραλείψεις ίσως δεν αποκαταστάθηκαν αλλά ενδεχομένως, μέσα από το διάλογο, θα αποκατασταθούν. Δεν σκοπεύω να επαναλάβω όσα ειπώθηκαν, ούτε να προχωρήσω, βεβαίως, σε συγκρουσιακή κατάσταση. Βλέπω το ποτήρι μισογεμάτο. Θα σταθώ επιλεκτικά σε ορισμένες διατάξεις του  νομοσχεδίου, σε συγκεκριμένα μόνο θέματα για ένα και μόνο λόγο: Διότι εκτός από την κανονιστική τους δύναμη και αξία, αποδεικνύουν ευαισθησία, ανοικτό μυαλό, αποφασιστικότητα, σοβαρότητα και γνώση μέσα σε ένα νομοσχέδιο αρκετά εκτεταμένο, το οποίο εκτός από τα πολλά κακά -όπως άκουσα από συναδέλφους της Αντιπολίτευσης ότι υπάρχουν- υπάρχουν και πολλά καλά. Μόνο που δυστυχώς τα καλά τις περισσότερες φορές δεν τα αναζητούμε και δεν τα αναφέρουμε.
     Θέλω να μείνω, λοιπόν, στην πολύ σημαντική διάταξη που δίνει τη δυνατότητα στους απασχολούμενους στο θέαμα, ακρόαμα, να εξασφαλίζουν τεσσερισήμισι χιλιάδες ημέρες εργασίας σε κάθε δεκαπενταετία, αντί για τρεις χιλιάδες σε κάθε δεκαετία. Είναι πάρα πολύ σημαντικό. Προέρχομαι από το χώρο και γνωρίζω ότι οι άνθρωποι του θεάματος μπορεί να έχουν μία χρονιά καλή ή δύο και τρεις ή τέσσερις χρονιές με ελάχιστες ημέρες εργασίας. Βεβαίως, να γκρινιάξω λίγο και να πω ότι η ρύθμιση θα μπορούσε να είναι και ελαφρώς καλύτερη, μια και οι καλλιτέχνες δεν είναι όλοι σταρ, ούτε είναι υπάλληλοι, ούτε γίνονται ποτέ υπάλληλοι με σύμβαση αορίστου χρόνου. Θεωρώ πάντως πιο δίκαιη και κοντά στην ιδιόμορφη πραγματικότητα του χώρου αυτήν τη ρύθμιση, όπως και τις ειδικότερες που προβλέπονται για την ασφάλιση των καλλιτεχνών, οι οποίοι συμμετέχουν σε συναυλίες ή σε τέτοιου είδους εκδηλώσεις. 
     Ακόμη το νομοσχέδιο, μέσα στο γενικότερο πλαίσιο που περιέγραψα προηγουμένως, προβλέπει και ευνοϊκές ρυθμίσεις για ανέργους άνω των πενήντα πέντε που μπορούν να πάρουν μειωμένη σύνταξη χωρίς την προϋπόθεση της πραγματοποίησης εκατό ημερών ασφάλισης κατ’ έτος, την προηγουμένη της αιτήσεως της συνταξιοδότησης πενταετία. 
     Επίσης, δίνεται η δυνατότητα και στους ασφαλισμένους των οργανισμών ελευθέρων επαγγελματιών, εφ’ όσον είναι ήδη εξήντα πέντε ετών, να εξαγοράσουν μέχρι εκατόν πενήντα ημέρες ή έξι μήνες για να συμπληρώσουν τις ελάχιστες προϋποθέσεις συνταξιοδότησης λόγω γήρατος, κάτι που ίσχυε μέχρι σήμερα μόνο για μισθωτούς. Είπα τη φράση «συνταξιοδότηση λόγω γήρατος» και μου είναι αδύνατον να σκεφθώ ότι απευθύνεται σε ανθρώπους εξήντα πέντε ετών σήμερα.
     Οι ασφαλισμένοι στα γραφεία τύπου για πρώτη φορά από εδώ και στο εξής θα μπορούν να βγαίνουν στη σύνταξη με τριάντα επτά χρόνια εργασίας, χωρίς όριο ηλικίας, αρκεί να έχουν ασφαλιστεί μετά την 1 Ιανουαρίου 1983, καθώς για τους προηγούμενους υπάρχει ήδη σχετική ρύθμιση στην ασφαλιστική νομοθεσία.
     Τέλος, υπό κάποιες προϋποθέσεις, οι ελεύθεροι επαγγελματίες θα ασφαλίζονται πλέον υποχρεωτικά σε δικά τους ταμεία αντί του Ο.Γ.Α., όπως ίσχυε μέχρι σήμερα.
     Μία θεωρητική προσέγγιση, κύριε Πρόεδρε. Το νομοσχέδιο προβλέπει -απ’ ό,τι βλέπω- παίρνει υπ’ όψιν του το μέλλον, δεν μεταθέτει προβλήματα στις επόμενες τετραετίες, ούτε στις επόμενες γενιές. Με νηφαλιότητα, με ανώδυνα μέτρα και με τη μεγαλύτερη δυνατή συναίνεση προσπαθεί –τουλάχιστον προσπαθεί- να τα επιλύσει.
     Άφησα τελευταία την πιο σημαντική, για μένα, ρύθμιση. Αναφέρομαι στα άρθρα 60 και 61 για τους ανάπηρους. Από πολύ καιρό, κύριε Πρόεδρε, κυρίες και κύριοι συνάδελφοι, είχα ασχοληθεί με ένα συγκεκριμένο θέμα, με μία άγνωστη σοβαρή και επώδυνη πάθηση, το λεγόμενο σύνδρομο της κλαίουσας γαλής, του κλάματος δηλαδή της γάτας. Και αν δεν έχετε δει ποτέ σας άτομα που πάσχουν από αυτό το σύνδρομο, που κινούνται συνεχώς και κλαίνε νιαουρίζοντας χωρίς επαφή, χωρίς να συνεργάζονται, χωρίς να αντιλαμβάνονται, σας εύχομαι να μην το δείτε ποτέ.
     Έτσι κι αλλιώς είναι δύσκολο. Και λυπάμαι που το περιέγραψα, αλλά το θεώρησα αναγκαίο. Η πάθηση είναι πάρα πολύ σπάνια. Οι στατιστικές μιλούν για ένα περιστατικό στα τέσσερα εκατομμύρια γεννήσεις. Ίσως γι’ αυτό και μέχρι σήμερα δεν έχει υπάρξει ποτέ οριστική ρύθμιση. Μέχρι τώρα τους πάσχοντες απ’ αυτό το σύνδρομο δεν τους κατέτασσαν στα άτομα με αναπηρίες, με αποτέλεσμα οι ίδιοι οι πάσχοντες, αλλά πολύ παραπάνω οι οικείοι τους να μην δικαιούνται σύνταξης ή οποιασδήποτε άλλης παροχής ή συνδρομής που δινόταν στους αναπήρους. 
     Ούτε εγώ το γνώριζα αυτό το δράμα και την ταλαιπωρία των ανθρώπων αυτών, κυρίως την ταλαιπωρία των οικογενειών τους. Όταν το γνώρισα, τυχαία, μέσα από μια τηλεοπτική εκπομπή του Μάκη Τριανταφυλλόπουλου, με συγκλόνισε. «Ιδού η πρόκληση, κύριε Βουλευτά μου», μου είχε πει τότε στον αέρα, «Διορθώστε το». Ε, λοιπόν, το διορθώσαμε. Οι πάσχοντες είναι ανίκανοι να αυτοεξυπηρετηθούν και στα πιο απλά πράγματα. Έχουν συνεχή ανάγκη βοήθειας από κάποιον δίπλα τους και ένα τέτοιο άτομο δεν χαρακτηριζόταν καν ανάπηρο.
     Το παλέψαμε λοιπόν. Θέλω να συγχαρώ και να ευχαριστήσω τον κ. Σάββα Τσιτουρίδη και τον προκάτοχό του κ. Πάνο Παναγιωτόπουλο, τον κ. Γιακουμάτο και τα επιτελεία τους, διότι το κατανόησαν, το πάλεψαν και με αυτή τη ρύθμιση μπήκε τέλος και στην αδικία και στην ψυχική, οικονομική και ψυχολογική ταλαιπωρία κυρίως των οικογενειών των πασχόντων. Και πρώτος από όλους ο παρών σήμερα εισηγητής μας, κ. Αγγελόπουλος. Κύριε Αγγελόπουλε, τους αναγνωρίσατε το δικαίωμα στην αξιοπρέπεια και γι’ αυτό σας συγχαίρω και σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κωνσταντάρα.
     Το λόγο έχει ο κ. Μπούρας, με την αγόρευση του οποίου ολοκληρώνεται η αποψινή μας συνεδρίαση.
     ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
     Η Κυβέρνηση με το παρόν νομοσχέδιο ασφαλώς δεν επιχειρεί παρέμβαση στη δομή του ασφαλιστικού συστήματος, το οποίο σήμερα αποτελεί, κατά κοινή ομολογία το μέγα πρόβλημα στην κοινωνικοοικονομική λειτουργία του κράτους. Ρυθμίζει θέματα που εκκρεμούσαν επί δεκαετίες, αίρει κοινωνικές αδικίες και επιλύει προβλήματα διοικητικής φύσεως. 
     Με το παρόν νομοσχέδιο επιχειρείται, πρώτον, η ενεργοποίηση διατάξεων προηγούμενων ασφαλιστικών νόμων που δεν είχαν ενεργοποιηθεί από την προηγούμενη κυβέρνηση. Δεύτερον, επιχειρείται η παρέμβαση και η αποκατάσταση δυσλειτουργιών και αδικιών, οι οποίες είχαν δημιουργηθεί από την εφαρμογή διατάξεων προηγουμένων νόμων και τρίτον, οι αναγκαίες λόγω των αλλαγών τόσο σε οικονομικό όσο και σε κοινωνικό πεδίο παρεμβάσεις, διότι σήμερα πολλές ρυθμίσεις του παρελθόντος έχουν ξεπεραστεί από τις οικονομικές εξελίξεις και τις νέες κοινωνικές συνθήκες και ανάγκες των εργαζομένων και συνταξιούχων αλλά και των επιχειρήσεων που τους απασχολούν. Έτσι, λοιπόν, κατά ανάγκην και εξ αντικειμένου το νομοσχέδιο ρυθμίζει περιπτώσεις που κρίθηκαν αναγκαίες για παρέμβαση και νέα ρύθμιση, όμως σε καμία περίπτωση δεν διέπεται από πελατειακή λογική. 
     Εγώ καταλαβαίνω τη δυσκολία των συναδέλφων της Αξιωματικής Αντιπολίτευσης, των συναδέλφων του ΠΑ.ΣΟ.Κ. να μην μπορούν να τοποθετηθούν επί των σημείων του νομοσχεδίου. Σημείωσα ορισμένες λέξεις. Πραγματικά χαρακτήρισαν το νομοσχέδιο «κουρελού», «συνονθύλευμα ρουσφετιών», «κάποια ψίχουλα και μπόλικη σάλτσα λαϊκισμού» και ειλικρινά διερωτώμαι, αλλά και διερωτάται ο ελληνικός λαός: Η άρση αδικιών, η λύση εκκρεμοτήτων του παρελθόντος, που για δεκαετίες κρατούσαν ομήρους συμπολίτες μας, είναι «συνονθύλευμα ρουσφετιών», είναι «κουρελού»; 
     Κυρίες και κύριοι συνάδελφοι, πραγματικά έχετε χάσει το μέτρο και δυστυχώς σήμερα το μέτρο αυτό το έχασε και ο Αρχηγός σας, ο οποίος εμφανίστηκε εδώ σε αυτήν την Αίθουσα χωρίς επιχειρήματα και μας είπε μάλιστα: «Εμείς είμαστε έτοιμοι να δεχθούμε συναίνεση, αλλά να συνεχίσετε τη δική μας πολιτική». Έτσι είπε επί λέξει. Μα, αυτήν την πολιτική των είκοσι ετών την καταδίκασε στις 7 Μαρτίου του 2004 ο ελληνικός λαός και, όπως και σήμερα και διαρκώς δείχνουν οι μετρήσεις της κοινής γνώμης, συνεχίζει να την καταδικάζει και θα συνεχίζει για πολύ καιρό, όσο το ΠΑ.ΣΟ.Κ. κινείται σε αυτά τα επίπεδα.
     Η περίπτωση ρύθμισης των οφειλών δεν αποτελεί εύνοια στους μεγαλοοφειλέτες, δεν στρεβλώνει τον ανταγωνισμό, όπως μας είπατε, και δεν οδηγεί σε περαιτέρω επιβάρυνση των ασφαλιστικών ταμείων, όπως ακούγεται από την Αντιπολίτευση. Θα επισημάνω ιδιαίτερα ορισμένες πτυχές αυτού του νομοσχεδίου, με τις οποίες δίδονται λύσεις στα προβλήματα που απασχολούν χρόνια, πολλές κατηγορίες ασφαλισμένων και συνταξιούχων.
     Με το παρόν νομοσχέδιο επιχειρείται η αναδιάρθρωση, δηλαδή ο σαφής προσδιορισμός των κλάδων ασφάλισης ενός πολύ μεγάλου ταμείου, του ταμείου των μηχανικών, του Τ.Σ.Μ.Ε.Δ.Ε.. Οι κλάδοι αυτοί θα λειτουργούν με λογιστική και οικονομική αυτοτέλεια. Με την κατάργηση του ειδικού λογαριασμού πρόσθετων παροχών και την αντικατάστασή του με ειδική προσαύξηση που βαρύνει τον κλάδο κύριας σύνταξης επιτυγχάνεται η διασφάλιση των δικαιωμάτων των ασφαλισμένων που έχουν ήδη αποκτηθεί. Εξασφαλίζεται η χρηματοδότηση των κλάδων μελλοντικά, χωρίς σημειωτέον να υπάρχει απόκλιση από τις γενικές διατάξεις που ισχύουν για όλους τους ασφαλιστικούς οργανισμούς. Έτσι -μόνο ένα νούμερο θα πω- η σύνταξη από τα 1.416 ευρώ θα πάει στα 1.901 ευρώ για όλους τους ασφαλισμένους και μετά την 1η Ιανουαρίου 1993, δηλαδή μία πραγματική μεγάλη αύξηση 500 ευρώ. Και όλα αυτά -γιατί έφυγε ο συνάδελφός μου από την πλευρά του ΠΑ.ΣΟ.Κ., ο κ. Στρατάκης- γιατί, ενώ με το ν. 2984/82 είχε προβλεφθεί η έκδοση σχετικού προεδρικού διατάγματος κατόπιν αναλογιστικής μελέτης, που μας την είπε ο κ. Παπανδρέου απόψε, αλλά ποτέ δεν έκανε το κόμμα του, αυτό δεν είχε γίνει ποτέ, με συνέπεια να μένει έωλο αυτό το θέμα για αρκετά χρόνια.
     Με το παρόν νομοσχέδιο παρέχονται κίνητρα για την αποπληρωμή των οφειλόμενων εισφορών στο Ι.Κ.Α.-Ε.Τ.Α.Μ.-Ε.Τ.Ε.Α.Μ. και μάλιστα ανερχόμενα στο ύψος των 3,6 εκατομμυρίων ευρώ. Επειδή δεν αμφιβάλλει κανείς ότι οι συνεχείς ρυθμίσεις οδηγούν σε στρέβλωση του ανταγωνισμού και πρέπει να αποφεύγονται, η Κυβέρνηση δια του κ. Υπουργού Απασχόλησης και Κοινωνικής Προστασίας τόσο στην επιτροπή όσο και εδώ, προανήγγειλε ότι αφ’ ενός θα δημιουργηθεί κεντρικός ελεγκτικός μηχανισμός ελέγχου των εισφορών και παροχών όλου του συστήματος κοινωνικής ασφάλισης και αφ’ ετέρου θα παρουσιάσει σχέδιο που θα προσομοιάζει με το σύστημα «ΤΕΙΡΕΣΙΑΣ» που χρησιμοποιούν οι τράπεζες, έτσι ώστε να μην μπορούν οι επιχειρήσεις που δεν είναι συνεπείς να τυγχάνουν ρυθμίσεων και να παίρνουν αναλυτική ενημερότητα. Μία σειρά σημαντικών διατάξεων ακολουθούν σε όλο το σχέδιο νόμου και μόνο να πω ότι οι λέξεις που επαναλαμβάνονται κάθε δεύτερη σειρά σε αυτό το νομοσχέδιο είναι όλες λέξεις θετικές: «παρατείνεται», «παρέχεται», «βελτιώνεται», «επεκτείνεται», «διευκολύνεται», «αυξάνεται» η μειωμένη σύνταξη, όλα δηλαδή υπέρ των ασφαλισμένων, υπέρ των συνταξιούχων.
     Κυρίες και κύριοι συνάδελφοι, πολλά θα μπορούσα να πω, αλλά θα επανέλθω λεπτομερέστερα επί των άρθρων.
     Κλείνω λέγοντας ότι όλες οι παραπάνω ρυθμίσεις που ανέφερα και περιέχονται στο συζητούμενο σχέδιο νόμου μαζί με τις υπόλοιπες ασφαλώς δεν αποτελούν πελατειακή πολιτική. Αποτελούν την αναγκαία παρέμβαση εκεί όπου η κοινωνική δικαιοσύνη, η κοινωνική ευαισθησία, η οικονομική ευρυθμία και η υποχρέωση της πολιτείας είχαν για χρόνια σημειώσει αρνητικό ρεκόρ. Αυτή η Κυβέρνηση, η  Κυβέρνηση του Κώστα Καραμανλή αποδεικνύει και τώρα ότι είναι κοινωνικά ευαίσθητη ρεαλιστική, τολμηρή στις αποφάσεις της, αποφασιστική στις ενέργειές της και το σημαντικότερο έχει όραμα και βούληση να πράξει το ωφέλιμο για τον εργαζόμενο, τον συνταξιούχο, τον μικρομεσαίο επιχειρηματία. Γι’ αυτό και η ελληνική κοινωνία, οι Έλληνες πολίτες την στηρίζουν και θα την στηρίξουν και στη νέα τετραετία. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, για να μιλήσουν αύριο επί της αρχής είναι εγγεγραμμένοι τριάντα πέντε ομιλητές. Αν υπολογίσουμε και τον χρόνο των Υπουργών και των Κοινοβουλευτικών Εκπροσώπων και των δευτερολογιών αντιλαμβάνεστε ότι θα χρειαστούν πολλές ώρες.
     Γι’ αυτό προτείνω να αποφασίσουμε απόψε οι ομιλίες αύριο να περιοριστούν στα έξι λεπτά. 
     Συμφωνεί το Σώμα;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συνεφώνησε.
     Αύριο θα αρχίσουμε ακριβώς στις 10.30΄ το πρωϊ. Παρακαλώ να είναι παρόντες εδώ οι πρώτοι τουλάχιστον ομιλητές. Πρώτος είναι ο κ. Καρπούζας που είναι αυτή τη στιγμή στην Αίθουσα και δεύτερος ο κ. Αγγελίδης. Μετά ο κ. Χωρέμης. Και εσείς, κύριε Υπουργέ, να είστε συνεπής στην ώρα σας όπως πάντα. 
     Κύριοι συνάδελφοι, στο σημείο αυτό δέχεστε να λύσουμε την συνεδρίαση; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Σώματος και ώρα 00.01΄ λύεται η συνεδρίαση για σήμερα ημέρα Τετάρτη 29 Νοεμβρίου 2006 και ώρα 10.30΄ με αντικείμενο εργασιών του Σώματος νομοθετική εργασία , συνέχιση της συζήτησης επί της αρχής των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Αναδιάρθρωση των κλάδων του  Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας», σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 28-11-06	ΣΕΛ.-5-

Τελευταία Αποθήκευση:	4/12/2006 10:45:00 μμ	Από:	M.velioti
Εκτυπώθηκε:	4/12/2006 1:30:00 μμ

