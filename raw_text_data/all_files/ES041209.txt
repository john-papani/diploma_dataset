Πέμπτη 9 Δεκεμβρίου 2004
ΣΥΝΕΔΡΙΑΣΗ ΟΗ’
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΘΕΜΑΤΑ

Α. ΕΙΔΙΚΑ ΘΕΜΑΤΑ

1. Ανακοινώνεται ότι τη συνεδρίαση παρακολουθούν μαθητές από το Λύκειο Ασπροπύργου, την Ελληνογερμανική Αγωγή και το Γυμνάσιο Κάτω Λεχωνίων Μαγνησίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 10 Δεκεμβρίου 2004, σελ.
4. Συζήτηση επικαίρων ερωτήσεων:
α) Προς την Υπουργό Εθνικής Παιδείας και Θρησκευμάτων σχετικά με τα αποτελέσματα των ελέγχων που διενήργησε το Γενικό Λογιστήριο του Κράτους στον Οργανισμό Επαγγελματικής Εκπαίδευσης και Κατάρτισης, σελ.
β) Προς τον Υπουργό Δικαιοσύνης σχετικά με την επανένταξη και αρωγή των θυμάτων Διεθνικής Σωματεμπορίας, σελ.
γ) Προς τον Υπουργό Οικονομίας και Οικονομικών:
i)  σχετικά με τη ρύθμιση των ληξιπρόθεσμων οφειλών των αγροτών κ.λπ., σελ.
ii) σχετικά με τους χαμηλούς ρυθμούς απορρόφησης των κονδυλίων του Γ’ ΚΠΣ., σελ.
iii) σχετικά με τη ρύθμιση χρεών των αγροτών κ.λπ,, σελ.
δ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την κατασκευή της Εθνικής Οδού Αντιρρίου-Ιτέας-Αμφισσας-Θερμοπυλών κ.λπ., σελ.
ε) Προς τον Υπουργό Υγείας και Κοινωνικής Αλληλεγγύης σχετικά με τη χρηματοδότηση του Ψυχολογικού Κέντρου Βορείουι Ελλάδος κ.λπ., σελ.
στ) Προς τον Υπουργό Αγροτικής Ανάπτυξης και Τροφίμων σχετικά με τη διεκδίκηση εκτάσεων του Ποικίλου ‘Ορους από το δημόσιο κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση», σελ.


ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΝΝΑΚΟΥ Μ., σελ.
ΓΚΑΤΖΗΣ Ν., σελ.
ΔΙΑΜΑΝΤΟΠΟΥΛΟΥ Α., σελ.
ΚΟΝΤΟΣ Α., σελ.
ΚΟΥΡΑΚΟΣ Ι., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΜΠΟΥΓΑΣ Ι., σελ.
ΞΑΝΘΟΠΟΥΛΟΣ Θ., σελ.
ΞΗΡΟΤΥΡΗ Α., σελ.
ΠΑΠΑΛΗΓΟΥΡΑΣ Α., σελ.
ΡΕΓΚΟΥΖΑΣ Α., σελ.
ΦΡΑΓΚΙΑΔΟΥΛΑΚΗΣ Ε., σελ.
ΦΩΛΙΑΣ Χ., σελ.
ΧΟΥΡΜΟΥΖΙΑΔΗΣ Γ., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΑΗΔΟΝΗΣ Χ., σελ.
ΑΠΟΣΤΟΛΑΚΗ Μ., σελ.
ΒΕΡΓΙΝΗΣ Σ., σελ.
ΒΕΡΕΛΗΣ Χ., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΔΑΙΛΑΚΗΣ Σ., σελ.
ΔΕΡΜΕΤΖΟΠΟΥΛΟΣ Α., σελ.
ΚΑΛΑΝΤΖΗΣ Γ., σελ.
ΚΑΚΛΑΜΑΝΗΣ Α., σελ.
ΚΑΡΑΜΑΡΙΟΣ Α., σελ.
ΚΑΧΡΙΜΑΚΗΣ Μ., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΓΙΑΝΝΗΣ Γ., σελ.
ΚΩΣΤΟΠΟΥΛΟΣ Α., σελ.
ΛΕΓΚΑΣ Ν., σελ.
ΜΑΓΚΡΙΩΤΗΣ Ι., σελ.
ΜΠΕΖΑΣ Α., σελ.
ΟΙΚΟΝΟΜΟΥ Β., σελ.
ΠΑΓΚΑΛΟΣ Θ., σελ.
ΠΑΝΤΕΛΑΚΗ Ε., σελ.
ΡΟΒΛΙΑΣ Κ., σελ.
ΣΓΟΥΡΙΔΗΣ Π., σελ.
ΤΣΙΑΜΑΝΗΣ Δ., σελ.
ΦΩΛΙΑΣ Χ., σελ.
ΦΩΤΙΑΔΗΣ Α.,σελ.





ΠΡΑΚΤΙΚΑ ΒΟΥΛΗΣ

ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α΄

ΣΥΝΕΔΡΙΑΣΗ OH΄

Πέμπτη 9 Δεκεμβρίου 2004


      Αθήνα, σήμερα στις 9 Δεκεμβρίου 2004, ημέρα Πέμπτη και ώρα 10.38΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ιωάννη Κουράκο, Βουλευτή Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμαρχος Σκύρου ζητεί την τοποθέτηση στο Πολυδύναμο Περιφερειακό Ιατρείο Σκύρου ειδικευμένου γιατρού γενικής ιατρικής.
      2) Ο Βουλευτής Περιφέρειας Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Γονέων και Κηδεμόνων Μαθητών Δημοτικού Σχολείου Σαρωνίδας ζητεί τη δημιουργία ενός σύγχρονου σχολείου για τη στέγαση των μαθητών του πιο πάνω  σχολείου.
      3) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Σύλλογος Υπαλλήλων Νομαρχιακής Αυτοδιοίκησης Χανίων  ζητεί τη νομοθετική ρύθμιση οικονομικού θέματος.
      4) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία η Τοπική Ένωση Δήμων  και Κοινοτήτων Νομού Χανίων ζητεί την άμεση προκήρυξη της μελέτης για την ανάθεση του Γ.Π.Σ. του Ενιαίου Πολεοδομικού Συγκροτήματος Χανίων.
      5) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο κ. Μιχαήλ Ζήλας, συμβασιούχος υπάλληλος της Προγραμματικής Σύμβασης του Δήμου Καστοριάς ζητεί τη μονιμοποίησή του.
      6) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία το Κέντρο Αποθεραπείας – Αποκατάστασης – Κοινωνικής  Υποστήριξης Ατόμων με Ειδικές Ανάγκες Καστοριάς ζητεί την πρόσληψη προσωπικού στην πτέρυγα Αποκατάστασης του Κέντρου στο Άργος Ορεστικό.
      7) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Πανελλήνιος Σύνδεσμος Εκτροφέων Γουνοφόρων Ζώων ζητεί τον υπολογισμό των ισοδύναμων για τα γουνοφόρα ζώα.
      8) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορές με τις οποίες η Εθνική Συνομοσπονδία Ατόμων με Ειδικές Ανάγκες ζητεί την εξασφάλιση μόνιμων πόρων για την οικονομική επιχορήγηση των δαπανών λειτουργίας της.       
      9) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία Μαθητές του Λυκείου, Γυμνασίου και Δημοτικού Σχολείου Γόννων Λάρισας ζητούν την άμεση ολοκλήρωση της κατασκευής του κλειστού γυμναστηρίου Γόννων.
      10) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία ο Δήμος Σαρανταπόρου Λάρισας ζητεί να ενταχθούν σε πρόγραμμα οικονομικής ενίσχυσης οι παραγωγοί αμυγδάλων της περιοχής του.
      11) Οι Βουλευτές κ. ΙΩΑΝΝΗΣ ΔΡΑΓΑΣΑΚΗΣ και κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνιος Ομοσπονδία Εργαζομένων Ερευνητικών Κέντρων – Ιδρυμάτων και ο Σύλλογος Εργαζομένων ΕΚΕΦΕ ΔΗΜΟΚΡΙΤΟΣ καταγγέλλουν αυθαιρεσίες της διοίκησης του πιο πάνω κέντρου κ.λπ.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1978/6-7-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 400/21-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Αγγ. Τζέκης, και Γ. Χουρμουζιάδης, σας πληροφορούμε τα εξής:
     Οι συμβατικοί σπόροι σποράς που παράγονται στην χώρα μας ή εισάγονται από άλλο Κράτος Μέλος ή από Τρίτη Χώρα, εξετάζονται για την παρουσία τυχαίων και τεχνικά αναπόφευκτων προσμίξεων με γενετικά τροποποιημένους σπόρους. Το θέμα αυτό αντιμετωπίζεται στην χώρα μας με εθνική νομοθεσία (μέχρι να ρυθμιστεί σε Κοινοτικό επίπεδο) και συγκεκριμένα με την ΚΥΑ 332657/16-2-2001 "Τεχνικός Κανονισμός Πιστοποίησης και Ελέγχου κατά την εμπορία σπόρων προς σπορά συμβατικών ποικιλιών καλλιεργούμενων φυτικών ειδών για την παρουσία προσμίξεων από γενετικά τροποποιημένους σπόρους" (ΦΕΚ 176Β/21-2-2001). Τα φυτικά είδη που καλύπτονται από την υπόψη ΚΥΑ είναι το βαμβάκι, ο αραβόσιτος, τα τεύτλα, η ελαιοκράμβη, η σόγια και η τομάτα για μεταποίηση και η υπόψη ΚΥΑ είναι σε ισχύ και εφαρμόζεται επιτυχώς από το 2001.
     Οι εργαστηριακοί έλεγχοι που προβλέπονται στην ανωτέρω ΚΥΑ, είναι καθολικοί στην περίπτωση που οι εισαγόμενες ή ενδοκοινοτικά διακινούμενες σπορομερίδες δεν συνοδεύονται από επίσημα πιστοποιητικά για τη μη παρουσία γενετικά τροποποιημένων σπόρων σε αυτές, τα οποία εκδίδονται από την αρμόδια υπηρεσία της χώρας στην οποία έγινε η πιστοποίησή τους. Στην περίπτωση που οι σπορομερίδες συνοδεύονται από τα ανωτέρω πιστοποιητικά, οι διενεργoύμενoι έλεγχοι είναι δειγματοληπτικοί και αφορούν ένα ποσοστό των εισαγόμενων ή ενδοκοινοτικά διακινούμενων σπορομερίδων. Τόσο στη μία όσο και στην άλλη περίπτωση, οι έλεγχοι διενεργούνται κατά την άφιξη των σπορομερίδων στην χώρα και στη μεν πρώτη οι σπορομερίδες δεσμεύονται μέχρι την έκδοση των τελικών αποτελεσμάτων των εργαστηριακών ελέγχων, ενώ στη δεύτερη μπορούν να τεθούν σε εμπορία αμέσως μετά τη διενέργεια τής δειγματοληψίας.
     Τα αποτελέσματα των ελέγχων που προβλέπονται στην προαναφερθείσα ΚΥΑ, γνωστοποιούνται αμέσως μετά την παραλαβή τους από την αρμόδια Διεύθυνση του Υπουργείου στις αρμόδιες περιφερειακές υπηρεσίες και είναι στη διάθεση κάθε ενδιαφερομένου. Οι υπηρεσίες αυτές ενεργούν κατά περίπτωση και σύμφωνα με τα οριζόμενα στη σχετική νομοθεσία, δηλαδή απαγορεύουν τη διακίνηση σπόρων συμβατικών ποικιλιών με προσμίξεις γενετικά τροποποιημένων σπόρων πέραν των οριζομένων στη νομοθεσία αυτή και στη συνέχεια επιβάλλουν την εξαγωγή τους εκτός εθνικού χώρου ή την καταστροφή τους.
     Κατά τους δειγματοληπτικούς ελέγχους που διενεργήθηκαν σε σπορομερίδες του υβριδίου αραβοσίτου PR33R77, ευρέθη ότι η σπορομερίδα USA-IL -03-0315 του υβριδίου αυτού, η οποία συνοδευόταν από επίσημα πιστοποιητικά της αρμόδιας αρχής πιστοποίησης για μη παρουσία γενετικά τροποποιημένων σπόρων και μέρος της οποίας διατέθηκε σε δύο καταστήματα του Νομού Λάρισας, περιείχε τυχαίες και τεχνικά αναπόφευκτες προσμίξεις γενετικά τροποποιημένων σπόρων πέραν των οριζομένων στην προαναφερθείσα ΚΥΑ. Σύμφωνα με τα στοιχεία της αρμόδιας Υπηρεσίας του Υπουργείου η συνολική επιφάνεια των σπαρέντων με τον υπόψη σπόρο αγροτεμαχίων στο Νομό Λάρισας ανήλθε σε 145 στρέμματα, οι δε καλλιέργειες αραβοσίτου που προέκυψαν από το σπόρο αυτό κατεστράφησαν με ευθύνη της εισάγουσας εταιρείας και υπό την επίβλεψη του αρμόδιου ΚΕΠΠΥΕΛ.
     Επισημαίνουμε ότι δεν προβλέπεται νομοθετικά αποζημίωση των παραγωγών που καλλιέργησαν εν αγνοία τους σπόρους με προσμίξεις γενετικά τροποποιημένων σπόρων, αλλά σύμφωνα με πληροφορίες οι παραγωγοί αυτοί αποζημιώθηκαν από την εταιρεία διάθεσης των σπόρων.
     Ο Υφυπουργός
     Ε. ΜΠΑΣΙΑΚΟΣ»
     2. Στην με αριθμό 1979/6-7-04 ερώτηση των Βουλευτών κυρίων Τάκη Τσιόγκα, Αντωνίου Σκυλλάκου και Νίκου Γκατζή δόθηκε με το υπ’ αριθμ. 401/21-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Τ. Τσιόγκας, Α. Σκυλλάκος, Ν. Γκατζής, σας πληροφορούμε τα εξής:
     Οι συμβατικοί σπόροι σποράς που παράγονται στην χώρα μας ή εισάγονται από άλλο Κράτος Μέλος ή από Τρίτη Χώρα, εξετάζονται για την παρουσία τυχαίων και τεχνικά αναπόφευκτων προσμίξεων με γενετικά τροποποιημένους σπόρους. Το θέμα αυτό αντιμετωπίζεται στην χώρα μας με εθνική νομοθεσία (μέχρι να ρυθμιστεί σε Κοινοτικό επίπεδο) και συγκεκριμένα με την ΚΥΑ 332657/16-2-2001 "Τεχνικός Κανονισμός Πιστοποίησης και Ελέγχου κατά την εμπορία σπόρων προς σπορά συμβατικών ποικιλιών καλλιεργούμενων φυτικών ειδών για την παρουσία προσμίξεων από γενετικά τροποποιημένους σπόρους" (ΦΕΚ 176Β/21-2-2001). Τα φυτικά είδη που καλύπτονται από την υπόψη ΚΥΑ, είναι το βαμβάκι, ο αραβόσιτος, τα τεύτλα, η ελαιοκράμβη, η σόγια και η τομάτα για μεταποίηση και η υπόψη ΚΥΑ είναι σε ισχύ και εφαρμόζεται επιτυχώς από το 2001.
     Οι εργαστηριακοί έλεγχοι που προβλέπονται στην ανωτέρω ΚΥΑ, είναι καθολικοί στην περίπτωση που οι εισαγόμενες ή ενδοκοινοτικά, διακινούμενες σπορομερίδες δεν συνοδεύονται από επίσημα πιστοποιητικά για τη μη παρουσία γενετικά τροποποιημένων σπόρων σε αυτές, τα οποία εκδίδονται από την αρμόδια υπηρεσία της χώρας στην οποία έγινε η πιστοποίησή τους. Στην περίπτωση που οι σπoρoμερίδες συνοδεύονται από τα ανωτέρω πιστοποιητικά, οι διενεργούμενοι έλεγχοι είναι δειγματοληπτικοί και αφορούν ένα ποσοστό των εισαγόμενων ή ενδοκοινοτικά διακινούμενων σπορομερίδων. Τόσο στη μία όσο και στην άλλη περίπτωση, οι έλεγχοι διενεργούνται κατά την άφιξη των σπορομερίδων στη χώρα και στη μεν πρώτη οι σπορομερίδες δεσμεύονται μέχρι την έκδοση των τελικών αποτελεσμάτων των εργαστηριακών ελέγχων, ενώ στη δεύτερη μπορούν να τεθούν σε εμπορία αμέσως μετά τη διενέργεια της δειγματοληψίας.
     Τ α αποτελέσματα των ελέγχων που προβλέπονται στην προαναφερθείσα ΚΥΑ, γνωστοποιούνται αμέσως μετά την παραλαβή τους από την αρμόδια Διεύθυνση του Υπουργείου στις αρμόδιες περιφερειακές υπηρεσίες και είναι στη διάθεση κάθε ενδιαφερομένου. Οι υπηρεσίες αυτές ενεργούν κατά περίπτωση και σύμφωνα με τα οριζόμενα στη σχετική νομοθεσία, δηλαδή απαγορεύουν τη διακίνηση σπόρων συμβατικών ποικιλιών με προσμίξεις γενετικά τροποποιημένων σπόρων πέραν των οριζομένων στη νομοθεσία αυτή και στη συνέχεια επιβάλλουν την εξαγωγή τους εκτός εθνικού χώρου ή την καταστροφή τους.
     Κατά τους δειγματοληπτικούς ελέγχους που διενεργήθηκαν σε σπορομερίδες του υβριδίου αραβοσίτου MITIC, ευρέθη ότι η σπορομερίδα AC 179/1136699 του υβριδίου αυτού, η οποία συνοδευόταν από επίσημα πιστοποιητικά της αρμόδιας αρχής πιστοποίησης για μη παρουσία γενετικά τροποποιημένων σπόρων και μέρος της οποίας διατέθηκε σε δύο καταστήματα του Νομού Λάρισας, περιείχε τυχαίες και τεχνικά αναπόφευκτες προσμίξεις γενετικά τροποποιημένων σπόρων πέραν των οριζομένων στην προαναφερθείσα ΚΥΑ. Σύμφωνα με τα στοιχεία της αρμόδιας Υπηρεσίας του Υπουργείου η συνολική επιφάνεια των σπαρέντων με τον υπόψη σπόρο αγροτεμαχίων στο Νομό Λάρισας ανήλθε σε 145 στρέμματα, οι δε καλλιέργειες αραβοσίτου που προέκυψαν από το σπόρο αυτό κατεστράφησαν με ευθύνη της εισάγουσας εταιρείας και υπό την επίβλεψη του αρμόδιου ΚΕΠΠΥΕΛ.
     Επισημαίνουμε ότι δεν προβλέπεται νομοθετικά αποζημίωση των παραγωγών που καλλιέργησαν εν αγνοία τους σπόρους με προσμίξεις γενετικά τροποποιημένων σπόρων, αλλά σύμφωνα με πληροφορίες οι παραγωγοί αυτοί αποζημιώθηκαν από την εταιρεία διάθεσης των σπόρων.
     Ο Υφυπουργός
     Ε. ΜΠΑΣΙΑΚΟΣ»
     3. Στην με αριθμό 1903/1-7-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 385/22-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Aπαvτώντας στην παραπάνω ερώτηση που κατέθεσε ο Βουλευτής κ. Στ. Ματζαπετάκης, για τα θέματα της αρμοδιότητας μας, σας πληροφορούμε τα εξής:
     1. Η Ελλάδα ανήκει στις χώρες της Ευρωπαϊκής Ένωσης (Ε.Ε.) που εξακολουθούν να διατηρούν επιφυλάξεις όσον αφορά τη διακίνηση στην αγορά Γενετικώς Τροποποιημένων (Γ.Τ.) προϊόντων.
     Η υφιστάμενη επιστημονική γνώση είναι περιορισμένη και ανεπαρκής σχετικά με τις επιπτώσεις της καλλιέργειας γενετικά τροποποιημένων οργανισμών στη βιοποικιλότητα, αλλά κυρίως στη γενετική καθαρότητα αγρίων και καλλιεργούμενων ειδών, ενώ τα μέχρι σήμερα αποτελέσματα ερευνητικών πειραμάτων αλλά και υφιστάμενων καλλιεργειών γενετικά τροποποιημένων οργανισμών είναι αρνητικά και ανησυχητικά. Έως ότου η επιστήμη αποφανθεί επαρκώς και με ασφάλεια για τις επιπτώσεις των γενετικά τροποποιημένων οργανισμών στη δημόσια υγεία και στο περιβάλλον, η Ελλάδα ως χώρα θα παραμείνει σταθερά αντίθετη στην εισαγωγή και στην καλλιέργεια γενετικά τροποποιημένων οργανισμών.
     Υπενθυμίζουμε ότι κατά τις εργασίες του Συμβουλίου Υπουργών στις 26 Απριλίου 2004 στο Λουξεμβούργο, όπου εκρίθη το θέμα η Ελλάδα καταψήφισε ως μειοψηφία την πρόταση για διάθεση στην αγορά γλυκού αραβόσιτου από γενετικώς τροποποιημένο αραβόσιτο της σειράς Bt11, καθώς και κατά τις εργασίες του Συμβουλίου Υπουργών στις 19 Ιουλίου 2004 στις Βρυξέλλες, η Ελλάδα καταψήφισε την πρόταση για διάθεση στην αγορά γενετικά τροποποιημένου αραβόσιτου της σειράς ΝΚ 603.
     Όσον αφορά τη διασφάλιση της υγείας των πολιτών από την κατανάλωση Γ.Τ. τροφίμων, η Ε.Ε. τα τελευταία χρόνια έχει θεσπίσει ένα νομοθετικό πλαίσιο, βάσει του οποίου εγκρίνονται Γ.Τ. προϊόντα που προορίζονται για διάθεση στην αγορά, εφ' όσον έχουν κριθεί ασφαλή, τόσο για τον καταναλωτή όσο και για το περιβάλλον.
     Το νομικό πλαίσιο αποτελείται από:
     * την Οδηγία 2001/18/ΕΚ «για τη σκόπιμη ελευθέρωση γενετικώς τροποποιημένων οργανισμών στο περιβάλλον και την κατάργηση της Οδηγίας 90/220/ΕΟΚ του Συμβουλίου», σύμφωνα με την οποία η έγκριση της ελευθέρωσης Γ.Τ. οργανισμών στο περιβάλλον υπόκειται σε λεπτομερή εκτίμηση των κινδύνων για την υγεία και το περιβάλλον. Σε περίπτωση εντοπισμού κινδύνου ακόμα και μετά τη χορήγηση έγκρισης, κινείται διαδικασία για την ανάκλησή της ή την τροποποίηση των όρων παροχής της έγκρισης.
     * τον Καν. (ΕΚ) 1829/2003, του Ευρωπαϊκού Κοινοβουλίου και του Συμβουλίου «για τα γενετικώς τροποποιημένα τρόφιμα και ζωοτροφές», (L 268/18-10-2003), σύμφωνα με τον οποίο η διάθεση στην αγορά Γ.Τ. τροφίμων θα εγκρίνεται μόνον ύστερα από μια επιστημονική αξιολόγηση υψηλότερου δυνατού επιπέδου. Η αξιολόγηση θα διεξάγεται υπό την ευθύνη της Ευρωπαϊκής Αρχής για την Ασφάλεια των Τροφίμων -σε στενή συνεργασία με τα Κράτη Μέλη- αναφορικά τόσο για τις πιθανές επιπτώσεις στον καταναλωτή, όσο και στο περιβάλλον που ενδέχεται να παρουσιάζουν τα προϊόντα αυτά.
     * τoν Καν.(ΕΚ)1830/2003, του Ευρωπαϊκού Κοινοβουλίου και του Συμβουλίου «Σχετικά με την ιχνηλασιμότητα και την επισήμανση γενετικώς τροποποιημένων οργανισμών και την ιχνηλασιμότητα τροφίμων και ζωοτροφών που παράγονται από γενετικώς τροποποιημένους οργανισμούς και την τροποποίηση της οδηγίας 2001/18/ΕΚ» (L 268/18-10-2003), σύμφωνα με τον οποίο εξασφαλίζεται η πλήρης ιχνηλασιμότητα των Γ.Τ. οργανισμών σε ολόκληρη την αλυσίδα παραγωγής και εμπορίας -από το αγρόκτημα μέχρι το τραπέζι- παρέχοντας στους καταναλωτές ολοκληρωμένη πληροφόρηση μέσω της επισήμανσης όλων των τροφίμων που αποτελούνται από /ή περιέχουν /ή παράγονται από Γ.Τ. οργανισμούς. Η ιχνηλασιμότητα δίνει τη δυνατότητα παρακολούθησης τυχόν επιπτώσεων στο περιβάλλον, καθώς και τη δυνατότητα απόσυρσης προϊόντων από την αγορά, σε περιπτώσεις ανεπιθύμητων παρενεργειών.
     * τον Καν. (ΕΚ) 641/2004, της Επιτροπής «σχετικά με τις λεπτομέρειες εφαρμογής του κανονισμού (ΕΚ) 1829/2003 του Ευρωπαϊκού Κοινοβουλίου και του Συμβουλίου, όσον αφορά την αίτηση για έγκριση νέων γενετικώς τροποποιημένων τροφίμων και ζωοτροφών, την κοινοποίηση υφιστάμενων προϊόντων και την τυχαία η τεχνικώς αναπόφευκτη παρουσία γενετικώς τροποποιημένου υλικού που έτυχε ευνοϊκής αξιολόγησης κινδύνου» (L 102/7-4-2004).
     Σύμφωνα με το παραπάνω αναφερόμενο νομικό πλαίσιο, τα Γ.Τ. προϊόντα που θα τύχουν σχετικής έγκρισης θα πληρούν όλες τις προϋποθέσεις ασφαλούς κατανάλωσης, χωρίς να υφίστανται παράλληλα κίνδυνοι για το περιβάλλον.
     2. Όσον αφορά τους ελέγχους στα πλαίσια εφαρμογής των παραπάνω Κανονισμών, αυτοί πραγματοποιούνται στα τελωνεία από τις αρμόδιες υπηρεσίες του Γενικού Χημείου του κράτους σε συνεργασία με το Υπουργείο Αγροτικής Ανάπτυξης και Τροφίμων και τα Περιφερειακά Κέντρα Προστασίας Φυτών και Ποιοτικού Ελέγχου. Οι έλεγχοι αφορούν τα συνοδευτικά έγγραφα (πιστοποιητικά εισαγωγής), την τήρηση των όρων ιχνηλασιμότητας και επισήμανσης, όπως απορρέουν από τους Κανονισμούς που αναφέρονται παραπάνω, καθώς και τη λήψη επίσημων δειγμάτων για εργαστηριακή εξέταση από το Γενικό Χημείο του Κράτους.
     3. Μέχρι σήμερα δεν έχει εγγραφεί καμία γενετικά τροποποιημένη ποικιλία στον Κοινό Κατάλογο ποικιλιών καλλιεργούμενων φυτών της Ε.Ε., προϋπόθεση για την ελεύθερη εμπορία της στην Ε.Ε., αναμένεται όμως να γίνει κάτι τέτοιο στο μέλλον.
     Το Υπουργείο προτίθεται να αντιμετωπίσει το θέμα της καλλιέργειας γενετικά τροποποιημένων φυτικών ποικιλιών στη χώρα μας, αλλά και το ενδεχόμενο της ανακήρυξης γεωγραφικών περιοχών ως ζώνες καλλιέργειας ελεύθερες από γενετικά τροποποιημένους οργανισμούς, στα πλαίσια της λήψης μέτρων για τη συνύπαρξη των συμβατικών και βιολογικών καλλιεργειών με τις καλλιέργειες γενετικά τροποποιημένων φυτικών ποικιλιών. Το θέμα βρίσκεται στο στάδιο της μελέτης και σύνταξης σχετικών εισηγήσεων από τους υπηρεσιακούς παράγοντες, καθώς έχει συγκροτηθεί ομάδα εργασίας αποτελούμενη από εκπροσώπους των συναρμοδίων Διευθύνσεων του Υπουργείου, η οποία επεξεργάζεται τις κατευθυντήριες γραμμές της Ε.Ε. που έχουν εκδοθεί για το θέμα της συνύπαρξης.
     Οι συμβατικοί σπόροι σποράς που παράγονται στην χώρα μας ή εισάγονται από άλλο Κράτος Μέλος ή από Τρίτη Χώρα, εξετάζονται για την παρουσία προσμίξεων με γενετικά τροποποιημένους σπόρους. Το θέμα αυτό αντιμετωπίζεται στην χώρα μας με εθνική νομοθεσία (μέχρι να ρυθμιστεί σε Κοινοτικό επίπεδο) και συγκεκριμένα από τον «Τεχνικό κανονισμό πιστοποίησης και ελέγχου κατά την εμπορία σπόρων προς σπορά συμβατικών ποικιλιών καλλιεργούμενων φυτικών ειδών για την παρουσία προσμίξεων από γενετικά τροποποιημένους σπόρους» (Κοινή Υπουργική Απόφαση 332657/16-2-2001, ΦΕΚ 176Β/21-2-200 1). Τα φυτικά είδη που καλύπτονται από την υπόψη ΚΥΑ είναι το βαμβάκι, ο αραβόσιτος, τα τεύτλα, η ελαιοκράμβη, η σόγια και η τομάτα για μεταποίηση και η υπόψη ΚΥΑ είναι σε ισχύ και εφαρμόζεται επιτυχώς από το 2001.
     Ο Υφυπουργός
     Ε. ΜΠΑΣΙΑΚΟΣ»
      4. Στην με αριθμό 1531/8.6.04 ερώτηση του Βουλευτή κ. Ιωάννου Παπαγεωργίου δόθηκε με το υπ’ αριθμ. 876/22.7.04 έγγραφο από τον Υφυπουργό Τουρισμού η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε ότι ο τουριστικός λιμένας στο Αχίλι Σκύρου , δυναμικότητας 150 θέσεων ελλιμενισμού έχει χωροθετηθεί με πρωτοβουλία της Υπηρεσίας και τα λιμενικά έργα έχουν κατασκευασθεί με φορέα υλοποίησης τον ΕΟΤ.
      Προκειμένου να ολοκληρωθεί η Μαρίνα με τις αναγκαίες κτιριακές εγκαταστάσεις και να τεθεί σε λειτουργία, θα υπάρξει πρόσκληση εκδήλωσης Ενδιαφέροντος από το Υπουργείο Τουρισμού για την ανάδειξη αναδόχου επενδυτή.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      5. Στην με αριθμό 1231/2.6.04 ερώτηση του Βουλευτή κ. Στέφανου Μάνου δόθηκε με το υπ’ αριθμ. 7017/4/4389/22.7.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. ΜΑΝΟΣ και μας διαβίβασε το Υπουργείο ΠΕ.ΧΩ.Δ.Ε. με το 139 από 25-6-2004 έγγραφό του, σε ό,τι μας αφορά, σας γνωρίζουμε ότι, για την αντιμετώπιση των κυκλοφοριακών προβλημάτων στη λεωφόρο Χαλανδρίου-Αμαρουσίου, η αρμόδια Υπηρεσία μας (Τμήμα Τροχαίας Κηφισιάς), διαθέτει στα πλαίσια των υπηρεσιακών δυνατοτήτων, πεζούς και εποχούμενους τροχονόμους, οι οποίοι διενεργούν ελέγχους, εκτός των άλλων και για τη βεβαίωση των παρανόμων σταθμεύσεων των οχημάτων, που επιτείνουν τα κυκλοφοριακά προβλήματα.
      Σε ό,τι αφορά τη λεωφόρο Μαραθώνος, σας πληροφορούμε ότι αυτή, από Παλλήνη έως και Μαραθώνα, είναι υπό κατασκευή και ως εκ τούτου δεν έχουν τοποθετηθεί ακόμη πινακίδες απαγορευτικές της στάθμευσης.
      Πάντως οι αρμόδιες Υπηρεσίες μας, σύμφωνα με τα υφιστάμενα σχέδια, αλλά και τις εντολές και οδηγίες που τους έχουν δοθεί, ενόψει και της διεξαγωγής των Ολυμπιακών Αγώνων, θα εντείνουν τις προσπάθειές τους για την αντιμετώπιση των προβλημάτων που δημιουργούν οι παράνομες σταθμεύσεις, τόσο στις ανωτέρω λεωφόρους, όσο και σε άλλες οδούς της πρωτεύουσας.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      6. Στις με αριθμό 1900/1.7.04, 1951/2.7.04 και 2052/8.7.04 ερωτήσεις των Βουλευτών κυρίων Ιωάννου Δραγασάκη, Ελπίδας Παντελάκη, Ιωάννου Πατσιλινάκου και Ιωάννου Διαμαντίδη δόθηκε με το υπ’ αριθμ. 69772-ΙΗ/22.7.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 1900/1.7.2004, 1951/2.7.2004 και 2052/8.7.2004 τις οποίες κατέθεσαν οι Βουλευτές κ.κ. Γιάννης Δραγασάκης Ελπίδα Παντελάκη, Γιάννης Πατσιλινάκος και Γιάννης Διαμαντίδης και στα θέματα της αρμοδιότητας μας, σας γνωρίζουμε τα ακόλουθα: 
      Όπως μας πληροφόρησε η Ο. Σ.Κ. Α. Ε με σχετικό έγγραφο του:
      1. Η μελέτη του διδακτηρίου εκπονείται με προγραμματική σύμβαση από την Τεχνική Υπηρεσία του Δήμου Πειραιά.
      Αναμένεται από το Δήμο η επίσημη υποβολή της Αρχιτεκτονικής προμελέτης. Διευκρινίζεται ότι ο κύριος χώρος εμβαδού 1.300 τ.μ. περίπου απαλλοτριώθηκε από τον Ο.Σ.Κ. (γραμμάτιο παρακατάθεσης προσωρινής αποζημίωσης της 16.1.2003 ποσού 338.628.000 δραχμές).
      Το σχετικό θέμα για την αποβολή (εξώσεις) συζητήθηκε ενώπιον του Πρωτοδικείου στις 7.6.2004 και αναμένεται η έκδοση απόφασης.
      2. Για το συμπληρωματικό χώρο εμβαδού 686 τ.μ. (μετά κτίσματος) με πρόσωπα επί των οδών Μήλου 25 και Σαλαμίνος 46, στις 19.12.2002 και σε συνεδρίαση του Δημοτικού Συμβουλίου Πειραιά αποφασίστηκε και προτάθηκε στον Ο.Σ.Κ. Α.Ε.· η·απαλλοτρίωση, προκειμένου να επεκταθεί ο αύλειος χώρος του υπό μελέτη διδακτηρίου.
      Ως εκ τούτου συγκροτήθηκε η αρμόδια κατά νόμο Επιτροπή καταλληλότητας, η οποία με το από 3.3.2003 πρακτικό της έκρινε κατάλληλο και αναγκαίο το όμορο τριώροφο ακίνητο, οικοπεδικής έκτασης εμβαδού περίπου 687 τ. μ. που περιβάλλεται από τους δρόμους Σαλαμίνος 46 και Μήλου 25 Α για τον παραπάνω σκοπό.
      Το συγκεκριμένο ακίνητο, ιδιοκτησίας Στέφανου και Γεωργίου Δανέλη, ανεγέρθηκε κατά τη δεκαετία του 1940 περίπου, επισκευάστηκε κατόπιν εκμίσθωσης από το Υπουργείο Δικαιοσύνης και μετατράπηκε με επιβάρυνση των ιδιοκτητών για χρήση από την Ασφάλεια Πειραιά ως Τμήμα Αλλοδαπών Πειραιά, προκαλώντας ανάλογες αντιδράσεις από κατοίκους και τοπικούς φορείς.
      Με σχετική αλληλογραφία, ο Δήμαρχος Πειραιά επανέλαβε την πρόταση για απόκτηση του συγκεκριμένου ακινήτου, βεβαιώνοντας ότι ο συμπληρωματικός χώρος θα αξιοποιηθεί, μετά από ανασύνταξη της προμελέτης του διδακτηρίου, για χώρους Διοίκησης, ειδικές αίθουσες, βιβλιοθήκη και πολιτιστικές δραστηριότητες. Στην 238/33/20.1 .2004 συνεδρίασή του το Διοικητικό Συμβούλιο του 0.Σ.Κ. Α.Ε. ενέκρινε την απόκτηση με απαλλοτρίωση του παραπάνω χώρου.
      Με την από 7.10.2003 αίτησή τους, οι ιδιοκτήτες γνωστοποίησαν την πρόθεσή τους να πουλήσουν το εν λόγω ακίνητο στον Ο.Σ.Κ. Α.Ε. με οικονομικό αντάλλαγμα που θα καθοριστεί με νόμιμες διαδικασίες.
      Με την από 26.9.2003 έκθεση εκτίμησης του Σ.0.Ε. που διενήργησαν και κατέθεσαν στον 0.Σ.Κ. Α.Ε. οι ιδιοκτήτες του ακινήτου, η αξία του εκτιμήθηκε σε 4.470.000 Ευρώ.
      Επισημαίνεται ότι ο συμπληρωματικός αυτός χώρος εξετάστηκε δύο φορές από επιτροπές Μηχανικών του Ο.Σ.Κ. και διαφορετική σύνθεση κάθε φορά:
      Α. Η πρώτη επιτροπή — τριμελής - στην Τεχνική Έκθεση που συνέταξε την 19η Νοεμβρίου 2003 (και μετά από αυτοψία που είχε διενεργήσει στις 6.11.2003) πέραν των όσων αναφέρει στις διαπιστώσεις για το κτίριο:
      - «... αρκετές ρωγμές ποικίλου εύρους εξωτερικά στις τοιχοποιίες ... »
      - «... εξασθένηση της φέρουσας ικανότητας των υπερμπατικών τοιχοποιιών λόγω εκτεταμένων επεμβάσεων κατά τις επισκευές ... »
      «:·· ηλεκτρολογικές, υδραυλικές εγκαταστάσεις, επιχρίσματα απλής κατασκευής... »
      - «... χώρος του Α΄ ορόφου ημιτελής ... »
      - «... μέτρια κατασκευή στην οποία σι αλλεπάλληλες επεμβάσεις (εμφυτεύσεις υποστηλωμάτων, δοκών κ.λ.π.) μείωσαν την αντισεισμική επάρκεια του κτηρίου... »
      - «... σημαντικό μειονέκτημα για το κτίριο αποτελεί και η μεταλλική στέγη επικάλυψης του κτιρίου... » κ.λ.π.
      Θεωρεί ότι:
      Δεν είναι εφικτή κατά την εμπειρία της η ένταξη του ακινήτου στο υπό ανέγερση διδακτήριο του 7ου Γυμνασίου Πειραιά και για τους ακόλουθους λόγους:
      Λόγω μικρού ύψους οι όροφοι δεν δύναται να χρησιμοποιηθούν ως χώροι κύριας χρήσεως (αίθουσες διδασκαλίας ειδικών μαθημάτων κ.λπ.)
      Λόγω του επίμηκους σχήματος των ορόφων (μεγάλο «βάθος» με σχετικά μικρές προσόψεις) σε συνδυασμό με την έλλειψη αιθρίου περί το μέσον του κτιρίου υπάρχει πρόβλημα επαρκείας φωτισμού για χώρους που βρίσκονται εσώτερα των προσόψεων.
      - Ακόμα και στην περίπτωση που δεν ληφθούν υπόψη τα παραπάνω μειονεκτήματα, απαιτούνται σχετικά μεγάλες δαπάνες για επαναφορά του κτιρίου από ειδικό κτίριο που είναι σήμερα (για χρήση από το Υπουργείο Δικαιοσύνης), σε κτίριο που να εξυπηρετεί ανάγκες σχολικών διδακτηρίων.
      Β. Η δεύτερη επιτροπή — πενταμελής — επισκέφθηκε το κτίριο στις 19 Μαΐου 2004 και συμπερασματικά στην Έκθεση Αυτοψίας που υπέβαλε, θεωρεί ότι η απόκτηση του κτιρίου αυτού, προκειμένου να χρησιμοποιηθεί σαν σχολείο, δεν είναι σκόπιμη ούτε οικονομικά συμφέρουσα, διότι:
      α. Δεν καλύπτονται οι ελάχιστες απαιτήσεις του Γ.Ο.Κ. και των προδιαγραφών της Ο.Σ.Κ. Α.Ε. (ελεύθερο ύψος χώρων, φυσικός φωτισμός, αερισμός, διαμόρφωση κ.λ.π.).
      β. Απαιτείται χρόνος για διερεύνηση και εξασφάλιση της Στατικής επάρκειας για χρήση σχολείου.
      γ. Η δαπάνη που θα απαιτηθεί για την επαναφορά του σε απλό κτίριο (το οποίο και πάλι δεν μπορεί να εξυπηρετήσει πλήρες ανάγκες σχολείου), θα είναι αρκετά μεγάλη και ασύμφορη, σε σχέση με τη δαπάνη νέας κατασκευής.
      δ. Η επιτροπή θεωρεί ότι αν αποφασιστεί η απόκτησή του, Θα είναι προτιμότερη η λύση της κατεδάφισής του και ενοποίησης του χώρου, με το ήδη αποκτηθέν οικόπεδο.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      7. Στις με αριθμό 2492/29-7-04 και 2557/4-8-04 ερωτήσεις των Βουλευτών κυρίων Βασιλείου Κεγκέρογλου και Μάνου Φραγκιαδουλάκη δόθηκε με το υπ’ αριθμ. 267-271/17-8-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση των με αριθ. πρωτ. 2492/29-07-2004 και 2557/04-08-2004 εγγράφων σας, με τα οποία μας διαβιβάστηκαν ερωτήσεις των Βουλευτών κ.κ. Β. Κεγκέρογλου και Μ. Φραγκιαδουλάκη αντίστοιχα, που κατατέθηκαν στη Βουλή των Ελλήνων, σας γνωρίζουμε τα ακόλουθα:
      1. Την 05-11-2003, οι Αλιευτικοί Σύλλογοι Νότιας Κρήτης, μεταξύ των οποίων και οι Σύλλογοι «Καλών Λιμένων» και «Λέντα», ζήτησαν την ενεργοποίηση του επαναλήπτη του Ολυμπία Ράδιο που είναι εγκατεστημένος στη θέση «Φαιστός» προκειμένου να λαμβάνουν τα μετεωρολογικά δελτία.
      2. Το ΥΕΝ σε συνεργασία με τον ΟΤΕ διερεύνησε το θέμα της ραδιοκάλυψης της εν λόγω περιοχής και από 14-11-2003 έχει ενεργοποιηθεί ο εν λόγω επαναλήπτης και η μετάδοση των μετεωρολογικών δελτίων γίνεται κανονικά. Σήμερα, ο συνδυασμός του εν λόγω επαναλήπτη (δίαυλος 27) με τον επαναλήπτη της Σητείας (δίαυλος 85) παρέχει μετεωρολογική κάλυψη στην ευρύτερη περιοχή της Νότιας Κρήτης και του Βορειοδυτικού Λιβυκού Πελάγους.
      3. Θα πρέπει όμως να επισημανθεί ότι οι αλιείς και γενικότερα οι ναυτιλλόμενοι, όταν βρίσκονται σε περιοχές που, λόγω εδαφικής μορφολογίας, είναι τεχνικά αδύνατο να καλυφθούν από τους επαναλήπτες (κοντά σε ακτές ή όρμους κ.λπ.), μπορούν να καλούν τις κατά τόπους Λιμενικές Αρχές (δίαυλος 12), για τη λήψη των μετεωρολογικών δελτίων, σε 24ωρη βάση.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      8. Στην με αριθμό 2676/23-8-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 1197/2-9-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση των Βουλευτών κ.κ. Γκατζή και Τσιόγκα, σας γνωρίζουμε τα ακόλουθα:
      Σε ό,τι αφορά τμήματα της παραπάνω ερώτησης που άπτονται των αρμοδιοτήτων μας, σας τονίζουμε τα εξής:
      Η νέα ηγεσία του Υπουργείου Τουρισμού στοχεύει στην ουσιαστική αναβάθμιση του τουρισμού στην χώρα μας, και κινείται ενεργά και άμεσα για την επίτευξη αυτού του στόχου. Πράγματι, οι άστοχες και αναποτελεσματικές κινήσεις της προηγούμενης διαχείρισης δεν απέφεραν (και στον τομέα του τουρισμού) τα προσδοκώμενα οφέλη από τη διοργάνωση των Ολυμπιακών Αγώνων. Στόχος μας πλέον είναι, να εκμεταλλευτούμε μεταολυμπιακά την τεράστια προβολή που είχε η χώρα μας λόγω της άψογης διεξαγωγής των Ολυμπιακών Αγώνων.
      Ας μην λησμονούμε το γεγονός ότι κατά τις ολυμπιακές χρονιές στις χώρες διεξαγωγής των Αγώνων, παρατηρείται -για μια σειρά από λόγους- μια κάμψη του τουρισμού σε αντίθεση με τις επόμενες χρονιές που έχουμε σημαντικότατη αύξηση της τουριστικής κίνησης. Επομένως, ακολουθώντας τη διεθνή εμπειρία -και με δεδομένο το εκτεταμένο (κόστους 31.000.000 ευρώ περίπου) πρόγραμμα προβολής της χώρας για το τέλος του τρέχοντος έτους και για το 2005, για τις επόμενες χρονιές αναμένεται αξιόλογη αύξηση του εισερχόμενου τουρισμού.
      Πάντως, οι βασικές κατευθύνσεις στις οποίες κινείται η τουριστική πολιτική και στις οποίες δίνουμε βάρος είναι:
      - Ποιοτική και αισθητική αναβάθμιση των γενικών και των τουριστικών υποδομών (ιδιαίτερα καταλυμάτων)
- Αύξηση της ζήτησης του τουριστικού προϊόντος σε όλες τις περιφέρειες της χώρας 
- Ανάπτυξη νέων τουριστικών προϊόντων υψηλών προδιαγραφών
      - Εκπαίδευση και κατάρτιση του ανθρώπινου δυναμικού στα νέα επαγγέλματα. Εισαγωγή των νέων τεχνολογιών στις τουριστικές επιχειρήσεις.
      Σε αυτό το πλαίσιο, θα προκηρυχθεί διεθνής ανοικτός διαγωνισμός για την επιλογή αναδόχου στον οποίο θα ανατεθεί η διαφημιστική εκστρατεία του ελληνικού τουρισμού στο εξωτερικό για το έτος 2005. Αυτή η προσπάθειά μας θα εστιαστεί στην ουσιαστική μεταολυμπιακή προβολή της χώρας μας στο εξωτερικό, και θα γίνουν οι απαραίτητες διορθωτικές κινήσεις ούτως ώστε να διορθωθεί η αδράνεια, η απραγία και η αναποτελεσματικότητα που χαρακτήριζαν την προβολή αλλά και τη γενικότερη τουριστική πολιτική της χώρας μας στο πρόσφατο παρελθόν.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      9. Στην με αριθμό 2631/18-8-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. Β-916/6-9-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 2631/18-08-04 που κατέθεσαν στη Βουλή οι Βουλευτές κ.κ. Ν. Γκατζής και Τ. Τσιόγκας, σύμφωνα και με το αριθμ. πρωτ. ΥΠΑ/Δ13/Α/1338/08-04 της Υπηρεσίας Πολιτικής Αεροπορίας, και κατά λόγο αρμοδιότητας του Υπουργείου Μεταφορών και Επικοινωνιών, σας πληροφορούμε τα παρακάτω:
      1. Το αεροδρόμιο της Νέας Αγχιάλου δεν έχει χαρακτηρισθεί Ολυμπιακή εγκατάσταση.
      2. Τα έργα αναπτύξεως του αεροδρομίου ευρίσκονται σε πλήρη εξέλιξη. Συγκεκριμένα, μάλιστα, το νέο δάπεδο σταθμεύσεως αεροσκαφών είναι υπό κατασκευή με προβλεπόμενο χρόνο πέρατος τον Δεκέμβριο του 2004, ενώ έχει ήδη περατωθεί και η μελέτη του νέου Αεροσταθμού.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      10. Στην με αριθμό 2609/10-8-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 1196/30-8-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Λεβέντη, σας γνωρίζουμε τα ακόλουθα:
      Ασφαλώς και η πρόσβαση στις ακτές και όλα τα φυσικά κάλλη της χώρας μας πρέπει να είναι ελεύθερη. Σε αυτό το πλαίσιο, η νέα ηγεσία του Υπουργείου Τουρισμού επανεξετάζει συμβάσεις της ΕΤΑ ΑΕ με ιδιώτες και επιχειρήσεις, ιδιαίτερα σε περιπτώσεις που κάτοικοι περιοχών έχουν εκφράσει την ανησυχία ή και αντίθεσή τους με προτεινόμενες αξιοποιήσεις παραλίων και ακτών. Η κυβέρνηση λαμβάνει σοβαρά υπ' όψιν της τις ευαισθησίες και τα δικαιώματα των Ελλήνων πολιτών και όλες οι σχετικές αποφάσεις λαμβάνονται με γνώμονα το συμφέρον των τοπικών κοινωνιών, την προστασία του περιβάλλοντος, και την βιωσιμότητα (οικονομική κλπ) των προτεινόμενων λύσεων.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      11. Στην με αριθμό 2590/6-8-04 ερώτηση του Βουλευτή κ. Βασιλείου Χρύση δόθηκε με το υπ’ αριθμ. 43910/27-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, σας γνωρίζουμε ότι:
      Σύμφωνα με το Π.Δ.51/1987 έχουν καθοριστεί οι Περιφέρειες της χώρας, για το σχεδιασμό, προγραμματισμό και συντονισμό της περιφερειακής ανάπτυξης και έχουν οριστεί οι έδρες αυτών.
      Το Υπουργείο Εσωτερικών, Δημόσιας Διοίκησης & Αποκέντρωσης δεν αντιμετωπίζει θέμα αλλαγής των εδρών των Περιφερειών και διοικητικής αναδιάρθρωσης της χώρας. 
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      12. Στην με αριθμό 2442/27-7-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 8146/6-9-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 2442/2004 ερώτηση, που κατατέθηκε στη Βουλή από το Βουλευτή κ. Μ. Μπολάρη, σχετικά με τα μέτρα για την ενίσχυση των ανέργων του Νομού Σερρών, σας πληροφορούμε τα εξής:
      Οι οικονομικές ενισχύσεις χορηγούνται σε ανέργους οι οποίοι δεν έχουν προϋποθέσεις τακτικής επιδότησης, με απόφαση του Υπουργού Απασχόλησης και Κοινωνικής Προστασίας, που εκδίδεται ύστερα από εισήγηση του Διοικητικού Συμβουλίου (Δ.Σ.) του Οργανισμού Απασχόλησης Εργατικού Δυναμικού (ΟΑΕΔ), σύμφωνα με το άρθρο 23 του ν. 1836/89 και του άρθρου 46 του Ν.Δ. 2698/53, όπως αυτό συμπληρώθηκε με το άρθρο 38 του ν. 2224/94.
      Οι οικονομικές αυτές ενισχύσεις χορηγούνται υπό ορισμένες προϋποθέσεις όπως η πραγματοποίηση ενός ορισμένου αριθμού ημερομισθίων, από τα οποία θα προκύπτει η μειωμένη απασχόλησή τους και το ύψος του οικογενειακού τους εισοδήματος, το οποίο πρέπει να είναι χαμηλό.
      Η πολιτική του ΟΑΕΔ είναι μέσα από τις οικονομικές δυνατότητες του προϋπολογισμού του, να παρέχει οικονομικές ενισχύσεις σε κατηγορίες εργαζομένων που περιήλθαν σε κατάσταση ανεργίας, (κλείσιμο επιχειρήσεων, μειωμένη απασχόληση κ.λ.π.) με ορισμένες προϋποθέσεις οι οποίες θα κινούνται στο πλαίσιο αντοχής του προϋπολογισμού του.
      Με τις αριθμ. 30118/10-2-2004 και 30219/1-3-2004 Υπουργικές Αποφάσεις (Υ.Α.), οι οποίες εκδόθηκαν ύστερα από τις αριθμ.112/3/20-1-2004 και 291/6/3-2-2004 αποφάσεις του Δ.Σ. του ΟΑΕΔ αντίστοιχα εγκρίθηκε, ύστερα από αίτημα των οικείων Εργατοϋπαλληλικών Κέντρων, η καταβολή έκτακτης οικονομικής ενίσχυσης ύψους 1.000 € κατά άτομο, σε ανέργους που προέρχονται από κονσερβοποιεία, κιβωτοποιεία και διαλογητήρια των Ν. Ημαθίας, Πέλλας, Πιερίας, καθώς και Ν. Λάρισας, Κοζάνης και Φλώρινας, οι οποίοι περιήλθαν σε κατάσταση ανεργίας εξαιτίας της ολικής καταστροφής της αγροτικής παραγωγής λόγω παγετού.
      Όσον αφορά την καταβολή έκτακτης οικονομικής ενίσχυσης στους εποχιακούς εργαζόμενους του Ν. Σερρών δεν είναι δυνατή, διότι δεν μας το επιτρέπουν οι οικονομικές δυνατότητες του προϋπολογισμού του ΟΑΕΔ, όπως είναι διαμορφωμένες σήμερα. 
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      13. Στην με αριθμό 2398/23-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 8142/6-9-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 2398/2004 ερώτηση, που κατατέθηκε στη Βουλή από το Βουλευτή κ. Φ. Κουβέλη, σχετικά με τη διακοπή των συμβάσεων των εργαζομένων στο Ραδιοσταθμό «Κόσμος 93,6» της Ε.Ρ.Α., σας πληροφορούμε τα εξής:
      Το αρμόδιο Τμήμα Κοινωνικής Επιθεώρησης Αγίας Παρασκευής διενήργησε επιτόπιο έλεγχο στις 26-8-2004 στα γραφεία της ΕΡΑ (ΚΟΣΜΟΣ 93,6).
      Κατά τον έλεγχο που έγινε σχετικά με τη διακοπή των συμβάσεων έργου ο Προϊστάμενος του Γραφείου του Γενικού Διευθυντή Ραδιοφωνίας κ. Ιωάννης Κτιστάκης δήλωσε ότι:
      Οι εργαζόμενοι, των οποίων έληξαν οι συμβάσεις στις 30 lουνίου 2004, είναι εξωτερικοί συνεργάτες προγράμματος, σύμφωνα με το άρθρο 3 του Γ.Κ.Π. της ΕΡΤ και αμείβονται με εργολαβικό αντάλλαγμα. Δεν αποτελούν προσωπικό της ΕΡΤ και κατά συνέπεια του Ραδιοσταθμού ΚΟΣΜΟΣ 93,6, αφού είναι ελεύθεροι επαγγελματίες και αμείβονται με δελτίο παροχής υπηρεσιών. Οι συμβάσεις αυτές ανανεώθηκαν με ημερομηνία λήξεως άλλες 31-7-04, άλλες με ημερομηνία λήξεως 31-8-2004 και άλλες θα λήξουν 31-10-2004. Δεν ζητήθηκε από κανένα εργαζόμενο να υπογράψει λευκή σύμβαση.
      Στο σημείο αυτό ο Γενικός Διευθυντής Ραδιοφωνίας της ΕΡΑ κ. Αντώνης Ανδρικάκης δήλωσε ότι, επί του θέματος έχει απαντήσει στην Προϊσταμένη Αρχή και παρέδωσε αντίγραφο της απαντήσεως, η οποία αναφέρει τα παρακάτω.
      - Ο ραδιοφωνικός σταθμός απασχολεί 28 εξωτερικούς συνεργάτες με συμβάσεις έργου των οποίων οι συμβάσεις έληξαν στις 30-6-2004. Οι συμβάσεις όλων ανανεώθηκαν από 1/7-31/7 με συγκεκριμένες αμοιβές.
      Για τον μήνα Αύγουστο, για τον οποίο η Γενική Διεύθυνση Ραδιοφωνίας είχε προσαρμόσει το πρόγραμμά της στις ανάγκες των Ολυμπιακών Αγώνων, απασχολούνται 11 μουσικοί παραγωγοί και 16 μεταφραστές, οι οποίοι υλοποιούν το πρόγραμμα που έχει κατατεθεί στην τοπική Επιθεώρηση Εργασίας. Αυτοί οι παραγωγοί υπογράφουν συμβάσεις από 1/7 έως και 31-10-2004 όπως προβλέπει η ΠΥΣ - ΚΥΑ 2004.
      Μετά τη λήξη των Ολυμπιακών Αγώνων ο Ραδιοφωνικός Σταθμός ΚΟΣΜΟΣ 93,6 επανέρχεται στο κανονικό του πρόγραμμα, επομένως οι συμβάσεις θα αρχίσουν από 1/9 έως 30/10, όπως προβλέπει η ΠΥΣ - ΚΥΑ 2004. 
      Ουδέποτε κλήθηκε συνεργάτης της ΕΡΑ να υπογράψει «λευκές συμβάσεις», και όλες οι συμβάσεις είναι σύμφωνες με το νόμο και τον Γ.Κ.Π. της ΕΡΤ Α.Ε.
      Επισημαίνεται ότι, κατά τη δημοσιοποίηση του Π.Δ. 164/2004 (19-7-2004) όλοι οι μουσικοί παραγωγοί είχαν ενεργές συμβάσεις έργου.
      Από την τοπική Υπηρεσία μας ζητήθηκε από την επιχείρηση όπως εντός πέντε (5) ημερών προσκομισθούν γραπτές εξηγήσεις, καθόσον οι συμβάσεις των πιο πάνω αναφερομένων εξωτερικών συνεργατών (Σύμβαση μίσθωσης έργου εξωτερικού συνεργάτη) δεν έχουν κατατεθεί στην Επιθεώρηση Εργασίας σύμφωνα με το άρθρο 1 παρ. 1 του ν. 2639/1998, στο οποίο ορίζεται ότι:
      Η μεταξύ εργοδότη και απασχολούμενου συμφωνία για παροχή υπηρεσιών ή έργου, για ορισμένο ή αόριστο χρόνο, ιδίως στις περιπτώσεις αμοιβής κατά μονάδα εργασίας (φασόν), τηλεργασίας, κατ' οίκον απασχόλησης, τεκμαίρεται ότι δεν υποκρύπτει σύμβαση εξαρτημένης εργασίας, εφόσον η συμφωνία αυτή καταρτίζεται εγγράφως και γνωστοποιείται μέσα σε δεκαπέντε (15) ημέρες στην οικεία Επιθεώρηση Εργασίας.
      Το τεκμήριο αυτό δεν ισχύει αν ο απασχολούμενος προσφέρει την εργασία του αποκλειστικά ή κατά κύριο λόγο στον ίδιο εργοδότη.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      14. Στις με αριθμό 2362/22-7-04 και 2380/23-7-04 ερωτήσεις των Βουλευτών κυρίων Γεωργίου Παπαγεωργίου και Δημητρίου Πιπεργιά δόθηκε με το υπ’ αριθμ. 8130/6-9-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις υπ’ αριθμ.2362/2004 και 2380/2004ερωτήσεις, που κατατέθηκαν στη Βουλή από τους Βουλευτές κ. κ. Γ. Παπαγεωργίου και Δ. Πιπεργιά, σχετικά με τη λειτουργία της Βιομηχανίας ΔΑΡΙΓΚ Χαλκίδας, σας πληροφορούμε ότι επανειλημμένα έχουμε ενημερώσει την Εθνική Αντιπροσωπεία.
      Στο τέλος του έτους 2002 η επιχείρηση απασχολούσε 246 άτομα. Από τότε έχει προχωρήσει σε μειώσεις προσωπικού με πρόωρες συνταξιοδοτήσεις και οικειοθελείς αποχωρήσεις λόγω οικονομικών προβλημάτων. Στις 4-8-2004 η δύναμη του εργοστασίου ήταν 183 άτομα.
      Όπως μας ενημέρωσε το Τμήμα Κοινωνικής Επιθεώρησης Εύβοιας, η επιχείρηση αντιμετωπίζει προβλήματα στη χρηματοδότησή της, καθώς οι τράπεζες έχουν διακόψει τη συνεργασία μαζί της από τις αρχές του 2003 και δεν παρέχουν εγγυητικές επιστολές για την προμήθεια πρώτων υλών, με αποτέλεσμα την επιδείνωση της κατάστασης και την αβεβαιότητα σχετικά με τη συνέχιση της λειτουργίας της.
      Η επιχείρηση θέτει εκ περιτροπής μέρος του προσωπικού της σε διαθεσιμότητα, χωρίς ωστόσο να ξεπεράσει τα όρια των τριών μηνών ετησίως. Μέχρι σήμερα έχουν εξοφληθεί όλες οι οφειλές προς τους εργαζόμενους.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
     15. Στην με αριθμό 2280/20-7-04 ερώτηση του Βουλευτή κ. Στάθη Κουτμερίδη δόθηκε με το υπ’ αριθμ. 1041/12-8-04 έγγραφο από τον Υφυπουργό Τουρισμού η ακόλουθη απάντηση:
     «Σε απάντηση της ανωτέρω ερώτησης, σας γνωρίζουμε τα ακόλουθα:
     Η θερμοκρασία του ιαματικού νερού είναι κανονική και δεν υφίσταται θέμα μείωσης της. Σύμφωνα με τον κανονισμό Υδροθεραπευτηρίων και των εν αυταίς εγκαταστάσεων η λούση γίνεται στην από τον γιατρό του υδροθεραπευτηρίου οριζόμενη θερμοκρασία και ουδείς μπορεί να επέμβει.
     Η ΕΤΑ ΑΕ έχει προβεί σε σειρά ενεργειών προκειμένου να διαφυλάξει την προστασία του υδροφόρου ορίζοντα των ιαματικών πηγών Νιγρίτας από παράνομες γεωτρήσεις ιαματικού νερού κ.λ.π. ώστε να προλάβει οιεσδήποτε αρνητικές επιπτώσεις στη δίαιτα των πηγών.
     Στο υδροθεραπευτήριο όπως και στο Ξενοδοχείο έγιναν οι απαιτούμενες ετήσιες συντηρήσεις ( υδροχρωματισμοί , επιχρίσματα, πλακίδια τοίχου κ.λ.π ).
     Τέλος προς ενίσχυση της χαμηλής οικονομικής τάξης των λουομένων οι τιμές υδροθεραπείας αλλά και των ξενοδοχείων παρέμειναν εις τα ίδια με περυσινά επίπεδα.
     Όσον αφορά στο θέμα της ραγδαίας πτώσης της προσέλευσης των επισκεπτών σύμφωνα με τα στατιστικά που τηρούμε στην υπηρεσία μας, σας αναφέρουμε ότι η κίνηση του Υδροθεραπευτηρίου των τελευταίων ετών είναι η ακόλουθη:
     1.2.000 άτομα 623 πραγματοποίησαν 7.488 λούσεις
     2.2001 άτομα 643 πραγματοποίησαν 7.286 λούσεις
     3.2002 άτομα 457 πραγματοποίησαν 6.219 λούσεις
     (Το καλοκαίρι υπήρξε μεγάλη περίοδος βροχοπτώσεων με αρνητικές επιπτώσεις στην κίνηση των λουομένων γενικότερα).
     4.2003 άτομα 602 πραγματοποίησαν 7.988 λούσεις.
     Σχετικά με τη γενικότερη αξιοποίηση της μονάδος σας θυμίζουμε ότι υπάρχει από πλευράς Δήμου Νιγρίτας αίτημα παραχώρησης της εκμετάλλευσης των Ι.Π. Νιγρίτας στο Δήμο Νιγρίτας και έχει ζητηθεί από την ΕΤΑ ΑΕ να γίνει συγκεκριμένη πρόταση από τον Δήμο προκειμένου η εταιρία να προχωρήσει σε περαιτέρω ενέργειες.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     16. Στην με αριθμό 2258/19-7-04 ερώτηση του Βουλευτή κ. Ιωάννη Παρασκευά δόθηκε με το υπ’ αριθμ. 1038/12-8-04 έγγραφο από τον Υφυπουργό Τουρισμού η ακόλουθη απάντηση:
     «Σε απάντηση της ανωτέρω ερώτησης, σας γνωρίζουμε τα εξής:
     1. Κατ' εξουσιοδότηση του άρθρου 16 του Ν.319ΟΙΦΕΚ249/Α/30.1Ο.2003, που αφορά στην πρώτη εφαρμογή της διαδικασίας κατάταξης σε κατηγορία αστέρων των κύριων ξενοδοχειακών καταλυμάτων και σε κατηγορία κλειδιών των ενοικιαζομένων δωματίων και ενοικιαζομένων επιπλωμένων διαμ/των, εκδόθηκαν οι υπ’αρ.1107/20.4.04 και Τ/3898/5.3.04-426/1.4.04 εγκύκλιοι αντίστοιχα, με της οποίες καθορίστηκαν οι διαδικασίες που πρέπει να εφαρμοστούν για την κατάταξη των τουριστικών καταλυμάτων σε κατηγορίες « αστέρων» ή « κλειδιών» και τη χορήγηση των νέων ειδικών σημάτων λειτουργίας.
     2. Η υποβολή των δικαιολογητικών που πρέπει να καταθέσουν οι επιχειρηματίες ξενοδοχειακών καταλυμάτων μέχρι 31-12-2004, προβλέπεται από την ισχύουσα νομοθεσία ( Ν.2160/93, Ν.2919/2001,Ν.2741/99κα). Το Υπουργείο Τουρισμού συνεργάζεται με της εμπλεκόμενες Υπηρεσίες, ώστε να δοθεί οριστική λύση στα προβλήματα που έχουν ανακύψει και πιθανόν θα προκύψουν κατά την υποβολή των δικαιολογητικών από τους επιχειρηματίες.
     3. Από την αρμόδια υπηρεσία του Υπουργείου συνεχίζονται οι έλεγχοι και γίνεται καταγραφή των παραβάσεων προκειμένου στη συνέχεια να ληφθούν τα ενδεδειγμένα μέτρα.
     4. Στις άμεσες προτεραιότητες του Υπουργείου Τουρισμού είναι η μείωση της γραφειοκρατίας και η κωδικοποίηση της νομοθεσίας που βρίσκεται σε εξέλιξη και θα βοηθήσει σημαντικά στην επίτευξη αυτού του σκοπού.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     17. Στην με αριθμό 2329/21-7-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 8124/16-8-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 2329/2004εΕρώτηση, που κατατέθηκε στη Βουλή από τη Βουλευτή κ. Ασ. Ξηροτύρη-Αικατερινάρη, σχετικά με την ένταξη στο εθνικό μας δίκαιο των οδηγιών 43/2000, 78/2000 και νομιμοποίηση μεταναστών, σας πληροφορούμε τα εξής
     Α. Κατ΄ αρχήν, με το άρθρο 66 του ν. 2910/2001 «Είσοδος και παραμονή αλλοδαπών στην Ελλάδα», δόθηκε η δυνατότητα στους αλλοδαπούς που ήσαν την 2-5-2001, ημερομηνία δημοσίευσης του νόμου, παράνομοι στη χώρα να νομιμοποιηθούν ακολουθώντας τη σχετική διαδικασία που όριζε ο νόμος.
     Εξάλλου, τόσο με το άρθρο 10 του ν. 3169/2003, όσο και με το άρθρο 25 του ν. 3242/2004, πέραν των παρατάσεων των αδειών διαμονής των αλλοδαπών μέχρι της 30-6-2003 και 30-6-2004 αντίστοιχα, τους δόθηκε η δυνατότητα, σε όσους από αυτούς δεν είχαν ανανεώσει την άδεια εργασίας τους, εξαιτίας μη εκπλήρωσης των ασφαλιστικών τους υποχρεώσεων, να προχωρήσουν στις διαδικασίες ανανέωσής των εξαγοράζοντας από τον αρμόδιο ασφαλιστικό φορέα τις μη καταβληθείσες εισφορές και μέχρι 150 ημέρες ασφάλισης.
     Από τα ανωτέρω συνάγεται ότι η πολιτεία επιθυμεί οι οικονομικοί μετανάστες να διαβιούν νομίμως στη χώρα και να έχουν δικαιώματα και υποχρεώσεις που προκύπτουν από καθεστώς νόμιμα διαμονής.
     Β. Το Υπουργείο Απασχόλησης και Κοινωνικής Προστασίας σε συνεργασία με το Υπουργείο Δικαιοσύνης, επεξεργάζεται νομοσχέδιο για την ενσωμάτωση στο Εθνικό μας Δίκαιο των οδηγιών 2000/43 και 2000/78 του Συμβουλίου της Ευρωπαϊκής Επιτροπής (Ε. Ε), το οποίο θα προωθήσει σύντομα προς ψήφιση στη Βουλή.
Ο Υπουργός
ΠΑΝΟΣ ΠΑΝΑΓΙΩΤΟΠΟΥΛΟΣ»
      18. Στην με αριθμό 2504/29-7-04 ερώτηση του Βουλευτή κ. Ιωάννη Μανιάτη δόθηκε με το υπ’ αριθμ. Α.Π. Δ11/Φ40/ΓΔΦΠ 4173/οικ. 14251/522/10-8-04 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της αναφερόμενης στο θέμα ερώτησης, σας γνωστοποιούμε τα ακόλουθα:
     Με βάση την οδηγία 2000/60 Ε. Κ. υποχρέωση της χώρας μας είναι να εκπονηθούν σχέδια διαχείρισης των υδατικών πόρων των υδατικών διαμερισμάτων, τα οποία θα πρέπει να έχουν ολοκληρωθεί μέχρι το 2009.
     Το γεγονός αυτό δεν συνεπάγεται ότι τα οποιαδήποτε απαιτούμενα έργα για την εξυπηρέτηση αναγκών υδροδότησης θα παγώσουν μέχρι το 2010.
     Το Υπουργείο Ανάπτυξης έχει αναθέσει εγκαίρως και ήδη εκπονούνται τα Σχέδια διαχείρισης των Υδατικών Πόρων της χώρας τα οποία προβλέπεται να ολοκληρωθούν το 2006.
     Για τη συγκεκριμένη περίπτωση εξάλλου έχει ήδη εκπονηθεί επιμέρους διαχειριστική μελέτη, για τις σχετιζόμενες με την υδροδότηση της Κορίνθου λεκάνες Στυμφαλίας και Ασωπού που πράγματι φαίνεται ότι μπορεί να ενταχθεί χωρίς παρεκκλίσεις στο γενικότερο Σχέδιο διαχείρισης των υδατικών πόρων του Υδατικού Διαμερίσματος της Βόρειας Πελοποννήσου.
     Ο Υφυπουργός
     Γ. ΣΑΛΑΓΚΟΥΔΗΣ»
      19. Στην με αριθμό 2470/28-7-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ.Δ6/Φ38/οικ. 14469 /16-8-04 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω ερώτηση που αναφέρεται πρωτευόντως στο χωροταξικό σχεδιασμό των ΑΠΕ στην Εύβοια, θέτουμε υπόψη σας ότι το Υπουργείο Ανάπτυξης συνεργάζεται με το Υπουργείο ΠΕΧΩΔΕ με στόχο την από κοινού διαμόρφωση κατάλληλων παρεμβάσεων. Βασικό στοιχείο των παρεμβάσεων αυτών αποτελεί η ολοκλήρωση του καταλλήλων κατά το Ν. 2742/1999 Πλαισίων Χωροταξικού Σχεδιασμού και Αειφόρου Ανάπτυξης ώστε να αντιμετωπιστεί κάθε αιτίαση και αμφιβoλία ως προς την προτεραιότητα που πρέπει να έχουν οι εν λόγω ενεργειακές πηγές στα σχέδια χρήσεων γης όπως προβλέπεται και στην Πράσινη Βίβλο της Ευρωπαϊκής Ένωσης για την ασφάλεια του ενεργειακού εφοδιασμού.
     Οι τοπικές κοινωνίες επωφελούνται από τον πόρο 2% επί των εισπράξεων από τις πωλήσεις ανανεώσιμης ενέργειας όπως προβλέφτηκε με το άρθρο 38 παρ. 7 του Ν. 27731999 και υλοποιήθηκε με την κοινή υπουργική απόφαση 11444/22.6.2001 (ΦΕΚ Β 826). Επειδή η απόφαση αυτή έχει προσβληθεί με αίτηση ακύρωσης στο Συμβούλιο της Επικρατείας, το Υπουργείο Ανάπτυξης θα αναμείνει την έκδοση της σχετικής απόφασης της ολομέλειας του Δικαστηρίου πριν προβεί σε παρέμβαση ανασχεδιασμού του πόρου στη βάση αποδοτικότερης αξιοποιήσης του.
     Τέλος σημειώνουμε ότι κατά τη σχεδίαση των συνδετικών γραμμών ηλεκτρικής ενέργειας για την εξυπηρέτηση εγκαταστάσεων ΑΠΕ, όπως και για κάθε άλλη γραμμή μεταφοράς, λαμβάνονται υπόψη όλα τα κριτήρια για τον περιορισμό της περιβαλλοντικής όχλησης (απόσταση από ανθρωπογενείς δραστηριότητες, τοπία κλπ) και εκπονείται αναλυτική Μελέτη Περιβαλλοντικών Επιπτώσεων, για την οποία - σύμφωνα με την κείμενη νομοθεσία – γνωμοδοτεί η Νομαρχιακή Αυτοδιοίκηση.
     Ο Υφυπουργός
     Γ. ΣΑΛΑΓΚΟΥΔΗΣ»
      20. Στην με αριθμό 2200/15-7-04 ερώτηση του Βουλευτή κ. Βασίλη Κεγκέρογλου δόθηκε με το υπ’ αριθμ.  ΓΠ/80738/16-8-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 2200/15- 7 -2004 ερώτηση που κατατέθηκε -στη Βουλή από το Βουλευτή κ. Β. Κεγκέρογλου αναφορικά με τη λειτουργία Μικροβιολογικού  Εργαστηρίου στο Κέντρο Υγείας Αρκαλοχωρίου, Νομού Ηρακλείου και σε συνέχεια της αρ. ΓΠ 71543/5-8-04 απάντησής μας στη Βουλή των Ελλήνων, σας διαβιβάζoυμε συνημμένα το με αρ. 7457/5-8-2004 έγγραφο του ΠεΣΥΠ Κρήτης σχετικά με το θέμα.	
     Σημειώνουμε ότι στο Υπουργείο Υγείας και Κοινωνικής Αλληλεγγύης δεν εκκρεμεί αίτημα του ΠεΣΥΠ για σύσταση θέσης Μικροβιολόγου στο εν λόγω Κέντρο Υγείας, θεωρούμε όμως ότι κρίνεται απαραίτητη η παρουσία Mικρoβιoλόγoυ σε καθημερινή βάση στο Κέντρο Υγείας Αρκαλοχωρίου, το οποίο καλύπτει περιοχή περίπου 16.000 μονίμων κατοίκων.
     Ο Υπουργός
     Ν. ΚΑΚΛΑΜΑΝΗΣ»
      Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      21. Στην με αριθμό  2392/23-7-04 ερώτηση των Βουλευτών κυρίων Άγγελου Τζέκη και Γεωργίου Χουρμοζιάδη δόθηκε με το υπ’ αριθμ.  ΓΠ/76744/16-8-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 2392/23-7-2004 ερώτηση που κατατέθηκε στη Βουλή από τους Βουλευτές κκ. Α. Τζέκη και Γ. Χουρμουζιάδη σχετικά με ελλείψεις προσωπικού στο Νοσοκομείο Πολυγύρου και στα Κέντρα Υγείας του Νομού Χαλκιδικής, σας γνωρίζουμε τα εξής:
     Σύμφωνα με την αρ. ΓΠ 67161/9-7-2004 Απόφαση του Υπουργού Υγείας και Κοινωνικής Αλληλεγγύης έγινε κατανομή προσωπικού με σχέση εργασίας Ιδιωτικού Δικαίου Ορισμένου Χρόνου, διάρκειας 8 και 4 μηνών, κατά κλάδο και ειδικότητα, στο Γ.Ν. Χαλκιδικής και στα Κέντρα Υγείας Αγίου Νικολάου και Κασσανδρείας ως εξής:
     Γ.Ν. Χαλκιδικής
     Μία (1) θέση ΔΕ Χειριστών-Εμφανιστών
     Μία (1) θέση ΔΕ Παρασκευαστών
     Μία (1) θέση ΔΕ Πληρωμάτων Ασθενοφόρων-ΔΕ Οδηγών Ασθενοφόρων Μία (1) θέση ΔΕ Αδελφών Νοσοκόμων
     Κ.Υ. Αγίου Νικολάου
     Μία (1) θέση ΔΕ Αδελφών Νοσοκόμων
     Μία (1) θέση ΔΕ Πληρωμάτων Ασθενοφόρων-ΔΕ Οδηγών Ασθενοφόρων
     Κ.Υ. Κασσανδρείας
     Μία (1) θέση ΔΕ Αδελφών Νοσοκόμων
     Δύο (2) θέσεις ΔΕ Πληρωμάτων Ασθενοφόρων-ΔΕ Οδηγών Ασθενοφόρων
     Επίσης εγκρίθηκε η πρόσληψη 3.400 θέσεων Νοσηλευτικού, Παραϊατρικού και Λοιπού προσωπικού για τα Νοσηλευτικά Ιδρύματα της χώρας. Το Υπουργείο Υγείας και Κοινωνικής Αλληλεγγύης έχει ζητήσει από τα Νοσηλευτικά Ιδρύματα την ιεράρχηση των αναγκών προσωπικού, προκειμένου να προχωρήσει στη διαδικασία της κατανομής των εγκεκριμένων θέσεων.
     Ο Υπουργός
     Ν. ΚΑΚΛΑΜΑΝΗΣ»
     22. Στην με αριθμό  2364/22-7-04 και 2411/26-7-04 ερώτηση των Βουλευτών κυρίων Γεωργίου Παπαγεωργίου, Δημήτρη Πιπεργιά και Αικατερίνης Περλεπέ - Σηφουνάκη δόθηκε με το υπ’ αριθμ.  ΓΠ/74074/17-8-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στις με αρ. 2364/22-7-2004, 2411/26-7-2004 ερωτήσεις και 1561/29-2004 αναφορά που κατατέθηκαν στη Βουλή από τους Βουλευτές κκ. Γ. Παπαγεωργίου, Δ. Πιπεργιά και Κ. Περλεπέ-Σηφουνάκη αναφορικά με έλλειψη ιατρών στο Κέντρο Υγείας Μαντουδίου, σας διαβιβάζoυμε το αρ. 5546/10-8-2004 έγγραφο του Προέδρου του Πε.Σ.Υ.Π. Στερεάς Ελλάδας, με τα επισυναπτόμενα σε αυτό έγγραφα, προκειμένου να ενημερωθείτε σχετικά.
     	Επιπρόσθετα, σας γνωρίσουμε ότι για το έτος 2004 έχουν τοποθετηθεί Επικουρικοί γιατροί στο ΚΥ Μαντουδίου ως εξής:
     - Αρ. Πρωτ. Υ10α/ΓΠ 42687/4-5-04 Απόφαση Επικουρικός γιατρός ειδικότητας Ακτινοδιαγνωστικής.
     - Αρ. Πρωτ. Υ10α/ΓΠ 42687/3-2-04 Απόφαση Επικουρικός γιατρός ειδικότητας Ορθοπεδικής.
     - Αρ. Πρωτ. Υ10α/ΓΠ 42687/12-8-04 Απόφαση Επικουρικός γιατρός ειδικότητας Νεφρολογίας.
     Στον Οργανισμό του ΚΥ Μαντουδίου δεν πρoβλέπoνται θέσεις Καρδιολόγων και Οφθαλμιάτρων , κατά συνέπεια δεν είναι δυνατόν να διορισθούν γιατροί ΕΣΥ των εν λόγω ειδικοτήτων.
     Ο Υπουργός
     Ν. ΚΑΚΛΑΜΑΝΗΣ»
     Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     23. Στην με αριθμό 2501/29-7-04 ερώτηση του Βουλευτή κ. Χρήστου Αηδόνη δόθηκε με το υπ’ αριθμ.  ΤΚΕ/Φ2/17821 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμό 2501/29-7-2004, που κατέθεσε στη Βουλή ο Βουλευτής κ. Χρήστος Αηδόνης, σχετικά με την ένταξη περιοχών του νομού αυτού στις παραμεθόριες και προβληματικές περιοχές της χώρας, θέτουμε υπόψη σας τα εξής:
     Όσον αφορά το πρώτο ερώτημά σας για τον χαρακτηρισμό ως παραμεθορίων των περιοχών του νομού Δράμας που βρίσκονται σε μια ζώνη πλάτους 20 χλμ. από τα ελληνοβουλγαρικά σύνορα, σας γνωστοποιούμε ότι το σύνολο του νομού Δράμας έχει με Υπουργική Απόφαση καθοριστεί ως παραμεθόριος περιοχή για την προσαύξηση των ημερών της κανονικής άδειας των υπαλλήλων που υπηρετούν σε υπηρεσίες του νομού αυτού (ΔΙΔΑΔ/Φ51/261/26452/10.12.1999, ΦΕΚ 2173 Β΄ 17-12-1999). Επιπροσθέτως, στους επιτυχόντες με τις διαδικασίες του ΑΣΕΠ που είναι δημότες Δήμων του νομού Δράμας παρέχονται επιπλέον μόρια (ν. 2738/99, άρθρο 20, παρ. 2, ΦΕΚ 180 ΑΊ 9.9.1999). Περαιτέρω, για την εφαρμογή των κριτηρίων του άρθρου 18 του ν.2190/1994, παρέχεται απόλυτη πρόταξη στους μονίμους κατοίκους του Νομού Δράμας για θέσεις φορέων στο νομό αυτό.
     Όσον αφορά το δεύτερο ερώτημά σας. για τον χαρακτηρισμό όλων των Δήμων του νομού Δράμας, ως προβληματικών περιοχών κατηγορίας Α΄) σας πληροφορούμε ότι, ήδη, ορισμένες περιοχές του νομού, λόγω των ειδικών συνθηκών που επικρατούν σε αυτές καθώς και των προβλημάτων που υφίστανται από πλευράς διαβίωσης, έχουν χαρακτηριστεί ως προβληματικές περιοχές κατηγορίας Α' και Β΄ (ΚΥΑ αριθμ ΔΙΔΑΔ/Φ50/265/29847/30.11.1992, ΦΕΚ 667 Β΄, 11 11.92 και ΚΥΑ αριθμ. ΔΙΔΑΔ/Φ42/2498/0ΙΚ. 5659/6.3.2000, ΦΕΚ 270 Β΄) 8.3.2000).
     Σε κάθε περίπτωση, θέτουμε υπόψη σας ότι το ΥΠΕΣΔΔΑ, επειδή αποδίδει μεγάλη σημασία στην ενίσχυση των παραμεθόριων και προβληματικών περιοχών της χώρας καθώς και στην αποτελεσματική λειτουργία των δημοσίων υπηρεσιών στις περιοχές αυτές, θα επανεκτιμήσει τις προτάσεις σας για ανακαθορισμό των παραμεθορίων και προβληματικών περιοχών, με στόχο πάντα την εξυπηρέτηση του δημοσίου συμφέροντος και των αναγκών των υπαλλήλων.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     24. Στην με αριθμό 2376/22-7-04 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 70595/ΙΗ/11-8-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2376/22-7-04 την οποία κατέθεσε ο Βουλευτής κ. Μαν. Στρατάκης σχετικά με την κάλυψη θέσεων βιβλιοθηκονόμων ΤΕΙ στις βιβλιοθήκες και όσον αφορά στις βιβλιοθήκες αρμοδιότητας του ΥΠΕΠΘ, σας γνωρίζουμε τα ακόλουθα:
     Η αρμόδια Υπηρεσία του ΥΠΕΠΘ με το αριθμ. 143461/17-12-2003 έγγραφό της προς το Υπουργείο Εσωτερικών Δημόσιας Διοίκησης και Αποκέντρωσης είχε υποβάλει αίτημα κάλυψης ογδόντα επτά (87) θέσεων μόνιμου προσωπικού διαφόρων κλάδων σε δημόσιες Βιβλιοθήκες της χώρας. Από τις ανωτέρω θέσεις είκοσι (20) θέσεις αφορούσαν το κλάδο ΤΕ Βιβλιοθηκονόμων.
     Το αίτημα αυτό επαναλήφθηκε με το αριθμ. 60749/IZΙ24-6-2004 έγγραφο προς το ΥΠΕΣΔΑ και προς το-Γενικό Λογιστήριο του Κράτους.
     Τέλος, σας γνωρίζουμε ότι το ΥΠΕΠΘ σε συνεργασία με το Υπουργείο Οικονομίας και Οικονομικών (Γ.Λ Κ.) προσπαθεί να εξασφαλίσει πιστώσεις για την κάλυψη της δαπάνης πρόσληψης του ανωτέρου προσωπικού.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     25. Στην με αριθμό 2388/23-7-04 ερώτηση των Βουλευτών  κυρίων Ιωάννη Δριβελέγκα, Μιχαήλ Καρχιμάκη και Στάθη Κουτμερίδη δόθηκε με το υπ’ αριθμ. 252/12-8-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του υπ’ αριθ. πρωτ. 2388/23-07-2004 εγγράφου σας, με το οποίο μας διαβιβάστηκε ερώτηση των Βουλευτών κ.κ. Γ. Δριβελέγκα, Μ. Καρχιμάκη και Σ. Κουτμερίδη που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Οι μεταθέσεις των προϊσταμένων των Κεντρικών και Περιφερειακών Υπηρεσιών Υ.Ε.Ν. αποφασίζονται από τον Υπουργό Εμπορικής Ναυτιλίας, μετά από σχετική εισήγηση του Αρχηγού Λιμενικού Σώματος (παράγραφος 7 του άρθρου 13 του π.δ. 190/2003 - Α 145). Κατόπιν τούτου, η μετάθεση του αναφερόμενου στην ερώτηση Υποπλοιάρχου Λ.Σ. από τη Λιμενική Αρχή Ιερισσού στη Λιμενική Αρχή Θεσσαλονίκης αποφασίστηκε από το αρμόδιο Συμβούλιο Μεταθέσεων Λιμενικού Σώματος, όπως άλλωστε προβλέπεται από τη νομοθεσία.
     Σημειώνεται ότι στον εν λόγω Αξιωματικό Λ.Σ. είχε επιβληθεί πρωτοδίκως ποινή φυλάκισης επτά μηνών, η οποία μειώθηκε σε φυλάκιση δύο μηνών από το Αναθεωρητικό Δικαστήριο, γεγονός το οποίο θεωρούμε ότι δεν συμβαδίζει με το κύρος που θα πρέπει να έχει ο προϊστάμενος Λιμενικής Αρχής, σε σχέση τόσο με τις λοιπές Αρχές όσο και με τους συναλλασσόμενους πολίτες και την τοπική κοινωνία γενικότερα.
     2. Το πρόβλημα υγείας της συζύγου του ανωτέρω Αξιωματικού Λ.Σ. σε καμία περίπτωση δεν παραβλέφθηκε. Η πόλη της Θεσσαλονίκης όπου μετατίθεται, βρίσκεται σε κοντινή χιλιομετρική απόσταση από την Ιερισσό και διαθέτει υψηλές υποδομές νοσοκομειακής και ιατροφαρμακευτικής περίθαλψης.
     3. Ο προαναφερόμενος έχει προσφύγει στο Α΄ (Ακυρωτικό) Τμήμα του Διοικητικού Εφετείου Πειραιά με τις από 05-07-2004 αιτήσεις αναστολής εκτέλεσης και ακύρωσης της μετάθεσής του και παραμένει στο Λιμεναρχείο Ιερισσού.
     4. Επίσης σύμφωνα με την αρ. ΑΒΥΕ 23/04/ΑΒΜ 1/04/28-7-04 Παραγγελία του Εισαγγελέα Ναυτοδικείου Θεσ/νίκης προς Ανακριτή Γ΄ Τμήματος, διετάχθη η διενέργεια Κυρίας Ανάκρισης σε βάρος του ΚΑΤΣΑΒΑΒΑΚΗ και άλλων βαθμοφόρων Λ.Σ., για παθητική δωροδοκία κατ’ εξακολούθηση, κριθείσας αναγκαίας της επιβολής περιοριστικών όρων.
     5. Κατόπιν των ανωτέρω, η μετάθεση του αναφερόμενου Αξιωματικού Λ.Σ. έγινε σύμφωνα με τις διατάξεις της ισχύουσας νομοθεσίας. Οι χαρακτηρισμοί που αναφέρονται στο κείμενο της ερώτησης δεν συνάδουν ούτε με τη συγκεκριμένη περίπτωση, ούτε με το πνεύμα αξιοκρατίας με το οποίο γενικότερα το ΥΕΝ αντιμετωπίζει τα σχετικά θέματα των μεταθέσεων του προσωπικού.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      26. Στην με αριθμό 2183/15-7-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Φ900α/4159/7350/4-8-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 2183/15-07-2004 ερώτησης, που κατέθεσε ο Βουλευτής κ. Μιχάλης Καρχιμάκης, με θέμα τους διαγωνισμούς, τις συμβάσεις, τις προμήθειες και τα έργα στο ΥΠΕΘΑ μετά την 07η Μαρτίου 2004, σας γνωρίζουμε τα ακόλουθα:
      Α. Σχετικά με το ΓΕΣ, σας αποστέλλουμε:
      (1) Πίνακα συμβάσεων προμήθειας υλικών και αναθέσεων έργων, που υπογράφηκαν από το ΓΕΣ μετά την 7η Μαρτίου 2004 (Σχετ. 1).
      (2)Πίνακα διαγωνισμών προμήθειας υλικών και αναθέσεως έργων, που προκηρύχθηκαν από το ΓΕΣ μετά την 7η Μαρτίου 2004 (Σχετ.2).
      (3) Αναφορικά με τον σχεδιασμό και προγραμματισμό των προμηθειών και έργων που πρόκειται να δημοπρατηθούν μέχρι τέλους του έτους 2004, σας γνωρίζουμε ότι το ΓΕΣ έχει ξεκινήσει διαδικασία επανεξέτασης των εκκρεμών προγραμμάτων του και ως εκ τούτου δεν υπάρχει επί του παρόντος ο τελικός σχεδιασμός.
      Β. Σχετικά με το ΓΕΑ, σας αποστέλλουμε:
      (1) Σύμβαση 01/04, μεταξύ ΓΕΑ και «EADS», για την προμήθεια ανταλλακτικών υποστήριξης RADAR ΜPDR-90 ποσού 4.500.000 € η οποία υπογράφηκε στις 29-04-04 (Σχετ. 3α).
      (2) Πίνακα συμβάσεων προμήθειας υλικών και αναθέσεων έργων, που υπογράφηκαν από το ΓΕΑ μετά την 7η Μαρτίου 2004 (Σχετ.4).
      (3) Πίνακα διαγωνισμών προμήθειας υλικών και αναθέσεως έργων, που προκηρύχθηκαν από το ΓΕΑ μετά την 7η Μαρτίου 2004 (Σχετ.5).
      (4) Πίνακα διαγωνισμών προμήθειας υλικών και αναθέσεως έργων που θα δημοπρατηθούν έως τέλος του 2004 (Σχετ. 6), και σας γνωρίζουμε ότι ο προγραμματισμός προμηθειών έτους 2004 υλοποιείται σύμφωνα με τα ισχύοντα, βάσει των οικείων προβλέψεων του εγκεκριμένου Π/Υ της ΠΑ έτους 2004 και των προγραμμάτων ΕΜΠΑΕ 2001-2005.
      	Γ. Σχετικά με το ΓΕΝ, σας αποστέλλουμε:
      (1) Πίνακα συμβάσεων προμήθειας υλικών και αναθέσεων έργων, που υπογράφηκαν από το ΓΕΝ μετά την 7η Μαρτίου 2004 (Σχετ. 7).
      (2) Πίνακα διαγωνισμών προμήθειας υλικών και αναθέσεως έργων, που προκηρύχθηκαν από το ΓΕΝ μετά την 7η Μαρτίου 2004 (Σχετ.8).
      (3) Πίνακα διαγωνισμών προμήθειας υλικών και αναθέσεως έργων, που πρόκειται να δημοπρατηθούν μέχρι τέλους του έτους 2004 από το ΓΕΝ (Σχετ. 9).
      (4) Πίνακα συμβάσεων δημόσιων Ναυτικών έργων ανατεθειμένων με δημόσιο διαγωνισμό, που υπογράφηκαν από το ΓΕΝ μετά την 7η  Μαρτίου 2004 (Σχετ. 10).
      (5) Πίνακα συμβάσεων δημόσιων Ναυτικών έργων με απευθείας ανάθεση, που υπογράφηκαν από το ΓΕΝ μετά την 7η Μαρτίου 2004 (Σχετ. 11).
      (6) Πίνακα συμπληρωματικών συμβάσεων δημόσιων Ναυτικών έργων, που υπογράφηκαν από το ΓΕΝ μετά την 7η Μαρτίου 2004 (Σχετ. 12).
      (7) Πίνακα διαγωνισμών δημόσιων Ναυτικών έργων, που δημοπρατήθηκαν από το ΓΕΝ μετά την 7η Μαρτίου 2004 (Σχετ. 13).
      (8) Πίνακα διαγωνισμών δημόσιων Ναυτικών έργων, που πρόκειται να δημοπρατηθούν μέχρι τέλους του έτους 2004 από το ΓΕΝ (Σχετ. 14).
      Δ. Σχετικά με τη ΓΓΟΣΑΕ, σας αποστέλλουμε:
      (1) Πίνακα συμβάσεων προμήθειας υλικών και αναθέσεων έργων, που υπογράφηκαν από τη ΓΓΟΣΑΕ μετά την 7η Μαρτίου 2004 (Σχετ. 15).
      (2) Η ΓΓΟΣΑΕ δεν έχει διακηρύξει διαγωνισμό για προμήθεια κύριου υλικού, μετά την 7η  Μαρτίου 2004.
      (3) Η ΓΓΟΣΑΕ δεν έχει σχεδιάσει ή προγραμματίσει διακηρύξεις διαγωνισμών για προμήθεια κύριου υλικού, μέχρι το τέλος του 2004.
      Όσον αφορά στα αιτούμενα από τον κ. Βουλευτή έγγραφα (αντίγραφα των συμβάσεων), επειδή περιέχουν εμπιστευτικού περιεχομένου στοιχεία, γνωστοποιούμε ότι δεν μπορούν να κατατεθούν στην ΒτΕ σύμφωνα με το άρθρο 133 παρ. 4 Κανονισμού της Βουλής, ωστόσο βρίσκονται στη διάθεσή του και μπορεί να προσέλθει στο Υπουργείο Εθνικής Άμυνας (Νομική Yπηρεσία/Γραφ. Κοινοβ. Ελέγχου, 4ος Όροφος - 424Ν, Τηλ. 210-6598106) για να λάβει γνώση αυτών.
      Διαβεβαιώνουμε τον κ. Συνάδελφο ότι το καθεστώς διαπλοκής που είχε εγκαταστήσει η προηγούμενη Κυβέρνηση έχει τελείως διαλυθεί και τώρα πλέον επικρατεί πλήρως η νομιμότητα και η διαφάνεια.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      27. Στην με αριθμό 2017/7-7-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 11526/20-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατατέθηκε από το Βουλευτή κ. Σ. Ματζαπετάκη και αφορά στο αντικείμενο του θέματος, σας γνωρίζουμε, κατά λόγο αρμοδιότητας, τα εξής:
      Σε ότι αφορά γενικότερα στον εφοδιασμό των αλλοδαπών με πλαστά πιστοποιητικά από διάφορα «κυκλώματα», όλες οι περιπτώσεις που υποπίπτουν στην αντίληψη των υπηρεσιών παραπέμπονται στον Εισαγγελέα. Για την πάταξη του φαινομένου υπάρχει συνεργασία μεταξύ των συναρμόδιων Υπουργείων.
      Για το θέμα της χρονοβόρας διαδικασίας έκδοσης των αδειών διαμονής που θίγεται και στο οποίο αποδίδεται, εν μέρει, η διόγκωση της βιομηχανίας πλαστών εγγράφων, σας γνωρίζουμε ότι είναι στις προθέσεις του Υπουργείου μας να προωθήσει ριζικά μέτρα για την απλούστευση των διαδικασιών και την καταπολέμηση της γραφειοκρατίας, ώστε το σύστημα χορήγησης των αδειών διαμονής να γίνει ευέλικτο και λειτουργικό και πάνω από όλα να σέβεται τα δικαιώματα των μεταναστών που ζουν στη Χώρα μας.
      Ο Υφυπουργός
      Α. ΝΑΚΟΣ»
      28. Στην με αριθμό 1392/16-7-2004 αναφορά και την 2368/22-7-04 ερώτηση των Βουλευτών κυρίων Μάνου Φραγκιαδουλάκη και Στυλιανού Ματζαπετάκη δόθηκε με το υπ’ αριθμ. Γ.Π. 72512/5-8-04 έγγραφο από τον Υφυπουργό Υγείας και Κοινωνικής Αλληλεγγύης  η ακόλουθη απάντηση:
      «Απαντώντας στις με αρ. 1392/16-7-2004 αναφορά και 2368/22-7-2004 ερώτηση που κατατέθηκαν στη Βουλή από τους Βουλευτές κυρίων Εμμ. Φραγκιαδουλάκη και Σ. Mατζαπετάκη σχετικά με τον περιβάλλοντα χώρο του Πα.Γ.Ν. Ηρακλείου, σας πληρoφορούμε τα εξής:
      	Όπως μας ενημέρωσε το Π.Γ.N.H., με το αριθ. Πρωτ. 7589/23-7-2004 έγγραφo, κατά το τελευταίο 6μηνο πραγματοποιήθηκαν οι παρακάτω εργασίες στον περιβάλλοντα χώρο:
      	1. Ανακαίνιση χρωματισμών σιδηρών κιγκλιδωμάτων, τοιχίων περίφραξης και κολώνων φωτισμού του περιβάλλοντα χώρου.
      2. Συντήρηση χώρου φυλακίου κεντρικής εισόδου.
      3. Συντήρηση κολωνακίων, μπαρών εισόδου και όλων των στοιχείων περίφραξης.
      4. Συντήρηση στα παγκάκια στη βόρεια πλευρά του Νοσοκομείου.
      	Βρίσκονται δε, σε εξέλιξη:
      1. Συντήρηση σε όλα τα στοιχεία του περιβάλλοντα χώρου της νότιας πλευράς του Νοσοκομείου (ξύλινες σκάλες, κιόσκι, καθιστικά, κλπ. ) .
      2. Τοποθέτηση, όπου απαιτείται νέων πινακίδων σήμανσης.
      Σε καθημερινή βάση απασχολούνται 2 εργάτες και 2 κηπουροί για την καθαριότητα του περιβάλλοντα χώρου και την περιποίηση του πράσινου (κλάδεμα- σκάλισμα κλπ.).
      Από 21-7-2004 έχει αναλάβει την φύλαξη του Νοσοκομείου και του περιβάλλοντα χώρου Ιδιωτικό Συνεργείο Φύλαξης και έτσι διασφαλίζεται πλήρως ο έλεγχος των εσωτερικών και εξωτερικών χώρων του Νοσοκομείου.
      Ο Υφυπουργός
      Α. ΓΙΑΝΝΟΠΟΥΛΟΣ»
      29. Στην με αριθμό 2431/27-7-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 14613/19-8-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην ανωτέρω ερώτηση που κατέθεσε στην Βουλή των Ελλήνων ο Βουλευτής κ. Στέλιος Ματζαπετάκης, σας γνωρίζουμε τα εξής:
      Σε εφαρμογή του Ν.3054/2002 άρθρο 18, «Μηχανισμοί Ελέγχου και Εποπτείας Αγοράς», έχουν συσταθεί και λειτουργούν στο Υπουργείο Ανάπτυξης Κλιμάκια Ελέγχου Διακίνησης και Αποθήκευσης Καυσίμων (ΚΕΔΑΚ).
      Έργο των Κλιμακίων είναι η διενέργεια επιτόπιων ελέγχων σε εγκαταστάσεις και άλλα μέσα Διύλισης, αποθήκευσης, μεταφοράς, τελικής πώλησης και γενικότερα διακίνησης πετρελαιοειδών προϊόντων.
      Οι εν λόγω έλεγχοι ξεκίνησαν σταδιακά, από τον Φεβρουάριο του 2003 με VΑΝ εξοπλισμένα με κινητές εργαστηριακές μονάδες και συνεχίζονται μέχρι σήμερα.
      Το 2003 έγιναν έλεγχοι σε 1766 πρατήρια στην περιοχή της Αττικής και της Θεσσαλονίκης, εκ των οποίων τα 289 στην περιοχή της Θεσσαλονίκης. Βρέθηκαν μη κανονικά από τα ΚΕΔΑΚ και απεστάλησαν στο Γ .Χ. Κ. 25 δείγματα πετρελαίου κίνησης και 94 βενζινών.
      Το πρώτο εξάμηνο του 2004 πραγματοποιήθηκαν έλεγχοι σε 1168 πρατήρια στην περιοχή της Αττικής. Βρέθηκαν μη κανονικά και απεστάλησαν στο Γ.Χ.Κ 11 δείγματα πετρελαίου κίνησης και 33 δείγματα βενζινών.
      Με την ολοκλήρωση της προμήθειας των δεκαεπτά (17) κινητών εργαστηριακών μονάδων πλήρως εξοπλισμένων και έτοιμων για χρήση, οι έλεγχοι θα επεκταθούν σε όλο το σύστημα διακίνησης καυσίμων της επικράτειας ούτως ώστε να παταχθεί το νοσηρό φαινόμενο της νοθείας και της παράνομης διακίνησης των υγρών καυσίμων.
      Παράλληλα, ήδη βρίσκεται στο τελικό στάδιο της επεξεργασίας, η τροποποίηση της νομοθεσίας, ώστε τα ΚΕΔΑΚ να αποτελέσουν ένα ισχυρό και αποτελεσματικό οπλοστάσιο στην προσπάθεια για την καταπολέμηση της νοθείας των καυσίμων.
      Ο Υφυπουργός
      Γ. ΣΑΛΑΓΚΟΥΔΗΣ»
      30. Στην με αριθμό 2253/19-7-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 10643031286/2-8-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 2253/133/19.7.04 ερώτηση Κατάθεσης εγγράφων που κατέθεσε ο Βουλευτής κ. Ανδρέας Μακρυπίδης σχετικά με το ανωτέρω θέμα, σας γνωρίζουμε ότι τα στοιχεία εκτέλεση του ΠΥ περιλαμβάνονται στην ιστοσελίδα του Γ.Λ.Κ. (www. Mof.-glk.gr.) από όπου ο κάθε ενδιαφερόμενος μπορεί να αντλήσει. Εν πάση περιπτώσει σας πληροφορούμε τα ακόλουθα:
      1. Έσοδα τακτικού προϋπολογισμού
      Τα διαθέσιμα στην υπηρεσία μας προσωρινά αναλυτικά στοιχεία τακτικών εσόδων αφορούν το 5μηνο του τρέχοντος οικονομικού έτους και παρουσιάζονται στον παρακάτω πίνακα. Ο ρυθμός αύξησης των τακτικών εσόδων για την περίοδο του πενταμήνου είναι 7,7% έναντι επιδιωκόμενου ετήσιου ρυθμού αύξησης 9,4%. ποσά σε εκατ. ευρώ
      
      (Να φωτογραφηθεί ο πίνακας)
      
      2. Δαπάνες τακτικού προϋπολογισμού
      Οι δαπάνες του τακτικού προϋπολογισμού σύμφωνα με διαθέσιμα προσωρινά στοιχεία του πενταμήνου (Ιανουαρίου - Μαΐου) του έτους 2004, σε σχέση με το αντίστοιχο διάστημα του 2003 αποτυπώνονται στον παρακάτω πίνακα.
      σε εκατ.ευρώ
      	
      (Να φωτογραφηθεί ο πίνακας)
      
      
      Οι διαφορές που παρουσιάζουν τα στοιχεία του πενταμήνου του τρέχοντος έτους σε σχέση με το αντίστοιχο διάστημα του έτους 2003 οφείλονται κυρίως στις αυξημένες δαπάνες για αποδοχές και κατ' επέκταση στην \ αύξηση των συντάξεων, λόγω εφαρμογής του νέου μισθολογίου. Επισημαίνεται ότι η δαπάνη από την εισοδηματική πολιτική του έτους 2003 είχε καταβληθεί τον lούνιο (αναδρομικά από 1.1.2003).
στις δαπάνες λόγω εκλογών που καταβλήθηκαν κυρίως τον Μάρτιο του τρέχοντος έτους και της αυξημένης ενίσχυσης των πολιτικών κομμάτων.
στις αυξημένες εκταμιεύσεις, μέσω προκαταβολών κυρίως στον ΟΓΑ, για αντιμετώπιση των αυξήσεων των αγροτών, εξόφληση νοσηλείων, κλπ., αλλά και στις αυξημένες εκταμιεύσεις για αποδόσεις στους ΟΤ Α Α΄ και Β΄ βαθμού και ΕΕ.
      Οι πληρωμές για τόκους παρουσιάζουν διακύμανση από μήνα σε μήνα που οφείλεται στη μη κανονική κατανομή αυτών κατά τη διάρκεια του έτους, με αποτέλεσμα να παρουσιάζουν διαφοροποιήσεις στον ρυθμό μεταβολής τους.
      2.2 Τα στοιχεία εξαμήνου θα είναι διαθέσιμα στο τέλος του μηνός lουλίου και θα δημοσιοποιηθούν, όπως εξάλλου γίνεται κάθε μήνα, στην ιστοσελίδα του ΓΛΚ.
      Ο Υφυπουργός
      ΑΔΑΜ ΡΕΓΚΟΥΖΑΣ»
      31. Στις με αριθμό 2178/14-7-04 και 2446/27-7-04 ερωτήσεις των Βουλευτών κυρίων Ανέστη Αγγελή και Παναγιώτου Αντωνακόπουλο δόθηκε με το υπ’ αριθμ. 437/29-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Α. Αγγελής, Π. Αντωνακόπουλος, σας πληροφορούμε τα εξής:
      Ο επιβλαβής οργανισμός Ceratocystis fιmbriata f. Sp. Platani (μύκητας) που προκαλεί την ασθένεια του μεταχρωματικού έλκους του πλατάνου, διαπιστώθηκε στην Ελλάδα για πρώτη φορά το 2003, σε πλατάνια στο Νομό Μεσσηνίας, από το Δρ. Π. Τσόπελα του Εργαστηρίου Δασικής Μυκητολογίας του Ινστιτούτου Μεσογειακών Δασικών Οικοσυστημάτων.
      Το Υπ. Αγροτικής Ανάπτυξης και Τροφίμων, μετά από συνεργασία με τα αρμόδια Ερευνητικά Ιδρύματα της Χώρας και τις Δασικές υπηρεσίες, συνέταξε σχέδιο Κ.Υ.Α «Μέτρα επείγοντος χαρακτήρα για τον περιορισμό και την εξάλειψη του επιβλαβούς οργανισμού Ceratocystis fιmbriata f. Sp platani walter που προκαλεί την ασθένεια του μεταχρωματικού έλκους του πλατάνου» , στο οποίο προβλέπονται οι φυτοϋγειονομικοί έλεγχοι και. τα μέτρα που πρέπει να ληφθούν για την αντιμετώπιση και την καταπολέμησή του.
      Όσον αφορά τους φυτοϋγειονομικούς ελέγχους (επισκοπήσεις) για τη διαπίστωση της έκτασης της διασποράς του εν λόγω παθογόνου στη Χώρα, έχει συνταχθεί από το Υπουργείο Πρόγραμμα ετησίων Επισκοπήσεων /Surνeys και έχουν συμπεριληφθεί σ’ αυτό, ως αρμόδια για το προγραμματισμό και τη διενέργεια των εργαστηριακών ελέγχων κλπ., τα εργαστήρια:
      α. Δασικής Μυκητολογίας, του Ερευνητικού Ιδρύματος Ινστιτούτο Μεσογειακών Δασικών Οικοσυστημάτων και Τεχνολογίας Δασικών Προϊόντων (Ι.Μ.Δ.Ο.), 11528 Τέρμα Αλκμάνος, Ιλίσια, Αθήνα, Ειδικός ερευνητής: Δρ. Τσόπελας Παναγιώτης και 
      β. Δασικής Παθολογίας του Ερευνητικού Ιδρύματος ΕΘ.ΙΑΓ.Ε. Ινστιτούτο Δασικών Ερευνών (Ι.Δ.Ε.), 57006 Βασιλικά-Θεσσαλονίκη, ειδικός ερευνητής: Δρ. Στέφανος Διαμαντής.
      Για τη χρηματοδότηση το Προγράμματος Επισκοπήσεων / Surveys περιόδου 2004, έχουν εγγραφεί πιστώσεις € 311.100,00 (ΚΑΕ 5115) στον Τακτικό Προϋπολογισμό του 2004.
      Για τα μέτρα που αφορούν στην αντιμετώπιση της ασθένειας του μεταχρωματικού έλκους του πλατάνου, έχει ζητηθεί πίστωση 100.000 ευρώ για το 2004.
      Ο Υφυπουργός
      Ε. ΜΠΑΣΙΑΚΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 10 Δεκεμβρίου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (΄Αρθρο 130 παράγραφος 2 και 3 του Κανονισμού της Βουλής)
      1. Η με αριθμό 506/7.12.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Παντούλα προς τον Υπουργό Δημόσιας Τάξης, σχετικά με την αποδυνάμωση μέτρων φύλαξης των παραμεθόριων δήμων και κοινοτήτων του Νομού Ιωαννίνων.
      2. Η με αριθμό 511/7.12.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με τη λήψη μέτρων προστασίας των ναυτεργατών κλπ.
      3. Η με αριθμό 510/7.12.2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με την υποβάθμιση του ρόλου του Εθνικού Ιδρύματος Αγροτικής ΄Ερευνας κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (΄Αρθρο 130 παράγραφος 2 και 3 του Κανονισμού της Βουλής)
      1. Η με αριθμό 508/7.12.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις κρίσεις των Υπηρεσιακών Συμβουλίων κλπ..
      2. Η με αριθμό 512/7.12.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου, προς τον Υπουργό Υγείας και Κοινωνικής Αλληλεγγύης, σχετικά με τη μετεγκατάσταση σε σύγχρονο κτήριο του Ιδρύματος Χρόνιων Παθήσεων Αναπήρων Παίδων Σκαραμαγκά, την πρόσληψη του αναγκαίου προσωπικού κλπ.
      3. Η με αριθμό 501/7.12.2004 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου, προς τον Υπουργό Οικονομίας και Οικονομικών, σχετικά με την επίλυση του ασφαλιστικού προβλήματος των τραπεζών, την επιβάρυνση του Κρατικού Προϋπολογισμού κλπ..
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 495/6.12.2004 επίκαιρη ερώτηση του Βουλευτή της Νέας Δημοκρατίας κ. Ιωάννη Κουράκου προς την Υπουργό Εθνικής Παιδείας και Θρησκευμάτων, σχετικά με τα αποτελέσματα των ελέγχων που διενήργησε το Γενικό Λογιστήριο του Κράτους στον Οργανισμό Επαγγελματικής Εκπαίδευσης και Κατάρτισης.
      Η επίκαιρη ερώτηση του κυρίου συναδέλφου έχει ως εξής:
      «Ο Οργανισμός Επαγγελματικής Εκπαίδευσης και Κατάρτισης (ΟΕΕΚ) λειτουργεί από το 1992 έως και σήμερα.
      Σκοπός της λειτουργίας του είναι η κατά κύριο λόγο κατάρτιση – εκπαίδευση νέων ανθρώπων σε σύγχρονες ειδικότητες επαγγελματικής κατεύθυνσης, έτσι ώστε να απορροφηθούν στην αγορά εργασίας.
      Οι σπουδαστές των ΙΕΚ μάλιστα μετά το πέρας της κατάρτισης και εκπαίδευσής τους δίνουν εξετάσεις για την πιστοποίηση των γνώσεών τους, όπως γίνεται αυτήν την περίοδο.
      Κατά τη χρονική περίοδο Ιανουαρίου 2001-Μαρτίου 2002 πραγματοποιήθηκε έλεγχος από το Γενικό Λογιστήριο του Κράτους (Γ.Λ.Κ.)
      Η έκθεση φέρεται να κατατέθηκε από τους διενεργήσαντες τον έλεγχο επιθεωρητές στην πολιτική ηγεσία του Υπουργείου Οικονομικών τον Ιούνιο του 2002 και διαβιβάστηκε στους συναρμόδιους φορείς (ΟΕΕΚ, ΥΠ.Ε.Π.Θ., ΥΠ.ΟΙΚ.) στις 20 Φεβρουαρίου 2003. Η ανάθεση σε επιθεωρητές της έκδοσης καταλογιστικής απόφασης έγινε σχεδόν ένα έτος αργότερα, τον Φεβρουάριο του 2004.
      Ερωτάται η κυρία Υπουργός:
      Α) Γνωρίζει το περιεχόμενο της έκθεσης του Γ.Λ.Κ. όπου επισημαίνεται σωρεία έκνομων πράξεων για τον ΟΕΕΚ;
      Β) Γιατί αυτή η σημαντική καθυστέρηση στην ανάθεση για την έκδοση καταλογιστικής απόφασης; Πού βρίσκεται τώρα;
      Γ) Τι μέτρα έχει πάρει το ΥΠΕΠΘ, προκειμένου να αποφευχθούν αντίστοιχα περιστατικά στο μέλλον;»
      Η Υπουργός Εθνικής Παιδείας και Θρησκευμάτων κ. Γιαννάκου έχει το λόγο για τρία λεπτά.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Πράγματι από έλεγχο που έκανε το Γενικό Λογιστήριο του Κράτους στον ΟΕΕΚ, από τις 15.1.2001 μέχρι τις 29.3.2002 σε ελέγχους μισθοδοσίας και προσθέτων αμοιβών, προέκυψαν βαρύτατες ευθύνες για ατασθαλίες στον οργανισμό. Οι επιθεωρητές έδωσαν τον έλεγχο τον Νοέμβριο του 2002 στο Υπουργείο Οικονομικών, αυτό όμως διαβιβάστηκε στις 20 Φεβρουαρίου του 2003 στους αρμόδιους φορείς, για να ληφθούν τα αναγκαία μέτρα.
      Η ανάθεση σε επιθεωρητή της έκδοσης καταλογιστικής απόφασης έγινε ένα χρόνο αργότερα, στις 26 Φεβρουαρίου 2004. Και από τον Απρίλιο του 2004 με την ανάληψη της νέας διοίκησης στον ΟΕΕΚ, άρχισε η ενεργοποίηση των όσων έπρεπε να γίνουν με βάση αυτούς τους καταλογισμούς.
      Βεβαίως πρέπει να πω ότι η υπόθεση αυτή έχει πάει στον Εισαγγελέα. Έχει διαβιβαστεί συγκεκριμένα στον Ανακριτή του 4ου Ειδικού Τμήματος Αθηνών και όπου ακόμα εκκρεμεί, διότι έχει ασκηθεί ποινική δίωξη για απάτη ιδιαίτερα μεγάλης αξίας σε βάρος του δημοσίου, για υπεξαίρεση αντικειμένων μεγάλης αξίας σε βάρος του δημοσίου, για ψευδή βεβαίωση εις βάρος του δημοσίου, για άμεση συνέργια σε απάτες για τις ανωτέρω πράξεις και για παράβαση καθήκοντος.
      Η Γενική Διεύθυνση Οικονομικής Επιθεώρησης είχε διατάξει από τον Αύγουστο του 2003 διενέργεια διαχειριστικού ελέγχου, ο οποίος μέχρι τον Απρίλιο του 2004, όπως σας είπα, είχε παραμείνει ανενεργός. Αυτός ενεργοποιήθηκε στις 30 Απριλίου του 2004 και ανατέθηκε σε κλιμάκιο από τρεις οικονομικούς επιθεωρητές. Μάλιστα πρέπει να πω ότι μετά από εισήγηση του συντονιστή του κλιμακίου, το κλιμάκιο ενισχύθηκε με τρεις ακόμα επιθεωρητές. 
      Είναι θλιβερό το γεγονός ότι έξι επιθεωρητές για πρώτη φορά σε δημόσιο οργανισμό έχουν αρχίσει έλεγχο όλων αυτών των υποθέσεων, κύριε Βουλευτά. Και είναι πραγματικά αλήθεια ότι τα συμπεράσματα της έκθεσης είναι καταλυτικά. Δηλαδή, αμοιβές ειδικών συνεργατών, σεμινάρια, διακόσιες τριάντα επιτροπές για να ρυθμίσουν ορισμένα θέματα τα οποία δεν κατέληξαν. Έφθασαν στο σημείο δειγματοληπτικά να μας δώσουν 95.000.000 δραχμές για τα οποία δεν υπάρχει στην ουσία νομιμότητα για τον τρόπο που διετέθησαν.
      Οι διατάξεις βέβαια περί πρόσληψης ειδικών συνεργατών κλπ., είχαν επίσης καταστρατηγηθεί τελείως. Θεωρούν οι επιθεωρητές ότι υπάρχει καταχρηστική άσκηση εξουσίας. Βέβαια υπήρχαν και ζητήματα που είχαν σχέση με την πρόσληψη συγγενών των στελεχών οργανισμού, δηλαδή υπήρχε ένα πεδίο και ένα κλίμα που δεν συνήδε με το έργο του οργανισμού.
      Η σημερινή Κυβέρνηση προχωρεί τις διαδικασίες. Από την ώρα που είναι στον εισαγγελέα η υπόθεση, θα προχωρήσει και αυτή και η προσπάθειά μας είναι να δημιουργηθούν συνθήκες διαφάνειας. 
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κυρία Υπουργέ.
      Ο κ. Κουράκος έχει το λόγο.
      ΙΩΑΝΝΗΣ ΚΟΥΡΑΚΟΣ: Κύριε Πρόεδρε, η έκθεση του Γενικού Λογιστηρίου του Κράτους για τον ΟΕΕΚ αναδεικνύει με τρόπο αδιαμφισβήτητο το σύστημα εξουσίας των Κυβερνήσεων του ΠΑΣΟΚ. Θα μπορούσε κανείς πολύ εύστοχα να το παρομοιάσει με τον ιστό της αράχνης, που περίτεχνα το ΠΑΣΟΚ είχε υφάνει και είχε εγκλωβίσει χιλιάδες πολιτών για τον εκμαυλισμό συνειδήσεων και την επέκταση της διαφθοράς στα πιο ευαίσθητα στρώματα, όπως είναι η εκπαιδευτική κοινότητα.
      Σωρεία παρανομιών έχει διαπιστωθεί από τα συμπεράσματα της έκθεσης. Είναι πολύ πάνω, κυρία Υπουργέ, από τα 95.000.000 που είπατε. Δειγματοληπτικός είναι ο έλεγχος αυτός. Υπήρχαν ειδικοί σύμβουλοι και μάλιστα σύμβουλοι όχι μόνο του ΟΕΕΚ, αλλά και Υπουργών και συγγενικά πρόσωπα, που πέρα από τα καθήκοντά τους ήταν σε σωρεία συμβουλίων, ακόμη σε πολλές ομάδες εργασίας και επιτροπές. Επιπλέον και πάρα πολλές ώρες εδίδασκαν στα ΙΕΚ της Αττικής.
      Θα σας δώσω δύο παραδείγματα. Υπάρχει υπάλληλος που έπαιρνε πάνω από 13.000.000 ετήσιο εισόδημα μόνο και μόνο από τις ώρες. Υπάρχει εκπαιδευτής, σύμβουλος Υπουργού που δίδασκε σε πάνω από πέντε -έξι ΙΕΚ, πάνω από εκατόν ογδόντα ώρες και παράλληλα είχε την επαγγελματική του ενασχόληση σαν ειδικός σύμβουλος στον ΟΕΕΚ. 
      Θα ήθελα να κάνω και μερικές άλλες επισημάνσεις. Δεκαεννέα επιμορφωτικά σεμινάρια έγιναν σε διάφορες παραθεριστικές περιοχές της Ελλάδος όπως είναι η Χαλκιδική, η Κέρκυρα και το Λουτράκι. Μάλιστα στο Λουτράκι συνέβη και το εξής παράδοξο: Εξήντα επτά κομματικά στελέχη του ΠΑΣΟΚ παρέμειναν μία ημέρα ακόμη, πέραν του σεμιναρίου, και επικαλέστηκαν έκτακτα καιρικά φαινόμενα. Ξέρετε ποια ήταν; Ο καιρός, σύμφωνα με τη Μετεωρολογική Υπηρεσία, ήταν νεφελώδης, νεφοσκεπής, με ασθενή βροχή, άνεμοι δύο έως τρία μποφόρ. Περί αυτού επρόκειτο. Μεγάλο ήταν το φαγοπότι, κυρία Υπουργέ. Και γι’ αυτό πρέπει εις βάθος να το ψάξετε. Κάποια στιγμή πρέπει να γίνει και η έκδοση της καταλογιστικής απόφασης και επιμένω σ’ αυτό. 
      Τελειώνοντας, πράγματι τα ΙΕΚ συμβάλλουν πάρα πολύ στην εκπαίδευση των νέων παιδιών. Και η σημερινή διοίκηση του ΟΕΕΚ συμβάλλει πάρα πολύ προς αυτήν την κατεύθυνση. Βοηθήστε τους. Χρειάζεται η κοινωνία μας τα ΙΕΚ, χρειάζεται ο ΟΕΕΚ να συμβάλλει προς όλες αυτές τις κατευθύνσεις και να εκμεταλλευτούμε αυτά τα χρήματα με τον καλύτερο δυνατό τρόπο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουράκο.
      Η κυρία Υπουργός έχει το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Πράγματι υπάρχουν παρόμοια περιστατικά, κύριε συνάδελφε. Είναι γεγονός βέβαια ότι το Υπουργείο Οικονομικών, το Γενικό Λογιστήριο διενήργησε τους ελέγχους. Είναι επίσης γεγονός ότι καθυστέρησε πάρα πολύ η τελική απόφαση, η οποία προφανώς ήταν πολιτικού χαρακτήρα, προκειμένου να πάει αυτή η υπόθεση εκεί που έπρεπε να πάει.
      Και όντως έγιναν καταστρατηγήσεις στα θέματα ειδικών συνεργατών. Παραδείγματος χάρη, είναι ενδεικτικό ότι υπήρχε συνεργάτης που δίδασκε δεκατρία διαφορετικά μαθήματα με προσόντα δευτεροβάθμιας εκπαίδευσης ασύμβατα μεταξύ τους ή ότι υπήρχε συνεργάτης που πήρε 13.000.000 περίπου σ΄ ένα χρόνο εκ των οποίων τα 5.500.000 αφορούσαν σε συμμετοχή του σε επιτροπές. Δηλαδή δεν υπήρχε παρακολούθηση. Είναι προφανές αυτό. 
      Συμφωνώ μαζί σας ότι ο ΟΕΕΚ είναι ένας πολύ σημαντικός οργανισμός που προσφέρει επαγγελματική κατάρτιση και εκπαίδευση σε μία εποχή μάλιστα που πρέπει να ακολουθήσουμε τις κατευθυντήριες γραμμές της Λισαβόνας και μία πολιτική που θα συνδέει την αγορά εργασίας με την εκπαίδευση. 
      Τελικώς, βέβαια, τα σεμινάρια για τα οποία μιλήσατε πράγματι στοίχισαν 500.000.000. Υπήρχε ένα γενικότερο κλίμα μέσα στον οργανισμό που είτε δεν είχε γίνει αντιληπτό από την πολιτική ηγεσία του Υπουργείου είτε δεν μπορούσαν να τα βγάλουν πέρα, από πλευράς εποπτείας, στο Υπουργείο. Πράγματι αυτά που συνέβησαν, όπως αποδεικνύονται από την έκθεση του Γενικού Λογιστηρίου είναι πρωτοφανή, είχαν θίξει και πολιτικά και ηθικά τον οργανισμό και αυτό προσπαθούμε να αποκαταστήσουμε αυτήν τη στιγμή. Όσο για τους καταλογισμούς βεβαίως και πρέπει να γίνουν και νομίζω ότι το Υπουργείο Εθνικής Οικονομίας, που έχει και την ευθύνη και το Γενικό Λογιστήριο θα προχωρήσει σε παρόμοιους καταλογισμούς. 
      ΠΡΟΕΔΡΕΥΩΝ (Σωτήρης Χατζηγάκης): Θα συζητηθεί η με αριθμό 500/6-12-2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Άννας Διαμαντοπούλου –η οποία γιορτάζει σήμερα και χρόνια της πολλά- προς τους Υπουργούς Εσωτερικών, Δημόσιας Διοίκησης και Αποκέντρωσης και Δικαιοσύνης, σχετικά με την επανένταξη και αρωγή των θυμάτων Διεθνικής Σωματεμπορίας. 
      Η επίκαιρη ερώτηση της κ. Διαμαντοπούλου έχει ως εξής:
      «Κύριε Υπουργέ, από τις 8-11-2004 το Τριμελές Εφετείο Κακουργημάτων της Αθήνας εκδίκασε την υπόθεση ενός από τα μεγαλύτερα κυκλώματα μαστροπείας που εξαρθρώθηκε χάρη στις μαρτυρίες δύο ανήλικων κοριτσιών (15 και 16 χρόνων αντίστοιχα) από τη Ρουμανία που εκδίδονταν καταναγκαστικά πριν έξι χρόνια σε οίκο ανοχής απέναντι από το Αστυνομικό Τμήμα της Γλυφάδας. Οι κοπέλες παρίσταντο στη δίκη ως κατηγορούμενες για την παράνομη είσοδο στη χώρα, αλλά και ως πολιτική αγωγή για την εξάρθρωση του κυκλώματος του οποίου υπήρξαν θύματα. 
      Με το ν. 3064/2002 άρθρο 12 και με το υπ’ αριθμόν 233 π.δ. παρέχεται προστασία της ζωής, της σωματικής ακεραιότητας και της προσωπικής και γενετήσιας ελευθερίας των θυμάτων, καθώς επίσης και αρωγή σχετικά με τη στέγαση, τη διατροφή, τη διαβίωση, την περίθαλψη και την ψυχολογική και νομική στήριξη των θυμάτων.
      Με αφορμή τη δίκη των δύο ανήλικων θυμάτων για την εξάρθρωση του κυκλώματος μαστροπείας (σημειώνοντας ακόμη ότι οι δύο νεαρές αντιμετωπίζουν προβλήματα ανανέωσης της άδειας παραμονής στη χώρα μας) με δεδομένο το προαναφερόμενο νόμο για την προστασία των θυμάτων Διεθνικής Σωματεμπορίας, αλλά και κατανοώντας ταυτόχρονα τις δυσκολίες και την πολυπλοκότητα του θέματος, ερωτώνται οι κύριοι Υπουργοί:
      Έχει αρχίσει η προετοιμασία για την εφαρμογή του νόμου και ποια μέτρα έχουν ληφθεί έτσι ώστε:
      1. Με την προϋπόθεση ότι αναγνωρίζονται ως θύματα τα άτομα που μαρτυρούν ή αποδεικνύεται ότι έχουν συμμετοχή στην εξάρθρωση του κυκλώματος να τους παρέχεται ασφάλεια και προστασία κατά την περαιτέρω παραμονή τους στην Ελλάδα ή να προβλέπεται ο ασφαλής τους επαναπατρισμός, εφόσον το επιθυμούν οι ίδιες;
      2. Να δημιουργηθούν επαρκείς χώροι υποδοχής και υποστήριξης των θυμάτων με κριτήρια πιστοποίησης για την ορθή λειτουργία τους, για να παρέχεται στα θύματα ενημέρωση για τα δικαιώματά τους, ψυχολογική και κοινωνική ένταξη;»
      Το λόγο έχει ο Υπουργός κ. Παπαληγούρας για τρία λεπτά.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε και κύριοι συνάδελφοι, η εορτάζουσα συνάδελφος –χρόνια πολλά για άλλη μία φορά, κυρία Διαμαντοπούλου- ρωτά τη σημερινή Κυβέρνηση αν έχει αρχίσει, όπως το διατυπώνει, η προετοιμασία για την εφαρμογή ενός νόμου, του 3064/2002, για την παράνομη διακίνηση και εμπορία ανθρώπων, που ψηφίστηκε από την προηγούμενη κυβέρνηση, πριν από τρία χρόνια. 
      Εντούτοις, ευχαριστώ τη συνάδελφο, γιατί μου δίνεται η ευκαιρία να παρουσιάσω ενώπιόν σας την άμεση και έμπρακτη ευαισθησία και προσοχή με την οποία αντιμετώπισε το συγκεκριμένο σημαντικό ζήτημα η σημερινή Κυβέρνηση. Ήδη από τις 5 Μαΐου 2004, ένα μήνα αφότου ανέλαβε την ευθύνη της διακυβέρνησης συστήθηκε με απόφαση του ομιλούντος ειδική επιτροπή σε επίπεδο γενικών γραμματέων όλων των συναρμοδίων Υπουργείων και υπό την προεδρία του Γενικού Γραμματέα του Υπουργείου Δικαιοσύνης, προκειμένου να συντονιστούν σε πολιτικό επίπεδο οι πρωτοβουλίες για την εφαρμογή των διατάξεων του νόμου στον οποίο αναφέρεστε. Η επιτροπή αυτή εκπόνησε ένα ολοκληρωμένο πρόγραμμα δράσης υπό την επωνυμία «Δράσεις κατά της εμπορίας ανθρώπων», το οποίο και παρουσιάστηκε τον περασμένο Αύγουστο και μάλιστα τυπώθηκε και σ΄ ένα καλαίσθητο ολιγοσέλιδο φυλλάδιο, το οποίο επιθυμώ να καταθέσω στα Πρακτικά.
      (Στο σημείο αυτό ο Υπουργός Δικαιοσύνης κ. Αναστάσης Παπαληγούρας καταθέτει για τα Πρακτικά το προαναφερθέν φυλλάδιο, το οποίο  βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το πρόγραμμα αυτό είχε ως στόχο την εξατομικευμένη προστασία του θύματος σε όλα τα στάδια, από τον εντοπισμό μέχρι τον επαναπατρισμό του, αν το επιθυμεί ή την ένταξη στο εργασιακό και κοινωνικό περιβάλλον στον τόπο μας. Προβλέπεται ότι σε εφαρμογή των ανωτέρω, το θύμα εντοπίζεται είτε από την Αστυνομία, είτε μετά από προσφυγή του στη Μονάδα Προστασίας και Αρωγής του Εθνικού Κέντρου Άμεσης Κοινωνικής Βοήθειας του Υπουργείου Υγείας, μέσω της γραμμής «197», είτε με οποιονδήποτε άλλο τρόπο. Στη συνέχεια επιλαμβάνεται η εισαγγελία η οποία, αφού υπαγάγει το θύμα στις ειδικές διατάξεις προστασίας, αναθέτει στο ΕΚΑΒ ή σε μη κυβερνητικές οργανώσεις (ΜΚΟ), τη φιλοξενία και την ιατρική και ψυχολογική του υποστήριξη. Παράλληλα εντεταλμένοι υπάλληλοι αναλαμβάνουν τις διοικητικές διευκολύνσεις των θυμάτων σχετικά με τη χορήγηση άδειας παραμονής, εφόσον το θύμα είναι αλλοδαπό και δεν επιθυμεί να επιστρέψει στη χώρα του, ενώ ειδικά εντεταλμένοι νομικοί αναλαμβάνουν τη νομική προστασία και την εκπροσώπησή του. 
      Το Υπουργείο Εσωτερικών, Δημόσιας Διοίκησης και Αποκέντρωσης είναι αρμόδιο για το θέμα της διαμονής που χορηγείται στα θύματα, κατόπιν βέβαια σχετικής δικής τους αίτησης. Η άδεια διαμονής έχει εξάμηνη διάρκεια και ανανεώνεται για ισόχρονο διάστημα μέχρι την έκδοση αμετάκλητης απόφασης από το αρμόδιο δικαστήριο. Αν το θύμα επιθυμεί να επιστρέψει στη χώρα του, οι αρμόδιες υπηρεσίες ενημερώνουν την πρεσβεία ή το προξενείο και μέσω προγραμμάτων, που χρηματοδοτούνται από την ελληνική πολιτεία με τη συνεργασία του Διεθνούς Οργανισμού Μετανάστευσης, εξασφαλίζεται ο επαναπατρισμός και η συμμετοχή του σε προγράμματα επανένταξης στην τοπική του κοινωνία. Αν πάλι οι συνθήκες επιβάλλουν την παραμονή τους στην Ελλάδα, τα θύματα εντάσσονται σε χρηματοδοτούμενα προγράμματα εκπαίδευσης και ένταξης στην αγορά εργασίας. 
      Η ειδική επιτροπή στην οποία αναφέρθηκα, των επτά συνολικά γενικών γραμματέων…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υπουργέ, να ολοκληρώσετε.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Τελειώνω. Αντιλαμβάνεστε, όμως, ότι είναι ιδιαίτερα κρίσιμο το θέμα.
      ΠΡΟΕΔΡΕΥΩΝ (Σωτήρης Χατζηγάκης): Έχετε δευτερολογία που και εκεί θα σας δώσω…
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ακόμα δύο, τρεις παρατηρήσεις να κάνω παρακαλώ.
      Θέλω να πω ότι η ειδική αυτή επιτροπή προχώρησε στη θέσπιση και σειράς άλλων μέτρων, όπως –ενδεικτικά- η ανάθεση σε δύο εισαγγελείς στην Αθήνα των περιπτώσεων παράνομης διακίνησης και εμπορίας προσώπων, που έτσι αποκτούν τρόπον τινά ειδίκευση, ειδική πείρα. 
      Ακόμα προβλέπεται η λειτουργία, σε πιλοτική μορφή, ειδικών σχετικών αστυνομικών μονάδων στις διευθύνσεις της Ασφάλειας Αττικής και Θεσσαλονίκης. 
      Εξασφαλίσθηκε επίσης υπερδιπλασιασμός των κρατικών κονδυλίων, που χρηματοδοτούν τις μη κυβερνητικές οργανώσεις (ΜΚΟ), που δραστηριοποιούνται κατά της εμπορίας ανθρώπων τα κονδύλια αυτά φτάνουν σήμερα το ποσό των 3,1 εκατομμυρίων ευρώ, για το 2004. 
      Ακόμη δημιουργείται εθνική βάση δεδομένων για την παρακολούθηση του φαινομένου και ακόμα τροποποιήθηκε το π.δ. 233/2003 προκειμένου να επιτυγχάνεται ο άμεσος χαρακτηρισμός του παθόντος, της παθούσης, ως θύματος από τον αρμόδιο εισαγγελέα, για να μπορεί αφ΄ενός να επωφεληθεί των διατάξεων περί προστασίας, στις οποίες αναφέρθηκα, και αφετέρου να διευκολύνεται η χορήγηση άδειας παραμονής και άδειας εργασίας ακόμα, εάν αποφασίσει να μείνει στον τόπο μας.
      Ναι, η εμπορία ανθρώπων, που επί χρόνια ανθεί, δυστυχώς, στη Βαλκανική και στη χώρα μας, αποτελεί κυριολεκτικά στίγμα για τον πολιτισμό μας. Τα μέτρα που λαμβάνουμε, τα μέτρα που έχουμε ήδη λάβει προσδοκούμε ότι θα δράσουν καταλυτικά, ότι οι αποτροπιαστικές αυτές δραστηριότητες θα περιοριστούν σημαντικά.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Η κ. Διαμαντοπούλου έχει το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, κύριε Υπουργέ, ευχαριστώ για τις ευχές σας.
      Χαίρομαι που σήμερα έρχεται πάλι στην πολιτική επικαιρότητα το ζήτημα, με αφορμή τη δίκη δύο κοριτσιών, τα οποία σε ηλικία δεκαπέντε χρονών ήρθαν βίαια στη χώρα και εκδίδοντο με απαράδεκτο τρόπο. Εκδίδοντο, εκμεταλλεύονταν, γινόταν επί χρόνια η κλασική διαδικασία γυναίκας θύματος στη χώρα μας. Με αφορμή, λοιπόν, αυτό το γεγονός, έρχεται αυτή η συζήτηση στη Βουλή.
      Κύριε Υπουργέ, είναι σίγουρο ότι ζούμε μία παγκόσμια τραγωδία σε αυτόν τον τομέα και υπάρχουν επιπτώσεις και στην Ελλάδα. Υπάρχει μία παγκόσμια τραγωδία που αφορά χιλιάδες γυναίκες, οι οποίες σύρονται, εκδίδονται υποχρεωτικά και καταναγκαστικά με σωματική και ψυχολογική βία. Είναι ένα θέμα που έχει πολιτικές διαστάσεις γιατί κατατρώει τη δημοκρατία. Και τα τεράστια κέρδη από αυτόν τον τομέα δημιουργούν τρομακτικά προβλήματα ανάπτυξης στις χώρες από τις οποίες προέρχονται, γιατί επικρατεί η διαφθορά.
      Αυτό το τεράστιο ζήτημα, κύριε Υπουργέ, δεν το έφερα στη Βουλή για να πω τι φοβερά και καταπληκτικά πράγματα έκανε η δική σας Κυβέρνηση ή η δική μας κυβέρνηση. Έχω μια διαφορετική αντίληψη για το πώς συζητούνται αυτά τα διαφορετικά θέματα και αυτό ήταν και το πνεύμα της ερώτησής μου.
      Ασχολούμαι πέντε χρόνια τώρα και σε ευρωπαϊκό και σε εθνικό επίπεδο. Ξέρω πάρα πολύ καλά και το θεσμικό πλαίσιο το ευρωπαϊκό και το ελληνικό. Ξέρω πολύ καλά τι ψήφισε το ΠΑΣΟΚ, το προεδρικό διάταγμα, το τι έγινε εκείνη την περίοδο. Και ξέρω και πάρα πολύ καλά τι γίνεται σήμερα, τις προσπάθειες που κάνετε και εσείς, τις αλλαγές για το προεδρικό διάταγμα. 
      Δεν είναι αυτό το ζήτημα, το πολιτικό, όμως, κύριε Υπουργέ. Και πραγματικά δεν κατανοώ γιατί η πολιτική μας συζήτηση πρέπει να είναι στο να με ενημερώνετε στη Βουλή για την επιτροπή των επτά γραμματέων και για το αποτέλεσμα του τάδε προγράμματος. Τα έχω όλα εδώ. Και έχω όλα τα προγράμματα, τα οποία δεν λειτουργούν, κύριε Υπουργέ, γιατί μπορούμε να δούμε ποιες είναι, σε πραγματικά νούμερα, οι γυναίκες οι οποίες προστατεύθηκαν, οι γυναίκες οι οποίες πήγαν σε καταφύγια. 
      Είναι εύκολο; Δεν είναι καθόλου εύκολο το πρόβλημα. Το πολιτικό ζητούμενο είναι να δούμε πού θα ρίξουμε το βάρος μας. Μπορεί αυτό το ζήτημα να το αντιμετωπίσει το κράτος μόνο του; Δεν μπορεί. Ακόμη κι αν έχουμε τον τέλειο νόμο, ξέρουμε πολύ καλά ότι χρειάζεται ευαισθητοποίηση της κοινωνίας μας, που δεν υπάρχει σήμερα και χρειάζεται υποστήριξη θεσμική και οικονομική των μη κυβερνητικών οργανώσεων. Χρειάζεται πιστοποίηση, χρειάζεται συνεργασία μαζί τους, χρειάζεται να τους εμπιστευθεί η κοινωνία. Και χρειάζεται να ευαισθητοποιηθεί η κοινωνία για να συμμετάσχει σε αυτές τις μη κυβερνητικές δομές.
      Αυτό είναι το παράδειγμα που μας δίνουν όλες οι χώρες που μπορούν να αντιμετωπίσουν με τον έναν ή τον άλλο τρόπο αυτό το ζήτημα.
      Κύριε Υπουργέ, δεν γίνεται στα πλαίσια μιας επίκαιρης ερώτησης να συζητηθεί ένα τόσο μεγάλο θέμα. Θέλω, όμως, να χρησιμοποιήσω το χρόνο μου για να σας κάνω μία έκκληση και ταυτόχρονα μία πρόταση. 
      Από το νόμο, τα προεδρικά διατάγματα, τα προγράμματα, τους γραμματείς που συνεδριάζουν, την καλή πρόθεση της Αστυνομίας, τα σεμινάρια μέχρι την πραγματικότητα, το τι γίνεται στην αίθουσα των δικαστηρίων, το τι γίνεται με αυτές τις κοπέλες μόλις βγαίνουν από το δικαστήριο, το τι υφίστανται σε όλη τη διάρκεια της δίκης, η απόσταση είναι τεράστια.
      Σας είπα ότι όλα αυτά τα χρόνια και σε ευρωπαϊκό επίπεδο γύρισα μόνη όλες τις βιτρίνες, μέσα σε χώρους εκμετάλλευσης στην Αμβέρσα, σε πολλές χώρες στην Ευρώπη. Το έκανα και εδώ. Μίλησα με αυτά τα θύματα. Πήγα στο δικαστήριο. Ρώτησα αυτά τα μικρά κοριτσάκια, που είναι σήμερα είκοσι ενός χρονών και έχουν υποστεί μία δίκη τριών -τεσσάρων χρόνων και έχουν εκδοθεί από τα δεκαπέντε τους χρόνια. Και βλέπει κανείς πόσο διαφορετική είναι η πραγματικότητα. Τα θύματα, που κάποια στιγμή διαφεύγουν, δραπετεύουν, έρχονται και καταγγέλλουν τα κυκλώματα, βρίσκονται μόνα τους αντιμέτωπα με το οργανωμένο έγκλημα. Και αυτό το οργανωμένο έγκλημα για να αντιμετωπιστεί θέλει μία κινητοποίηση της πολιτικής και της κοινωνίας.
      Ξέρετε ότι χθες αναβλήθηκε μία αντίστοιχη δίκη στην Πάτρα. Ένας-ένας αποσύρονται όλοι οι μάρτυρες. Στις 17 Δεκεμβρίου θα ξαναγίνει η δίκη. Κινδυνεύει να μην υπάρχει κανένας μάρτυρας. Υπάρχει φόβος και υπάρχει ανάγκη ο πολιτικός κόσμος να δείξει με τον πιο χαρακτηριστικό τρόπο ότι στέκεται στο πλάι αυτών των ανθρώπων. Το να χτυπήσουμε το οργανωμένο έγκλημα είναι μία μεγάλη υποχρέωσή μας, γιατί δεν είναι ούτε μόνο οικονομικό ούτε μόνο πολιτικό ούτε μόνο κοινωνικό. Μπαίνει και πιο βαθιά. Μπαίνει στις προσωπικές σχέσεις των ανθρώπων. Μπαίνει σε αυτήν την ουσία των ανθρωπίνων σχέσεων, την ερωτική σχέση, ανάμεσα στον άνδρα και τη γυναίκα, τη φτηναίνει, την ευτελίζει. Και αυτό είναι κάτι που βλέπουμε σήμερα στην κοινωνία μας σε όλα τα επίπεδα, στο κέντρο και στην περιφέρεια. Βλέπουμε τον έρωτα να αγοράζεται με τον πιο χυδαίο τρόπο, να μπαίνει μέσα στις οικογένειες, να μπαίνει μέσα στα μικρά χωριά και η κοινωνία να αντιδρά ελάχιστα.
      Νομίζω, λοιπόν, ότι η σημερινή συζήτησή μας –και αυτός ήταν ο στόχος μου και όχι να αντιπαρατεθούμε τι έκανε το ΠΑΣΟΚ και η Νέα Δημοκρατία- είναι ο πολιτικός κόσμος να βάλει στην πρώτη γραμμή του ενδιαφέροντός του, στεκούμενος εκεί και μπροστά στην πρώτη γραμμή, ένα θέμα με τεράστιες διαστάσεις, που είναι ένα σιωπηλό έγκλημα.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Διαμαντοπούλου.
      Ο κύριος Υπουργός έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Συμφωνώ με την κ. Διαμαντοπούλου ότι πρέπει να καταβληθούν σύντονες προσπάθειες περαιτέρω ευαισθητοποίησης της κοινωνίας. Και υπ’ αυτή την έννοια καλοδέχομαι και εγώ την κατάθεση της σχετικής ερώτησης.
      Δυσκολεύομαι, όμως, να παρακολουθήσω από εκεί και πέρα το συλλογισμό της κατά τον οποίο δεν ενδιαφέρουν οι συγκεκριμένες δράσεις που έχουν εν τω μεταξύ ληφθεί από πλευράς Κυβέρνησης. 
      Μα, για να αντιμετωπιστούν όλα αυτά τα οποία λέτε, πρέπει ακριβώς, πέραν από την ευαισθητοποίηση της κοινωνίας, να υπάρξουν επιτέλους κυβερνητικές πρωτοβουλίες και δη αποτελεσματικές. Και τέτοιες έχουν ληφθεί, κυρία Διαμαντοπούλου.
      Φαίνεται ότι χρειάζεται να επαναλάβω, έστω κωδικοποιημένα, αυτές τις δράσεις. 
      Το ολοκληρωμένο πρόγραμμα για την αντιμετώπιση του φαινομένου, περιλαμβάνει παρακολούθηση του φαινομένου και εντοπισμό του θύματος, αναγνώριση και προστασία του θύματος, δημιουργία ξενώνων, καταφυγίων για τα θύματα, νομική προστασία και αρωγή του θύματος, διοικητική στήριξη…
      ΑΝΝΑ ΔΙΑΜΑΝΤΟΠΟΥΛΟΥ: Πείτε μας σε ένα καταφύγιο πόσες γυναίκες είναι. Μη μας διαβάζετε γραφειοκρατικά κείμενα.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ακούστε λοιπόν. Το πρόγραμμα ακόμη προβλέπει χορήγηση αδείας διαμονής, εκπαίδευση και εργασιακή ένταξη των θυμάτων που παραμένουν στην Ελλάδα, επαναπατρισμό, υποστήριξη στις χώρες προέλευσης με σχετικά προγράμματα, ενημέρωση του κοινού.
      Όλα αυτά, κυρία Διαμαντοπούλου, είναι αναγκαία προκειμένου ακριβώς να υπάρξει η σύγκρουση με το οργανωμένο έγκλημα, που και εσείς αυτή την ώρα ευαγγελίζεστε.
      Θέλω ακόμα –επειδή δεν πρόλαβα στην πρωτολογία μου να το αναφέρω- να σημειώσω –και απαντώ σε δύο ερωτήματα που πιο εξειδικευμένα περιέχονται στην ερώτησή σας…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΄Ένα λεπτό θέλω μόνο, κύριε Πρόεδρε, ακόμα.
    Σύμφωνα με το άρθρο 187Α του Ποινικού Κώδικα, για όποιον καταγγέλλει αξιόποινες πράξεις, που τελέστηκαν σε βάρος του από εγκληματική οργάνωση που περιλαμβάνεται στο άρθρο 187, ο Eισαγγελέας Πλημμελειοδικών, αν η καταγγελία πιθανολογείται βάσιμη, μπορεί ύστερα από έγκριση του Εισαγγελέα Εφετών να απόσχει προσωρινά από την ποινική δίωξη για παραβάσεις του νόμου περί αλλοδαπών και περί εκδιδομένων με αμοιβή προσώπων μέχρι να εκδοθεί η αμετάκλητη απόφαση για τις πράξεις που καταγγέλθηκαν. Αν η καταγγελία αποδειχθεί βάσιμη, η αποχή από την ποινική δίωξη γίνεται οριστική. Υπάρχει λοιπόν η δυνατότητα με την αναγνώριση του κακοποιουμένου ως θύματος να πάψει οποιαδήποτε ποινική δίωξη εναντίον του. 
    Ακόμα να σας γνωρίσω ότι με πρωτοβουλία μας αυτή την ώρα λειτουργούν οι εξής ξενώνες ή καταφύγια, όπως λέγονται. Υπάρχει ένας ξενώνας ολιγόωρης παραμονής στην Αθήνα –λειτουργεί σήμερα, δύο ξενώνες του Υπουργείου Υγείας σε Αθήνα και Θεσσαλονίκη –επίκειται άμεσα η λειτουργία τους υπό την εποπτεία του Υπουργείου Υγείας…
    ΑΝΝΑ ΔΙΑΜΑΝΤΟΠΟΥΛΟΥ: Πόσα άτομα είναι σε αυτούς τους ξενώνες, κύριε Υπουργέ; 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ο πρώτος λειτουργεί. Δεν είμαι πρόχειρος αυτήν την ώρα να σας πω ακριβώς…
     ΑΝΝΑ ΔΙΑΜΑΝΤΟΠΟΥΛΟΥ:  Εγώ έχω τα στοιχεία για όλους…
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν είμαι σε θέση τώρα να σας πω ακριβή αριθμό. Μπορείτε να αποταθείτε στο αρμόδιο Υπουργείο Υγείας, ώστε να σας ενημερώσει σχετικά. 
    ΑΝΝΑ ΔΙΑΜΑΝΤΟΠΟΥΛΟΥ: Αποτάθηκα και έχω τα στοιχεία, κύριε Υπουργέ. 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αν μιλάμε και οι δύο μαζί, δεν θα συνεννοηθούμε, κυρία Διαμαντοπούλου. 
    ΑΝΝΑ ΔΙΑΜΑΝΤΟΠΟΥΛΟΥ:  Δεν λειτουργεί κανένας…
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. Ήδη καταστρατηγήσαμε πολλαπλώς τον Κανονισμό. Μην συνεχίσουμε στην καταστρατήγησή του άλλο. 
    Κύριε Υπουργέ, ολοκληρώστε, αν θέλετε. 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ολοκληρώνω, απαντώντας επίσης σε άλλο σημείο της ερώτησης της κ. Διαμαντοπούλου. Το Υπουργείο Δικαιοσύνης στις 6-7-2004 σύστησε ειδική νομοπαρασκευαστική επιτροπή με σκοπό την κύρωση της σύμβασης του ΟΗΕ κατά του διασυνοριακού εγκλήματος και των τριών πρωτοκόλλων του. 
    Έχουμε, λοιπόν, την ικανοποίηση, κυρία Διαμαντοπούλου, ότι έχουμε άμεσα και δραστικά κινητοποιηθεί για την αντιμετώπιση του προβλήματος, έχουμε την ικανοποίηση ότι καταφέρνουμε αποφασιστικό πλήγμα στο οργανωμένο έγκλημα. 
    Σας ευχαριστώ. 
    ΑΝΝΑ ΔΙΑΜΑΝΤΟΠΟΥΛΟΥ: Εντάξει, κύριε Υπουργέ. Να σας πούμε συγχαρητήρια, δεν έχουμε πρόβλημα. 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αυτό σας λέω κυρία Διαμαντοπούλου; 
    ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, κυρία Διαμαντοπούλου, παρακαλώ. 
    Επόμενη είναι η με αριθμό 497/6-12-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Οικονομίας και Οικονομικών, σχετικά με τη ρύθμιση των ληξιπρόθεσμων οφειλών των αγροτών κλπ. 
    Η επίκαιρη ερώτηση του κ. Γκατζή έχει ως εξής: 
    «Οργή και αγανάκτηση προκαλεί η σκόπιμη ασάφεια των επιστολών πολλών υποκαταστημάτων της ΑΤΕ, μεταξύ των οποίων του Ορχομενού και Λιβαδειάς Βοιωτίας προς χρεωμένους αγρότες για να προσέλθουν μέσα στα ασφυκτικά χρονικά όρια του νόμου να υπογράψουν σύμβαση αποδοχής ρύθμισης των οφειλών τους. Στις επιστολές αυτές δεν αναφέρονται αναλυτικά και κατά δάνειο τα αρχικά κεφάλαια των δανείων, τα ποσά που εκταμιεύθηκαν και τα ποσά που καταβλήθηκαν γα εξόφληση, για να υπολογιστούν τα υπόλοιπα των οφειλών με βάση το νόμο. Αλλά αναφέρουν το υπόλοιπο της τελευταίας εκταμίευσης όλων μαζί των δανείων και μάλιστα με δεκαδικά ψηφία σε δραχμές, που έχουν καταργηθεί προ εικοσαετίας, με αποτέλεσμα να δημιουργούν βάσιμες υπόνοιες στους αγρότες ότι καλούνται να πληρώσουν περισσότερα από αυτά που οφείλουν.
    Ερωτάται ο κύριος Υπουργός τι ενέργειες θα κάνει για να αποτρέψει τις αυθαιρεσίες της ΑΤΕ σε βάρος των αγροτών με ληξιπρόθεσμα χρέη;»
    Το λόγο έχει ο κ. Ρεγκούζας για τρία λεπτά. 
    Θα ήθελα να παρακαλέσω όλους τους συναδέλφους να επανέλθουν στην τήρηση του Κανονισμού ως προς το χρόνο, διότι και πολλές ερωτήσεις έχουμε και είναι και το νομοσχέδιο που ακολουθεί. 
    Ορίστε, κύριε Ρεγκούζα. 
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, όπως γνωρίζετε ο πρόσφατος ν. 3259 του 2004 για τα πανωτόκια βελτίωσε τη σχετική νομοθεσία των ληξιπρόθεσμων οφειλών. Ο νόμος με τις διατάξεις του άρθρου 39 διευθετεί στο μέτρο του δυνατού τις εκκρεμότητες του παρελθόντος, αίρει χρόνιες εμπλοκές και συμβάλλει στην πιο ομαλή συνεργασία στο μέλλον των πιστωτικών ιδρυμάτων με τους δανειολήπτες. Έτσι, στα πλαίσια των στενών χρονικών ορίων που θέτει ο νόμος, εφαρμόζει πιστά και με κάθε δυνατή ευρύτητα το ν. 3259 του 2004 και τηρεί τις προθεσμίες υλοποίησής του. 
    Όσον αφορά την ενημέρωση των πιστούχων της, αυτή γίνεται με κάθε δυνατή ανάλυση ως ακολούθως: Για τα μεσοπρόθεσμα δάνεια κατά σύμβαση, το αρχικό κεφάλαιο επί δύο ή επί τρία, αναλόγως της ιδιότητας του οφειλέτη, οι καταβολές που έχουν γίνει και το υπόλοιπο της απαίτησης βάσει νόμου. Για τους αλληλόχρεους λογαριασμούς, το υπόλοιπο του λογαριασμού κατά την ημερομηνία της τελευταίας εκταμίευσης επί δύο ή επί τρία, αναλόγως της ιδιότητας του πελάτη, οι καταβολές που έχουν γίνει μετά την τελευταία εκταμίευση και βέβαια το υπόλοιπο της απαίτησης βάσει νόμου. 
    Υπενθυμίζεται ότι στα πλαίσια της επίτευξης αποτελεσματικής συνεργασίας των πελατών με τους πελάτες τους ο εν λόγω νόμος στο εδάφιο γ΄ της παραγράφου 5 του άρθρου 39 υποχρεώνει τα πιστωτικά ιδρύματα να γνωστοποιούν στον οφειλέτη εντός προθεσμίας ενενήντα ημερών το ύψος της οφειλής και να συνομολογούν τη ρύθμιση. Εκτός των ανωτέρω, όμως, με τις διατάξεις του άρθρου 42 του ν. 2912 του 2001, όπως τροποποιεί τις διατάξεις του άρθρου 30 του ν. 2789 του 2000, υποχρεώνουν τα πιστωτικά ιδρύματα να παρέχουν στους οφειλέτες, εφόσον το απαιτούν, αναλυτική κατάσταση του λογαριασμού τους. Σε περίπτωση που τα πιστωτικά ιδρύματα δεν ανταποκρίνονται στις απορρέουσες εκ του νόμου υποχρεώσεις τους υπόκεινται σε νόμιμες κυρώσεις από την Τράπεζα της Ελλάδος, η οποία όπως γνωρίζετε εποπτεύει τις τράπεζες. 
    Κατόπιν αυτών, η δυνατότητα της πολιτείας στην εφαρμογή αυτής της ρύθμισης και την αποδοχή είτε από τις τράπεζες είτε από τους δανειολήπτες εναπόκειται στην εφαρμογή των νόμων και η Κυβέρνηση περιορίζεται ακριβώς εδώ. Δεν μπορεί να κάνει τίποτε περισσότερο, εκτός από το να τηρήσει τις νόμιμες διαδικασίες του νόμου που ψηφίσαμε εδώ στη Βουλή πρόσφατα. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
    Ο κ. Γκατζής έχει το λόγο. 
    ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
    Κύριε Υπουργέ, ανεξάρτητα αν συμφωνεί ή δεν συμφωνεί κανείς –αυτά συζητήθηκαν όταν είχαμε το νομοσχέδιο για τη ρύθμιση των αγροτικών χρεών- θέλω να σας πω το εξής: Το θέμα είναι ότι δεν εφαρμόζεται ο νόμος. Θα σας καταθέσω εδώ ένα υπόδειγμα: Ζήτησε κάποιος να δει τα χρέη του για να δει ποιο είναι το υπόλοιπο για να πληρώσει. Ενώ έχει πάρει δύο δάνεια -ένα το 1989 και ένα το 1994- μιλάει για υπόλοιπο τελευταίας εκταμίευσης. Και μάλιστα στο σύνολο μιλάει και για δεκαδικά. Καταλαβαίνετε ότι κανένας αγρότης δεν πήγε να πάρει 50.000 και 25 δεκάρες, έτσι δεν είναι; Σημαίνει ότι έχουν συνυπολογιστεί και οι τόκοι. 
    Δεν αναφέρεται, λοιπόν, στο κεφάλαιο που έχει από κάτω το δάνειο, ποιο είναι, πόσο πήρε, πότε το πήρε, επί πόσο θα πρέπει να το πληρώσει, ανάλογα με τη χρονολογία –πριν ή μετά το 1990 κλπ.- και έχουμε μία καταστρατήγηση που γίνεται από τα παραρτήματα της Αγροτικής Τράπεζας. Δεν ξέρω στα κεντρικά τι γίνεται, αλλά έχουμε πάρα πολλές καταγγελίες, πάρα πολλά παράπονα. Υπάρχει και μία ασάφεια εδώ: Όταν μιλάμε για το υπόλοιπο, δεν διασαφηνίζεται το υπόλοιπο του χρέους, το υπόλοιπο επί των τόκων κλπ. Μαζεύονται, λοιπόν, όλα αυτά και αναγκάζουν τους αγρότες, κύριε Υπουργέ, να πληρώνουν διπλά και τριπλά. 
    Είναι, λοιπόν, ξεκάθαρο ότι πρέπει η τελευταία εκταμίευση που έχει γίνει, αν είναι πολλά δάνεια, να γίνει το καθένα χωριστά: Τι πήρε, τι έδωσε και πόσο με βάση τη χρονολογία που το πήρε θα πρέπει να πληρώσει. Να σας πω για παράδειγμα ότι ένας αγρότης παίρνει 50.000 δάνειο. Παίρνει σήμερα για καλλιεργητικά, αύριο για σπόρους, μετά από ένα ή δύο χρόνια παίρνει για φυτοφάρμακα κλπ. Αυτή είναι εκταμίευση. Πόσα πήρε και πόσα πρέπει να δώσει; Όταν ο νόμος λέει ότι εκτός τόκων και οι τόκοι θα συνυπολογιστούν με το διπλάσιο κλπ., αυτό είναι καθορισμένο με βάση τη χρονολογία. 
    Αυτό δεν τηρείται, κύριε Υπουργέ, και καταστρατηγείται και οι αγρότες είναι πάλι σε δύσκολη θέση να πληρώσουν και αυτές τις ρυθμίσεις. Πρέπει να παρέμβετε και πρέπει να εφαρμοστεί, εν πάση περιπτώσει, ο νόμος που ψήφισε η ελληνική Βουλή και να μην είναι στη βούληση του κάθε διευθυντή του κάθε παραρτήματος της Αγροτικής Τράπεζας και των υπαλλήλων του. Και αυτές οι ασάφειες πρέπει να λυθούν, για να μην υπάρχουν παρερμηνείες από τον κάθε υπάλληλο. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γκατζή. 
    Ο κύριος Υπουργός έχει το λόγο. 
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε συνάδελφε, δεν μπορώ να πω ότι δεν έχετε δίκιο στις επισημάνσεις σας. Και εγώ προσωπικά γίνομαι δέκτης τέτοιων φαινομένων, να μην εφαρμόζεται δηλαδή ο νόμος. Το ίδιο εξάλλου συνέβαινε και με τον προηγούμενο νόμο που είχαμε ψηφίσει εδώ στη Βουλή, που παρ’ ότι δεν εφαρμοζόταν και παρ’ ότι είχαν επιβληθεί και πρόστιμα που προβλέπονται από το νόμο, ήταν, όμως, τέτοια που δημιουργούσαν ουσιαστικά αντικίνητρο για να συμμορφωθούν οι τράπεζες, όχι μόνο η συγκεκριμένη τράπεζα –η Αγροτική- στην οποίαν αναφέρεστε. 
      Ξέρετε ότι για τον υπολογισμό αυτών των υποχρεώσεων λαμβάνονται υπόψη τα δάνεια που είχαν συναφθεί πριν από το 1990 και μετά το 1990, όπως ακριβώς προβλέπει ο νόμος. Είναι σαφές ότι πολλές φορές δεν γίνονται σωστοί υπολογισμοί στην Αγροτική Τράπεζα και ακριβώς μας απασχολεί και εμάς και ήδη έχουμε προχωρήσει σε ορισμένες πολιτικές κινήσεις προς την Αγροτική Τράπεζα, με στόχο να συμμορφωθεί με αυτά που λέει ο νόμος και να μην δημιουργούνται αυτά τα προβλήματα, να αναζητούνται δηλαδή χρέη τα οποία ουσιαστικά έχουν εξοφληθεί. Έχετε απόλυτο δίκιο και είναι ακριβώς και πρόβλημα της Κυβέρνησης αυτό που επισημαίνετε. 
      ΝΙΚΟΛΑΟΣ ΓΚΑΤΖΗΣ: Πρέπει να το λύσουμε αυτό.
      ΠΡΟΕΔΡΕΥΩΝ (Σωτήρης Χατζηγάκης): Τέταρτη είναι η με αριθμό 496/6-12-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Οικονομίας και Οικονομικών, σχετικά με τους χαμηλούς ρυθμούς απορρόφησης των κονδυλίων του Γ’ Κοινοτικό Πλαίσιο Στήριξης
      Η επίκαιρη ερώτηση της κυρίας συναδέλφου έχει ως εξής:
      «Σύμφωνα με τα τελευταία  στοιχεία του πληροφοριακού συστήματος του ΥΠΕΘΟ, εκτός από τους συνεχιζόμενους χαμηλούς ρυθμούς απορρόφησης των κοινοτικών κεφαλαίων, 30% για τα Υπουργεία και 22% για την περιφέρεια, μη ικανοποιητική κρίνεται και η πορεία των νομικών δεσμεύσεων σε πολλά προγράμματα του Γ’ Κοινοτικό Πλαίσιο Στήριξης, ιδιαίτερα των φτωχότερων περιφερειών. Με τους ρυθμούς να επιβραδύνονται αντί να υπερδιπλασιάζονται, βάσιμες κρίνονται οι πληροφορίες ότι αρκετά έργα θα κοπούν και έτσι η δημόσια δαπάνη που θα απορροφηθεί φέτος θα υστερεί της περσινής, που ήταν ήδη αρκετά χαμηλή. Χαμηλότερη, όμως, δημόσια δαπάνη σημαίνει απώλεια κοινοτικών πόρων που αναμένονταν να εισπραχθούν, άρα νέο προστιθέμενο έλλειμμα. Τα προστιθέμενα, όμως, ελλείμματα στην ανάπτυξη της χώρας, ιδιαίτερα της περιφέρειας, που βίωσε την εγκατάλειψη λόγων Ολυμπιακών, αυξάνονται κατακόρυφα και μαζί με αυτά η ανεργία, οι κοινωνικές και περιφερειακές ανισότητες. Επειδή κρίσιμη αναμένεται να είναι η προσεχής συνεδρίαση της Επιτροπής Παρακολούθησης του Γ’ Κοινοτικού Πλαισίου Στήριξης ως προς τις επιλογές περικοπής των έργων και επειδή, αντί να κόβονται τα έργα, θα πρέπει να ενισχυθούν οι φορείς και οι υπηρεσίες της περιφέρειας για την προώθηση των προγραμμάτων, ερωτάται ο κύριος Υπουργός:
      1.- Πόση υπολογίζεται να είναι φέτος η απορρόφηση και τελικά η δημόσια δαπάνη για το Γ’ Κοινοτικό Πλαίσιο Στήριξης και ποια τα έργα που προβλέπεται ότι θα περικοπούν ή θα αντικατασταθούν;
      2.- Τι ύψους θα είναι η απώλεια κοινοτικών πόρων και ποια θα είναι επιτέλους τα μέτρα και οι μηχανισμοί που θα βελτιώσουν και θα εξισορροπήσουν άμεσα την κατάσταση, ιδιαίτερα στην περιφέρεια;»
      Θα απαντήσει ο Υφυπουργός Οικονομίας και Οικονομικών κ. Χρήστος Φώλιας. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, το θεσμικό πλαίσιο που καθόριζε μέχρι σήμερα το σύστημα παραγωγής δημοσίων έργων, σε συνδυασμό με την καθυστέρηση στην προώθηση κάποιων αναγκαίων θεσμικών βελτιώσεών του, αποτέλεσε καθοριστικό παράγοντα στην εκτέλεση των έργων. Η ανάγκη αντιμετώπισης των εγγενών προβλημάτων σχεδιασμού των προγραμμάτων και των διαπιστωμένων αδυναμιών των τελικών δικαιούχων, αποτελεί επίσης παράγοντα που λειτουργεί καθοριστικά στην πρόοδο της εκτέλεσης του Κοινοτικού Πλαισίου Στήριξης. Προκειμένου να αντιμετωπιστούν αυτά τα χρόνια ζητήματα, είναι προφανές ότι απαιτούνται ενέργειες και μέτρα αποφασιστικού χαρακτήρα που διατρέχουν τη λειτουργία ολόκληρου του συστήματος και του κρατικού μηχανισμού. Τα προβλήματα του παρελθόντος σήμερα οδηγούν στην αναγκαιότητα να τριπλασιάσουμε περίπου την απορροφητικότητα των πόρων σε σχέση με την πρώτη τετραετία 2000-2003, για να μπορέσουμε έτσι μέχρι το 2008, που είναι η τελευταία διορία, να έχουμε πλήρη απορρόφηση των κοινοτικών πόρων. 
      Με αυτά τα στοιχεία που έχουν καταχωρισθεί στο ολοκληρωμένο πρόγραμμα πληροφοριακό σύστημα μέχρι 30 Νοεμβρίου έχει απορροφηθεί το 29% των πόρων. Ελπίζουμε μέχρι τέλους του έτους να έχει γίνει 31%, έναντι του 22% που είχαμε στο τέλος του 2003. Αναλυτικότερα, όσον αφορά τα τομεακά προγράμματα, απορροφήθηκε το 31% των πόρων. Προβλέπεται να πάει στο 33% στο τέλος του έτους έναντι 25% στο τέλος του 2003. Στα περιφερειακά προγράμματα έχει απορροφηθεί το 23% των πόρων. Θα έχει γίνει μέχρι τέλους του έτους 25%, ενώ ήταν 16% στο τέλος του 2003. 
      Θα πρέπει να σημειώσω ότι σε μικρό ή σε μεγάλο βαθμό σε όλα τα ΠΕΠ οι δεσμεύσεις σημαντικών πόρων για το επίπεδο των προγραμμάτων με επώνυμα ανώριμα έργα λειτούργησαν αρνητικά, δημιουργώντας και υστερήσεις στην υλοποίηση των επιμέρους προγραμμάτων και άλλα προβλήματα. Με την ενδιάμεση αναθεώρηση των προγραμμάτων στο πλαίσιο της πολιτικής για τη βέλτιστη αξιοποίηση της δυναμικής και των πόρων του κάθε επιχειρησιακού προγράμματος σε χρονικό ορίζοντα της τρέχουσας προγραμματικής περιόδου καθώς και για την αποφυγή απώλειας πόρων από την εφαρμογή του κανόνα ν+2 για το τρέχον και για τα επόμενα χρόνια, αντιμετωπίζεται μια σειρά θεμάτων και αναμένεται σημαντική βελτίωση. Ιδιαίτερα κρίσιμο θέμα αποτελεί η αντιμετώπιση του κανόνα ν+2 για το τέλος του έτους 2004 αλλά και για τα επόμενα έτη. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ, και για την οικονομία του χρόνου. 
      Το λόγο έχει η κ. Ξηροτύρη-Αικατερινάρη.
       ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, το είπατε και εσείς ότι έχουμε καθυστερήσεις. Οφείλεται βέβαια ένα μέρος αυτών στις νέες ρυθμίσεις που φυσιολογικά θα έλεγε κανείς ότι δημιουργούν μία καθυστέρηση, στο νόμο για τα δημόσια έργα κλπ., αλλά κατά τη δική μας άποψη οφείλονται στο ότι δεν έχουν ληφθεί όλα εκείνα τα μέτρα, ιδιαίτερα στην περιφέρεια, που θα μπορούσαν πράγματι να δημιουργήσουν και να προωθήσουν ταχύτερα την υλοποίηση των έργων αυτών. Και γι’ αυτό στα τομεακά προγράμματα της Κοινωνίας της Πληροφορίας μόλις 26% έχουν γίνει δεσμεύσεις, όχι απορρόφηση. Η απορρόφηση είναι πολύ χαμηλότερη. Τα περιφερειακά προγράμματα στις φτωχότερες περιοχές, στο βόρειο Αιγαίο είναι 32%.  Οι δεσμεύσεις και οι απορροφήσεις είναι πολύ χαμηλότερες. 
      Θέλω να πω ότι οι αιτίες των καθυστερήσεων δεν είναι αυτές που είπατε πριν. Είναι βαθιές αιτίες της διοίκησης, της αποκέντρωσης, της λειτουργίας και της αναποτελεσματικότητας των μηχανισμών κλπ. Και γι’ αυτό, αν δεν πάρετε μέτρα, τα οποία εμείς λέμε ότι δεν πήρατε και δεν είμαστε ευχαριστημένοι, δεν θα έχετε υπερτριπλάσιους πράγματι ρυθμούς που χρειάζεται, όπως το είπατε και εσείς, προκειμένου να μη χάσουμε χρήματα, προκειμένου τελικά να εξισορροπήσουμε τα πράγματα. Επομένως χρειάζονται μέτρα. 
      Από την άλλη πλευρά θα πρέπει να μας απαντήσετε με σαφήνεια για τα κριτήρια -και αυτό σας ρωτώ- που θα τεθούν στην Επιτροπή Παρακολούθησης στις 15 Δεκεμβρίου, όσον αφορά την αντικατάσταση ή περικοπή έργων που δεν μπορούν να προωθηθούν. Αυτά τα κριτήρια δεν μπορεί να είναι πάντα: «Πάνε καλά οι συνεχιζόμενοι άξονες, βάλτε τα εκεί ή στα μεγάλα έργα». Πραγματικά η λογική των μεγάλων έργων μαζί με τη λογική των Ολυμπιακών έργων συσσώρευσαν τα τεράστια προβλήματα στην περιφέρεια και συγκέντρωσαν πλούτο, χρήμα και διαπλοκή -θα έλεγα εγώ-  στα πολύ μεγάλα συμφέροντα. 
      Από την άλλη πλευρά θα πρέπει να μας απαντήσετε ευθέως τι χάνουμε φέτος, αφού δαπανούμε λιγότερα από κοινοτικούς πόρους. Όπως πολύ καλά ξέρετε, το 65% στα προγράμματα αυτά προέρχεται από κοινοτικούς πόρους. Αν δεν δώσουμε δημόσια δαπάνη, δεν παίρνουμε αυτό το 65%.
      Είναι, λοιπόν, πολύ κρίσιμη αυτή η περίοδος. Καταλαβαίνουμε κάποια προβλήματα αλλά δεν καταλαβαίνουμε το ότι δεν ενεργοποιείστε για να πάρετε τα μέτρα με τα οποία θα έχουμε πράγματι μία εξισορρόπηση των θεμάτων, ιδιαίτερα στην περιφέρεια  και στα ειδικά προγράμματα. Το πρόγραμμα περιβάλλον έχει μόλις 30% νομικές δεσμεύσεις ή 32%. Δεν προχωράνε τα έργα αποκατάστασης του περιβάλλοντος σε τίποτα. Τώρα προχωρούν οι οδικοί άξονες και τα προγράμματα κατάρτισης, τα οποία φαίνεται να έχουν μηδενική αποτελεσματικότητα. Αυτό δεν είναι ένα θέμα το οποίο εμάς μας ικανοποιεί. 
      Θέλουμε, λοιπόν, άμεσα μέτρα και σαφή κριτήρια για το τι θα κάνετε στην αναθεώρηση αυτού του Κοινοτικού Πλαισίου Στήριξης. 
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κυρία Ξηροτύρη.
      Το λόγο έχει ο κύριος Υπουργός. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Θέλω, κυρία Ξηροτύρη, για τις επισημάνσεις σας να σας διαβεβαιώσω ότι ανησυχούμε για τα κοινοτικά κονδύλια τουλάχιστον όσο και εσείς, δεν θα πω περισσότερο. 
      Για να είμαστε, όμως, σε θέση την ανησυχία να την κάνουμε πράξη, θέλω να σας διαβεβαιώσω ότι μέτρα έχουν ληφθεί και μέτρα λαμβάνονται. Αρκεί να σας πω, όπως φαίνεται και από την προηγούμενη απάντησή μου, ότι καταφέραμε φέτος να διπλασιάσουμε τον μηνιαίο ρυθμό απορροφητικότητας των κοινοτικών κονδυλίων. Αυτό δεν έγινε τυχαία, έγινε με προσπάθεια. 
      Θέλω, επίσης, να σας πω ότι βρίσκονται σε εξέλιξη αυτήν τη στιγμή πέντε διαγωνισμοί. Υπάρχουν διαγωνισμοί για τεχνικούς συμβούλους, οι οποίοι θα εγκατασταθούν ένας σε κάθε περιφέρεια για να μπορούν να υποστηρίζουν από την αρχή ως το τέλος κάθε έργο, τον τελικό δικαιούχο είτε είναι μικρός είτε είναι μεγάλος. 
      Έχουμε, επίσης, τέσσερις διαγωνισμούς για ελεγκτές, συμβούλους οικονομικούς και ελεγκτικούς…
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Οι σύμβουλοι δεν θα κάνουν τίποτε. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Δεν σας ακούω καλά, αλλά θέλω να σας διαβεβαιώσω ότι οι σύμβουλοι θα κάνουν καλά τη δουλειά τους, γιατί γι’ αυτόν το λόγο θα πληρώνονται και είναι συγκεκριμένο το έργο το οποίο αναλαμβάνουν.
      Από την άλλη μεριά, έχουμε αυτήν τη στιγμή ομάδες κρούσης, που περιτρέχουν όλη την Ελλάδα, όπου υπάρχουν ΠΕΠ και όπου υπάρχουν τομεακά έργα, οι οποίες πιέζουν για να μπορέσουμε να καλύψουμε το ν+2. Σας πληροφορώ ότι καθημερινά έχουμε έκθεση για το πώς πάει το ν+2. Καθημερινά έχουμε μείωση των κινδύνων.
      Τι θα χάσουμε στο τέλος; Θα μου επιτρέψετε να επιφυλαχθώ για το τελικό ταμείο μέχρι το Μάρτιο. Τέλος του έτους θα ξέρουμε τι δεν έχουμε απορροφήσει, αλλά μέχρι το Μάρτιο θα έχουμε μία διαπραγμάτευση, γιατί έχουμε ζητήσει κάποιες εξαιρέσεις από το ν+2 από την Κομισιόν, τις οποίες δεν θα έχουμε μέχρι το Μάρτιο.
      Θέλω, λοιπόν, να σας διαβεβαιώσω ότι πρώτον, κάνουμε κάθε τι το δυνατό –το λέω με το χέρι στην καρδιά και θέλω να με πιστέψετε- για να απορροφούμε όσο το δυνατόν περισσότερο και πάμε καλά. Δεν είμαι καθόλου δυσαρεστημένος.
      Δεύτερον, το 2005, το οποίο θα έχει όλη την υποστήριξη των τελικών δικαιούχων και των αρμοδίων θα πάει πολύ καλύτερα. Επίσης, ο αγώνας μας για μείωση του οποιουδήποτε κινδύνου απώλειας, είναι καθημερινός και συνεχής. 
      Ευχαριστώ πάρα πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Επίκαιρες ερωτήσεις δευτέρου κύκλου:
      Πρώτη είναι η με αριθμό 487/6.12.2004 επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή της Εθνικής Οδού Αντιρρίου – Ιτέας- Άμφισσας – Θερμοπυλών κλπ. 
      Το ειδικότερο περιεχόμενο της επίκαιρης ερώτησης του κ. Μπούγα έχει ως εξής:
      «Προ των εκλογών της 8ης Απριλίου 2000 η Κυβέρνηση του ΠΑΣΟΚ ενέτασσε την κατασκευή της Εθνικής Οδού Αντιρρίου – Ιτέας- Άμφισσας- Θερμοπυλών στα «έργα που θα σημαδέψουν την πρώτη δεκαετία του 2000» και σε συνδυασμό με τους αυτοκινητόδρομους ΠΑΘΕ και Ε65 θα ανεδείκνυε την «κομβική γεωγραφική θέση της Στερεάς  Ελλάδας, ενισχύοντας την εμπορική και βιομηχανική δραστηριότητα και τον τουρισμό».
      Παρά τις υποσχέσεις, όμως, το έργο δεν εντάχθηκε στο Γ΄ Κοινοτικό Πλαίσιο Στήριξης, με αποτέλεσμα η επικοινωνία από τη βόρειο Ελλάδα και τη Θεσσαλία προς τη δυτική Ελλάδα και την Πάτρα να διοχετεύεται υποχρεωτικά μέσω Αθηνών, αφού η υφιστάμενη ε.ο. Αντιρρίου-Θερμοπυλών  παραμένει ένας στενός και επικίνδυνος δρόμος, χωρίς ουσιώδεις βελτιώσεις από τις αρχές της δεκαετίας του 1970. Για το λόγο αυτό επιβάλλεται η προώθηση του συγκεκριμένου οδικού έργου με την υλοποίηση του διαγώνιου άξονα Αντιρρίου-Ιτέας-Άμφισσας-Θερμοπυλών θα συνδεθεί η γέφυρα Ρίου-Αντιρρίου και η Ιονία Οδός με τον ΠΑΘΕ και τον Ε65 και θα αρθεί η απομόνωση πολλών περιοχών από τον ανατολικό ανεπτυγμένο άξονα, διευκολύνοντας και επιταχύνοντας τη σύνδεση της δυτικής με την ανατολική Ελλάδα.
      Κατόπιν τούτων ερωτάται ο κύριος Υπουργός:
      Εάν έχει αρχίσει και σε ποιο στάδιο ευρίσκεται η σύνταξη των προβλεπομένων μελετών για την κατασκευή του διαγώνιου άξονα Αντιρρίου-Θερμοπυλών.
      Εάν η Κυβέρνηση σκοπεύει να εντάξει το έργο στα διευρωπαϊκά οδικά δίκτυα και να προωθήσει την κατασκευή του μέσω του Γ΄ ή του Δ΄ Κοινοτικού Πλαισίου Στήριξης ή μέσω άλλων προγραμμάτων ή αμιγώς εθνικών πόρων».
      Ο Υπουργός Περιβάλλοντος, Χωροταξίας και Δημοσίων Έργων κ. Ξανθόπουλος έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Πράγματι, αυτός ο σημαντικότατος οδικός άξονας, αν και εντάχθηκε στα διευρωπαϊκά δίκτυα, δεν μπήκε σε πρόγραμμα ουσιαστικής υλοποίησης, παρά τις υποσχέσεις που δόθηκαν στο παρελθόν. Αυτή είναι η πραγματικότητα και έχετε δίκιο, κύριε Βουλευτά. 
      Ποια είναι η κατάσταση σήμερα; Το δύσκολο κομμάτι είναι το πρώτο κομμάτι, Μπράλος-Άμφισσα, σαράντα χιλιόμετρα περίπου, για το οποίο ακόμα είμαστε στο πρώτο ξεκίνημα, δεν έχουν καν ολοκληρωθεί οι μελέτες. Οι πιστώσεις που είχαν ενταχθεί για την υλοποίηση των μελετών δεν επαρκούν και ήδη έχουμε ζητήσει πιστώσεις για συμπλήρωση των μελετών, γιατί είναι μια εξαιρετικά δύσβατη περιοχή, ώστε το έργο, όταν ξεκινήσει, να ξεκινήσει σωστά και να τελειώσει στην ώρα του. Επομένως, είμαστε ακόμα στη φάση της σύνταξης μελετών.
      Η Περιφέρεια Στερεάς Ελλάδος κατασκευάζει μέσω του ΠΕΠ Στερεάς Ελλάδος ένα μικρό έργο, την παράκαμψη Γραβιάς, το οποίο ελπίζουμε να ολοκληρωθεί στο τέλος του 2005.
      Ένα άλλο μεγάλο κομμάτι σημαντικότατο είναι η παράκαμψη Ναυπάκτου μήκους δωδεκάμισι χιλιομέτρων περίπου, το οποίο είχε αναλάβει από το 1983 μέχρι το 1998 η Περιφέρεια Δυτικής Ελλάδος Πάτρας. Δεν προχώρησε καλά και από το 1999 και μετά το ανέλαβε το Υπουργείο μας.
      Σήμερα τα πράγματα είναι σε πολύ καλή κατάσταση. Το μεγαλύτερο μέρος έχει κατασκευαστεί και μένει ένα κομμάτι, στο οποίο έχει υπάρξει μια κατολίσθηση, για το οποίο ολοκληρώνονται οι μελέτες και δημοπρατείται μια εργολαβία, με στόχο να αποκατασταθεί η κατολίσθηση μέσα στον επόμενο χρόνο. Ελπίζουμε, δηλαδή, σε ένα με ενάμιση χρόνο στο σύνολο, αλλά και πολύ γρηγορότερα σταδιακά, το κομμάτι αυτό να δοθεί στην κυκλοφορία. Βέβαια, μένουν και ένα σωρό άλλα τμήματα μικρότερης, αλλά ουσιώδους σημασίας για την, ενιαίων προδιαγραφών, υλοποίηση ενός μεγάλου άξονα. 
      Επισημαίνω εδώ το εξής σημαντικό: Πράγματι, όπως είπατε πολύ σωστά, για να πάει κανείς από τη Λαμία στο Ρίο, για παράδειγμα, μέσω Αθηνών πρέπει να κάνει τετρακόσια είκοσι πέντε χιλιόμετρα. Απευθείας πάει μόνο με εκατόν ογδόντα χιλιόμετρα. Είναι τεράστια η διαφορά.
      Στο πλαίσιο αυτό, λοιπόν, επανεκτιμούμε τις προτεραιότητες για την ένταξη του έργου στο Δ΄ Κοινοτικό Πλαίσιο Στήριξης για να είμαστε σοβαροί, έτσι ώστε να μπορεί πράγματι να γίνει ένας άξονας συγχρόνων προδιαγραφών, τουλάχιστον σε δύο ίχνη με ΛΕΑ, ώστε να μπορεί να ολοκληρωθεί μέσα στα επόμενα τέσσερα, πέντε χρόνια και να λυθεί αυτό το μείζον πρόβλημα και για την περιοχή, αλλά και γενικότερα για τη λειτουργία των οδικών αξόνων στην Ελλάδα.
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ο κ. Μπούγας έχει το λόγο.
      ΙΩΑΝΝΗΣ ΜΠΟΥΓΑΣ: Όπως είπε και ο κύριος Υπουργός, μέσω της Εθνικής Οδού Θερμοπυλών- Ιτέας- Αντιρρίου συνολικού μήκους εκατόν εβδομήντα χιλιομέτρων και κυμαινόμενου πλάτος από επτάμιση μέχρι δώδεκα μέτρα διεξάγεται σήμερα η κυκλοφορία από την ανατολική Στερεά προς τη δυτική Ελλάδα και προς την Πελοπόννησο και ιδιαίτερα το Λιμάνι των Πατρών και αντίστροφα.
      Έχει υπολογιστεί, κύριε Πρόεδρε, ότι από το οδικό αυτό δίκτυο διέρχονται ημερησίως και προς τις δύο κατευθύνσεις τρεις χιλιάδες διακόσια οχήματα, δηλαδή ένα εκατομμύριο εκατόν εξήντα οκτώ χιλιάδες ετησίως περίπου, τα περισσότερα εκ των οποίων είναι βαρέως τύπου οχήματα και οχήματα μεταφοράς μεταλλεύματος από εγκαταστάσεις μεταλλευτικής εταιρείας, η οποία δραστηριοποιείται στην περιοχή προς το Λιμάνι της Ιτέας. 
      Ο δρόμος αυτός, κατά το μεγαλύτερο μέρος του, κατασκευάστηκε κατά το χρονικό διάστημα 1969-1972 και μέχρι σήμερα έχει υποστεί ασήμαντες, θα έλεγα, βελτιώσεις και επισκευές. Η κατάσταση του οδοστρώματος είναι κακή, υπάρχουν πολλές και επικίνδυνες στροφές, το πλάτος είναι μικρό, ενώ δεν έχουν κατασκευαστεί ακόμα και σήμερα οι απολύτως αναγκαίοι κόμβοι προσπέλασης σ΄ αυτόν. 
      Αποτέλεσμα της κατάστασης αυτής, και παρά τις προσπάθειες προληπτικής αστυνόμευσης που καταβάλλονται από τις υπηρεσίες της Ελληνικής Αστυνομίας, είναι να έχουν συμβεί κατά την τελευταία τριετία τετρακόσια σαράντα τροχαία ατυχήματα, εξαιτίας των οποίων έχασαν τη ζωή τους σαράντα τέσσερις συνάνθρωποί μας, τραυματίστηκαν σοβαρά τριάντα δύο και λιγότερο σοβαρά εκατόν εβδομήντα πέντε.
      Κύριε Υπουργέ, όπως αναφέρω και στο κείμενο της ερώτησης που απαντάται από εσάς σήμερα, οι προηγούμενες κυβερνήσεις, παρά τις υποσχέσεις τους, δυστυχώς για το μείζονος σημασίας αυτό έργο ουδέν έπραξαν, με αποτέλεσμα να αντιμετωπίζουμε τη δυσάρεστη αυτή κατάσταση, που και εσείς ο ίδιος περιγράψατε. Τα όσα μας είπατε σήμερα περί διαφοροποίησης των προτεραιοτήτων και ένταξης του έργου στο Δ΄ Κοινοτικό Πλαίσιο Στήριξης είναι αρκετά ενθαρρυντικά, θέλω, όμως, να επισπεύσετε τις ενέργειες από την πλευρά του Υπουργείου, έτσι ώστε το συντομότερο δυνατό να έχουμε μια ολοκληρωμένη μελέτη για το δύσκολο έργο Μπράλου-Άμφισσας, καθώς επίσης και το συνεχόμενο τμήμα, που και εκεί έχουμε ένα κακό οδικό δίκτυο -εννοώ το τμήμα από Άμφισσα προς Ναύπακτο. Εκεί έχουμε σοβαρά τροχαία ατυχήματα σχεδόν καθημερινά και θα πρέπει το συντομότερο δυνατό, για λόγους ασφαλέστερης και ταχύτερης διακίνησης, αλλά και ανάπτυξης όχι μόνο του Νομού Φωκίδας, από το μεγαλύτερο μέρος του οποίου διέρχεται ο οδικός αυτός άξονας, αλλά και ολόκληρης της Στερεάς και της βόρειας Πελοποννήσου, να ολοκληρωθεί το μείζονος σημασίας αυτό έργο για ολόκληρη την κεντρική Ελλάδα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ο κύριος Υπουργός έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Έτσι είναι τα πράγματα. Δεν υπάρχει αμφιβολία ότι αυτό το έργο πρέπει οπωσδήποτε να ενταχθεί στο Δ΄ Κοινοτικό Πλαίσιο Στήριξης, αλλά εν τω μεταξύ πρέπει να είναι και ώριμο για δημοπράτηση. 
      Άρα, πρώτο μας μέλημα είναι η ολοκλήρωση των μελετών σε ενιαία βάση για όλο τον άξονα, για τα εκατόν ογδόντα χιλιόμετρα.
     Γιατί αυτήν τη στιγμή υπάρχουν διάφορες προδιαγραφές κατά τμήματα με αποτέλεσμα να είναι αυτό και αντιδεοντολογικό από πλευράς οδικής ασφάλειας, αλλά και επί της ουσίας εάν θέλετε, ξεπερασμένο, δεδομένου ότι όπως είπατε και εσείς πολύ σωστά ο δρόμος αυτός έχει προδιαγραφές αυτοκινήτων και κυκλοφορίας του 1960 και είμαστε στο 2005.
     Συνεπώς η προσπάθεια θα γίνει για την ολοκλήρωση των μελετών. Και στο νέο μας πρόγραμμα οδικών αξόνων, το οποίο συντάσσεται αυτήν την στιγμή θα επιχειρηθεί να μπει στο Δ΄ Κοινοτικό Πλαίσιο Στήριξης.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής τριάντα πέντε μαθητές και μαθήτριες και δύο καθηγητές από το Λύκειο Ασπροπύργου. 
     Τους καλωσορίζουμε!
     (Χειροκροτήματα στην Αίθουσα)
      Δεύτερη είναι η με αριθμό 490/6-12-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τον Υπουργό Οικονομίας και Οικονομικών, σχετικά με τη ρύθμιση των χρεών των αγροτών κλπ.
     Το περιεχόμενο της επίκαιρης ερώτησης του κ. Φραγκιαδουλάκη έχει ως εξής:
     «Με το νόμο 3259/2004 ΦΕΚ149 Α’/4-8-04 που ψήφισε η Κυβέρνηση, ρυθμίζει εκτός των άλλων και τις οφειλές ληξιπρόθεσμων χρεών των αγροτών (πανωτόκια).
     Στο νόμο αυτό, δεν υπάρχει η πρόβλεψη για τη ρύθμιση ορθολογιστικά της οφειλής των αγροτών, οι οποίοι ανήκουν σε συνεταιρισμούς που δεν ασκούσαν αγροτική πίστη και είχαν ατομικούς ή αλληλόχρεους λογαριασμούς στην Αγροτική Τράπεζα Ελλάδος. 
     Συνεπώς στους αγρότες αυτούς δεν πολλαπλασιάζεται το ληφθέν ποσόν επί δύο αλλά το ποσό που είχε δημιουργηθεί κατά την τελευταία εκταμίευση (ληφθέν ποσό συν ποσό καλλιεργητικών δανείων συν λοιπά έξοδα συν τόκοι) δηλαδή, ποσό κατά πολύ μεγαλύτερο από το ληφθέν.
     Σύμφωνα, λοιπόν, με τα παραπάνω, παρουσιάζεται φαινόμενο δύο αγρότες από τον ίδιο δήμο που πήραν χ δάνειο και που ο ένας ανήκει σε συνεταιρισμό που ασκούσε αγροτική πίστη και ο άλλος σε συνεταιρισμό που δεν ασκούσε αγροτική πίστη, ο μεν πρώτος να πληρώνει δύο επί χ χρήματα και ο άλλος (χ + ποσό καλλιεργητικών δανείων + λοιπά έξοδα  + τόκοι) επί 2, ποσό που στην πράξη του μπορεί να είναι πολλαπλάσιο του ληφθέντος δανείου.
     Οι ενδιαφερόμενοι αγρότες, προφανώς δεν έχουν αντιληφθεί ακόμα την αδικία που υφίστανται και θα αντιδράσουν ανάλογα όταν ενημερωθούν σχετικά.
     Κύριε Υπουργέ, ερωτάσθε: 
     Είσθε διατεθειμένος να προχωρήσετε άμεσα στην άρση της εν λόγω αδικίας, η οποία προκύπτει με την εφαρμογή της παραγράφου 5 του άρθρου 39 του ν. 3259/2004, εις βάρος των αγροτών που ανήκαν σε συνεταιρισμούς, που δεν ασκούσαν αγροτική πίστη, με την κατάθεση νομοθετικής ρύθμισης για όλους εκείνους που αφορά η εν λόγω αδικία;»
     Ο Υφυπουργός κ. Ρεγκούζας έχει το λόγο για τρία λεπτά.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, όπως έχει επισημανθεί και άλλη φορά ο νόμος για τα πανωτόκια ρυθμίζει κατ’ εξαίρεση με τη διάταξη της παραγράφου 5 του άρθρου 39 του ν. 3259/2004 τις ληξιπρόθεσμες οφειλές των κατά κύριο επάγγελμα αγροτών με πολύ ευνοϊκούς όρους.
     Συγκεκριμένα το συνολικό ύψος της οφειλής δεν δύναται να υπερβαίνει το διπλάσιο του κατά περίπτωση ληφθέντος κεφαλαίου. Για δε τα δάνεια που χορηγήθηκαν πριν το έτος 1990, εφόσον δεν υπάρχουν επαρκή στοιχεία των οφειλών αυτών για την ανεύρεση του αρχικού κεφαλαίου, η συνολική οφειλή δεν δύναται να υπερβαίνει το ποσοστό 150% του ποσού της οφειλής, όπως διαμορφώθηκε στην τελευταία προ του έτους 1990 ρύθμιση. 
     Όσον αφορά βεβαίως τις οφειλές που προκύπτουν από τους αλληλόχρεους λογαριασμούς, αυτές ρυθμίζονται με άλλο τρόπο, λόγω της φύσης του λογαριασμού αυτού. 
     Με τον πρόσφατο νόμο ο υπολογισμός των αλληλόχρεων λογαριασμών βελτιώθηκε υπέρ των δανειοληπτών, λαμβάνοντας υπόψη ως βάση υπολογισμού το ποσό της οφειλής, όπως αυτή διαμορφώθηκε κατά την τελευταία εκταμίευση και όχι όπως ίσχυε με τις προηγούμενες διατάξεις για τα πανωτόκια.
     Ειδικότερα για τα δάνεια της Αγροτικής Τράπεζας προς συνεταιρισμούς που ασκούσαν πίστη, χορηγούνταν στο νομικό πρόσωπο του συνεταιρισμού το οποίο στη συνέχεια χρηματοδοτούσε τα μέλη του. Οφειλέτης δηλαδή της Αγροτικής Τράπεζας ήταν ο συνεταιρισμός και όχι οι αγρότες μέλη του.
     Οι αγρότες-μέλη συνεταιρισμών κατέστησαν οφειλέτες της αγροτικής πίστης μόνο στις περιπτώσεις που για διάφορους λόγους έγινε άρση της άσκησης αγροτικής πίστης από κάποιους συνεταιρισμούς, οπότε η οφειλή προς την ΑΤΕ των συγκεκριμένων νομικών προσώπων επιμερίστηκε στους αγρότες μέλη τους με τη μορφή δανείων και όχι αλληλόχρεων λογαριασμών.
     Όσον αφορά τους αγρότες που ανήκαν σε συνεταιρισμούς που δεν ασκούσαν αγροτική πίστη, είχαν εξ ορισμού ανάλογα με την αρχική επιλογή τους, συμβάσεις δανείων ή αλληλόχρεους λογαριασμούς και αυτοί τυγχάνουν των κατά περίπτωση προαναφερομένων πλεονεκτημάτων του. 
     Στο πλαίσιο αυτό θεωρούμε ότι με την κείμενη νομοθεσία διευθετούνται στο μέτρο του δυνατού όλες οι εκκρεμότητες του παρελθόντος και τίθενται υγιείς βάσεις για την ομαλή συνεργασία πιστωτικών ιδρυμάτων και δανειοληπτών. 
     Οι περιπτώσεις αυτές που αναφέρετε για τους αγρότες όπως ήδη ανέφερα, είναι περιπτώσεις πιστωτικής μάλλον πίστης των συνεταιρισμών προς τα μέλη τους και όχι των συνεταιρισμένων προς την Αγροτική Τράπεζα.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Φραγκιαδουλάκης έχει το λόγο.
     ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: Θα ήθελα να πω ότι μάλλον απάντηση επί της ουσίας δεν παίρνω εγώ ούτε και ο κ. Γκατζής προηγουμένως.
     Η βούληση της Νέας Δημοκρατίας να ρυθμίσει το τεράστιο αυτό πρόβλημα των πανωτοκίων έχει εκφραστεί μέχρι ένα βαθμό. Δεν βλέπω, δηλαδή, να προχωράει περισσότερο απ’ ό,τι προχώρησε το ΠΑΣΟΚ με ανάλογη νομοθετική ρύθμιση, η οποία ρύθμιση δεν είχε ουσιαστικά ούτε τη βούληση εκείνης της Κυβέρνησης τελικά, ούτε με εντιμότητα ολοκληρώθηκε και εκφράσθηκε αυτή η βούληση με την υλοποίηση ενός νόμου, γιατί δεν μπόρεσε να πείσει τις τράπεζες για συνεργασία. 
     Εσείς πριν από λίγο είπατε ότι εμείς ψηφίζουμε νόμους, αλλά οι τράπεζες πρέπει να κάνουν τη δουλειά τους. Έχω μία μικρή αμφιβολία εάν οι τράπεζες από μόνες τους κάνουν ή δεν κάνουν τη δουλειά τους χωρίς την κυβερνητική παρέμβαση.
     Όσον αφορά το θέμα των αγροτών, οι οποίοι δεν ανήκαν σε συνεταιρισμούς που ασκούσαν αγροτική πίστη, απάντηση συγκεκριμένη δεν υπάρχει. Όπως δεν υπάρχει απάντηση, κύριε Υπουργέ, και σε σχέση με τα χρέη των αγροτών εκείνων, οι οποίοι έχουν ληξιπρόθεσμα χρέη κατά την εμπορία και τη μετακίνηση αγροτικών προϊόντων. Υπάρχουν κάποιες κατηγορίες ομάδων τέτοιων αγροτών που δεν έχουν και αυτοί ληφθεί υπόψη.
     Θα ήθελα να πω ακόμη ότι είναι γνωστό σε όλη την Ελλάδα ποιοι είναι εκείνοι οι οποίοι δημιούργησαν αυτήν την πολύ μεγάλη εν πάση περιπτώσει κατηγορία των υπερχρεωμένων νοικοκυριών, των αγροτών αλλά και των μικρομεσαίων και άλλων επιχειρηματιών, οι οποίοι με υψηλούς δανεισμούς την περίοδο 1990-1992 επί κυβερνήσεως Νέας Δημοκρατίας και μετά με τόκους υπερημερίας της τάξεως του 36% και με το σύστημα του ανατοκισμού έφθασαν σε κατάσταση να μην μπορούν να πληρώσουν τα χρέη τους.
     Θα ήθελα κλείνοντας να εκφράσω και μία ευχή. Πέρα από την προσπάθεια που κάνει και δεν ξέρω αν θα έχει αποτέλεσμα τελικά ή όχι, η Κυβέρνηση σήμερα για να λήξει το θέμα αυτό, κάποτε πρέπει σ΄ αυτήν τη χώρα, το κράτος, η πολιτεία να δει και εκείνους οι οποίοι δεν άφησαν τα χρέη τους να καταστούν ληξιπρόθεσμα. Δώσανε δηλαδή μάχες με αγωνία, πούλησαν περιουσίες και αυτοί είναι οι καλοπληρωτές. Γι’ αυτούς κανείς ποτέ δεν θα ασχοληθεί; Το λέω σαν παράπλευρη απώλεια για μια μεγάλη μερίδα συμπολιτών μας οι οποίοι πλήρωσαν πάρα πολύ ακριβά κάποια χρέη τους και σήμερα η πολιτεία τους αγνοεί. Θα έπρεπε και γι’ αυτούς να υπάρχει μέριμνα επιστροφής μέρους τουλάχιστον εκ των τεραστίων ποσών τα οποία παράνομα αναγκάστηκαν με μεγάλες θυσίες να πληρώσουν. Και το λέω αυτό γιατί κάποτε αυτή η κοινωνία και η οικονομία θα εγκλωβιστεί αφού το σύνολο των πολιτών δεν θα πληρώνουν πλέον τίποτα, προσδοκώντας ρυθμίσεις, στις οποίες δυστυχώς θα καταφεύγει η εκάστοτε πολιτική ηγεσία για να εισπράξει κάποια έστω ποσά και εκ των υστέρων πάντα. 
     ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Δεν μπορώ να πω ότι δεν έχετε εντοπίσει ένα πρόβλημα που υπάρχει σε πολλούς από τους αγρότες μας. Όμως θα πρέπει να συμφωνήσετε και εσείς ότι ο νέος νόμος 3259 αντιμετωπίζει με πιο αποτελεσματικό τρόπο την περίπτωση των πανωτοκίων, όχι μόνο των αγροτών, αλλά και των υπολοίπων δανειοληπτών.
     Ωστόσο, όμως, δεν μπορεί ο νόμος αυτός να παραβλέψει και τα συμφέροντα της άλλης πλευράς, που ουσιαστικά δεν μπορούν να συμψηφιστούν εν ονόματι μιας κοινωνικής πολιτικής που θα μπορούσε να ασκήσει το κράτος, επεκτείνοντας την ενδεχόμενη ρύθμιση αυτή όπου αναφέρεστε για αγρότες, οι οποίοι δεν είχαν καμία σχέση αγροτικής πίστης, πιστωτικής σχέσης να το πω έτσι, με την Αγροτική Τράπεζα. 
     Η επέκταση αυτή που ζητάτε σημαίνει νέα νομοθετική ρύθμιση και ταυτόχρονα δημιουργία προβλημάτων, αλλά και αδικίες σε τελευταία ανάλυση για μία κατηγορία ανθρώπων που ουδέποτε είχαν άμεση σχέση με την Αγροτική Τράπεζα. 
     Με την έννοια αυτή παρ’ ότι αναγνωρίζουμε τα προβλήματα που δημιουργούνται στον υπολογισμό κυρίως της υποχρέωσης από την Αγροτική Τράπεζα και τις άλλες τράπεζες, ωστόσο όμως μία τέτοια επέκταση θα δημιουργούσε μεγάλες ανατροπές και τουλάχιστον επί του παρόντος η Κυβέρνηση δεν σκέφτεται κάτι τέτοιο.
      ΠΡΟΕΔΡΕΥΩΝ (Σωτήρης Χατζηγάκης):  Τρίτη είναι η με αριθμό 498/6.12.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Υγείας και Κοινωνικής Αλληλεγγύης, σχετικά με τη χρηματοδότηση του Ψυχολογικού Κέντρου Βορείου Ελλάδος κλπ.
      Η επίκαιρη ερώτηση του κ. Χουρμουζιάδη έχει ως εξής: 
      «Για δεύτερη φορά μέσα στο 2004 οδηγήθηκαν σε επίσχεση εργασίας οι εργαζόμενοι του Ψυχολογικού Κέντρου Βορείου Ελλάδος αφού η Κυβέρνηση αδιαφορεί πλήρως για τη στοιχειώδη λειτουργία του παραπάνω ιδρύματος στο οποίο περιθάλπονται εκατόν πενήντα και πλέον παιδικά και ενήλικοι με νοητική υστέρηση από πέντε έως είκοσι οκτώ χρονών και την τακτική μισθοδοσία του προσωπικού. 
      Η κατάσταση αυτή προκαλεί προβλήματα τόσο στη διατροφή όσο και στη διαμονή των παιδιών που νοσηλεύονται στο ‘Ιδρυμα αφού έχει σταματήσει η στοιχειώδης επιχορήγηση από την Κυβέρνηση. Ευθύνες φυσικά έχει και το ΔΣ του ιδρύματος όπως προέκυψε από τη σχετική έρευνα που πραγματοποιήσαμε αλλά και η Νομαρχία Θεσσαλονίκης.
      Ερωτάται ο κύριος Υπουργός εάν θα προχωρήσει άμεσα η Κυβέρνηση στη χρηματοδότηση του ιδρύματος αλλά και στη θεσμική μεταρρύθμισή του μετατρέποντάς το σε νομικό πρόσωπο δημοσίου δικαίου. Για τη λύση των προβλημάτων αυτών εξάλλου αγωνίζονται οι εργαζόμενοι καταφεύγοντας συχνά σε κινητοποιήσεις αφού το ΔΣ του ιδρύματος δεν εργάζεται προς αυτή την κατεύθυνση».
      Ο Υφυπουργός Υγείας και Κοινωνικής Αλληλεγγύης έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θέλω να ευχαριστήσω τον κ. Χουρμουζιάδη για την ερώτηση που έκανε. Το Ψυχολογικό Κέντρο της Βορείου Ελλάδος έχει τη δική του ιστορία στον προνοιακό χώρο.  Ιδρύθηκε το 1963 από την ψυχολόγο και πρωτοπόρο στο χώρο της κοινωνικής πρόνοιας, Ευτυχία Νανά. Για την εποχή του ήταν το μοναδικό. Στο χώρο αυτό ήρθαν από όλες τις χώρες της Ευρώπης διάσημοι καθηγητές Χέλμπρουγκ από το Μόναχο, Χέρσκ από τη Ζυρίχη. Και εγώ μέχρι πρόσφατα εκπαίδευα φοιτητές μου στο Ψυχολογικό Κέντρο Βορείου Ελλάδος. Διετέλεσα Αντιπρόεδρος του Φιλανθρωπικού Σωματείου το οποίο ίδρυσε το ψυχολογικό κέντρο. Άρα, υπάρχει και ένα προσωπικό ενδιαφέρον.
      Σ’ αυτό το ίδρυμα μέχρι το 1981 λειτουργούσε η μοναδική Σχολή Θεραπευτικής Παιδαγωγικής στη χώρα μας η οποία έκλεισε βιαίως το 1982. Εκείνη η σχολή έβγαλε ουσιαστικά όλους τους θεραπευτές παιδαγωγούς που δουλεύουν σήμερα στην Ελλάδα. Κανείς δεν ασχολήθηκε γιατί έκλεισε τότε η σχολή. Λειτουργεί σαν νομικό πρόσωπο ιδιωτικού δικαίου. Εποπτεύεται από τη Νομαρχιακή Αυτοδιοίκηση. Έχει πολλά προβλήματα. Έπαιρνε επιχορηγήσεις από το Υπουργείο Υγείας το οποίο κάνει μόνο αποσπασματικές επιδοτήσεις. Επιχορηγείται μέσω των κεντρικών αυτοτελών πόρων και έχει δικό του προϋπολογισμό.  Τέσσερα μέλη του ΔΣ διορίζονται από τον εκάστοτε Νομάρχη της Θεσσαλονίκης και τρία μέλη βάζει το φιλανθρωπικό σωματείο. Οι επιχορηγήσεις ήταν πάντοτε της τάξης των 50.000 έως 70.000 ευρώ ετησίως. Φέτος είναι 270.000 ευρώ μέχρι τώρα στο οκτάμηνο. Αυτή είναι η ευαισθησία μας για το συγκεκριμένο ίδρυμα διότι ξέρουμε ποιες υπηρεσίες παρέχει άσχετα αν έφυγε από το δρόμο του. Έπρεπε να είναι ένα κέντρο αναπτυξιακής παιδιατρικής και αποκατάστασης για παιδιά με αναπτυξιακά προβλήματα, ένα ψυχολογικό κέντρο κυρίως για παιδιά. Σήμερα όμως έχει πάρει μία ψυχιατρική κατεύθυνση. Αρκεί να δει κανείς πόσα ψυχοφάρμακα δίνονται καθημερινά σ’ αυτό το κέντρο για γνωστούς, πραγματικούς, ουσιαστικούς λόγους.  Του δώσαμε 180.000 ευρώ από τον ειδικό λογαριασμό και 110.000 ευρώ από το ειδικό κρατικό λαχείο.
      Ρωτήστε εκεί το διοικητικό συμβούλιο και οποιονδήποτε στο ίδρυμα να σας πουν αν είναι ευχαριστημένοι. Δόθηκαν πενταπλάσια ποσά από όσα έχουν δοθεί τα τελευταία χρόνια.
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ:  Δεν μπορώ παρά να δεχθώ την περιγραφή που έκανε ο κύριος Υφυπουργός και για τη σημασία του ιδρύματος και για τα χρηματικά ποσά τα οποία δίδονται. 
      Την ίδια στιγμή όμως έχω και μια άλλη πραγματικότητα υπόψη μου την οποία έχω ελέγξει. Εμείς ρωτήσαμε και το προσωπικό και το διοικητικό συμβούλιο το οποίο δυστυχώς δεν είναι πάντοτε παρόν. Αυτό το κέντρο δεν είναι ένα φιλανθρωπικό ίδρυμα. Επομένως, δεν μπορεί να υπόκειται στα φιλανθρωπικά αισθήματα της Τοπικής Αυτοδιοίκησης και άλλων χρηματοδοτών. Είναι ένα κέντρο που προσφέρει εξειδικευμένη εκπαίδευση σε παιδιά με ειδικές ανάγκες. Δεν μπορούμε να το εγκαταλείψουμε. 
      Το πρόβλημα είναι ότι οι χρηματοδοτήσεις είναι τέτοιες και με τέτοιο ρυθμό ώστε και το προσωπικό δεν πληρώνεται τακτικά και η διατροφή των τροφίμων είναι κακής ποιότητος. Νομίζουμε ότι αυτό το κέντρο πρέπει να γίνει δημόσιο. Αν μείνει στην κατηγορία την οποία περιγράφει ο χαρακτηρισμός του θα έχει μονίμως τα προβλήματα που ζει το προσωπικό του. Γι’ αυτό και κάθε τόσο κινητοποιείται και κάνει επίσχεση εργασίας. Αυτό σημαίνει κακή λειτουργία του κέντρου. 
      Για να λειτουργήσει σωστά και για να εξακολουθήσει να προσφέρει αυτά που περιέγραψε ο κύριος Υφυπουργός πρέπει να γίνει ένα δημόσιο κέντρο, ένα δημόσιο εκπαιδευτικό ίδρυμα. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, πραγματικά κινούμαστε προς την ίδια κατεύθυνση. Είναι ντροπή για όλους μας αν συγκρίνουμε τις φωτογραφίες του ψυχολογικού κέντρου της δεκαετίας του ’60-’70 με τις σημερινές. Υπάρχει εικόνα εγκατάλειψης. Υπάρχουν εκεί εκατόν πενήντα παιδιά αναπτυξιακής ηλικίας. Η πλειοψηφία είναι ενήλικες πλέον χρονολογικά. 
      Πραγματικά η λύση είναι να γίνει δημόσιο. Ο ίδιος ο Πρωθυπουργός στην επίσκεψή του στη Διεθνή Έκθεση Θεσσαλονίκης τόνισε την ανάγκη να γίνει δημόσιο. Ζήτησε ο ίδιος και μπήκε στον κωδικό 5115, στα νέα προγράμματα ειδικό κονδύλιο για να γίνει δημόσιο το συγκεκριμένο κέντρο. Έχω τονίσει επανειλημμένως ότι οι εργαζόμενοι εκεί ζουν σε καθεστώς πλήρους επαγγελματικής ανασφάλειας με τεράστιες συνέπειες και στο έργο που γίνεται εκεί μέσα. 
      Για να γίνει όμως το κέντρο δημόσιο υπάρχουν μεγάλες δυσκολίες λόγω της νομικής κατάστασής του. Ουσιαστικά αυτό κτίστηκε από ξένους φιλανθρωπικούς οργανισμούς στη δεκαετία του 1960. Έχει ένα περίεργο νομικό καθεστώς. Δωρήθηκε και έγινε νομικό πρόσωπο ιδιωτικού δικαίου. Τέτοιου είδους προσπάθειες δεν έχουν γίνει στη χώρα μας παρά μόνο μία. Πρόκειται για την Σχολή Τυφλών Αθηνών η οποία έγινε δημόσια ως Κέντρο Εκπαίδευσης και Αποκατάστασης Τυφλών. Εξετάζουμε, λοιπόν, αυτήν τη λύση και εκεί θα οδηγηθούμε. Γι’ αυτό και προβλέψαμε το συγκεκριμένο κωδικό στον προϋπολογισμό του 2005. Έχουμε κατανοήσει την ανάγκη να γίνει δημόσιο το Ψυχολογικό Κέντρο Βορείου Ελλάδος γιατί ασκεί ένα μοναδικό έργο και διότι οι ανάγκες που υπάρχουν στα άτομα με νοητική υστέρηση είναι το πιο εγκαταλελειμμένο κομμάτι του χώρου της αναπηρίας. Εκεί, σ’ αυτό το κέντρο υπάρχουν όχι μόνο παιδιά και ενήλικες με νοητική υστέρηση αλλά και οι πιο φτωχοί, οι πιο άποροι, τα πιο εγκαταλελειμμένα άτομα στη βόρεια Ελλάδα. 
      Γι’ αυτό να είστε σίγουρος ότι το ενδιαφέρον μας για το Ψυχολογικό Κέντρο Βορείου Ελλάδας θα είναι αμέριστο. Γι’ αυτό σας ευχαριστώ άλλη μια φορά για την ερώτησή σας που φέρνει στην επιφάνεια το πρόβλημα αυτού του κέντρου ώστε να ενημερωθεί ο λαός της βορείου Ελλάδας αλλά και όλης της πατρίδας μας.
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, θα συζητήσουμε την τελευταία επίκαιρη ερώτηση δεύτερου κύκλου με αριθμό 499/6-12-2004 του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με τη διεκδίκηση εκτάσεων του Ποικίλου Όρους από το δημόσιο κλπ. 
    Η επίκαιρη ερώτηση του κυρίου συναδέλφου έχει ως εξής:
    «Στις 9/12/2004 εκδικάζεται αγωγή της Ιεράς Μονής Ευαγγελισμού της Θεοτόκου της Μητροπόλεως Λαμία, κατά του ελληνικού δημοσίου. Σήμερα η Μονή ισχυρίζεται ότι της ανήκει και διεκδικεί έκταση τεσσάρων χιλιάδων στρεμμάτων εντός σχεδίου πόλεως, μεταξύ τους και τριάντα τεσσάρων πλατειών του Δήμου Περιστερίου και τρεισήμισι χιλιάδων στρεμμάτων στο βουνό από μια διαθήκη του 1916. Είναι άξιο προσοχής ότι αρχικά διεκδικούσε τριακόσια στρέμματα, το 1987 τρεισήμισι χιλιάδες στρέμματα και σήμερα επτάμισι χιλιάδες στρέμματα. 
    Με ευθύνη της πολιτείας, των δήμων και διάφορων φορέων του δημοσίου, εδώ και εβδομήντα χρόνια εκκρεμοδικεί η διεκδίκηση εκτάσεων του Ποικίλου Όρους από διάφορους διεκδικητές και καταπατητές με έωλα επιχειρήματα έχοντας ως αποτέλεσμα την ιδιότυπη ομηρία οκτακοσίων χιλιάδων κατοίκων. Ο δε μοναδικός πνεύμονας πρασίνου της δυτικής Αθήνας και ευρύτερα της δυτικής Αττικής κινδυνεύει να γίνει οικόπεδα και τσιμέντο και με ευθύνη της πολιτείας (π.χ. στρατόπεδα Χαϊδαρίου), με ανυπολόγιστες περιβαλλοντικές επιπτώσεις στην ήδη υποβαθμισμένη περιοχή, λόγω των ρυπογόνων βιομηχανιών του Θριάσιου Πεδίου και της χωματερής των Άνω Λιοσίων. 
    Κατόπιν των ανωτέρω, ερωτώνται οι κύριοι Υπουργοί: 
    1. Με ποιους τρόπους πέραν των δικαστηρίων θα προασπίσει τα συμφέροντά του το δημόσιο από τους επίδοξους διεκδικητές του Ποικίλου Όρους;
    2. Πώς θα αρθεί  η ιδιότυπη ομηρία χιλιάδων μικροϊδιοκτητών από την Ιερά Μονή Ευαγγελισμού της Θεοτόκου;
    3. Πότε θα αποδοθεί το βουνό στους κατοίκους της περιοχής, ελεύθερο και από τα στρατόπεδα Χαϊδαρίου ως χώρος πρασίνου και αναψυχής;». 
    Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο. 
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, το κτήμα του Ποικίλου Όρους αποτελεί μία ευρύτερη έκταση, της οποίας τα όρια εμπίπτουν στα όρια των κτηματικών περιφερειών των Δήμων Πετρουπόλεως, Περιστερίου και Χαϊδαρίου, όπου είναι και το στρατόπεδο Χαϊδαρίου. Στο κτήμα αυτό προβάλλει δικαιώματα κυριότητας ο Ιερός Ναός Ευαγγελισμού της Θεοτόκου της Μητρόπολης Λαμίας στη βάση της αλληλουχίας τίτλων που ανάγονται στο 1847 και αφορούν μία συνολική έκταση πέντε χιλιάδων οκτακοσίων είκοσι επτά στρέμματα. Σύμφωνα με τα στοιχεία των συναρμόδιων Υπουργείων αναφέρω τα εξής: Από τα πέντε χιλιάδες οκτακόσια είκοσι επτά στρέμματα, σύμφωνα με την έκθεση της Κτηματικής Υπηρεσίας Δυτικής Αττικής η οποία διεξήγαγε έρευνα του ιδιοκτησιακού καθεστώτος της μείζονος έκτασης Πεύκα-Βέρδη, το τμήμα της έκτασης που περιήλθε στον ιερό ναό σύμφωνα με τους τίτλους του έχει εμβαδόν 1.028, 5 στρέμματα. ΟΙ τριάντα τέσσερις πλατείες του Δήμου Περιστερίου σύμφωνα με το άρθρο 28 του ν. 1337/84 οι ιδιωτικοί δρόμοι και οι πλατείες που έχουν σχηματιστεί με οποιονδήποτε τρόπο, έστω και κατά παράβαση των κείμενων πολεοδομικών διατάξεων και που βρίσκονται μέσα σε εγκεκριμένα σχέδια πόλεων, θεωρούνται ως κοινόχρηστοι χώροι που ανήκουν στον οικείο δήμο ή την κοινότητα. 
    Με το ν. 2742/99 της προηγούμενης κυβέρνησης χαρακτηρίστηκαν ως περιοχές ήπιας ανάπτυξης πρώτης κατοικίας η ευρύτερη περιοχή του ορεινού όγκου Αιγάλεω, εντός των Δήμων Νίκαιας και Κορυδαλλού και η περιοχή εκτός του ορεινού όγκου του Αιγάλεω στο Σελεπίτσαρι μεταξύ των ορίων Νίκαιας και Κερατσινίου. Στα πλαίσια όμως των γνωμοδοτήσεων επί των ανωτέρω εκτάσεων των αρμοδίων υπηρεσιών του Υπουργείου Γεωργίας τα Δασαρχεία Αιγάλεω και Πειραιά εξακολουθούσαν να θεωρούν την ευρύτερη ορεινή ζώνη του Αιγάλεω δασική και αναδασωτέα. Επειδή κατ’ εξαίρεση στον παραπάνω νόμο έχει προβλεφθεί επέκταση του σχεδίου πόλεως των Δήμων Νίκαιας και Κορυδαλλού προεκλήθη νέα γνωμοδότηση των υπηρεσιών του Υπουργείου Αγροτικής Ανάπτυξης και το Δασαρχείο Αιγάλεω χαρακτήρισε εκ νέου τις ανωτέρω εκτάσεις ως δασικές. 
    Με το ν. 2745/99 έχει θεσμοθετηθεί με την προβλεπόμενη διαδικασία η δυνατότητα δόμησης των χώρων των  στρατοπέδων που απελευθερώνονται στα πλαίσια του προγράμματος στρατηγικής αναδιάταξης στρατοπέδων με τον περιορισμό ότι τουλάχιστον 50% των χώρων αυτών θα προβλέπεται για κάλυψη αναγκών για χώρους κοινόχρηστου πρασίνου και κοινωφελών εξυπηρετήσεων. 
    Ό,τι αφορά το ιδιοκτησιακό καθεστώς της έκτασης του Ποικίλου Όρους που διεκδικεί η Μονή Ευαγγελισμού της Θεοτόκου της Μητροπόλεως Λαμίας, αυτό θα επιλυθεί με δικαστικές αποφάσεις, δεδομένου ότι εκκρεμούν σχετικές αγωγές κυριότητας. Τα δικαιώματα του δημοσίου στις επίδικες εκτάσεις υποστηρίζονται από τους αρμόδιους εκπροσώπους του στα πλαίσια των σχετικών δικών. 
    ΠΡΟΕΔΡΕΥΩΝ (Σωτήρης Χατζηγάκης): Ο κ. Λεβέντης έχει το λόγο. 
    ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, περιττό να τονίσω τη σημασία του Ποικίλου Όρους για όλη τη δυτική Αττική, γιατί αποτελεί έναν πολύτιμο πνεύμονα πρασίνου ανάμεσα στο υπερφορτωμένο από βιομηχανίες Θριάσιο και την υπερκορεσμένη οικιστικά δυτική Αττική. Είναι ένα βουνό κακοποιημένο, αν θέλετε, σημαντικά, αλλά παρ΄όλα αυτά πανέμορφο και ζωτικό που πρέπει να προφυλαχθεί και να διατηρηθεί. 
    Το πρόβλημα που τίθεται είναι κατ’ αρχήν αν θα κρατήσει το χαρακτήρα πρασίνου, όπως υποσχέθηκε και ο  Πρωθυπουργός κ. Καραμανλής το Νοέμβριο του 2003 όταν επισκέφθηκε και είπε ότι επιτέλους πρέπει εδώ να σταματήσει η τσιμεντοποίηση και να υπάρξουν χώροι αναψυχής και πρασίνου, σ’ αυτήν την περιοχή η οποία πρέπει να κρατήσει και το δασικό της χαρακτήρα, τουλάχιστον στο μεγαλύτερο ποσοστό. Όμως εδώ διεκδικεί επτάμισι χιλιάδες στρέμματα η Μονή Ευαγγελιστρίας που υπάγεται στη Μητρόπολη της Λαμίας. 
    Ξεκινάμε  λοιπόν με το 1929 όταν διεκδίκησε με κάποια διαθήκη του 1916 περίπου τριακόσια στρέμματα. Τόσα διεκδικούσε τότε. Τα τριακόσια στρέμματα έγιναν στη συνέχεια τρεις χιλιάδες, μετά τρησήμισι και τώρα φθάνουν στα επτάμισι στρέμματα, όπου περιλαμβάνεται όλο το Περιστέρι, η Πετρούπολη, το Χαϊδάρι, το στρατόπεδο του Χαϊδαρίου και ένα μεγάλο μέρος του ορεινού όγκου. Βέβαια υπάρχει ένας καθημερινός, συνεχής εκβιασμός των οικιστών αυτής της περιοχής, οι οποίοι υποχρεώνονται από κάποιους που εκπροσωπούν ένα δικηγορικό γραφείο να καταβάλουν λύτρα και βέβαια λέγονται πάρα πολλά, κύριε Υπουργέ, για το τι ακριβώς συμβαίνει. Το δικηγορικό αυτό γραφείο έχει αναλάβει εργολαβικά και τα κέρδη θα μοιραστούν κατά 60% για το δικηγορικό γραφείο και 40% για τη Μονή. Δεν ξέρω αν αυτά ανταποκρίνονται στην πραγματικότητα, αλλά αυτό που έχει σημασία είναι ότι η ελληνική πολιτεία έχει επιδείξει ασύγγνωστη ολιγωρία, που πολλές φορές φθάνει στην εγκληματική αμέλεια για να προστατεύσει τη δημόσια περιουσία, τις δασικές εκτάσεις και τους χώρους που είναι πολύτιμοι πνεύμονες πρασίνου, ιδιαίτερα στη χειμαζόμενη δυτική Αττική και περισσότερο στη δυτική Αθήνα. 
    Θέλω να πιστεύω ότι η πολιτεία θα εξαντλήσει όλα τα μέσα, όχι μόνο τα ένδικα, αλλά και όποια άλλα έχει στη διάθεσή της για να προστατεύσει και τη δημόσια περιουσία συνολικά, αλλά και ειδικότερα το Ποικίλο Όρος, αυτό που είναι πολύτιμο από κάθε άποψη για την περιοχή και για όλη την Αττική. 
    Θέλω να ελπίζω ότι δεν θα μείνει μόνο εδώ η συζήτηση, κύριε Υπουργέ, αλλά και εσείς με τις δυνατότητες που έχετε θα κινηθείτε έντονα και δραστήρια. Άλλωστε σήμερα εκδικάζεται αυτή η αγωγή και θέλω να πιστεύω ότι τα αποτελέσματα θα είναι ικανοποιητικά. 
    ΠΡΟΕΔΡΕΥΩΝ (Σωτήρης Χατζηγάκης):  Ο κ. Κοντός έχει το λόγο. 
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κύριε Πρόεδρε, όπως προανέφερα για το θέμα που συζητάμε εκκρεμεί αγωγή της Μονής της Μητρόπολης Λαμίας εναντίον του δημοσίου και αφορά πλέον μία έκταση που έχει απομείνει τεσσάρων χιλιάδων εκατόν τριάντα οκτώ στρεμμάτων που βρίσκεται στις περιοχές των διοικητικών ορίων του Δήμου Περιστερίου, ενός τμήματος του Δήμου Πετρουπόλεως και εντός τμήματος του Δήμου Χαϊδαρίου επί του οποίου βρίσκονται και τα στρατόπεδα ΚΕΒΟΠ και ΚΕΔ. 
    Δεν υπάρχει καμία ολιγωρία από πλευράς δημοσίου και γίνονται όλες οι ενέργειες έτσι ώστε να υποστηριχθούν αποτελεσματικά στα δικαστήρια τα συμφέροντα του ελληνικού δημοσίου. Όμως δεν μπορούμε και είναι σαφές αυτό να προκαταλάβουμε την κρίση των δικαστηρίων. 
    Επειδή στο τρίτο σκέλος της ερώτησης αναφέρεσθε στα στρατόπεδα του Χαϊδαρίου, πρέπει να σας πω ότι τα στρατόπεδα Καραϊσκάκης Α΄ και Β΄ συνολικής έκτασης περίπου τριών χιλιάδων στρεμμάτων έχουν ενταχθεί στους πίνακες των αποδεσμευμένων στρατοπέδων και πρόκειται να αξιοποιηθούν με τον παραπάνω νόμο. 
Να σημειώσουμε βέβαια ότι η μετεγκατάσταση των στρατοπέδων απαιτεί σημαντικά ποσά. 
      Επίσης, πρέπει να πούμε ότι από το Ταμείο Εθνικής Άμυνας που ανήκει μία έκταση περίπου δύο χιλιάδων στρεμμάτων θα παραχωρηθεί στους γειτονικούς δήμους περίπου το 50% για κάλυψη των αναγκών τους σε πράσινο. Ήδη το ΥΠΕΘΑ έχει παραχωρήσει συνολικά διακόσια ενενήντα τέσσερα στρέμματα στους ΟΤΑ και άλλους φορείς από τα στρατόπεδα αυτά, όπως εκατόν πέντε στρέμματα για την ανέγερση νοσοκομείου, σαράντα οκτώ στρέμματα για πρότυπο πάρκο κ.ά. 
      Επίσης, και σε άλλες περιοχές της χώρας παραχωρούνται πλέον στρατόπεδα για να μπορέσουν να αξιοποιηθούν με τον καλύτερο τρόπο από τους ΟΤΑ, να γίνουν χώροι πρασίνου, νοσοκομεία και άλλα ευαγή ιδρύματα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, έχω την τιμή να σας αναφέρω ότι τη συνεδρίαση μας παρακολουθούν από τα άνω δυτικά θεωρεία της Βουλής,  αφού προηγουμένως ξεναγήθηκαν σε χώρους του κτηρίου της Βουλής, τριάντα πέντε μαθητές και μαθήτριες και ένας καθηγητής από την Ελληνογερμανική Αγωγή. 
      Η Βουλή τους καλωσορίζει. 
      (Χειροκροτήματα από όλες τις πτέρυγες)
      Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση». 
      Θυμίζω στο Σώμα πως στη χθεσινή απογευματινή συνεδρίαση ψηφίστηκαν τα άρθρα 1-3 του νομοσχεδίου και έχει κρατηθεί για να ψηφιστεί στη σημερινή συνεδρίαση το άρθρο 4 του νομοσχεδίου. 
      Επίσης, στη σημερινή συνεδρίαση θα συζητηθούν τα άρθρα 5-12 του νομοσχεδίου σαν μία ενότητα. Επίσης, υπάρχουν και οκτώ εμπρόθεσμες τροπολογίες Βουλευτών. 
      Ο κύριος Υπουργός θέλει να κάνει μία παρατήρηση στο άρθρο 4 για να το ψηφίσουμε στη συνέχεια και να προχωρήσουμε μετά στους εισηγητές. 
      Το λόγο έχει ο κύριος Υπουργός. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Στο άρθρο 4 παράγραφος 7 που έμεινε σε εκκρεμότητα από χθες, θέλω να προτείνω την αποδοχή της διαγραφής των λέξεων «σε ποσοστό 30%» και να αντικατασταθούν με τη φράση «το ποσοστό της οποίας ορίζεται με απόφαση του Υπουργού Οικονομίας και Οικονομικών σύμφωνα με την κοινοτική νομοθεσία». 
      Θα το καταθέσω στα Πρακτικά. 
      (Στο σημείο αυτό Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής: 
      «ΔΙΟΡΘΩΣΕΙΣ ΣΤΟ ΣΧΕΔΙΟ ΝΟΜΟΥ
      «Κίνητρα Ιδιωτικών Επενδύσεων για την Οικονομική ανάπτυξη και την Περιφερειακή Σύγκλιση».
      Άρθρο 4 
      Παρ. 7 στην 4η σειρά διαγράφονται οι λέξεις «σε ποσοστό 30%» και τίθενται «το ποσοστό της οποίας ορίζεται με απόφαση του Υπουργού Οικονομίας και Οικονομικών σύμφωνα με την κοινοτική νομοθεσία». 
      						9 ΔΕΚΕΜΒΡΙΟΥ 2004
      Ο ΥΦΥΠΟΥΡΓΟΣ ΟΙΚΟΝΟΜΙΑΣ
      ΧΡ. ΦΩΛΙΑΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, η τροποποίηση του άρθρου ήρθε σήμερα. Δεν μπορούμε να έχουμε το λόγο επί της τροποποίησης; 
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε συνάδελφε. Πρόκειται για μία τροποποίηση την οποία κάνει ο κύριος Υπουργός σε σχέση με το άρθρο το οποίο έχει ήδη συζητηθεί.  
      Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
Προχωρούμε στη συζήτηση της δεύτερης ενότητας και το λόγο έχει ο εισηγητής της Πλειοψηφίας κ. Λέγκας. 
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, πρέπει να δείξετε μία ανοχή στο χρόνο. Δεν φτάνουν τα οκτώ λεπτά! 
      ΠΡΟΕΔΡΕΥΩΝ (Σωτήρης Χατζηγάκης): Κυρία Παντελάκη, ξέρετε ότι η ανοχή που δείχνουμε όσον αφορά το χρόνο έχει καταντήσει ενοχή για το Προεδρείο! 
      ΝΙΚΟΛΑΟΣ ΛΕΓΚΑΣ: Κύριε Πρόεδρε, να ενώσω και εγώ τη φωνή μου λέγοντας ότι δεν φτάνει ένα λεπτό για κάθε άρθρο. Στην ουσία αυτή είναι η αναλογία. Θα ήθελα να σας παρακαλέσω να υπάρξει μία ελαστικότητα για τους εισηγητές, τουλάχιστον!
      ΠΡΟΕΔΡΕΥΩΝ (Σωτήρης Χατζηγάκης): Κύριε Λέγκα, πρόκειται για μία τακτική η οποία ακολουθείται χρόνια τώρα! Άλλωστε, αυτό το νομοσχέδιο έχει συζητηθεί πάρα πολύ αναλυτικά. 
      ΝΙΚΟΛΑΟΣ ΛΕΓΚΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η συζητούμενη ομάδα άρθρων είναι πάρα πολύ σημαντική, είναι ο πυρήνας, ο κορμός αυτού του νομοσχεδίου. 
      Ωστόσο, θα μου επιτρέψετε πριν μπω στα άρθρα να κάνω δύο παρατηρήσεις. Η μία είναι γενική και αφορά γενικά ένα επιχείρημα που έρχεται και επανέρχεται σ’ αυτήν την Αίθουσα, ενώ η δεύτερη είναι ειδική και αφορά τη μείωση της ίδιας συμμετοχής από το 40% στο 25%, ένα θέμα που δημιούργησε αρκετό προβληματισμό και αρκετή κουβέντα κατά τη συζήτηση του παρόντος νομοσχεδίου. 
      Επειδή, λοιπόν, έρχεται και επανέρχεται το επιχείρημα του ΠΑΣΟΚ ότι αυτός ο νόμος είναι δημοφιλής, ότι κλείνει το μάτι παντού και ότι μοιράζει προσδοκίες, είμαστε υποχρεωμένοι να επαναλάβουμε για ακόμη μία φορά ότι «ναι» θέλαμε ένα νόμο δημοφιλή και προσπελάσιμο, ένα νόμο κατανοητό και απλό. Τι δεν θέλαμε; Δεν θέλαμε ένα νόμο κλειστό, απροσπέλαστο και απόμακρο, ένα νόμο που να διώχνει αντί να προσελκύει. Πού είναι λοιπόν το κακό; Δεν καταλαβαίνω γιατί γίνεται αυτή η κριτική. Κακό θα ήταν αν δεν ήταν έτσι. 
      Τώρα, όσον αφορά τα περί δήθεν προσδοκιών που καλλιεργεί η Κυβέρνηση, νομίζω ότι αυτό το επιχείρημα δεν αντέχει στην οποιαδήποτε κριτική, γιατί απλά κανένας επιτηδευματίας δεν πρόκειται να ζήσει και να θρέψει την επιχείρησή του με προσδοκίες. Τέλος πάντων, δεν είναι πολιτικά αφελές να ανοίγεις ένα παιχνίδι, να μπάζεις σ’ αυτό το παιχνίδι χιλιάδες επιχειρηματίες, στηριζόμενο μάλιστα αυτό το παιχνίδι σε προσδοκίες, όταν απέχεις τόσο πολύ χρόνο από τις εκλογές; Όταν, όπως λες, δεν υπάρχουν πόροι για να στηρίξεις αυτές τις προσδοκίες; Θα μπορέσουν να αντέξουν αυτές οι προσδοκίες τρία χρόνια; Μπορεί να συντηρηθεί ως ιδεολόγημα ένας τέτοιος νόμος που απευθύνεται μάλιστα στην αγορά, η οποία αν μη τι άλλο, είναι απαιτητική; 
      Κυρίες και κύριοι συνάδελφοι, δεν βρισκόμαστε σε προεκλογική περίοδο και νομίζω ότι και εσείς δεν θα πρέπει να σκέφτεστε με προεκλογικούς όρους. Και, τέλος πάντων, θεωρώ ότι θα πρέπει να πάψετε να ζείτε με το φόβο των εκλογών. Επιπλέον, νομίζω ότι η αντίληψη που έχετε για την αγορά είναι τόσο άδικη που και την αδικεί, αλλά αδικεί κυρίως εσάς! 
      Τώρα, όσον αφορά το ζήτημα της μείωσης της ιδίας συμμετοχής από το 40% στο 25%, αρκετοί σ’ αυτήν την Αίθουσα μίλησαν για επιστροφή των «αεριτζήδων» και για επιστροφή των «αετονύχηδων» -χρησιμοποιώ εκφράσεις που ακούστηκαν μέσα στη Βουλή- ενώ άλλοι έκαναν λόγο για τη νέα γενιά των επενδυτικών «κουφαριών» που θα δούμε να αναφύονται στην περιφέρεια, στην επικράτεια. Άλλοι μάλιστα έκαναν λόγο για επιχειρηματικά μνημόσυνα. Εμείς θα λέγαμε ότι φτάνει τόσο δάκρυ και μάλιστα στο ξεκίνημα ενός νόμου που αν μη τι άλλο χαιρετίστηκε από την αγορά. 
      Μα, συνάδελφοι, δεν είναι οξύμωρο και δεν σας προβληματίζει, από τη μία η αγορά να δέχεται θετικά το νόμο και αρκετοί συνάδελφοι του ΠΑΣΟΚ –ευτυχώς, όχι όλοι- να εκπέμπουν τόσο αρνητισμό; 
      Νομίζω –και το είπα στην πρωτολογία μου- ότι τα επενδυτικά «κουφάρια» δεν δημιουργήθηκαν επειδή η ιδία συμμετοχή ήταν χαμηλή ή επειδή τα κίνητρα ήταν υψηλά. Δημιουργήθηκαν επειδή δεν υπήρξε αυστηρή αξιολόγηση και επειδή δεν υπήρξε έλεγχος των επενδύσεων. Δημιουργήθηκαν γιατί, όπως είπαμε και στην αρχή, τα κίνητρα γέννησαν με την ανοχή των ελεγκτικών μηχανισμών τυχοδιωκτικές επιχειρηματικές κινήσεις. Γι’ αυτόν το λόγο το συζητούμενο νομοσχέδιο προβλέπει να αξιολογείται και ο φορέας της επένδυσης, αλλά και η βιωσιμότητα, αλλά και η συμβολή της επένδυσης στους στόχους του αναπτυξιακού νόμου. Δηλαδή, στην αύξηση της απασχόλησης, στην περιφερειακή σύγκλιση και στην περιβαλλοντική προστασία. 
      Πέρα όμως από τα ανωτέρω, νομίζω ότι η μείωση της ίδιας συμμετοχής βοηθά τις νέες επιχειρηματικές δραστηριότητες, τα σχέδια νέων ανθρώπων, νέων επιχειρηματιών που ομολογουμένως έχουν χαμηλότερη δυνατότητα εξεύρεσης κεφαλαίων, αλλά και δυσκολότερη πρόσβαση στο τραπεζικό σύστημα. 
      Επιπλέον, η ελαχιστοποίηση των κεφαλαίων κίνησης των νέων φορέων δίνουν αέρα, σημαντικό αέρα, στο ενδεχόμενο υπερβάσεων –και αυτός είναι ο κανόνας, πολλοί ξεκινούν μία επένδυση και στην ουσία στο μέσον της επένδυσης παρουσιάζεται ότι τα κεφάλαια έχουν ήδη τελειώσει και χρειάζονται νέα κεφάλαια για να χρηματοδοτήσουν και για να αποπερατώσουν αυτήν την επένδυση- και οι οποίες υπερβάσεις κάνουν προβληματικούς πολλούς φορείς πριν καν ξεκινήσουν. 
      Τέλος, και επειδή εμείς απαντάμε με σαφήνεια στα ερωτήματα, νομίζω ότι και η Αξιωματική Αντιπολίτευση θα πρέπει να απαντήσει σε μία σειρά ερωτημάτων, έτσι ώστε να ξεκαθαρίσει η θολή θέση που διαπιστώθηκε και χθες και προχθές κατά τη συζήτηση του παρόντος νομοσχεδίου και στην επιτροπή, αλλά και στην Ολομέλεια της Βουλής. 
      Σέβομαι, κυρίες και κύριοι συνάδελφοι, τη συνεπή και ουσιαστική θέση του κ. Βερελή, του εισηγητή της Αξιωματικής Αντιπολίτευσης, αλλά από τις τοποθετήσεις των συναδέλφων του είμαι υποχρεωμένος να ρωτήσω αν το ΠΑΣΟΚ τελικά πιστεύει ότι η χώρα χρειάζεται αναπτυξιακό νόμο. 
      Αν πιστεύει ότι οι μικρομεσαίες επιχειρήσεις χρειάζονται στήριξη ή πιστεύει ότι τίποτε τελικά δεν σώζει τις μικρομεσαίες επιχειρήσεις. Αν πιστεύει ότι οι επενδύσεις θα πρέπει να συνδέονται άμεσα με τη δημιουργία θέσεων απασχόλησης και σ’ αυτήν την περίπτωση σε ποιο βαθμό. Να απαντήσει επίσης αν συμφωνεί με την αύξηση του 15% των άμεσων επιχορηγήσεων στις μικρομεσαίες επιχειρήσεις και στους νομούς στους οποίους το ΑΕΠ είναι μικρότερο από το 65% του μέσου κοινοτικού όρου. Αν συμφωνεί με την αξιοποίηση των οροφών των κατευθυντηρίων γραμμών της Ευρωπαϊκής Ένωσης για κρατικές ενισχύσεις και εφόσον συμφωνεί γιατί τόσα χρόνια δεν αξιοποίησε αυτήν την ευκαιρία, όταν μάλιστα είχαμε επανειλημμένως τροποποιήσεις του αναπτυξιακού νόμου, όταν μάλιστα το άρθρο 4.9 των κατευθυντηρίων γραμμών έδινε τη δυνατότητα να αξιοποιηθεί αυτή η ευκαιρία για τις μικρομεσαίες επιχειρήσεις. Διερωτόμαστε, ήταν λάθος, παράλειψη ή σκοπιμότητα; 
     Τέλος, κυρίες και κύριοι συνάδελφοι, κύριε Υπουργέ, επαναφέρω την παρατήρησή μας για την αύξηση από τα 2.000.000 ευρώ στα 3.000.000 ευρώ του ορίου ελέγχου των επενδύσεων από τις περιφέρειες. Είπα και χθες ότι θα πρέπει να εμπιστευτούμε τις περιφερειακές υπηρεσίες, ότι σ’ αυτές έχει αποκτηθεί μια σημαντική εμπειρία και επιπλέον υπάρχει ο ανάλογος κοινωνικός έλεγχος. Μπορεί να ελέγχει και η τοπική κοινωνία για το αν οι επενδύσεις εγκρίθηκαν καλώς ή όχι. Νομίζω ότι θα πρέπει να ικανοποιήσετε αυτό το αίτημα, δόθηκε η δυνατότητα να αυξηθεί το όριο στα 4.000.000 για την Μακεδονία. Νομίζω ότι και για την υπόλοιπη περιφέρεια το όριο θα πρέπει να είναι τα 3.000.000. Είναι ένα αίτημα που έχουν θίξει αρκετοί συνάδελφοι από διάφορες περιφέρειες. 
     Σας ευχαριστώ.
     		(Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λέγκα, και για την οικονομία του χρόνου. Βλέπετε ότι οι Τρικαλινοί σέβονται τον Κανονισμό. 
     Πιστεύω ότι και η Αιτωλοακαρνανία θα ακολουθήσει το παράδειγμα των Τρικάλων.
     Το λόγο έχει ο κ. Χρίστος Βερελής. 
     ΧΡΙΣΤΟΣ ΒΕΡΕΛΗΣ: Είδατε ότι ανεβαίνω ταυτόχρονα με αυτά που λέτε για να κερδίσουμε χρόνο, κύριε Πρόεδρε.
     Είναι η τελευταία συζήτηση που κάνουμε γι’ αυτόν τον αναπτυξιακό νόμο και πρέπει να θυμίσω μερικά πράγματα. 
     Κατ’ αρχήν να πω ότι υπάρχει διαρκής επίκληση από τη μεριά των συναδέλφων της Νέας Δημοκρατίας και από τη μεριά των Υπουργών στην αγορά καθώς και στη θετική υποδοχή που είχε αυτό το σχέδιο νόμου στην αγορά. Η αγορά –ένας ασαφής όρος- εκφράστηκε μέσω διαφόρων φορέων στην Επιτροπή Οικονομικών της Βουλής. Ποια ήταν τα θέματα τα οποία μπήκαν εκεί και τα οποία είναι θέματα εξαιρετικά μεγάλης σημασίας για τη λειτουργία του ίδιου του νόμου; 
     Το πρώτο θέμα το οποίο μπήκε ήταν η προοπτική να τεθεί σε λειτουργία ο νόμος μετά από ένα πολύ μεγάλο χρονικό διάστημα λόγω των πολλών υπουργικών και κοινών υπουργικών αποφάσεων και προεδρικών διαταγμάτων τα οποία πρέπει να εκδοθούν. Ορισμένα μάλιστα απ’ αυτά είναι καθοριστικά. 
     Το δεύτερο είναι τα ποσά. Δεν υπάρχουν συγκεκριμένα ποσά. Η δε προοπτική για τα ποσά με τα οποία θα επιχορηγηθούν οι επιχειρήσεις να είναι εξαιρετικά μικρής σημασίας. Η κρίση την οποίαν εμείς εκφράσαμε είναι ότι για την επόμενη διετία, το 2005 και το 2006, τα ποσά με τα οποία θα επιχορηγηθούν οι επιχειρήσεις, θα ανταποκρίνονται περίπου στο 1,5% του συνόλου των ιδιωτικών επενδύσεων. Αυτό θα είναι το αποτέλεσμα που θα έχει ο νόμος και βεβαίως ο νόμος δεν μπορεί να έχει μια καθολική επίδραση. Πότε θα είχε ένας νόμος -και έτσι άλλωστε λειτουργούν οι νόμοι στις υπόλοιπες χώρες της Ευρωπαϊκής Ένωσης- μια επίδραση; Όταν έχουν συγκεκριμένη στόχευση, όταν προσπαθούν να βοηθήσουν είτε περιφερειακά είτε από ειδκούς κλάδους οικονομίας. Καταφέρνετε το απολύτως οριζόντιο με τον νόμο αυτό για να έχετε τους πάντες ευτυχισμένους μέχρις ότου αντιμετωπίσουν την πραγματικότητα, η οποία θα είναι οδυνηρή διότι εδώ σκαλίσαμε προσδοκίες και τελικά δεν πρόκειται να εκπληρωθούν. Και θα πρέπει να έχουμε την ειλικρίνεια και την ευθύτητα να το εξηγήσουμε αυτό στις παραγωγικές τάξεις. Εμείς το κάνουμε από την δική μας την μεριά, εσείς θα είστε υπόλογοι μετά από μερικούς μήνες απέναντι σε όλους αυτούς οι οποίοι θα περιμένουν πράγματα τα οποία δεν θα συμβούν. 
     Και τέλος, ο χρόνος διάρκειας του σχεδίου νόμου -αυτού όταν θα γίνει νόμος- θα είναι εξαιρετικά μικρός, μέχρι το τέλος του 2006. 
     Έρχομαι στα συγκεκριμένα άρθρα τα οποία συζητάμε σήμερα. 
     Στο άρθρο 5, στην παράγραφο 1, εδάφιο β’, υπάρχει κάτι το οποίο αποτελεί ανατροπή όλων όσων αναφέρονται στο ύψος των ενισχύσεων. Λέει ότι «οι παρεχόμενες ανά φορέα ενισχύσεις δεν μπορούν να υπερβούν σωρευτικά σε μια πενταετία τα (20.000.000) είκοσι εκατομμύρια ευρώ». Υπάρχει μια εξαίρεση βεβαίως, κύριε Υπουργέ, και αυτή η εξαίρεση είναι αυτή που ισχύει στο άρθρο 9 για τις λεγόμενες μεγάλες επενδύσεις. Και εκεί επαφίεται σε ΚΥΑ. Δεν μπορώ να καταλάβω όταν μπορούν να ανατραπούν τόσο οι περιορισμοί του άρθρου 4, παράγραφος 6 όσο και οι πίνακες όσο και το 95% γιατί υπάρχουν όλα αυτά και δεν έμπαινε από την αρχή ότι εκεί έχουμε μια τέτοια περιοριστική διάταξη η οποία μπορεί να ανατρέψει όσα έχουμε συζητήσει μέχρι τώρα. Άλλωστε περιμένετε τόσες πολλές μεγάλες επενδύσεις και θέλετε να αποκλείσετε μια επένδυση άνω των 20.000.000; Πιστεύω ότι δύσκολα πρόκειται να βρούμε το επόμενο διάστημα τέτοιου είδους επενδύσεις. 
     Στο ίδιο άρθρο, στην ιδία συμμετοχή. Η πρότασή μας είναι η στόχευση. Θέλετε να το κατεβάσετε στο 25%; Στοχεύστε συγκεκριμένες κατηγορίες. Στοχεύστε νέους επιχειρηματίες ή καινοτόμους κλάδους, ή επενδύσεις σε χώρους δραστηριοτήτων που η χώρα μας έχει ανάγκη να αναπτυχθούν. Όχι συλλήβδην οι πάντες στο 25%. Το δε επιχείρημα περί τραπεζικού δανεισμού το οποίο θα εξασφαλιστεί είναι ένα επιχείρημα το οποίο μπορεί ενδεχομένως να μην λειτουργήσει καν. 
     Στο άρθρο 7, παράγραφος 1, εδάφιο 4 «τα επενδυτικά σχέδια» λέτε «θα πρέπει να έχουν εγκριθεί από την χρηματοδοτούσα τράπεζα κατά τον χρόνο υποβολής της αίτησης». Ξέρετε τι σημαίνει αυτό, κύριε Υπουργέ; Ξέρετε πώς και με ποια χρονοδιαγράμματα λειτουργούν όλες αυτές οι εγκρίσεις των τραπεζών; Τι τους λέτε δηλαδή; Τους λέτε ότι από την στιγμή που θελήσουν να υποβάλλουν ένα επενδυτικό σχέδιο θα πρέπει ήδη να έχουν εξασφαλίσει χρηματοδότηση από τράπεζα την οποία θα πρέπει να προσκομίσουν κατά την υποβολή της αίτησης. Αυτομάτως, με αυτό,  για ένα εξάμηνο δεν πρόκειται να λειτουργήσει ο νόμος σας. 
     Στο άρθρο 9, για τη δημιουργούμενη απασχόληση. Και εκεί δεν υπάρχει στόχευση. Υπάρχει η εμπειρία ότι μέχρι τώρα ανά θέση εργασίας έπρεπε να υπάρχει μια επένδυση των 50.000 ή των 60.000 ευρώ. Βάλτε μια δικλείδα ασφαλείας. Μην λειτουργήσει ο νόμος αυτός σε μια χώρα που έχει τόσο μεγάλο πρόβλημα ανεργίας. Βάλτε ένα όριο ασφαλείας τα 100.000.000 ευρώ ανά θέση ενδεχομένως. 
     Στο άρθρο 16 περιγράφεται την ΠΟΤΑ η οποία ποτέ δυστυχώς μέχρι σήμερα δεν έχει γίνει. Στο εδάφιο β’ αναφέρετε κάτι το οποίο κριτικάραμε και χθες. Και νομίζω το κριτίκαραν όλοι οι Βουλευτές. Ο Υπουργός θα κρίνει αν υπάρχει υπερσυγκέντρωση τουριστικής δραστηριότητας σε κάποιο μέρος. Με ποια κριτήρια θα το κρίνει αυτό ένας Υπουργός; Με τις πιέσεις που θα του ασκήσουν οι ήδη εγκατεστημένοι ξενοδόχοι; Θα έρθει και θα πει ότι δεν χρειάζονται άλλα ξενοδοχεία; Τι μπερδεμένη λογική είναι αυτή που εκφράζετε; Υπάρχει κανείς πιο αρμόδιος από την αγορά –την οποία εσείς οι ίδιοι ανάγετε σε μέγιστο κριτή και πολλές φορές έτσι είναι σε τέτοιου είδους αναλήψεις ρίσκων- έτσι ώστε να απαγορεύει ένας Υπουργός αν θα γίνουν άλλα ξενοδοχεία κάπου; Πιστεύω ότι και αυτό θα πρέπει άμεσα να το απαλείψετε. 
     Στα κριτήρια υπαγωγής που είναι και το κρισιμότερο. Εδώ υπάρχει κατανάλωση αορίστων φράσεων. Στο ε’ αφού στο α’, β’ γ’ δ’ εκφέρετε ένα μεγάλο αριθμό κριτηρίων –είναι σαράντα, πενήντα κριτήρια- στο τέλος έρχεστε και λέτε ότι καθορίζονται με απόφαση ενός Υπουργού, ενός ανθρώπου -όσο σοφός και αν είναι αυτός ο Υπουργός, όσο αδέκαστος και αν είναι- τα κριτήρια, τα στοιχεία αξιολόγησης, η βαθμολόγηση, ο αριθμός και ο τρόπος εφαρμογής των κριτηρίων. Δηλαδή με μια απλή υπουργική απόφαση καταργείτε το σύνολο των κριτηρίων. Ούτε καν δεσμεύεστε, όπως μας έχετε πει, ότι θα μας φέρνατε ένα σχέδιο αυτής τουλάχιστον της υπουργικής απόφασης με την οποία ανατρέπετε το σύνολο όλης της λογικής την οποία εκφράζει αυτός ο νόμος. Όλο το κομμάτι από το α’ μέχρι το δ’ είναι μια φιλολογική παράθεση διαφόρων ασαφών κριτηρίων. Και θα έρθετε αύριο εσείς με μια υπουργική απόφαση και θα καταργήσετε όλα αυτά τα κριτήρια ή θα χρησιμοποιήσετε ενδεχομένως κάποια απ’ αυτά. Και μετά πώς συνδέονται όλα αυτά με τις μεταβατικές διατάξεις; Πριν βγει αυτή η συγκεκριμένη υπουργική απόφαση –προσέξτε γιατί αυτό που σας λέω αυτήν την στιγμή είναι πολύ σημαντικό- η οποία καθορίζει τα κριτήρια, δεν θα έχουν εφαρμογή οι μεταβατικές διατάξεις αφού δεν θα υπάρχουν τα κριτήρια. Ελπίζω ότι αυτό το καταλαβαίνετε. 
      Δεν υπάρχουν τα κριτήρια γιατί δεν θα υπάρχει υπουργική απόφαση, άρα δεν λειτουργούν οι μεταβατικές διατάξεις, άρα δεν λειτουργεί ο νόμος. Δεν ξέρω αν σας έχει προβληματίσει αυτό. Ελπίζω να σας προβληματίσει και να έχω μία απάντηση ή έστω να προσέξετε αυτά τα οποία υπάρχουν. 
      Η ίδια ακριβώς λογική ισχύει και για τα ειδικά κριτήρια της παραγράφου 2 του άρθρου 6. Εκεί με ΚΥΑ θα καθορίσετε τα στοιχεία αξιολόγησης. 
      Σας έκανα μία παρατήρηση στην παράγραφο 3 του άρθρου 6, που αφορά τις επενδύσεις στην αλλοδαπή. Εκεί υπάρχει ένα κομφούζιο. Για το ίδιο θέμα αναφέρονται οι παράγραφοι 3.3, 5.27 και 6.3. Σας είπα δε και δεχθήκατε στην επιτροπή να τα συγκεντρώσετε σε ένα άρθρο, προκειμένου να υπάρχει σαφήνεια και να γνωρίζουμε τι επιτέλους κάνετε με αυτές τις επενδύσεις. Τις ενισχύετε ή τις απαγορεύετε; Λέτε ότι τις απαγορεύετε, ενώ στην πραγματικότητα τις ενισχύετε; 
      Βάζετε ένα κριτήριο, σύμφωνα με το οποίο θα υλοποιείται η θέση σας εκεί που υπάρχει μία ενίσχυση της δραστηριότητας των παραμεθορίων περιοχών της  χώρας. Της χώρας που γίνεται η επένδυση εννοεί ο νόμος. Αυτό θέλουμε; Ή θέλουμε των παραμεθορίων περιοχών της δικής μας χώρας, εάν και εφόσον συντρέχουν τέτοιοι λόγοι; Και ποιος θα το κρίνει εάν συντρέχουν τέτοιοι λόγοι; 
      Επίσης, να πω κάτι αναφορικά με την αξιολόγηση των επενδύσεων στο άρθρο 7, παράγραφος 8. Ποια είναι η προϋπόθεση για να κηρύσσεται κάποιος σε εξωτερικό αξιολογητή; Υπάρχει κάποιο κριτήριο; Υπάρχει κάποια εμπειρία; Ποιοι είναι αυτοί οι εμπειρογνώμονες σε ειδικά θέματα που αναφέρονται στο νόμο; Τι τους καθορίζει και τους ανακηρύσσει ως εμπειρογνώμονες σε ειδικά θέματα; Πάλι μία υπουργική απόφαση του Υπουργείου Οικονομικών ή μία απόφαση του Υπουργείου Ανάπτυξης. Μάλιστα, ο νόμος έχει και το νομοτεχνικό πρόβλημα που δεν βάζει καν την έννοια της κοινής υπουργικής απόφασης, διότι εδώ υπάρχουν αρμοδιότητες στις οποίες έχουμε αλληλοεπικαλύψεις. 
      Επίσης, αναφορικά με την διαδικασία σύνταξης πίνακα αξιολογητών. Με ποια κριτήρια δεν αναφέρει ο νόμος. Θα υπάρξει μία επιλογή η οποία, ενδεχομένως να είναι μία επιλογή που θα έχει κριτήρια που δεν θα είναι καθόλου αξιοκρατικά, αλλά θα είναι καθαρά μικροπολιτικά.
      Τράπεζες. Δεν αναφέρονται καν οι τράπεζες. Αυτό σημαίνει ότι τις βάζετε μόνο σε μία ειδική περίπτωση στο άρθρο 9 για τις μεγάλες περιπτώσεις επιχειρήσεων που θα θέλουν να διασωθούν. Γιατί δεν αναφέρετε τις τράπεζες στις υπόλοιπες των επενδύσεων; Βάλτε για παράδειγμα ότι όποιος προσκομίσει μία αξιολόγηση από τράπεζα θα πηγαίνει απευθείας στη γνωμοδοτική επιτροπή. Αυτό είναι εξαιρετικά μεγάλης σημασίας και θα βοηθήσει πάρα πολύ προκειμένου να απλοποιηθεί η διαδικασία. Εσείς, όμως, αποκλείετε όλη αυτήν τη διαδικασία. 
      Τελειώνω, κύριε Πρόεδρε, λέγοντας ότι το άρθρο 11 το οποίο έχει εδώ παρεισφρήσει, έγινε για να ρυθμίσει αμοιβές επιτροπών, λες και το πρόβλημά μας είναι πώς θα αμείψουμε μία επιτροπή και μπαίνει εδώ ένα ολόκληρο άρθρο, λέγοντας ότι με αυτό το άρθρο θα γίνει καταγραφή διαδικασιών και αρμοδιοτήτων. Ρώτησα και στην επιτροπή περί τίνος πρόκειται και μου ειπώθηκε ότι είναι ένα μεγαλόπνοο πρόγραμμα το οποίο υπάρχει.
      Κλείνω με το άρθρο 12, όπου εδώ υπάρχει ένα χάος κανονιστικών διατάξεων. Διατηρείτε τριάντα κανονιστικές αποφάσεις του παλιού νόμου, για να εφαρμοστούν στο κείμενο του νέου νόμου, όταν είναι γνωστό ότι πάρα πολλές από τις έννοιες που εισάγει ο νέος νόμος δεν έχουν περιγραφεί και θα περιγραφούν κάποια στιγμή με υπουργικές αποφάσεις ή με ΚΥΑ, που σημαίνει ότι θα είναι αδύνατον να εφαρμοστούν, παραδείγματος χάρη για τα νέα επενδυτικά προγράμματα, τα οποία θα έχουν ορισμένο περιεχόμενο. 
      Πιστεύω, κύριοι Υπουργοί, ότι δεν έγινε δυστυχώς συστηματική προσπάθεια να αξιοποιηθεί η εμπειρία και ο διάλογος τον οποίο είχαμε στην επιτροπή και για το λόγο αυτό καταψηφίζουμε και αυτά τα συγκεκριμένα άρθρα.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Παντελάκη.
      ΕΛΠΙΔΑ ΠΑΝΤΕΛΑΚΗ: Κύριοι Βουλευτές, τελειώνοντας και τη συζήτηση των άρθρων 5 έως 12 του σημερινού νομοσχεδίου, ολοκληρώνεται συνολικά η συζήτηση που άρχισε εδώ και δύο εβδομάδες περίπου και έτσι θα γίνει νόμος του κράτους ο αναπτυξιακός νόμος. 
      Δεν έχω σκοπό να αναφερθώ πάλι επί της αρχής. Ήδη κάναμε αναλυτική κουβέντα. Θα συμφωνήσω με τον εισηγητή της Νέας Δημοκρατίας ότι όντως πανηγυρίζει η αγορά. Το είδαμε αυτό και στην ακρόαση των φορέων που είχαμε. Το θέμα, όμως, είναι ποιο κομμάτι της αγοράς πανηγυρίζει. Πανηγυρίζουν οι μεγάλοι, οι βιομήχανοι, οι τραπεζίτες και κλαίνε τη μοίρα τους, στέλνοντας χαρτιά κι εδώ στη Βουλή, όλοι οι μικροί. Δεν τα έχετε πάρει εσείς τα χαρτιά; Μόνο στην Κοινοβουλευτική Ομάδα του ΚΚΕ έρχονται;
      ΝΙΚΟΛΑΟΣ ΛΕΓΚΑΣ: Τα Επιμελητήρια εκφράζουν τις μεγάλες επιχειρήσεις;
      ΕΛΠΙΔΑ ΠΑΝΤΕΛΑΚΗ: Δεν έχετε πάρει για παράδειγμα από την Ομοσπονδία Βιοτεχνικών Επισκευαστών Αυτοκινήτων Μηχανημάτων Μοτοσυκλετιστών το κείμενο με το οποίο σας εγκαλούν, λέγοντας μάλιστα ότι για όλα αυτά που ζητούν η Νέα Δημοκρατία είχε κάνει ερώτηση ως αντιπολίτευση και ζητούσε από την τότε κυβέρνηση του ΠΑΣΟΚ να ρυθμίσει αυτήν την αδικία; Και αυτοί αγορά είναι. Αλλά είναι πολύ μικροί. Επομένως να συνεννοηθούμε πού διαφωνούμε και πού συμφωνούμε. 
      Απ’ όλα τα άρθρα θα μιλήσω μόνο για το άρθρο 9, κάνοντας μόνο κατ’ αρχήν μία παρατήρηση για το άρθρο 5, που έχει σχέση με τις ενισχύσεις στην αλλοδαπή. Τα κουβεντιάσαμε αναλυτικά, εκφράσαμε την άποψή μας, κι εμείς καταγγείλαμε –όχι απλώς κάναμε κριτική- αυτήν την επιλογή της Κυβέρνησης να επιδοτεί επιχειρηματίες και επενδύσεις στις χώρες της Βαλκανικής, την ίδια στιγμή που αυτές οι επιχειρήσεις κλείνουν στη χώρα μας και με άλλο περιεχόμενο πάνε εκτός Ελλάδος. Ανέφερα χθες τα παραδείγματα.
      Αυτό που λέμε εμείς τώρα είναι το εξής και είναι μέσα στα όρια της επιλεξιμότητάς σας. Αφού βέβαια κάνετε αυτήν την επιλογή και έχετε και την πολιτική ευθύνη, τουλάχιστον βάλτε τον όρο να αποκλείονται οι επιχειρήσεις οι οποίες όλα τα προηγούμενα χρόνια έχουν κλείσει και έχουν διώξει εργάτες. Να αποκλείονται επαναλαμβάνω όλες οι επιχειρήσεις. Τα παραδείγματα είναι αναλυτικά, σας τα είπα και χθες. Παραδείγματος χάρη, όπως είναι ο Όμιλος Λαναρά και όλοι οι άλλοι. Όποια, λοιπόν, επιχείρηση είχε κλείσει και ήταν προβληματική, αυτή να μην ξαναεπιδοτηθεί. Να δούμε, λοιπόν, ποιες θα είναι οι άλλες που θα επιδοτήσετε για να βγουν έξω με χρήματα του ελληνικού λαού. 
      Θέλω τώρα να έλθω στο άρθρο 9, γιατί αυτό είναι η μεγαλύτερη πρόκληση όλου του νομοσχεδίου και εδώ είναι όλα τα λεφτά. Εδώ είναι η επιλογή της Κυβέρνησης. Το ειδικό καθεστώς, δηλαδή, που αφορά τις μεγάλες επιχειρήσεις. Εμείς λέμε να αποσυρθεί τελείως και επιπλέον, αν είναι δυνατόν όλος ο νόμος, διότι αυτά τα κίνητρα είναι για τους μεγάλους. Όμως, αυτό δείχνει πού πάνε τα πράγματα. Επιστρατεύεται ο νόμος 4171/61 «περί λήψεως γενικών μέτρων για την υποβοήθηση της χώρας». Επαναλαμβάνω, λοιπόν, ότι αυτό σημαίνει, -πέρα από τους νόμους και το πλαίσιο της προηγούμενης κυβέρνησης που επιτρέπει αυτό- ότι βοηθάει στο δικαίωμα χρήσης βασικών λιμενικών έργων, αποκλειστική χρήση αιγιαλού, απαλλοτρίωση εκτάσεων, εκποίηση δημοσίων εκτάσεων, παραχώρηση επ’ ανταλλάγματι περιοχής αιγιαλού ή παραλίας. 
      Τι εξελίξεις έχουμε τώρα; Δύο ζητήματα πάνω σ’ αυτό. Ο Όμιλος Καλοφωλιά έκανε μία ημερίδα. Εκεί, λοιπόν, πήγε ο Πρόεδρος της Κτηματικής Εταιρείας του Δημοσίου και ανέφερε: «Η οικονομία διαβλέπει ξεκάθαρα πλέον μια διέξοδο στην ακίνητη περιουσία, αφού είναι ένα κομμάτι του κρατικού πλούτου που παραμένει μία αναξιοποίητη πηγή εσόδων και ανάπτυξης». 
      Επομένως, μπαίνει καθαρά ότι ακόμα και ευαίσθητες περιβαλλοντικές περιοχές, όπως είχα αναφέρει και στην συζήτηση επί της αρχής, όπως αυτές που διέπονται από διεθνείς συμβάσεις, δηλαδή τις περιοχές Νατούρα και τους υγροβιότοπους της Συνθήκης Ραμσάρ, μπορούν να ενταχθούν σ’ αυτές τις ρυθμίσεις. Δεν είναι υπερβολικό αυτό. Το εξηγώ τώρα στην κατ’ άρθρο συζήτηση. Ανέφερε, λοιπόν, συγκεκριμένα περιοχές που εντάσσονται σε αυτή την κατηγορία, όπως είναι οι παραποτάμιες περιοχές Πηνειού και Έβρου, οι παραλίμνιες όπως η Βεγορίτιδα, αλλά και ορεινές Βόρας και Πίνδος. Ο κατάλογος είναι μακρύς. Αυτή είναι η μία πλευρά. 
      Η δεύτερη πλευρά είναι η συνέντευξη Τύπου που δόθηκε και παρουσιάστηκαν οι κυβερνητικές προτάσεις για την αξιοποίηση των ολυμπιακών έργων. Δεν θα το λύσει βέβαια αυτό το θέμα, αυτό το ειδικό καθεστώς, ο αναπτυξιακός νόμος. Απλώς ανοίγει το δρόμο, είναι η πρακτική της Κυβέρνησης για το τι θα γίνει το επόμενο διάστημα. Τα ολυμπιακά έργα, λοιπόν, που τα πλήρωσε ο ελληνικός λαός με το αίμα της καρδιάς του, τι θα γίνουν; Ακούστηκαν μεγάλοι λόγοι, ότι αξιοποιούμε αυτή την εθνική περιουσία, δεν την πουλάμε, αλλά θα κάνουμε συνεκμετάλλευση και συνδιαχείριση με το κεφάλαιο! Με το ειδικό αυτό καθεστώς δεν θα υπάρχει ίδια συμμετοχή και χάρηκα που αυτό επιβεβαιώθηκε από τις ομιλίες των Βουλευτών του ΠΑΣΟΚ και της Νέας Δημοκρατίας. Όλα τα παραδείγματα που ανέφεραν ενισχύουν αυτήν την άποψη, ότι δηλαδή με τζάμπα χρήμα θα κάνουν επενδύσεις.
      Και βεβαίως το κράτος θα τους δίνει και αυτήν την περιουσία, στην οποία δεν είναι ιδιοκτήτης η Κυβέρνηση και βεβαίως εκείνοι θα βάζουν το μυαλό. Αυτό είναι. Είδαμε και τις επιχειρήσεις το προηγούμενο διάστημα, πως τις αξιοποίησε το μεγάλο κεφάλαιο, ποιος έχει πάρει το γήπεδο Καραϊσκάκη, ποιος έχει πάρει όλες τις παραλίες και τα πρώην «ΞΕΝΙΑ» και πόσο χρειάζεται να πληρώσει κανείς εισιτήριο για να μπει και να κάνει ένα μπάνιο. Αυτή είναι η αξιοποίηση της δημόσιας περιουσίας. Για να έχει πρόσβαση ο κοσμάκης, πρέπει να πληρώνει τίμημα σκληρό. Αυτή είναι η κατάσταση. Το θεωρούμε πολύ σημαντική εξέλιξη. 
      Εκ μέρους του ΚΚΕ εμείς έχουμε την άποψη ότι δεν δικαιούται αυτό να το κάνει ούτε αυτή η Κυβέρνηση ούτε και οποιαδήποτε άλλη κυβέρνηση. Αυτό θεωρούμε ότι είναι κατάχρηση εξουσίας, γιατί υπάρχουν ορισμένα πράγματα που δεν μπορείς να τα εκποιήσεις. Έρχονται  σε αντίθεση και με το Σύνταγμα, αυτό το Σύνταγμα που έχει ψηφιστεί μέχρι τώρα. Και εσείς οι ίδιοι είστε από τη Νέα Δημοκρατία που είχατε υιοθετήσει και την άποψη του διαπρεπούς κ. Ζεγκλερή σε σχέση με τη δημόσια εθνική περιουσία. Τώρα που είστε Κυβέρνηση τα αλλάζετε, τα διπλώνετε και τα ξεπουλάτε όλα για να γίνει ανάπτυξη, γιατί εμείς της ανταγωνιστικότητας. Όλα γίνονται για το καλό μας. Ξεπουλιέται το σύμπαν και ο αέρας που αναπνέουμε, για το καλό μας. Αυτή είναι ανάπτυξη δηλαδή, που ωφελεί ας πούμε τους λίγους μόνο; 
      Και νομίζω ότι αυτό δεν πρέπει να απασχολεί μόνο τα Κομμουνιστικό Κόμμα, αλλά στην πράξη πρέπει να απασχολεί όλους, ανεξάρτητα από ποια οπτική γωνία βλέπουν τα πράγματα. Δηλαδή εντάξει, είστε της άποψης, της αντίληψης για την απελευθέρωση της αγοράς και όλα αυτά. Σύμφωνοι. Από εκεί και πέρα τι σημαίνει; Ότι πρέπει να πουληθούν τα πάντα; 
      Και στα ζητήματα που αφορούν τον τουρισμό τελικά, η κατεύθυνση και ο προσανατολισμός για τον υψηλό ποιοτικό τουρισμό είναι μόνο για τους μεγαλοξενοδόχους. Υπήρχαν προτάσεις –και χαίρομαι που υπήρχαν προτάσεις- και από άλλους Βουλευτές όλων των πτερύγων. Αλλά αυτές οι προτάσεις τους δεν είναι στην επιλεξιμότητα αυτή, αλλά στην ουσία η πολιτική που εκφράζουν τα κόμματά τους, τόσο από το ΠΑΣΟΚ, όσο και από τη Νέα Δημοκρατία, στηρίζει αυτή την πολιτική. 
      Εμείς γινόμαστε συγκεκριμένοι και κάνουμε προτάσεις να υπάρξει ειδικό καθεστώς αντιθέτως, γι’ αυτούς που πλήττονται. Και ειδικό καθεστώς μπορεί  να γίνει και ρυθμίσεις και εξαιρέσεις, όπως έχουν γίνει και άλλες εξαιρέσεις, μέσα στην επιλεξιμότητά σας. Απλώς να γίνει ειδικό καθεστώς και ρυθμίσεις σε τρία ζητήματα. 
      Όσον αφορά στους αγρότες –το προτείνω και στο ΠΑΣΟΚ και στη Νέα Δημοκρατία και στο Συνασπισμό να το δεχθούν και να το υιοθετήσουν- αυτή να μπουν στην τέταρτη κατηγορία. Η ίδια η συμμετοχή να είναι το οικόπεδο που θα βάλουν και για τους κλάδους, μεταποιήσιμη βιοτεχνική δραστηριότητα να μπουν μέσα και επισιτισμού. Και όσον αφορά για τον τουρισμό, με βάση την επιλεξιμότητα που έχει το επιχειρησιακό σχέδιο της Ευρωπαϊκής Ένωσης να επιλεγούν οι μικρές οικογενειακές επιχειρήσεις που είναι τριάντα πέντε χιλιάδες και να γίνει ένα μεγάλο επιχειρησιακό σχέδιο που θα τους προστατεύει. Από σας εξαρτάται, έστω και αυτές τις επιμέρους προτάσεις, είναι επιλέξιμες ως προς το είδος και ως προς το περιεχόμενο, αρκεί να επιλέξετε να στηρίξετε τους μικρομεσαίους που πλήττονται σήμερα. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Παντελάκη. 
      Εισερχόμαστε στον κατάλογο των ομιλητών. Πρώτη εγγεγραμμένη είναι η κ. Αποστολάκη, η οποία έχει το λόγο για τέσσερα λεπτά. 
      ΜΙΛΕΝΑ ΑΠΟΣΤΟΛΑΚΗ:  Ευχαριστώ, κύριε Πρόεδρε. 
      Θα ξεκινήσω από μία αποστροφή στην ομιλία του κυρίου εισηγητή της πλειοψηφίας, που μίλησε για ένα νομοσχέδιο εξαιρετικά δημοφιλές για το οποίο και η Κυβέρνηση φαντάζομαι ότι είναι αντίστοιχα εξαιρετικά υπερήφανη. 
      Το ζήτημα  είναι, κύριε Πρόεδρε, και κύριοι συνάδελφοι, αν όταν μιλάμε για ένα νομοσχέδιο που αφορά στην ανάπτυξη του τόπου στη συγκεκριμένη συγκυρία, η υποχρέωση της Κυβέρνησης είναι να νομοθετεί με κριτήριο τη δημοφιλία του νομοθετήματος ή με κριτήρια αποτελεσματικότητας σε σχέση με τις διατάξεις που φέρνει προς ρύθμιση. 
      Το λέω αυτό γιατί θέλω να θυμίσω σε όλους την κατάσταση με την οποία περιγράφεται η ελληνική οικονομία από την Κυβέρνηση, ανέξοδα και ανεύθυνα όταν ήταν στην Αντιπολίτευση.
      Να θυμίσω δηλαδή ότι ο Πρωθυπουργός στην ομιλία του για τον Προϋπολογισμό είχε μιλήσει για την πιστοληπτική ικανότητα της χώρας που μπορεί να συγκριθεί μόνο με εκείνη της Εσθονίας, της Ουγγαρίας και της Τσεχίας. Και να θυμίσω ότι ένα χρόνο μετά και επί των ημερών της κυβέρνησης της Νέας Δημοκρατίας η πιστοληπτική ικανότητα της χώρας μας έχει υποβαθμιστεί από έναν από τους εγκυρότερους διεθνείς οίκους, ενώ την ίδια στιγμή άλλος έγκυρος διεθνής οίκος αναθεώρησε σε αρνητική, από σταθερή, την προοπτική της ελληνικής οικονομίας. 
      Να θυμίσω επίσης τις κορώνες σε σχέση με το μεταολυμπιακό μέλλον της Ελλάδας, με τους ρυθμούς ανάπτυξης που χαρακτηρίζουν πλαστοί και τη μαύρη τρύπα της ελληνικής οικονομίας την επαύριο των Ολυμπιακών Αγώνων. 
      (Στο σημείο αυτό την Προεδρική Εδρα  καταλαμβάνει ο  Β’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Λοιπόν με βάση αυτό το περιβάλλον και αυτή τη συγκυρία, έχω την εντύπωση ότι θα περίμενε κανείς –και βεβαίως πρώτα απ’ όλους η αγορά- άλλα κριτήρια σε σχέση με τη σύνταξη και την κατάθεση ενός αναπτυξιακού νόμου. 
      Να θυμίσω επίσης ότι η τροποποίηση του ισχύοντος αναπτυξιακού νόμου που έγινε από την κυβέρνηση του ΠΑΣΟΚ τον Ιανουάριο του 2004 περιείχε πολύ συγκεκριμένες διατάξεις οι οποίες δεν εφαρμόστηκαν από την Κυβέρνηση της Νέας Δημοκρατίας, χωρίς ποτέ να γνωρίζουμε το γιατί ή μάλλον ως συνέπεια  της ανέξοδης λαϊκίστικης και ανεύθυνης αντιπολίτευσης την οποία εξακολουθεί να ασκεί η Κυβέρνηση, χωρίς να έχει συναισθανθεί ότι τώρα πια δεν είναι στην αντιπολίτευση, αλλά κυβερνά τον τόπο. 
      Για να γίνω πιο σαφής, οι ρυθμίσεις αυτές αφορούσαν ρήτρες διευκόλυνσης μεγάλων επενδύσεων, αύξηση πλαφόν ενισχύσεων σε τουριστικές επιχειρήσεις, ρυθμίσεις ελαστικές σε ζητήματα προθεσμιών και εφαρμογών του νόμου, αλλά και μια μερική ελαστικοποίηση των ρυθμίσεων σε σχέση με την απασχόληση. Αντ’ αυτών επιλέχθηκε να χαθεί όλο το 2004. Και νομίζω ότι είναι μια επιλογή με συγκεκριμένο κόστος, γιατί θυμίζω ότι το καθεστώς των αυξημένων ενισχύσεων ισχύει μέχρι το 2006 και άρα μια κρίσιμη μεταολυμπιακή χρονιά ουσιαστικά χάνεται. 
      Το νομοσχέδιο κυρίες και κύριοι συνάδελφοι, είναι ένα μη στοχευμένο νομοσχέδιο, ένα μη στοχευμένο νομοσχέδιο με πελατειακό περιεχόμενο και κατεύθυνση, που δεν περιέχει αναπτυξιακή στρατηγική, ούτε περιλαμβάνει αναπτυξιακούς στόχους σε κλαδικό και περιφερειακό επίπεδο. 
      Επειδή ακούμε πολύ αυτό τον καιρό από συναδέλφους και της Συμπολίτευσης ότι δεν υπάρχουν πράσινα και γαλάζια προβλήματα και εδώ φαντάζομαι ότι όλοι είμαστε σύμφωνοι, υπάρχουν όμως αντίστοιχα προοδευτικές και συντηρητικές απαντήσεις στα προβλήματα αυτά και λύσεις. Και το λέω αυτό με αφορμή τη βασική πρόβλεψη του νομοσχεδίου σε ό,τι αφορά την αποσύνδεση των επενδύσεων από τις θέσεις απασχόλησης, που αφορά ακριβώς μια κεφαλαιώδη διαφορά πολιτικής ανάμεσα σε μας και την Κυβέρνηση, στο πως δηλαδή αντιμετωπίζουμε τα προβλήματα της  ανεργίας και της απασχόλησης, πως είχαμε κατοχυρώσει στον υπάρχοντα αναπτυξιακό νόμο - με προβλήματα, είναι αλήθεια- με την αγορά απέναντι τη διασύνδεση των εγκρινομένων επιδοτήσεων με τις δημιουργούμενες θέσεις απασχόλησης. Γιατί για μας προτεραιότητα ήταν η κοινωνική συνοχή και μια κοινωνία δικαιοσύνης  και όχι η κυριαρχία της αγοράς, χωρίς κανέναν παρεμβατικό και ρυθμιστικό ρόλο του κράτους .
      Η μείωση της ίδιας της συμμετοχής του επενδυτή από το 40% στο 25%, πέρα από το ότι είναι μια ρύθμιση που ξεπερνάει τις προσδοκίες των φανατικότερων κηρύκων της αγοράς -ούτε καν στα αιτήματά τους δεν βρισκόταν, ο ΣΕΒ δεν είχε τέτοιο αίτημα- είναι ασφαλέστατα λόγος για να δημιουργηθούν βεβαιότητες και όχι απλώς ανησυχίες και συνειρμοί, που παραπέμπουν στα κουφάρια που δημιουργήθηκαν και εγκαταλήφθηκαν στο παρελθόν στη Θράκη. Είναι μεγάλος ο κίνδυνος και δεν έχετε καμία ασφαλιστική δικλείδα να δημιουργηθούν νέες προβληματικές επιχειρήσεις και δανειακές επιβαρύνσεις, χάρισμα στο τραπεζικό σύστημα. Δεν υφίσταται κανένα επιχειρηματικό ρίσκο ενώ απαιτείται αυστηρός έλεγχος για τον οποίο δεν έχουμε κανένα τέτοιο δείγμα. Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι την συνεδρίασή μας παρακολουθούν από τα άνω δυτικά θεωρεία της Βουλής αφού προηγουμένως ξεναγήθηκαν σε χώρους του κτιρίου της Βουλής, τριάντα εννέα μαθητές και μαθήτριες και ένας δάσκαλος από το σχολείο «Ελληνογερμανική Αγωγή». 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες)
      Το λόγο έχει ο κ. Γεώργιος Καλαντζής. 
      ΓΕΩΡΓΙΟΣ ΚΑΛΑΝΤΖΗΣ: Κύριε Πρόεδρε, νομίζω ότι θα ήταν έλλειψη γενναιότητας από όλους μας να μην αναγνωρίσουμε ότι ο νέος αναπτυξιακός νόμος είναι ένας νόμος που ικανοποιεί σημαντικά τα αιτήματα των επιχειρήσεων και των προβλημάτων που έχουν ανακύψει όλα αυτά τα  χρόνια στην κατεύθυνση να επιλυθούν. Και αποτελεί αναμφισβήτητα ουσιαστικό αναπτυξιακό εργαλείο για τα ερχόμενα δύο χρόνια. 
      Πρέπει να σταθούμε στα θετικά σημεία αυτού του νόμου που αναγνωρίζονται από όλους, όπως είναι η κατάργηση της διάκρισης μεταξύ παλαιών και νέων επιχειρήσεων, η μείωση της ίδιας συμμετοχής στο 25%. Και εκπλήσσομαι που η κ. Αποστολάκη δεν το αναγνώρισε ως σημαντικό γεγονός αυτό. Επίσης θεωρούμε ότι είναι προς τη σωστή κατεύθυνση η τροποποίηση των διατάξεων εφαρμογής, όπως η συντόμευση των διαδικασιών έγκρισης, η δυνατότητα υποβολής επενδύσεων καθ’ όλη τη διάρκεια του έτους, η διεύρυνση των επιλέξιμων δαπανών, καθώς και η δυνατότητα πληρωμών προκαταβολών απευθείας.
      Για τις επιχειρήσεις της περιφέρειας –και αυτό είναι πολύ σημαντικό και γίνεται για πρώτη φορά- παρέχονται τα υψηλότερα κίνητρα της τελευταίας εικοσαετίας και αναμένεται να αναστραφεί με την ανάπτυξη και τη λειτουργία για τα δύο χρόνια αυτού του νόμου η επενδυτική άπνοια που υπήρχε στην περιφέρεια και στις λιγότερο αναπτυγμένες περιοχές. Επίσης, δεν μπορούμε να μην αναγνωρίσουμε ότι είναι πάρα πολύ σημαντικό ότι η επιχορήγηση φτάνει στο 55% για τις περιοχές της Θράκης, της Ηπείρου, αλλά και τους νομούς της Ελλάδας, όπου το ΑΕΠ είναι μικρότερο του 65% του μέσου όρου της Ευρωπαϊκής Ένωσης. 
      Θέλω να σταθώ και να πω ότι μέσα από τις διατάξεις του νόμου λύνονται πολλά βασικά προβλήματα που είχαν δημιουργηθεί τα τελευταία χρόνια. Θα σταθώ και θα αναγνωρίσω, κύριε Υπουργέ, ως πάρα πολύ σημαντική την επαναλαμβανόμενη αναφορά σας στην αναγνώριση που κάνετε –και αυτό φαίνεται και μέσα από την Αιτιολογική Έκθεση του νομοσχεδίου- ότι σε μία περιφέρεια, όπως η περιφέρεια Ανατολικής Μακεδονίας και Θράκης, δεν μπορεί να υπάρχουν νομοί για τους οποίους να ισχύουν δύο μέτρα και δύο σταθμά. Και αναφέρομαι στο ότι αναγνωρίσατε και εγγράψατε στο νόμο ότι τα κίνητρα που ισχύουν για τους υπόλοιπους νομούς της περιφέρειας θα ισχύσουν επιτέλους, όπως η ένταξη στην τέταρτη ζώνη, και για τους Nομούς της Καβάλας και της Δράμας. Το αναγνωρίσατε και υπάρχει το έγγραφο με το οποίο ζητάτε να γίνει πράξη από την Ευρωπαϊκή Ένωση και γνωρίζω τις προσπάθειες που καταβάλατε, ώστε αυτή η απάντηση να έρθει όσο το δυνατόν γρηγορότερα, για να σας λύσει τα χέρια, ώστε να προχωρήσετε στην υλοποίηση της υπόσχεσης και της δέσμευσής σας. Θεωρώ πολύ σημαντική και τη χθεσινή σας τοποθέτηση ότι αναγνωρίζετε το δίκαιον του αιτήματος, το ενισχύετε, το υποστηρίζετε και προσπαθείτε να λυθεί στο συντομότερο χρονικό διάστημα. Σας παρακολουθούμε, είμαστε κοντά σας και πιστεύουμε ότι δουλεύετε έχοντας αναγνωρίσει το πρόβλημα προς την κατεύθυνση της επίλυσής του. 
      Θέλω να σταθώ σε δύο σημεία, γιατί θέλω να τα προσέξετε. Πέρα από την προσπάθεια που καταβάλατε –με πλήρη γνώση του τι λέω- και την αναγνώριση ότι αυτό που δίνεται, δηλαδή το ό,τι μπορούν να φτάσουν οι επιδοτήσεις της τάξεως του 50% στην Καβάλα και τη Δράμα, είναι ένα βήμα πολύ μεγάλο και πολύ μεγαλύτερο από αυτό που περιμέναμε, δεν είναι, όμως, το μοναδικό βήμα που έπρεπε να γίνει. Ένα είναι το βήμα όπως το αναγνωρίσατε. Η ένταξη πλήρως στην τέταρτη ζώνη. Θέλω να πιστεύω ότι η ισχύς του νόμου θα προβλέπει ότι δεν θα αλλοιωθεί το ποσοστό του 12% που δίνεται μέχρι σήμερα για το μισθολογικό κόστος των επιχειρήσεων της Ανατολικής Μακεδονίας και Θράκης, ότι αυτό θα ισχύει και με το νέο νόμο. Επίσης, κύριε Υπουργέ, και νομίζω ότι το έχετε αντιληφθεί πώς δεν μπορεί αυτήν τη στιγμή να υπάρχει -και ορθώς βέβαια- η επιδότηση του επιτοκίου 3% για δάνεια κεφαλαίου κίνησης για την περιφέρεια Ανατολικής Μακεδονίας και Θράκης και αυτό να μην ισχύει μόνο για την Καβάλα. Άρα, λοιπόν, από τη στιγμή που θα συνεχίσει να ισχύει, και πρέπει να ισχύει, θεωρώ ότι αυτό το 3% θα πρέπει να το πάρουν και οι επιχειρήσεις του Νομού Καβάλας.
      Τελειώνοντας, αυτό που θέλω να σας αναγνωρίσω είναι πως είναι το κατεξοχήν νομοσχέδιο με το οποίο η Κυβέρνηση σηματοδοτεί την πορεία της, την ιδεολογία της, αυτό που είχε υποσχεθεί προεκλογικά. Είναι το νομοσχέδιο μέσα από το οποίο, αν αξιοποιηθεί και χρησιμοποιηθεί ως εργαλείο ανάπτυξης, δίνεται ώθηση στην περιφέρεια. Είναι ένας αναπτυξιακός νόμος ιδιαίτερα για την περιφέρεια και θέλουμε αυτό να το τονίσουμε και να το αναγνωρίσουμε. Θέλω να πιστεύω ότι αυτά τα δύο χρόνια θα το αξιοποιήσουν οι επιχειρηματίες και οι επιχειρήσεις προς όφελος των ιδίων και των εργαζομένων μα, πάνω από όλα προς όφελος της Ελλάδας. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, ακούγοντας τον κ. Καλαντζή να διαμαρτύρεται γιατί δεν ψηφίζουμε το νομοσχέδιο, το οποίο, όπως είπε, ικανοποιεί τα αιτήματα, οφείλω να του πω ότι ικανοποιεί στα λόγια αιτήματα. Έχει πελατειακή νοοτροπία και στην πράξη εμείς πιστεύουμε -και νομίζω ότι το τεκμηριώσαμε- ότι θα φέρει το «αναπτυξιακό τίποτε». Διότι διάχυση κινήτρων προς κάθε κατεύθυνση σημαίνει ουσιαστικά κανένα κίνητρο για περιοχές, τομείς και κλάδους που πραγματικά έχουν προτεραιότητα και έχουμε ανάγκη να στηρίξουμε για την προώθηση της ελληνικής οικονομίας. 
      Περίμενα, κύριε Υπουργέ, και σήμερα εις μάτην να δω ορισμένες διορθώσεις στο νομοσχέδιο με βάση τις εποικοδομητικές προτάσεις που έγιναν από όλες τις πτέρυγες και από τη δική μας. Επιμένετε στην ακαμψία σας. Έτσι έρχομαι στο λίγο χρόνο που έχω, κύριε Πρόεδρε, από την ομάδα των άρθρων 5 έως 12 να τοποθετηθώ λίγο στις προτάσεις και παρατηρήσεις που έχω στα άρθρα 5, 6 και 7. 
      Στο άρθρο 5 καθορίζονται οι προϋποθέσεις, οι περιορισμοί και οι όροι για τις ενισχύσεις. Έχουν σχέση με το μέγεθος της επένδυσης, τη νομική μορφή και την ίδια συμμετοχή. Και εδώ θέλω λίγο να σταθώ. Περιορίζετε τη συμμετοχή γενικά στο 25%. Μπορεί να είναι ελκυστικό, αλλά ουσιαστικά πιστεύουμε ότι θα «προκαλέσει» και αεριτζήδες και αετονύχηδες, να σπεύσουν. Έχω προτείνει και εγώ και άλλοι συνάδελφοι να κλιμακωθεί η συμμετοχή με βάση τις προτεραιότητες. Και επαναλαμβάνω ότι σε ορισμένες κατηγορίες, όπως π.χ. καινοτομικά και άλλα νέα επενδυτικά σχέδια, θα μπορούσαμε να έχουμε 25% συμμετοχή. Και να την κλιμακώσουμε προς τα πάνω με maximum το 40% για δράσεις και σχέδια που δεν είναι πρώτης προτεραιότητας. Με την κλιμάκωση, εάν την κάνατε, θα διορθώνατε και μέρος της αδυναμίας που έχει το νομοσχέδιο όπως, είπαμε και επί της αρχής, εννοώ την αδυναμία της μη στόχευσης. 
      Στην παράγραφο 4 του άρθρου 5 προβλέπεται η δυνατότητα αναμόρφωσης του κόστους επένδυσης μέχρι 15%. Σας είπα και στην Επιτροπή και επαναλαμβάνω εδώ, ότι το θεωρώ υψηλό και ότι θα αποτελέσει τον κανόνα. Όλοι θα πάνε σε αναμόρφωση στο 15%. Είναι γνωστό το παιχνίδι με τις υπερτιμολογήσεις. Και οι υπερτιμολογήσεις διευκολύνονται με την αναμόρφωση του κόστους. Εγώ θα πρότεινα να το περιορίσετε στο 10%. 
      Στην παράγραφο 7 του άρθρου 5 ορίζεται ότι το επενδυτικό δάνειο μπορεί να είναι τουλάχιστον τετραετούς διάρκειας. Γνωρίζετε και εσείς και εγώ ότι τα επενδυτικά δάνεια θα πρέπει να είναι μακροπρόθεσμα για να διευκολύνουν τις επιχειρήσεις στο νομοσχέδιό τους. Θα έβλεπα ότι θα έπρεπε το επενδυτικό δάνειο να είναι διάρκειας τουλάχιστον έξι ετών. 
      Στα άρθρα 6 και 7 αναφέρονται τα κριτήρια υπαγωγής και οι διαδικασίες εφαρμογής. Θα επιμείνω πάλι στο σύστημα αξιολόγησης. Περίμενα σήμερα να φέρετε μία βελτιωμένη πρόταση. Έτσι όπως διαμορφώνεται το σύστημα, σε συνδυασμό μάλιστα με τις διατάξεις για τα κριτήρια εφαρμογής και τα όργανα ελέγχου, είναι  και πολύπλοκο και επιρρεπές –το τονίζω- σε «συναλλαγές». Η είσοδος ιδιωτικών γραφείων στην αξιολόγηση θα δημιουργήσει και επικαλύψεις και οπωσδήποτε θα «αναπτύξει» μεσάζοντες. Είχαμε προτείνει να ξαναδείτε τη διάταξη. Έγιναν προτάσεις και από τους φορείς. Θα μπορούσε, για παράδειγμα, η αξιολόγηση να ανατεθεί, για όσες επιχειρήσεις προσφύγουν –και οι περισσότερες θα πάνε- στο δανεισμό, στις τράπεζες που έχουν και ίδιον συμφέρον να είναι αντικειμενική και «εγγυημένη» αξιολόγηση. Επιμένω και την ύστατη στιγμή. Γιατί, όπως σας είπα και στην επιτροπή και επαναλαμβάνω, το σύστημα αξιολόγησης ιδιαίτερα όσον αφορά την ταχύτητα και απλούστευση των διαδικασιών αλλά και την αντικειμενικότητα και την εγγυημένη διαφάνεια, είναι κρίσιμο και καθοριστικό για την απόδοση του νόμου. Θα το βρείτε μπροστά σας.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, έχει ήδη αναφερθεί η απίστευτη γραφειοκρατία που αντιμετωπίζουν οι επιχειρηματίες και κατά την ίδρυση των επιχειρήσεών τους, αλλά και στη συνέχεια προκειμένου να αδειοδοτηθούν. Το πρόβλημα επιτείνεται μετά την υποβάθμιση των κέντρων υποδοχής επενδυτών και το σταμάτημα ουσιαστικά της διαδικασίας απλούστευσης που  είχε ξεκινήσει η προηγούμενη κυβέρνηση με μετρήσιμα και ορατά αποτελέσματα. Μεγαλύτερη, όμως, γραφειοκρατία αντιμετωπίζουν οι επιχειρηματίες που αποφασίζουν να ιδρύσουν ΒΕΠΕ. Ξεκίνησαν πολλές προσπάθειες –και αυτό είναι γνωστό σε όλη τη χώρα- οι περισσότερες, όμως από αυτές έμειναν στη μέση και εγκαταλείφθηκαν λόγω της γραφειοκρατίας με χαρακτηριστικότερη την περίπτωση της νέας ΒΕΠΕ Φοινικιάς Ηρακλείου, η οποία διαλύθηκε ως φορέας τον Ιούλιο μετά την άρνηση του Υπουργείου να εκδώσει τις αποφάσεις έγκρισης του φορέα.
      Το πρόβλημα βέβαια για τις ΒΕΠΕ είναι μεγαλύτερο όσον αφορά τη χρηματοδότηση. Το Υπουργείο αντί να δώσει οδηγίες στις περιφέρειες να προκηρύξουν για ένταξη στο Γ΄ ΚΠΣ τα αντίστοιχα μέτρα, συγκέντρωσε όλες τις αρμοδιότητες από όλη τη χώρα, από όλες τις περιφέρειες της χώρας και εννέα μήνες τώρα οι φορείς ΒΕΠΕ περιμένουν αυτή την προκήρυξη, που δεν έρχεται.
      Αναφέρω το παράδειγμα των τριών ΒΕΠΕ της Κρήτης, Αρκαλοχωρίου, Ρεθύμνου και Αγίου Νικολάου, που ενώ είναι έτοιμοι να υποβάλουν φακέλους με όλες τις εγκρίσεις, η προκήρυξη δεν βγαίνει στον αέρα.
      Κύριε Υπουργέ, οι φορείς της ΒΕΠΕ και οι επιχειρηματίες που μετέχουν εκεί με ίδια κεφάλαια, και που τα έχουν βάλει εδώ και χρόνια, απαιτούν από την Κυβέρνηση την προκήρυξη τη συγκεκριμένη να τη βγάλει στον αέρα άμεσα. Δεν υπάρχει λόγος καθυστέρησης.
      Στο άρθρο 4 και για το θέμα στο οποίο δεν μπόρεσα να αναφερθώ στη διάρκεια της προηγούμενης συζήτησης, θα πρέπει να πω ότι για άλλη μία φορά η Κρήτη είναι στο περιθώριο. Με τη διευκρίνιση που κάνατε για τις παραμεθόριες περιοχές, αναφέρατε τους Νομούς οι οποίοι ως παραμεθόριοι Νομοί θα απολαμβάνουν το επιπλέον 15%. Δεν κατάλαβα γιατί εξαιρούνται οι τέσσερις Νομοί της Κρήτης. Δεν κατάλαβα γιατί εξαιρείται ο Νότος της Κρήτης. Δεν κατάλαβα γιατί εξαιρούνται, παραδείγματος χάρη, τα Ιόνια. Δεν είναι παραμεθόριες περιοχές αυτές;
      Για να μεταπουλήσει, κύριε Υπουργέ, ένας ιδιοκτήτης οικοπέδου ή αγρού στη Νότια Κρήτη, χρειάζεται την άδεια από τη Στρατιωτική Διοίκηση. Το γνωρίζετε αυτό; Επειδή είναι παραμεθόριος περιοχή και χρειάζεται δεκαπέντε ημέρες να υποβάλει τοπογραφικά, να πάρει εγκρίσεις και μετά μπορεί να πωλήσει. Και όταν έρχεται η ώρα να μοιράσετε μπόνους και επιπλέον επιδοτήσεις στις παραμεθόριες περιοχές, εξαιρείτε αυτές στις οποίες βάζατε επιβαρύνσεις με άλλες διατάξεις; 
      Νομίζω, λοιπόν, ότι αυτή η αδικία  πρέπει να αρθεί. Και δεν είναι μόνο αυτή η αδικία εάν συνυπολογίσουμε και άλλα πράγματα που έχουν να κάνουν με τη συμπεριφορά της Κυβέρνησης απέναντι στην Κρήτη. 
      Να θεσμοθετηθεί στο άρθρο 7 για όλες τις περιφέρειες, κύριε Υπουργέ, το ίδιο ποσό το οποίο μπορούν να εξετάζουν οι περιφερειακές υπηρεσίες. Εκτός εάν με τη διατύπωση του άρθρου μας λέτε ότι στην περιφέρεια Κεντρικής Μακεδονίας έχετε καλύτερο περιφερειάρχη ή καλύτερες υπηρεσίες και στις άλλες περιφέρειες κάτι συμβαίνει. Αυτή η διάκριση είναι απαράδεκτη για όλες τις περιφέρειες της χώρας. Προτείνω 4.000.000 ευρώ να είναι για όλες τις περιφέρειες το ανώτερο όριο που μπορούν να εγκρίνουν.
      Στο άρθρο 8, όπου οι τέσσερις δόσεις γίνονται δύο και μπορεί αυτό να διευκολύνει, να μπει διάταξη ότι η καταβολή κάθε μιας από τις δύο δόσεις της επιχορήγησης θα γίνεται το αργότερο εντός τεσσάρων μηνών από τον τελικό έλεγχο πραγματοποίησης της επένδυσης. Μετά τους τέσσερις μήνες καταβάλλεται έντοκα η επιχορήγηση.
      Τελειώνω λέγοντας ότι στο άρθρο 12 πρέπει να γίνει προσθήκη: Για όσες επιχειρήσεις υπέβαλαν μέχρι το πρώτο δεκαπενθήμερο του Σεπτεμβρίου με βάση τον 2601 επενδυτικά σχέδια και για τα οποία μέχρι σήμερα δεν έχει γίνει δημοσίευση στο ΦΕΚ, για τις επενδύσεις και τις δράσεις που έχουν αποφασίσει να πάρουν τα κίνητρα είτε του 2601 είτε του νομοσχεδίου που συζητάμε σήμερα, ανάλογα με το ποια είναι ευνοϊκότερα γι’ αυτούς. 
      Το τελευταίο άρθρο που προτείνω να προστεθεί, αφορά τον κοινωνικό έλεγχο και την αξιολόγηση των αποτελεσμάτων του αναπτυξιακού νόμου. Θα πρέπει με τη συμμετοχή των βιοτεχνών, των εμπόρων, εκπροσώπων των εργαζομένων και της τοπικής κοινωνίας, Τοπική Αυτοδιοίκηση Α΄ και Β΄, να γίνεται ετήσια αξιολόγηση των αποτελεσμάτων εφαρμογής του νόμου. Αυτή η αξιολόγηση μπορεί να γίνει και από τη ΝΟΚΕ, τη Νομαρχιακή Οικονομική και Κοινωνική Επιτροπή ή και από το Νομαρχιακό Συμβούλιο. Να είναι, όμως, υποχρεωμένη η υπηρεσία της περιφέρειας να υποβάλει αυτήν την ετήσια εισήγηση για την έκθεση αξιολόγησης στα Νομαρχιακά Συμβούλια που θα συζητούν σε αποκλειστική συνεδρίαση αυτό το θέμα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, ήθελα να καταθέσω και εγώ την προσωπική μου άποψη σε σχέση με αυτό το νομοσχέδιο, ένα νομοσχέδιο που στο μέτρο που δεν αντιμετωπίζει το μεγάλο πρόβλημα της γραφειοκρατίας, θα είναι ένα νομοσχέδιο ανεπιτυχές, ένα νομοσχέδιο που ξεκίνησε με μεγάλες φιλοδοξίες και φοβάμαι πάρα πολύ ότι θα συρρικνωθεί στην πράξη σε σημείο δραματικό. 
      Στην Ελλάδα δυστυχώς ο επιχειρηματίας ο οποίος αποφασίζει να κάνει μία επένδυση, κάνει τους σχεδιασμούς του, το επιχειρηματικό του πλάνο και μετά αντιμετωπίζει το δαίδαλο, το Μινώταυρο της γραφειοκρατίας επί τόσο  μεγάλο χρονικό διάστημα έτσι ώστε όταν φτάνει πλέον στην έγκριση της επένδυσης ή στην έγκριση της ενίσχυσης, τα δεδομένα να είναι τελείως διαφορετικά από αυτά με τα οποία ξεκίνησε, από αυτά στα οποία απέβλεψε όταν σχεδίασε την επένδυσή του ή την επέκταση ή την αναβάθμιση της επιχείρησής του. Όσο αυτά δεν τα αντιμετωπίζουμε, η κατάσταση θα εξακολουθεί να είναι ίδια και χειρότερη.
      Και αυτό θα μπορούσε να αντιμετωπιστεί, κύριε Υπουργέ, εάν υπήρχαν κάποιες ασφαλιστικές δικλείδες και κάποιες προβλέψεις αυτοδίκαιων εγκρίσεων σε περίπτωση αιτήσεων με παράλληλη θέσπιση ευθυνών γι’ αυτούς οι οποίοι καθυστερούν και εξαιτίας των οποίων επέρχονται τελικά οι αυτοδίκαιες εγκρίσεις. Είναι ένα μοντέλο το οποίο έχει εφαρμοστεί σε άλλα κράτη και το οποίο ήταν εξαιρετικά αποδοτικό. 
      Στα άρθρα, λοιπόν, στα οποία συζητάμε, δεν υπάρχει τέτοια πρόβλεψη. Και όχι μόνο δεν υπάρχει τέτοια πρόβλεψη αλλά όπως ελέχθη και από τον εισηγητή του Κόμματός μας, προβλέπονται περίπου εξήντα υπουργικές αποφάσεις και προεδρικά διατάγματα για να αρχίσει να λειτουργεί ο νόμος και μάλιστα να αρχίσει να λειτουργεί σε κρίσιμα σημεία, όπως είναι οι κατηγορίες των επενδυτικών σχεδίων, όπως είναι τα κριτήρια υπαγωγής και όπως είναι τα στοιχεία αξιολόγησης.
      Αν θέλετε να «διασκεδάσετε» στοιχειωδώς την έννοια της ανασυγκρότησης του κράτους, την οποία επαγγελθήκατε, όλα αυτά τα οποία σας ανέφερα θα έπρεπε να τα έχετε αντιμετωπίσει με σοβαρότητα.
      Ένα δεύτερο σημείο το οποίο θέλω να θίξω είναι ότι δεν υπάρχει ανάπτυξη, δεν μπορούμε να περιμένουμε ανάπτυξη μέσα από οποιοδήποτε νομοσχέδιο παρόμοιου είδους, χωρίς να έχουμε τις κατάλληλες  υποδομές. Και σας ερωτώ: Πόσα κριτήρια; Πόσες ενισχύσεις; Όσα και να δώσετε σε μία περιοχή, όπως είναι η Δυτική Θεσσαλία, δεν θα προσελκύσετε επενδύσεις όταν η Δυτική Θεσσαλία εξακολουθεί να είναι στην οδική απομόνωση. 
      Και βεβαίως, το νομοσχέδιό σας δεν συναρτάται με τον προϋπολογισμό, προϋπολογισμό ο οποίος σε σχέση με την περιφέρεια μειώνει κατά 1,5 δισεκατομμύριο ευρώ τα κονδύλια για τα μεγάλα έργα υποδομής και μειώνει από 4,7 σε 2,9 δισεκατομμύρια ευρώ τα κονδύλια για τα μεσαία έργα.
      Πώς, λοιπόν, θα πάνε να επενδύσουν, πώς θα ζητήσουν -και γιατί να το ζητήσουν- να υπαχθούν στα κίνητρα και στο νόμο σας για την ανάπτυξη επιχειρηματίες και να πάνε σε περιοχές στις οποίες λείπουν βασικά έργα υποδομής, όπως είναι –επαναλαμβάνω- η οδική πρόσβαση ή όπως είναι τα βιοτεχνικά και βιομηχανικά πάρκα;
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κ. Ιωάννης Μαγκριώτης, έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Κύριε Πρόεδρε, έχουμε θέσει ένα ερώτημα σε όλους τους τόνους. Εάν το σχέδιο νόμου αυτό, που φέρνει η Κυβέρνηση, έχει την έγκριση της Ευρωπαϊκής Ένωσης. Διότι καταδικάστηκε ένα χρόνο σε επενδυτική και αναπτυξιακή απραξία η χώρα μας γιατί ακριβώς η Κυβέρνηση την κατηγόρησε ότι δεν είχε εγκριθεί από την Ευρωπαϊκή Ένωση το προηγούμενο σχέδιο, που ψηφίστηκε στις αρχές του χρόνου.
      Και το ρωτώ αυτό γιατί ούτως ή άλλως ο χρόνος εφαρμογής είναι μόνο το 2006. Γιατί μετά θα υπάρχει αναθεώρηση του Χάρτη των Περιφερειών. Και ελπίζω να μην πάει τόσο πίσω η περιφερειακή ανάπτυξη την επόμενη διετία, να έχουμε κάνει βήματα μπροστά, που σημαίνει ότι και με την ένταξη των δέκα νέων χωρών όλα τα πλαφόν ενισχύσεων, σε όλη την Επικράτεια, θα πάνε προς τα κάτω.
      Γι’ αυτό καλώ την Κυβέρνηση να μην ετεροχρονίζει τις προσδοκίες του κόσμου. Να πει στον επιχειρηματικό και επαγγελματικό κόσμο την αλήθεια ότι αυτό είναι για έναν χρόνο με δραματικά μειωμένη χρηματοδότηση και ότι από κει και πέρα θα είναι πολύ πιο χαμηλά τα επίπεδα των επιδοτήσεων. Εκτός και αν επιφυλάσσει τέτοια μεγάλη ζημιά για την ελληνική οικονομία και ιδιαίτερα για την ελληνική περιφέρεια, όπου την επόμενη επταετία θα είναι πιο φτωχές οι ελληνικές περιφέρειες, ακόμη και από τις περιφέρειες των νέων χωρών, αυτών που έχουν ενταχθεί τώρα στην Ευρωπαϊκή Ένωση.
      Και το ερώτημα γίνεται αμείλικτο γιατί σ’ αυτήn την παράλληλη διαβούλευση δεν έχουν πάρει την απάντηση για την Καβάλα και τη Δράμα, γιατί τόσο απροκάλυπτα κοροϊδεύουν τον κόσμο σ’ αυτούς τους δύο νομούς; Και όχι μόνο σ’ αυτούς. Εάν είχε γίνει παράλληλη διαβούλευση, θα έπρεπε, κύριε Πρόεδρε, να είχε γίνει και γι’ αυτούς τους νομούς. Και δεν χρειάζονταν οι επιστολές, οι απαντήσεις και οι ανταπαντήσεις. Απλώς δια της διολισθήσεως θέλουν να ξεχαστεί το θέμα.
      Όμως, κύριε Υπουργέ, ξέρετε ότι έχει ξεσηκωθεί ο κόσμος και στη Δράμα και στην Καβάλα σε πρωτόγνωρες κινητοποιήσεις, καταγγέλλοντας την Κυβέρνηση για την αθέτηση των υποσχέσεων και των δεσμεύσεων; Και αυτό βέβαια δεν είναι προσωπικό σας θέμα, προς Θεού. Είναι θέμα της γενικότερης κυβερνητικής πολιτικής και της διπρόσωπης τακτικής που ακολουθεί.
      Είπατε -και προεκλογικά προπαγανδίσατε σε όλους τους τόνους- ότι θα απαγορεύσετε τις επενδύσεις -και μάλιστα με κίνητρα- στην αλλοδαπή, που ξεριζώνουν τις επιχειρήσεις, ειδικά από τη Βόρειο Ελλάδα, οξύνουν την ανεργία, ειδικότερα σε ορισμένους κλάδους. Και έρχεστε και όχι απλώς φέρνετε πανομοιότυπη τη διάταξη του προηγούμενου νόμου, που ψηφίστηκε στις αρχές του 2004, που σημαίνει ότι διαψεύδετε απόλυτα αυτό που λέγατε προεκλογικά ότι το ΠΑΣΟΚ ενισχύει τις επιχειρήσεις να φύγουν από την Ελλάδα, αλλά τώρα ολοκληρώνετε στα πλαίσια του ΕΣΟΑ ένα πολύ μικρό ποσοστό επιχορηγήσεων. Και εσείς θα τα αξιολογήσετε και θα τα κρίνετε.
      Σας έχω πει ή αποσύρετε αυτή τη διάταξη, τουλάχιστον να μην είναι τόσο μεγάλο το ψέμα σας, ή βάλτε έναν περιορισμό  ότι αυτή η διάταξη ισχύει μόνο για τις επενδύσεις μέσω του ΕΣΟΑ, για τα κονδύλια που προβλέπονται και είναι εφάπαξ. Εάν τη διατηρήσετε ως έχει, είναι διπλό το ψέμα σας και διαρκείας.
      Αποσυνδέετε την επένδυση και τα κίνητρα απόλυτα με την απασχόληση σε μια περίοδο που το πρόβλημα της ανεργίας αρχίζει να είναι έντονο και γίνεται κάθε μέρα πιο έντονο. Και αυτό το κάνετε με έναν απροκάλυπτο τρόπο. Σας το είπε ο Σύνδεσμος Βιομηχάνων στη Διαρκή Επιτροπή, ότι όποιος κάνει επένδυση με τον αναπτυξιακό νόμο θα προτιμήσει την πρώτη κατηγορία των κινήτρων. Ούτε καν τις φοροελαφρύνσεις θα προτιμήσουν. Πολύ περισσότερο βεβαίως να συνδεθούν με την απασχόληση. Πόσοι, λοιπόν, πρέπει να σας το πουν και σε τι τόνους για να αλλάξετε τη στάση σας και την επιλογή σας για να στηρίξετε επιτέλους την απασχόληση;
      Θα ολοκληρώσω, κύριε Πρόεδρε, λέγοντας ότι το πιο ουσιαστικό από όλα είναι ότι ορισμένες περιφέρειες, όπως αυτή της Θεσσαλονίκης, η ευρύτερη, είχε πάρει τόσες υποσχέσεις τα προηγούμενα χρόνια ότι θα έμπαινε στην τρίτη ζώνη, ότι θα έπαιρνε ειδικά αναπτυξιακά κίνητρα και όλα αυτά. Και τώρα νιώθουν προδομένοι όλοι αυτοί οι εκπρόσωποι και οι φορείς της Θεσσαλονίκης. Και το δηλώνουν καθημερινά. Όχι μόνο δεν φαίνεται στον αναπτυξιακό νόμο, αλλά σας ζητούν μια τροποποίηση. Βάλτε ένα πλαφόν στα ολοκληρωμένα επενδυτικά προγράμματα ή στις ειδικές επενδύσεις όσον αφορά τις απορροφήσεις στο λεκανοπέδιο. Γιατί υπάρχει το παράδειγμα του 23 Α και του 23Β όπου πάνω από το 70% των πόρων απορροφήθηκαν στο λεκανοπέδιο. Αυτό τώρα το επεκτείνετε σε όλο το νομοσχέδιο με την οριζόντια ανάπτυξη των κινήτρων και θα είναι ακόμα περισσότερο εις βάρος της περιφέρειας η εφαρμογή αυτού του νόμου στον ένα χρόνο βεβαίως και με την περιορισμένη χρηματοδότηση.
      Το πιο σημαντικό, όμως, όλων είναι ότι δεν υπάρχουν πόροι. Αυτός ο νόμος θα χρηματοδοτηθεί όταν θα τεθεί μετά από ένα χρόνο και αφού θα υπάρξουν αυτές οι δεκάδες ΚΥΑ και υπουργικές αποφάσεις από έναν δραματικά μειωμένο προϋπολογισμό δημοσίων επενδύσεων, ο οποίος, κύριε Πρόεδρε, φαίνεται στον συζητούμενο προϋπολογισμό, στα πιο παραγωγικά Υπουργεία Οικονομίας και Ανάπτυξης, που θα στηρίξουν υποτίθεται αυτό το νόμο αύριο, ότι είναι δραματικά μειωμένος. Και βεβαίως, θα μειωθεί ακόμη περισσότερο με τη δημιουργική λογιστική μέσα στο 2005, γιατί ο Προϋπολογισμός του 2005 είναι προσχηματικός, θα πέσει έξω. Ήδη φορτώνεται με επιπλέον ελλείμματα από το 2004, έχουν δημοσιευθεί τα στοιχεία του Γενικού Λογιστηρίου του Κράτους και από τα στοιχεία αυτά φαίνεται η μεγάλη υστέρηση εσόδων από δικά σας λάθη. Εκβιάζετε τώρα τον κόσμο παρ’ ότι είχατε πει ότι η περαίωση είναι προαιρετική με χθεσινή-προχθεσινή εγκύκλιο του κ. Ρεγκούζα να έρθουν να πληρώσουν για την περαίωση, να μαζέψετε το 1,6 δις. ευρώ μπας και στηρίξετε τον τρεμάμενο Προϋπολογισμό του 2005, το ΕKOFIN σας το λέει σε όλους τους τόνους, η ακρίβεια καθημερινά θερίζει τον κόσμο και αυτό θα σας οδηγήσει το 2005 σε νέες περικοπές του Προϋπολογισμού. Συνεπώς, θα έχουμε μηδενική αξία κατά τη βραχύβια διάρκεια της εφαρμογής αυτού του νόμου.
      Γι’ αυτό, λοιπόν, κύριε Υπουργέ, αν θέλετε στοιχειωδώς να διατηρήσετε την αξιοπιστία σας σ’ αυτά που λέγατε προεκλογικά για το μεγάλο αναπτυξιακό θαύμα που θα φέρετε μέσα από τον αναπτυξιακό νόμο, κάντε αποδεκτές αυτές τις βασικές παρατηρήσεις που δεν είναι της Αντιπολίτευσης. Είναι όλων των κοινωνικών φορέων, που ομόφωνα σας τα είπαν στη Διαρκή Επιτροπή, τα λένε δημόσια και κινητοποιούνται καθημερινά. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Δημήτριος Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ευχαριστώ, κύριε Πρόεδρε.
      Έχω ορισμένες παρατηρήσεις επί του άρθρου 5.
      Κύριε Υπουργέ, το κατώτερο όριο κεφαλαίου μένει στο 25%. Τα έχουμε πει πάρα πολλές φορές. Λυπάμαι που θα το πω, αλλά θα δημιουργήσει μια σειρά εταιρειών, όπως αυτές που δημιουργήθηκαν από την περίοδο της Χούντας, τα θαλασσοδάνεια της δεκαετίας του 1970 και άλλες επιχειρήσεις, οι οποίες δημιουργήθηκαν κατόπιν.
      Στην παράγραφο 6, όμως, λέει η διάταξη ότι οι επενδυτικές δαπάνες δεν υπολογίζονται εάν έχουν γίνει πριν από την κατάθεση της αίτησης. Και σας ερωτώ –σας το είπα και στην επιτροπή- να μου πείτε: Μία ξενοδοχειακή επιχείρηση  για να καταθέσει φάκελο θα πρέπει να έχει το οικόπεδο. Πώς θα καταθέσει φάκελο, αν δεν έχει το οικόπεδο; Το ίδιο πιστεύω και άλλης μορφής επιχειρήσεις. Το 25% της αξίας της επένδυσης είναι το οικόπεδο. Εάν, λοιπόν, δεν υπολογίζετε αυτό, δεν υπολογίζετε την ιδία συμμετοχή. Αναιρείτε δηλαδή την ιδία συμμετοχή του 25%. Θα πρέπει, λοιπόν, αυτό να το διευκρινίσετε και να μην υπολογίζεται από εκεί, αλλά να είναι από όποτε και αν έχει γίνει η ιδία συμμετοχή. Από την ίδρυση της εταιρείας, θα έλεγα εγώ. Η ιδία συμμετοχή ξεκινάει αν υπάρχει ίδρυση της εταιρείας, όταν πρόκειται βέβαια περί νέας εταιρείας.
      Μιλάτε επίσης για το θέμα της απασχόλησης. Η δημιουργία θέσεων γίνεται από τότε που δημιουργείται η εταιρεία. Πρέπει να δούμε ότι η απασχόληση πρέπει να έχει ευρύτερο χαρακτήρα όχι μόνο για τις θέσεις που υπάρχουν, αλλά και για τις θέσεις που δημιουργούνται από την ώρα που αρχίζει να λειτουργεί η καινούρια επένδυση. Τότε πραγματικά δημιουργούμε νέες θέσεις εργασίας.
      Το επόμενο θέμα που θέλω να θίξω είναι γιατί βάζετε περιορισμό στην επέκταση των ξενοδοχείων; Στόχος μας είναι η ποιοτική αναβάθμιση του τουριστικού προϊόντος. Ποιοτική αναβάθμιση του τουριστικού προϊόντος με κορεσμένες περιοχές και με εμπόδια που μπαίνουν στην ελεύθερη επενδυτική δραστηριότητα των επιχειρήσεων δεν γίνεται. Διαγράψτε το αυτό αν θέλετε πραγματικά την αναβάθμιση του τουριστικού προϊόντος. Αφήστε ελεύθερα. Εάν κάποιος θεωρεί την περιοχή κορεσμένη, ο ιδιώτης δεν θα πάει να επενδύσει. Κανένας δεν πάει να επενδύσει σε μία περιοχή όταν γνωρίζει ότι δεν θα μπορεί να εκμεταλλευτεί την επιχείρησή του για να κερδίσει. Απλά βάζουν τα εμπόδια οι ήδη υπάρχοντες και πολλές φορές προσφέροντες κακές υπηρεσίες επιχειρήσεις για να διατηρήσουν αυτό ακριβώς το status quo που υπάρχει.
      Σας το ξαναείπα. Γιατί επιτρέπετε να γίνεται μέσω της απόσβεσης του κεφαλαίου και η απόσβεση της επιδότησης; Έτσι τους δίνουμε δυο φορές τα χρήματα. Τη μία φορά που τους τα δίνουμε για να τα χρησιμοποιήσουν και τη δεύτερη φορά όταν τα αποσβένουν και τα βάζουν στην τσέπη αφορολόγητα. Θα πρέπει να μπει ο όρος ότι η επιδότηση δεν αποσβένεται. Αυτά που δίνει το δημόσιο, τα δίνει δωρεάν. Δεν τα παίρνει πίσω.
Εάν τα έπαιρνε το δημόσιο πίσω, το καταλαβαίνω. Από τη στιγμή, όμως, που δεν τα παίρνει πίσω, είναι κακό να πιστεύει ο άλλος ότι τα πήρε μια φορά, τα παίρνει και μια δεύτερη φορά μέσω της απόσβεσης.
    Επίσης, μιλάτε για τις επενδύσεις που πραγματοποιούνται στη ζώνη τουρισμού και χωροταξίας. Όταν δεν υπάρχουν τέτοιες ζώνες, θα επιδοτούνται οι επιχειρήσεις όταν θα δημιουργηθούν οι ζώνες, άρα ποτέ; Γιατί αυτές οι ζώνες τουρισμού, αναψυχής και, όπως λέει τις λέει χαρακτηριστικά ο νόμος, χωροταξικής και υποδομικής πολιτικής, δεν υπάρχουν, εκτός εάν με το Υπουργείο Χωροταξίας και Περιβάλλοντος προκαθοριστούν οι ζώνες αυτές παρά πολύ γρήγορα. 
    Αλλά για να προκαθοριστούν, θα πρέπει να υπάρχουν χωροταξικές και πολεοδομικές μελέτες. Τέτοιες μελέτες εγώ δεν γνωρίζω να υπάρχουν. Αν το γνωρίζετε, να μας το πείτε, γιατί διαφορετικά, εφόσον μπαίνουν αυτά ως προϋπόθεση, δεν θα μπορούν να χρηματοδοτηθούν. Και τι θα κάνουμε; Θα βάλουμε σε διαδικασία κάποιους επιχειρηματίες που θα ενδιαφέρονται κυρίως για τις ξένες επενδύσεις, γιατί εκεί είναι το ζητούμενο, θα έρθουν εδώ και θα φύγουν πάλι τρέχοντας, όπως έφυγαν και τα δύο χρόνια που είχα την ευθύνη του Υπουργείου Τουρισμού. 500.000.000 δολάρια επενδύσεις θα είχαμε, εάν δεν είχαμε αυτές τις γραφειοκρατικές διαδικασίες, που όταν γινόντουσαν γνωστές, πραγματικά έτρεπαν σε φυγή τους υποψήφιους επενδυτές.
    ΠΡΟΕΔΡΕΥΩΝ (Γεώργιος Σούρλας): Ο κ. Απόστολος Φωτιάδης έχει το λόγο.
    ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, αγαπητοί συνάδελφοι, σαν Βουλευτής της Θράκης εκφράζω την πλήρη απογοήτευσή μου για το συγκεκριμένο σχέδιο νόμου, που αφορά στην ανάπτυξη. Από το 1974 μέχρι σήμερα, όλες ανεξαιρέτως οι κυβερνήσεις, εκτιμώντας τον ιδιαίτερο χαρακτήρα της περιοχής και σεβόμενες το ομόφωνο πόρισμα της διακομματικής επιτροπής εδώ στη Βουλή, είχαν ξεχωριστά κίνητρα για τη Θράκη. 
    Με το παρόν νομοσχέδιο, όμως, ισοπεδώνονται τα πάντα. Καταργείται ο περιφερειακός χαρακτήρας του αναπτυξιακού νόμου, αφού ακόμα και η Αττική έχει ενισχυμένα κίνητρα, ανταγωνιστικά της περιφέρειας. Καταργείται η θετική διαφορά της Θράκης, που υπήρχε με την υπόλοιπη Ελλάδα και βασικά και με την Αθήνα, αφού όλοι σχεδόν οι νομοί έχουν την ίδια επιδότηση με ορισμένες προϋποθέσεις. Καταργείται το 5% για τις επενδύσεις στους τρεις νομούς της Θράκης, άσχετα εάν έκαναν επενδύσεις εντός ΒΙΠΕ ή εκτός ΒΙΠΕ. Καταργείται η επιδότηση του επιτοκίου για όλες τις επενδύσεις. 
    Αποτελεί μύθο ο ισχυρισμός ότι αυξήθηκαν οι επιδοτήσεις με το συγκεκριμένο νομοσχέδιο, τα grants, γιατί η απώλεια από την κατάργηση της επιχορήγησης του επιτοκίου είναι πολλαπλάσια από το πιθανό όφελος των πέντε ή δέκα μονάδων, αφού επί δεκαπέντε χρόνια χάνεται η επιδότηση του επιτοκίου.
    Τιμωρείται η Περιφέρεια Ανατολικής Μακεδονίας και Θράκης με υποβάθμιση και υποβιβασμό των αρμοδιοτήτων της, αφού οι αρμοδιότητες της από τα 7.000.000 ευρώ και πλέον που ήταν μέχρι τώρα ως πιλοτική περιφέρεια, περιορίζονται στα 2.000.000 ευρώ και όλες οι επενδύσεις βέβαια πάνω από τα 2.000.000 ευρώ, θα εξετάζονται από την κεντρική υπηρεσία.
    Αποτελεί, κύριε Υπουργέ, απάτη η πανηγυρική εξαγγελία ότι εντάσσονται στο νέο αναπτυξιακό νόμο οι παλαιές επιχειρήσεις. Αποτελεί φραστική, θα έλεγα, αλλαγή του προηγούμενου νόμου, αφού για να συμβεί αυτό, πρέπει οι επενδύσεις στις παλαιές επιχειρήσεις να συνεπάγονται την επέκταση, την αλλαγή στον τρόπο και τη μέθοδο μιας υφιστάμενης εγκατάστασης, δηλαδή να πρόκειται για μια νέα επένδυση, όπως ακριβώς προβλεπόταν από τον ψηφισθέντα τον Ιανουάριο αναπτυξιακό νόμο.
    Είναι μεγάλο ψέμα, κύριε Υπουργέ, ότι στο νόμο εντάσσονται και εμπορικές επιχειρήσεις. Κανένας έμπορος συνάδελφός σας, εκτός από τα μεγάλα πολυκαταστήματα, δεν θα δει τον εαυτό του και καμία δραστηριότητα δική του να υπάγονται στο συγκεκριμένο νόμο, αφού δεν πρόκειται κανείς από αυτούς να κάνει κέντρο διαμετακόμισης ή εμπορευματικό σταθμό ή να δημιουργήσει εφοδιαστική αλυσίδα.
    Ενισχύετε τον παραγοντισμό και το ρουσφέτι, αφού σε όλους κλείνετε το μάτι, αλλά τα χρήματα που δίνετε, είναι μόλις 150.000.000 για όλες τις επενδύσεις και έτσι «όποιος πρόλαβε, τον Κύριο είδε» ή ακόμα καλύτερα, θα υπαχθεί στον αναπτυξιακό νόμο «όποιος έχει μπάρμπα στην Αθήνα». 
    Η μη πρόβλεψη ποσοστιαίας κατανομής ανά περιφέρεια των κονδυλίων που διατίθενται, εγγυάται με πλήρη βεβαιότητα ότι όλα τα κονδύλια θα πάνε για μια ακόμα φορά στο παμφάγο λεκανοπέδιο της Αττικής. 
    Σαν να μην έφταναν όλα αυτά, για τη Θράκη δίνετε το οριστικό χτύπημα. Δίνετε ισοπεδωτικά κίνητρα εκτός -από την Αθήνα- και σε όλη την Ελλάδα και για την πραγματοποίηση επενδύσεων στο εξωτερικό σε όλους τους κλάδους μεταποίησης, όπως επί λέξει λέει ο νόμος, αλλά και για σχέδια θερμοκηπιακού τύπου, κτηνοτροφικών επιχειρήσεων, σταβλισμένου ή ημισταβλισμένου τύπου και υδατοκαλλιέργειας. Δηλαδή οι αγρότες της Θράκης θα έχουν να αντιμετωπίσουν όχι μόνο τα εισαγόμενα αγροτικά προϊόντα, για τα οποία σήμερα διαμαρτύρονται, αλλά και τα εισαγόμενα αγροτικά προϊόντα τα οποία θα παράγονται στις γειτονικές χώρες με την επιδότηση του ελληνικού κράτους. Μαύρο το μέλλον των επιχειρήσεων για τη Θράκη, αλλά κατάμαυρο για τους αγρότες της περιοχής, οι οποίοι θα έχουν αυτό το μειονέκτημα.
    Εγώ θα έλεγα, κύριε Υπουργέ, «εύγε» στην Κυβέρνησή σας που μετά από ένα χρόνο ανυπαρξίας αναπτυξιακού νόμου, φέρατε ένα νόμο που με βεβαιότητα εγγυάται την υποβάθμιση της Θράκης, με βούλα του νόμου μάλιστα. Βέβαια δεν μπορούμε να ισχυριστούμε ότι μας αιφνιδιάσατε. Προηγήθηκαν ήδη η μείωση των δημοσίων επενδύσεων για τη Θράκη κατά 62% το 2003 με 2004 και κατά 35% η μείωση των επενδύσεων το 2003 με 2005, η κατάργηση της επιδότησης της εργασίας με 12%, η κατάργηση της επιδότησης των επιτοκίων του 2% ή 3% για τις λειτουργούσες επιχειρήσεις, η απένταξη σημαντικών έργων, τα οποία θα προωθούσαν την ανάπτυξη της Θράκης. Όλα αυτά στη λογική ότι πολλά πήρε η Θράκη από το ΠΑΣΟΚ. Φτάνουν αυτά.
    ΠΡΟΕΔΡΕΥΩΝ (Γεώργιος Σούρλας): Ο κ. Αντώνης Μπέζας έχει το λόγο.
    ΑΝΤΩΝΙΟΣ ΜΠΕΖΑΣ: Κύριε Πρόεδρε, εγώ θέλω αρχικά, αναφερόμενος στα άρθρα τα οποία συζητήθηκαν και ψηφίστηκαν χθες, να εκφράσω την ικανοποίησή μου για το γεγονός ότι με την προσθήκη που έκανε ο κύριος Υπουργός, διευκρινίζεται ότι στις βιομηχανικές και επιχειρηματικές περιοχές συμπεριλαμβάνονται όλες οι δράσεις, τις οποίες προβλέπει το άρθρο 1 του ν. 2545/1997, δηλαδή συμπεριλαμβάνονται και οι βιομηχανικές περιοχές και τα βιομηχανικά πάρκα και τα βιοτεχνικά πάρκα και οι τεχνοπόλεις. Νομίζω ότι τίθεται έτσι, με μία νομοτεχνική σαφήνεια ότι όλες οι περιοχές, είτε υπάρχουν είτε πρόκειται να δημιουργηθούν στο μέλλον στην Ήπειρο, θα συμπεριλαμβάνονται στην τέταρτη περιοχή του Χάρτη των Περιφερειακών ενισχύσεων. 
    Επίσης νομίζω ότι είναι θετική μια άλλη προσθήκη την οποία έκανε ο κύριος Υπουργός στο άρθρο 3. Στα επενδυτικά σχέδια που ενισχύονται, να συμπεριλαμβάνονται και τα εμπορευματικά κέντρα. Ισχυρίζομαι ότι είναι θετική αυτή η προσθήκη, διότι, όπως είναι γνωστό, στα πλαίσια της προώθησης των συνδυασμένων μεταφορών, το Υπουργείο Μεταφορών και Επικοινωνιών έχει εντάξει σε έξι περιφερειακά επιχειρησιακά προγράμματα ένα δίκτυο έξι εμπορευματικών κέντρων στα αντίστοιχα ΠΕΠ των περιφερειών, μεταξύ των οποίων και στην Περιφέρεια της Ηπείρου, όπως επίσης είναι γνωστό ότι στις προτεραιότητες του Υπουργείου Μεταφορών είναι να κατατεθεί στο πρώτο τρίμηνο του ερχόμενου έτους ένα ειδικό σχέδιο νόμου για την ίδρυση και τη λειτουργία εμπορευματικών κέντρων. 
    Ο λόγος για τον οποίο ζήτησα να μιλήσω, είναι κυρίως για τη ρύθμιση που προβλέπει η παράγραφος 16 του άρθρου 5. Προβλέπεται, λοιπόν, στη συγκεκριμένη διάταξη η έκδοση κοινής υπουργικής απόφασης, η οποία δεν μπορεί να τροποποιηθεί για δύο χρόνια και η οποία καθορίζει τμήματα της χώρας που παρουσιάζουν υπερσυγκέντρωση τουριστικής δραστηριότητας.
    Πρόκειται, κύριε Πρόεδρε, για μία διάταξη που υπήρχε και στον προηγούμενο αναπτυξιακό νόμο, στο ν. 2601/98 και νομίζω ότι τώρα επανέρχεται επί το δυσμενέστερον, διότι η διάταξη προβλέπει ότι οι περιοχές αυτές οι οποίες θα εξαιρούνται με την κοινή υπουργική απόφαση, δεν μπορούν να ενισχυθούν ούτε με την επιχορήγηση ούτε με την επιδότηση χρηματοδοτικής μίσθωσης ούτε με την επιδότηση μισθολογικού κόστους και θα υπάρχει μόνο το κίνητρο της φοροαπαλλαγής.
    Νομίζω ότι αυτή η λογική είναι αντίθετη με τη λειτουργία της αγοράς. Εάν πράγματι είναι κορεσμένη τουριστικά μια περιοχή, δεν θα αντέξει να γίνει μια συγκεκριμένη επένδυση. Εάν πράγματι είναι κορεσμένη μια περιοχή τουριστικά, ο ίδιος ο επενδυτής δεν θα ζητήσει να κάνει επένδυση στη συγκεκριμένη περιοχή. 
    Μάλιστα η κοινή υπουργική απόφαση, η οποία είχε εκδοθεί το 2000 και νομίζω ότι δεν έχει τροποποιηθεί ακόμα –το αναφέρω αυτό για να δείξω τα προβλήματα που δημιουργούνται- δύο από τις πλέον τουριστικές περιοχές της Βορειοδυτικής Ελλάδος, την Πάργα και τα Σύβοτα, τις συμπεριλαμβάνει στις περιοχές που είναι τουριστικά κορεσμένες.
Δεν αντιλαμβάνομαι ποια είναι η λογική αυτής της ρύθμισης. Αν θέλουμε να αναβαθμίσουμε ποιοτικά τις παρεχόμενες τουριστικές υπηρεσίες, αυτό δεν θα γίνει μέσα από τις συγκεκριμένες απαγορευτικές διατάξεις. Θα μπορούσαμε να προχωρήσουμε στο κίνητρο της απόσυρσης των παλαιών εγκαταστάσεων. 
      Εγώ θα ενώσω τη φωνή μου με τους συναδέλφους όλων των πτερύγων που αναφέρθηκαν σ’ αυτό το ζήτημα και θα ζητήσω να απαλειφθεί η συγκεκριμένη διάταξη. Νομίζω ότι είναι μία διάταξη αντιαναπτυξιακή, η οποία μας οδηγεί σε δυσμενείς καταστάσεις για τον τουρισμό μας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ξενοφών Βεργίνης.
      ΞΕΝΟΦΩΝ ΒΕΡΓΙΝΗΣ: Ευχαριστώ, κύριε Πρόεδρε.
      Θα ήθελα να κάνω μερικές σύντομες, αλλά -νομίζω- ουσιαστικές παρατηρήσεις. 
      Κατ’ αρχήν, κύριε Υπουργέ, είχα μιλήσει επί της αρχής και μεταξύ των άλλων έκανα δύο παρατηρήσεις. Η μία ήταν ότι για την ανάπτυξη πρέπει να ληφθούν ορισμένα κίνητρα, όχι πλέον οριζόντια, αλλά κατά περιοχή και κατά νομό. Αυτό έχει την έννοια ότι τα κριτήρια αυτά πρέπει να προσαρμόζονται στις ιδιαιτερότητες του χώρου. Η Λευκάδα είναι ένας από αυτούς τους νομούς, που χρειάζονται ειδικές πραγματικά διατάξεις λόγω ιδιαιτεροτήτων δηλαδή πάρα πολύ μικρός κλήρος
      Η Λευκάδα είναι παραμεθόρια περιοχή, κύριε Υπουργέ. Πρώτα πρώτα, στα 20 χιλιόμετρα από τη Λευκάδα είναι τα διεθνή ύδατα. Εκεί γίνεται η μεγαλύτερη ανταλλαγή ναρκωτικών, είναι γνωστό. Λέγεται ότι η δεύτερη περιοχή στην Ελλάδα από πλευράς χρήσεως και ανταλλαγής ναρκωτικών. Δεύτερον, έχουμε πράγματι σωρεία μικρών νησιών που περιβάλλουν τη Λευκάδα και αυτά ναι μεν εντάσσονται στα κίνητρα λόγω του πληθυσμού τριών χιλιάδων εκατό κατοίκων αλλά για το κυρίως νησί αυτό στην ουσία απαγορεύεται. Θα ήθελα, λοιπόν, αυτό να το λάβετε υπόψη σας. 
      Το δεύτερο στοιχείο είναι το εξής. Σας είπα ότι η Λευκάδα είναι υψηλού βαθμού επικινδυνότητας από πλευράς φυσικών στοιχείων, δηλαδή σεισμών. Αυτό πρέπει να ληφθεί σοβαρά υπόψη. Δεν μπορεί να περιμένουμε κάθε φορά το φυσικό στοιχείο να έλθει -δηλαδή το σεισμό, ο οποίος έρχεται κάθε δύο-τρία χρόνια- για να λάβουμε υπόψη μας ορισμένα σοβαρά μέτρα. Επί του προκειμένου, θα πρέπει να ενταχθεί «στους παραμεθόριους νομούς συν το 15%» και η Λευκάδα. Πρέπει να ενταχθεί και η Λευκάδα στο συν 15%.Το ίδιο και η δική σας περιοχή, κύριε Υπουργέ και αυτό πρέπει να ληφθεί υπόψη. Είναι δεδομένο ότι κάθε τρία χρόνια έχουμε σεισμούς. 
      Κύριε Υπουργέ, στο άρθρο 5,3α που λέτε για το 25%, εγώ θα κάνω μία άλλη, ποιοτική παρατήρηση. Λέτε «το 25% ενισχυομένων δαπανών» από πλευράς αναπτυξιακών σχεδίων. Θα ήθελα οι σύμβουλοί σας να το προσέξουν αυτό. Τι εννοείτε, κύριε Υπουργέ, εδώ; Συνολικών δαπανών ή απλά των ενισχυομένων δαπανών; Δηλαδή των επιλεξίμων; Θα ήθελα μία απάντηση επ’ αυτού, κύριε Υπουργέ. Είναι ένα αδιευκρίνιστο σημείο. Όλοι οι συνάδελφοι εδώ μιλάνε για το 25%, αλλά δεν έχουν προσέξει κάτι που για μένα είναι πολύ πιο σοβαρό. Αν μιλάτε για τις ενισχυόμενες δαπάνες και όχι για τις συνολικές του αναπτυξιακού σχεδίου τότε πρέπει να αφαιρεθούν οι μη επιλέξιμες δαπάνες. Παρακαλώ πάρα πολύ αυτό να το προσέξετε, διότι διαφέρει εντελώς από εκεί και πέρα. Δεν θα είναι τότε οι συνολικές δαπάνες.
      Επίσης αφαιρείτε από τη δυνατότητα ανάπτυξης ποιοτικού τουρισμού την αναβάθμιση των ενοικιαζομένων δωματίων και διαμερισμάτων από το σχετικό άρθρο 3, 6(ζ). Δεν μπορεί να συμβεί αυτό. Στη Λευκάδα ιδιαίτερα το 80% αναφέρεται σε ενοικιαζόμενα δωμάτια. Αυτά δεν πρέπει να τύχουν μιας ευεργετικής διάταξης του αναπτυξιακού νομοσχεδίου; 
      Επίσης στο άρθρο 7,19 μιλάτε για έλεγχο των τιμών επί ενός αναπτυξιακού σχεδίου. Αλλά σας ρωτάω: Πότε θα γίνει ο έλεγχος των τιμών; Εδώ δεν λέει χρονικά περιθώρια. Μήπως πρέπει, λοιπόν, να τεθεί χρονικό περιθώριο κατά την υποβολή -ίσως- του σχεδίου που υπάρχει η λεγόμενη οικονομοτεχνική μελέτη; Πόσος χρόνος πρέπει να περάσει; Και αν έχουν αλλάξει τα στοιχεία και με βάση τα σημερινά δεδομένα, που το πετρέλαιο κάθε μέρα αλλάζει; Μήπως, λοιπόν, εκεί πρέπει να το προσέξουμε, δεδομένου ότι υπάρχει διαφορετικό όργανο ελέγχου των τιμών; 
      Επίσης θα ήθελα να προσέξετε το άρθρο 5, παράγραφος 1. Νομίζω ότι αυτό αντίκειται και στην αντίληψη ότι πρέπει να αναπτυχθούν οι λεγόμενες μικρομεσαίες επιχειρήσεις. Βάζετε ως όριο, κύριε Υπουργέ και μάλιστα λέτε κιόλας το εξής: «πολύ μικρές επιχειρήσεις με όριο 100.000 ευρώ». Λυπάμαι, αλλά το «100.000 ευρώ» αφήνει απέξω το 80% των πολύ μικρών επιχειρήσεων. Μήπως, λοιπόν, αυτό το όριο πρέπει να πάει στα 50.000 ή στα 70.000 ευρώ εν πάση περιπτώσει; Οι 100.000 ευρώ είναι περίπου 35.000.000 δραχμές. Αν δε αυτό αναφέρεται, όπως είπα λίγο πριν, στο ότι δεν συνυπολογίζονται οι μη επιλέξιμες δαπάνες στη συνολική επένδυση, τότε αντιλαμβάνεσθε ότι όλες αυτές οι μικρομεσαίες επιχειρήσεις εξαιρούνται. 
      Ευχαριστώ πάρα πολύ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Απόστολος Κακλαμάνης.
      Κύριε Κακλαμάνη, θέλετε το δεκάλεπτο;
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα σας παρακαλέσω να μη μου θέτετε κάθε φορά αυτή την ερώτηση. Να εφαρμόζετε τον Κανονισμό. 
      Ήθελα να παρέμβω σ’ αυτό το σημείο μετά τον αγαπητό συμπατριώτη μου Βουλευτή Λευκάδας, τον κ. Βεργίνη. Δεν θα επαναλάβω όσα είπε εκείνος για την ιδιαίτερη πατρίδα μας, τη Λευκάδα. Αλλά με αφορμή αυτά, κύριε Υπουργέ, θα ήθελα να σημειώσω κάτι το οποίο και σ’ αυτόν το νόμο παρατηρώ. Για να είμαι δίκαιος –αυτό ανέφερα πριν στον κ. Βερελή- λίγο ή πολύ θα μπορούσε να το παρατηρήσει κανείς σε όλη αυτήν την αναπτυξιακή νομοθεσία.
      Ποιο είναι το πρόβλημα της χώρας μας; Νομίζω ότι κυριότερο πρόβλημα και από το πρόβλημα της ποσοτικής ανάπτυξης, της βελτίωσης σε ύψος και σε μεγέθη, είναι το πρόβλημα της ποιοτικής ανάπτυξης. Ήδη στο λεκανοπέδιο της Αττικής ζούμε πάνω από τέσσερα εκατομμύρια Ελλήνων και σε άλλες περιοχές της χώρας αναπτύσσεται η ίδια ακριβώς τάση. Η Θεσσαλονίκη και η περιοχή της, γνωρίζετε πάρα πολύ καλά ότι συνεχώς αποτελεί -και για λόγους γενικότερους λόγω και της θέσεως της Θεσσαλονίκης στην ευρύτερη περιοχή- πόλο συγκεντρώσεως, συρροής -θα έλεγα- Ελλήνων πολιτών της ηπειρωτικής και νησιωτικής Ελλάδας. 
      Τα απαγορευτικά στοιχεία της Στατιστικής Υπηρεσίας -και όχι μόνο τα πληθυσμιακά- δείχνουν ότι η οικονομία -αυτό που κάθε κυβέρνηση θεωρεί ότι είναι η ανάπτυξη, τα νούμερα και όχι η ποιότητα- συγκεντρώνεται σ’ ένα περιορισμένο εδαφικά τμήμα της χώρας. Αυτό σημαίνει πολλών μορφών ανισότητες και άλλες βαθύτερες επιπτώσεις στη διαμόρφωση των κοινωνικών στρωμάτων και στην επίταση αδικιών, που έχουν μία παράδοση για ορισμένες περιοχές της χώρας. 
      Λέει, άλλωστε, ο λαός μας ότι «όποιος έχει γρόνθο τρώει αυγό». Πολλές περιοχές που συγκεντρώνουν είτε πολιτικά είτε οικονομικά στοιχεία –και αναφέρομαι στους διαφόρους παράγοντες που επωφελούνται σε τελική ανάλυση όλων αυτών των μέτρων- επωφελούνται. Αλλά νομίζω ότι υποχρέωσή μας ως Κοινοβουλίου και υποχρέωσή σας ως Κυβερνήσεως -με νωπή μάλιστα τη λαϊκή εντολή- είναι να ανατρέψετε και να ανατρέψουμε αυτήν τη λογική των πραγμάτων.
      Και τα λέω αυτά με αφορμή τα όσα είπε ο κ. Βεργίνης για τη Λευκάδα, την οποία εγκατέλειψα πολύ μικρό παιδί, αλλά την επισκέπτομαι, την ξέρω, ξέρω τα προβλήματα. Όλη η ορεινή Λευκάδα εγκαταλείπεται. Είναι ένα νησί που, όπως όλοι ξέρουμε, είναι παράδεισος από νωρίς την άνοιξη νωρίς μέχρι το φθινόπωρο και εγκαταλείπεται από τους κατοίκους των ορεινών περιοχών. Είναι βραχώδεις περιοχές, όμορφες μεν, αλλά δεν υπάρχει υποδομή για να ζήσει κανείς και εν πάση περιπτώσει, είναι περισσότερο ελκυστικό να κατέβουν στην πόλη και ακόμα πιο ελκυστικό να πάνε στην Πάτρα ή να έρθουν στην Αθήνα.
      Δεν ξέρω εάν αυτή η φιλοσοφία είναι υπερβατική, αλλά εγώ πραγματικά κρίνω ότι και αυτός ο νόμος δεν στοχεύει σ’ αυτό το κρίσιμο σημείο. Ξέρετε γιατί έχουν εξαντληθεί οι πίνακες των  εκπαιδευτικών της πρωτοβάθμιας εκπαίδευσης; Γιατί μειώνονται οι θέσεις, ο αριθμός των μαθητών όλο και περισσότερο στα σχολεία της ηπειρωτικής και της νησιωτικής Ελλάδας. 
      Εγώ είμαι Βουλευτής της Β΄ Περιφέρειας Αθηνών, αλλά είμαι βέβαιος ότι οι συνάδελφοι των επαρχιών το γνωρίζουν αυτό. Και το δημόσιο το έρημο τους αρκεί, μετανιώνουν μετά. Φεύγουν από το χωριό τους, εγκαταλείπουν την όποια περιουσία έχουν, αυτή με την οποία έζησαν οι γονείς μας, οι παππούδες μας, ζήσαμε και μεγαλώσαμε και εμείς και συνεχίζουν το δρόμο που πήραμε και εμείς αμέσως μετά τον πόλεμο. Αλλά η Ελλάδα δεν είναι στην κατάσταση που ήταν στον εμφύλιο πόλεμο ή μετά τον εμφύλιο πόλεμο. Δεν είναι αυτή η πορεία που πρέπει να συνεχιστεί, η συγκέντρωση στο λεκανοπέδιο της Αττικής.
      Βλέπετε τι γίνεται τώρα. Βλέπουμε από τον άξονα της Αχαρνών, της 3ης Σεπτεμβρίου και κάτω ότι οι ξένοι μετανάστες εγκαθίστανται εκεί, ο πληθυσμός της Αθήνας προχωρεί προς τα βόρεια και μένει δυστυχώς αυτή η μεγάλη νησίδα των δυτικών περισσότερο δήμων, που είναι σε μία κατάσταση που δεν ξέρει κανείς ποιων είναι καλύτερη η θέση, των μεταναστών που εγκαθίστανται στα παλιά σπίτια γύρω από την πλατεία Καραϊσκάκη κλπ. ή αυτών; 
      Ας δούμε, λοιπόν, την ποιότητα της ανάπτυξης, τι μπορεί να ενισχύσει την κοινωνική συνοχή, τι μπορεί να ενισχύσει αν θέλετε και τα εξωτερικά μας σύνορα, που λέει η Ευρωπαϊκή Ένωση ότι είναι και σύνορα της Ευρωπαϊκής ‘Ενωσης. Αλλά εμείς ξέρουμε από την τρισχιλιετή ιστορία μας ότι αν δεν υπάρχουν εκεί ακρίτες, δεν είναι σύνορα δικά μας. Είναι σύνορα όποιου θέλει να τα διαβεί και να φθάσει, ζητώντας και αυτός μεροκάματο ή αθροιζόμενος δεν ξέρω σε ποιες μονάδες συγκεντρώσεως οικονομικών μεταναστών, για μία καλύτερη μοίρα γι’ αυτόν. 
      Δεν ξέρω αν σας ρώτησε ο κ. Βεργίνης. Ο αγαπητός συνάδελφος είχε κάτι πολύ σοβαρό να σας πει. Αλλά θέλουμε να μας απαντήσετε σ’ αυτό ή μέσα από το νομοσχέδιο έστω και τώρα. Μπορείτε να ανταποκριθείτε με ουσία σ’ αυτές τις σκέψεις, που είμαι βέβαιος ότι σας βρίσκουν σύμφωνο; Είστε και εσείς ορεινής καταγωγής και ξέρετε τι γίνεται στην περιοχή από την οποία έρχεστε. Τι θα κάνουμε, ώστε αυτοί οι άνθρωποι που  ζουν στα ορεινά –όχι απλώς στα ακριτικά, αλλά στα ορεινά- στη μικρή νησιωτική χώρα, να μείνουν και να πάνε περισσότεροι εκεί και να ζουν με λιγότερα, αλλά να είναι ευτυχέστεροι απ’ ό,τι εγκαταλείποντας ότι έχουν και δεν έχουν συρρέοντας  στα μεγάλα αστικά κέντρα; 
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Δημοσθένης Τσιαμάκης.
      ΔΗΜΟΣΘΕΝΗΣ ΤΣΙΑΜΑΚΗΣ: Κύριε Πρόεδρε, είναι γεγονός ότι ο αναπτυξιακός νόμος τον οποίο συζητάμε από χθες και σήμερα είμαστε στη συζήτηση επί των άρθρων, εμπεριέχει όλα εκείνα τα στοιχεία τα οποία συμβάλλουν ποικιλότροπα και αποτελεσματικά στην οικονομική ανάπτυξη του τόπου μας και στην περιφερειακή σύγκλιση. Αυτό δε το θετικό αντίκτυπο τον έχουν αντιληφθεί όλοι, όταν οι μεγαλύτεροι φορείς εκφράστηκαν θετικά και ο καθημερινός Τύπος, εκτός βέβαια από τη ΓΣΕΕ η οποία θέλοντας να πιστοποιήσει την κομματική της ταυτότητα, έπρεπε να είναι αρνητική κατά την άποψή μου.
      Άκουσα με πολλή προσοχή πολλούς συναδέλφους και χθες και σήμερα, οι οποίοι αναφέρονται αρνητικά καθ’ όσον αφορά το ποσοστό της ιδίας συμμετοχής, το 25%. Το θεωρούν μικρό και αρνητικό. Κατά την άποψή μου, πολύ καλά προβλέπεται το 25% και θα είναι και μικρότερο ακόμη. Και δεν συμμερίζομαι τις ανησυχίες του κ. Γεωργακόπουλου, ο οποίος δεν είναι τώρα εδώ, που κάτι ανέφερε για χούντα, επαναφέροντας εκείνη την περίοδο. 
      Εγώ γνωρίζω ότι υπάρχουν άνθρωποι νέοι, άνθρωποι οι οποίοι σπούδασαν, που είναι με πτυχία και ανησυχούν, ψάχνουν για δουλειά και έχουν όρεξη να δουλέψουν. Είναι παιδιά νέα, τα οποία ξενιτεύτηκαν από τον τόπο τους και θέλουν να επανακάμψουν στην πατρίδα τους. Έχουν λίγα χρήματα και μ’ αυτή τη λίγη συμμετοχή θα συμβάλουν και αυτοί. Και δεν θα είναι απαγορευμένος καρπός να κάνουν και αυτοί μία επένδυση στο δικό τους τόπο. 
      Άκουσα επίσης μερικούς συναδέλφους του ΠΑΣΟΚ να μιλούν για αεριτζήδες. Αυτό, κύριοι συνάδελφοι, αποτελεί γεγονός του παρελθόντος. Εάν θέλετε να διατυπώσουμε και άλλα σχόλια, δεν θα σας είμαι καθόλου ευχάριστος. Γι’ αυτό, δεν θα επιμείνω, δεν θα κάνω κανένα σχόλιο και αντιλαμβάνεστε τι θέλω να πω. 
      Κύριε Υπουργέ, οι βασικότεροι στόχοι του νόμου είναι η ενθάρρυνση και η ενίσχυση της επιχειρηματικότητας. Είναι η βελτίωση και ο ανταγωνισμός των προϊόντων και των υπηρεσιών μας. Είναι η ισόρροπη περιφερειακή ανάπτυξη και η αύξηση της απασχόλησης. Αυτά, όμως, δεν επιτυγχάνονται θεωρητικά, θέλουν και προϋποθέσεις.
      Προσυπογράφω και εγώ τα όσα ο συνάδελφος κ. Βεργίνης προηγουμένως διατύπωσε για τη νησιωτική περιοχή της Λευκάδας και όχι μόνο. Εγώ θα κάνω μία επί πλέον διατύπωση των σκέψεών μου. 
      Ο Νομός Ευρυτανίας είναι κατ’ εξοχήν ορεινός,  ο Νομός Αιτωλοακαρνανίας σε ποσοστό 50% της έκτασής του είναι κατ’ εξοχήν ορεινός, η ορεινή Καρδίτσα, τα Τρίκαλα, η ορεινή Φωκίδα και ο Νομός Ιωαννίνων αποτελούν ένα ενιαίο σύμπλεγμα. Είναι ο ορεινός όγκος της Πίνδου, με απαράμιλλο φυσικό κάλλος, με κατ’ εξοχήν συγκριτικά πλεονεκτήματα καθ’ όσον αφορά και την παροχή υπηρεσιών και βιολογικών προϊόντων. Είναι οι νομοί, οι οποίοι δειλά-δειλά από αρκετά χρόνια πίσω ανέπτυξαν με δικές τους οικονομίες τον αγροτοτουρισμό, αυτό που λέμε «ενοικιαζόμενα δωμάτια».
      Στον παρόντα νόμο δεν γίνεται καμία πρόβλεψη για να δοθούν κίνητρα και σ’ αυτούς τους ανθρώπους, όπως στην κατηγορία των ενοικιαζομένων δωματίων, διότι είναι οι άνθρωποι που όπως ανέφερε προηγουμένως και ο Πρόεδρος ο κ. Κακλαμάνης, παρέμειναν προσκολλημένοι εκεί, στον τόπο τους. Σαν στρείδια  κολλημένοι στα βράχια αυτά αποτελούν ασπίδα για την επαρχία και πρέπει, κύριε Υπουργέ, να τους δοθούν τα κίνητρα για την ανάπτυξη του τουριστικού τους προϊόντος. Και αν στον παρόντα νόμο δεν είναι αυτό δυνατόν να προβλεφθεί τώρα, καλό θα είναι στον προσεχή μήνα ή μέχρι τέλος του χρόνου, που θα κατατεθεί από το Υπουργείο Τουρισμού κάποιος νόμος σχετικά με τον τουρισμό, να γίνει ειδική πρόβλεψη, διότι αυτοί οι άνθρωποι έχουν προσφέρει και προσφέρουν πολλά στην πατρίδα μας. 
      Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής είκοσι δύο μαθητές και μαθήτριες και τρεις καθηγητές από το Γυμνάσιο Κάτω Λεχωνίων Μαγνησίας. 
    Η Βουλή τους καλωσορίζει και εγώ προσωπικά, αφού είναι από την ιδιαιτέρα μου πατρίδα. 
    (Χειροκροτήματα από όλες τις πτέρυγες)
      Το λόγο έχει ο κ. Δερμεντζόπουλος. 
    ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κύριε Υπουργέ, τα θετικά του νομοσχεδίου τα έχουμε συζητήσει και οι αρμόδιοι φορείς των παραγωγικών τάξεων έχουν εκφραστεί θετικά. Περιμένουν με αισιοδοξία την εφαρμογή του νόμου. 
    Στην κατ’ άρθρο συζήτηση μπορούμε να κάνουμε κάποιες βελτιωτικές παρεμβάσεις, βασισμένες στην εμπειρία των προηγούμενων αναπτυξιακών νόμων, στη συζήτηση με τους φορείς και στη γνώση των τοπικών συνθηκών που έχει ο καθένας για το δικό του χώρο. 
    Θέλω να αναφερθώ σε τέσσερα σημεία. Στο άρθρο 5 μιλάμε για τις προϋποθέσεις, τους περιορισμούς και τους όρους για τις χορηγήσεις των ενισχύσεων. Εκεί επιβάλλεται το ελάχιστο ύψος κατά περίπτωση, που πρέπει να έχουν οι  προς επιδότηση επιχειρήσεις. Μιλάμε για επιχειρήσεις 500.000 ευρώ, για 250.000 ευρώ και για 150.000 ευρώ και για πολύ μικρές δηλαδή 100.000 ευρώ. Εδώ κρίνεται σκόπιμο, εκεί που μιλάμε για τις πολύ μικρές επιχειρήσεις που πρέπει να έχουν ένα ελάχιστο ύψος 100.000 ευρώ, να ισχύει γι’ αυτούς οι οποίοι ζητούν μόνο υπαγωγή στα φορολογικά κίνητρα, να μην υπάρχει όριο. Για παράδειγμα, υπάρχει κάποιος που θέλει να αλλάξει το μηχανολογικό εξοπλισμό σε μια πολύ μικρή επιχείρηση, που κοστίζει 50.000 έως 60.000 ευρώ. Θα ζητά μόνο φορολογικό κίνητρο. Γιατί να μην μπορεί να το έχει; 
    Στο άρθρο 7, στην παράγραφο 1, στο εδάφιο ι΄, που αφορά το ύψος των επενδυτικών σχεδίων που υποβάλλονται ανά περιφέρεια, κρίνεται σκόπιμο και στη διοικητική Περιφέρεια Ανατολικής Μακεδονίας και Θράκης να έχουμε το ύψος των 4.000.000 ευρώ, που υπάρχει και στην Κεντρική Μακεδονία. Αυτό, γιατί η εμπειρία υπάρχει και το δυναμικό υπάρχει και η ανάγκη της αποκέντρωσης ικανοποιείται. 
    Στο άρθρο 7, στην παράγραφο 15, στο εδάφιο γ΄, που αφορά τη σύνθεση των περιφερειακών γνωμοδοτικών επιτροπών, κρίνεται σκόπιμο να μπει θεσμοθετημένα και ο εκπρόσωπος των επιμελητηρίων. Είναι οι άνθρωποι, οι οποίοι έχουν γνώση του χώρου και πραγματικά μπορούν να εκφράσουν μια γνώμη, που θα είναι πολύ πιο ουσιαστική και βαρύνουσα από τη γνώμη οποιουδήποτε άλλου. 
    Έρχομαι στην επιδότηση της εργασίας στη Θράκη με το 12%. Ενδεχόμενη διακοπή αυτής της επιδότησης θα σημάνει αφ’ ενός μεν τη διακοπή ενός από τα βασικότερα εργαλεία στήριξης της απασχόλησης και αφ’ ετέρου θα προκαλέσει και κραδασμούς στις επιχειρήσεις, γιατί θα διαταραχθεί ένας προγραμματισμός και κάποιες ανειλημμένες υποχρεώσεις, που ήδη υπάρχουν. 
    Τέλος, υπάρχει η ενίσχυση των παραμεθορίων επιχειρήσεων με την επιδότηση του επιτοκίου κατά  δύο ποσοστιαίες μονάδες. Αυτό λήγει στις 31-12-2004. Πρέπει να παραταθεί για μία διετία ακόμα, κάτι που εξάλλου έχει γίνει επανειλημμένα από τότε που ισχύει. 
    ΠΡΟΕΔΡΕΥΩΝ (Γεώργιος Σούρλας): Ο κ. Κοντογιάννης έχει το λόγο. 
    ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, άκουσα αυστηρή κριτική για το νομοσχέδιο, ότι καλλιεργεί υψηλές προσδοκίες και ότι δεν έχει στόχο την ενίσχυση της περιφέρειας. Νομίζω ότι κατ’ εξοχήν την ενίσχυση της περιφέρειας έχει στόχο και ιδιαίτερα την ανάπτυξη δραστηριοτήτων που αφορούν τον τουρισμό, αλλά και την είσοδο νέων ανθρώπων στον τομέα της επιχειρηματικότητας, που εξασφαλίζεται με τη μείωση της ιδίας συμμετοχής στο 25%. 
    Τα επενδυτικά σχέδια που αφορούν στον τουρισμό, συνάδουν με το στόχο της Κυβέρνησης για ενίσχυση της τουριστικής ανάπτυξης. Πρέπει να δοθεί ιδιαίτερη έμφαση σ’ αυτόν τον τομέα, διότι η επιτυχία των Ολυμπιακών Αγώνων μας έχει κληροδοτήσει ένα θετικό και ένα αρνητικό δεδομένο. Το θετικό είναι η διαφήμιση της οποίας έτυχε η χώρα μας παγκοσμίως. Το αρνητικό είναι ότι ο πήχυς έχει πλέον ανέβει πολύ ψηλά. Οι προσδοκίες του κόσμου είναι υψηλές. Οι τουρίστες περιμένουν ανάλογη εξυπηρέτηση και υπηρεσίες σε όλα τα επίπεδα. Αυτό σημαίνει, όσον αφορά στον εκσυγχρονισμό των τουριστικών εγκαταστάσεων κυρίως στην επαρχία, ότι πρέπει να τρέξουμε με ταχύτητα φωτός και να ξεπεράσουμε με τη δική σας μέριμνα, κύριε Υπουργέ, κάθε γραφειοκρατικό εμπόδιο. 
    Επίσης πρέπει να ξεκαθαριστεί με τον πιο σαφή τρόπο τι θα γίνει με τα ενοικιαζόμενα δωμάτια. Αυτοί είναι οι κατ’ εξοχήν μικρομεσαίοι επιχειρηματίες και αυτούς πρέπει να ενισχύσουμε, αν θέλουμε να πατάξουμε την ανεργία. 
    Στο άρθρο 5, παράγραφος 6, περίπτωση δ΄, τίθεται το ζήτημα της ένταξης στον αναπτυξιακό νόμο επιχειρήσεων που έχουν πληγεί από φυσικά φαινόμενα, σεισμούς, πλημμύρες κλπ. Θέτετε ένα όριο δώδεκα μηνών. Σ’ αυτό το χρονικό όριο, μήπως πρέπει να λάβετε υπόψη σας ότι επί ένα χρόνο τώρα δεν λειτουργεί αναπτυξιακός νόμος; Πώς, λοιπόν, θα πάρουν ανάσα επιχειρήσεις που έχουν πληγεί εδώ και ένα χρόνο και περιμένουν τον αναπτυξιακό νόμο μέχρι την εφαρμογή του; 
    Έγινε πολύς λόγος από την Αξιωματική Αντιπολίτευση για το χρόνο που χάθηκε, αλλά και γι’ αυτόν που ενδεχομένως θα χαθεί μέχρι την έκδοση των προβλεπομένων από το νομοσχέδιο υπουργικών αποφάσεων. Και αυτό θέλω να σας επισημάνω πόσο σημαντικό είναι, για να ληφθούν ταχύτατα αυτές οι αποφάσεις, αφού όπως περιγράφεται στην παράγραφο 9 του άρθρου 12, για μια σειρά από δραστηριότητες, όπως αυτή των διακομετακομιστικών κέντρων, ακόμα και οι αιτήσεις πρέπει να υποβληθούν μετά την αίτηση των προβλεπομένων υπουργικών αποφάσεων της παραγράφου 2 του άρθρου 3. 
    Είναι γεγονός ότι δίνετε πολλά κίνητρα. Όμως ουσιαστική προϋπόθεση για να λειτουργήσει ένας αναπτυξιακός νόμος, είναι η άρση των αντικινήτρων, δηλαδή της διαφθοράς στο δημόσιο, της γραφειοκρατίας στο δημόσιο τομέα, η ύπαρξη χωροταξικού σχεδιασμού και η αναθεώρηση των ζωνών οικιστικού ελέγχου, όπου πρέπει να υπάρξει. 
    Ο αναπτυξιακός νόμος δεν είναι για μένα το μοναδικό εργαλείο για την ανάπτυξη. Η δυναμική πολιτική του νεοϊδρυθέντος Υπουργείου Τουριστικής Ανάπτυξης, ο νέος νόμος που θα υπάρχει για τα συγχρηματοδοτούμενα και αυτοχρηματοδοτούμενα έργα, με στόχο να ενισχυθούν οι δημόσιες υποδομές, χωρίς να επιβαρύνεται ο κρατικός προϋπολογισμός, η πρόταση του Υπουργείου Ανάπτυξης για την απλοποίηση του θεσμικού πλαισίου αδειοδότησης των μεταποιητικών επιχειρήσεων και η απλούστευση των διαδικασιών για την εγκατάσταση και λειτουργία τους και φυσικά ο νέος φορολογικός νόμος, δίνουν την εικόνα ενός ευρύτατου και ολοκληρωμένου πλέγματος πολιτικών της Κυβέρνησης, που θα οδηγήσει με ταχύτατους ρυθμούς στη βιώσιμη ανάπτυξη του τόπου μας. 
      Και βεβαίως θα δώσει δυναμικές απαντήσεις στα προβλήματα της ανεργίας, των περιφερειακών ανισοτήτων,  που είναι προβλήματα τα οποία ταλανίζουν επί δεκαετίες την πατρίδα μας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Δαϊλάκης έχει το λόγο.
      ΣΤΑΥΡΟΣ ΔΑΊΛΑΚΗΣ: Ευχαριστώ, κύριε Πρόεδρε. 
      Είχα σκοπό να μιλήσω για τα χρηματοοικονομικά σχήματα που χρειάζονται για να γίνει μία επένδυση, αλλά άκουσα με προσοχή το σεβαστό μας Πρόεδρο κ. Κακλαμάνη, που έκανε μία τοποθέτηση σήμερα. 
      Κύριε Πρόεδρε, σας αγαπώ υπερβολικά, αλλά θα ήθελα αυτά να τα είχατε πει πριν από δύο, τρία ή πριν από πέντε χρόνια, όταν βλέπατε πως μία κυβέρνηση –που θα μπορούσε να είναι καλύτερη- να είχε δημιουργήσει τις ανάλογες υποδομές για  να προλαμβάνει τα κακά φαινόμενα, όπως αυτό της αρπαγής του Χρηματιστηρίου. Και τώρα μιλάμε για μικρή συμμετοχή, για χρηματοοικονομικό σχήμα, αλλά δεν λαμβάνουμε υπόψη ότι περίπου 37.000.000.000.000 έκαναν φτερά.
      ΑΠΟΣΤΟΛΟΣ ΚΑΚΛΑΜΑΝΗΣ: Με την άδειά σας, κύριε Πρόεδρε, μία μικρή διακοπή.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Να σας θυμίσω ότι κατά τη διάρκεια των δεκάμισι ετών προεδρίας μου στο Σώμα, έλαβα το λόγο μόνο μία φορά, εκτός των περιπτώσεων που όφειλα να μιλήσω για τον προϋπολογισμό και  τον Κανονισμό του Σώματος. Διότι πιστεύω ότι ο Πρόεδρος της Βουλής πρέπει να είναι ο Πρόεδρος του Σώματος και να μη διατυπώνει κάθε φορά την άποψή του. Αυτό δεν σημαίνει ότι δεν συμφωνούσα με πολλά πράγματα ή, όπως και τώρα, δεν συμφωνώ ή δεν διαφωνώ με άλλα.
      Αν με ακούσατε, μίλησα για την ορεινή Ελλάδα, τη μικρή νησιωτική Ελλάδα, δεν μίλησα για το Χρηματιστήριο, γιατί δεν ξέρω καν τι είναι αυτό. Λυπάμαι γιατί πολλοί συνάδελφοι ίσως το ξέρουν. Δεν ξέρω αν το ξέρουν. Εγώ προσωπικά δεν το ξέρω. 
      Όσες φορές στην επιτροπή των ΔΕΚΟ φέραμε είτε τον Πρόεδρο του Χρηματιστηρίου είτε τον Πρόεδρο της Επιτροπής Κεφαλαιαγοράς, αν δείτε τα Πρακτικά, θα διαπιστώσετε τι ερωτήσεις ακριβώς έκανα και τι ζητούσα από τους κυρίους αυτούς.
      ΣΤΑΥΡΟΣ ΔΑΙΛΑΚΗΣ: Επαναλαμβάνω το σεβασμό μου στο πρόσωπό σας. Επειδή οικονομολόγος είμαι και ξέρω και από Χρηματιστήριο, έχω να πω ότι μία κοινοτική οδηγία που θα έπρεπε να έχει ενσωματωθεί έγκαιρα, η κυβέρνηση του ΠΑΣΟΚ την κράτησε στα συρτάρια της τρία χρόνια. Αποτέλεσμα ήταν να συμβούν τα φαινόμενα, που είναι γνωστά και κλαίει όλη η Ελλάδα. 
      Υπάρχει μία μεγάλη έλλειψη κεφαλαίων για επενδύσεις. Πολύ σωστά, λοιπόν, κατεβαίνει η συμμετοχή και δίδεται η δυνατότητα σε νέους ανθρώπους, ειδικά των ακριτικών και ορεινών περιοχών, κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Να απευθύνεσθε στο Προεδρείο παρακαλώ και όχι στον πρώην Πρόεδρο. Έτσι ορίζει ο Κανονισμός.
      ΣΤΑΥΡΟΣ ΔΑΪΛΑΚΗΣ: Εσάς εννοούσα, άλλο ότι κοίταζα προς τα εκεί.
      Από ορεινή περιοχή, λοιπόν, κατάγομαι και θέλω να θωρακιστεί η ακριτική Ελλάδα με στρατό μη στρατιωτικό. Δεν μπορούμε να έχουμε παντού στρατό. 
      Επειδή είμαι Πρόεδρος της Ελληνο-Βουλγαρικής φιλίας, από το πρόσφατο ταξίδι μου στη Βουλγαρία, σας γνωρίζω ότι έχουμε οκτακόσιες ελληνικές επιχειρήσεις, που δίνουν δουλειά σε εβδομήντα χιλιάδες εργαζόμενους. Αυτούς πρέπει να τους επαναφέρουμε. Είναι το θέμα του επαναπατρισμού των επιχειρήσεων. Πρέπει να το προβλέπει ο αναπτυξιακός νόμος και μπορεί να προβλέπει και άλλα. Σκεφθείτε ότι είμαστε μία χώρα, που έχουμε γύρω μας θάλασσα και εισάγουμε ψάρια. Είναι και αυτό ένα θέμα. 
      Ακόμα υπάρχει μία καμπάνια διαφημιστική, να δώσουμε στην Κίνα λάδι και στο τέλος δεν θα φτάνει για μας. Κάποια στιγμή πρέπει να κάτσουμε να κατεβάσουμε ιδέες. Οι επενδύσεις θέλουν ιδέες, λίγο κεφάλαιο και επαγγελματικό τσαγανό.  Τέτοιους επενδυτές πρέπει να φέρουμε, να αρχίσει να κινείται η Ελλάδα σε ρυθμούς Ιρλανδίας. Πρέπει κι εμείς να δούμε, γιατί πάει καλά η Ιρλανδία. Και μάλιστα πού πάει καλά; Στη γεωργία. Κι εμείς που έχουμε ντάλα ήλιο, να μην έχουμε πετυχημένη γεωργία! 
      Η Δράμα –ντόρος γίνεται για τη Δράμα και την Καβάλα σήμερα με τις κινητοποιήσεις- ήταν ξεχασμένη από τις κυβερνήσεις του ΠΑΣΟΚ. Έγιναν οι διαπραγματεύσεις από τις κυβερνήσεις του ΠΑΣΟΚ και μάλιστα ο σημερινός Πρόεδρος του ΠΑΣΟΚ ήταν ο διαπραγματευτής με το Μάριο Μόντι. Δεν μπορεί, λοιπόν, να επικαλείται σήμερα τον αναπτυξιακό νόμο, τον οποίο τότε αγνόησε, γιατί δεν ήξερε τι συμβαίνει στην περιφέρεια. Τώρα μαθαίνει την Ελλάδα. Δεν έχουμε περιφερειακή ταυτότητα στη Δράμα και στην Καβάλα και αν θέλουμε να κάνουμε επένδυση εμείς, θα είναι αγνώστων στοιχείων. Η Αθηναϊκή Χαρτοποιϊα μας άφησε στην πλατεία μαύρες σημαίες. Αυτές πρέπει να τις κατεβάσουμε, γιατί η πλατεία είναι χώρος συνάντησης και ψυχαγωγίας ανθρώπων. Εμείς έχουμε κατάληψη εκεί. Πολύ σωστά, κύριε Υπουργέ, λέτε ότι είμαστε σε διαπραγμάτευση, αλλά ας τελειώνει αυτή, για να κατέβουν οι σημαίες. Είναι καυτό το θέμα. 
      Έχουμε, λοιπόν, το θέμα της Αθηναϊκής Χαρτοποιϊας και τη φυγή των επιχειρήσεων προς τη γείτονα Βουλγαρία. Εμείς δεν είχαμε τα κίνητρα της Θράκης, γιατί δεν ήμασταν στην ίδια περιφέρεια. Έφυγαν οι επιχειρήσεις στη Βουλγαρία και η κυβέρνηση ήταν απούσα τότε, για να βάλει ένα νομοθετικό πλαίσιο, να μην πάνε εκεί, αλλά να ενισχυθούν και να μείνουν εδώ. Μετά το κλείσιμο, η Αθηναϊκή Χαρτοποιία κόστισε άλλα τρία εργοστάσια. Αυτά δεν τα καταλαβαίνω. Πρέπει να προλαμβάνουμε.
      Άκουσα τον κ. Μαγκριώτη πριν και ήταν σαν να μου έλεγε: «Συλλυπητήρια που σας θάψαμε». Το θέμα είναι όλοι μαζί να έχουμε μία πολιτική συναίνεσης στην οικονομία. Όλα τα άλλα, όταν έχεις καλή οικονομία, τα λύνεις.
      Ο φίλος μου, ο Θόδωρος ο Πάγκαλος, άκουσε μία λέξη που του άρεσε, «τραχανάς». Ναι, ο τραχανάς είναι ένα ελληνικό παραδοσιακό προϊόν, που έχει την ιδιότητα, όταν τον απλώνεις, να πηγαίνει παντού. Ο νέος αναπτυξιακός νόμος, κύριε Πάγκαλε, πάει παντού. Δίνει κίνητρα, γι’ αυτό και ηχητικά άρεσε και υποσχόμαστε ότι τουλάχιστον μ’ έναν καλό αναπτυξιακό νόμο, που σκύβει να δει όλη την Ελλάδα, θα έχει ο Έλληνας φαγητό, έστω και τραχανά, στο πιάτο του. Γιατί η μισή Ελλάδα δεν έχει ούτε τραχανά. Και δεν φταίει η Νέα Δημοκρατία. Η Νέα Δημοκρατία είχε αφήσει το πιάτο, αλλά εσείς πήρατε και τον τραχανά.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Κωστόπουλος έχει το λόγο.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κύριε Πρόεδρε.
      Αναμφισβήτητα πιστεύω ότι το ποθούμενο είναι η οικονομική και ποιοτική ανάπτυξη της χώρας. Και αυτό δεν το πιστεύουν μόνο τα μέλη του Ελληνικού Κοινοβουλίου, αλλά και ολόκληρος ο ελληνικός λαός, που περιμένει αυτή την αναπτυξιακή ανάσα.
      Γιατί από το 2000 έως το 2006 που ισχύουν τα κοινοτικά προγράμματα, δεν κατορθώσαμε να απορροφήσουμε τα χρήματα και δεν μπορέσαμε να αναπτυχθούμε, παρά την ύπαρξη δύο αναπτυξιακών νόμων. Αυτό χρεώνεται σε μία πολιτική διαχείριση και ο καθένας αντιλαμβάνεται τι συνέβη. 
      Έχω την αίσθηση, από τη συζήτηση που έχουμε αυτές τις ημέρες εδώ, ότι όλοι συμφωνούμε στην αναγκαιότητα επιτάχυνσης των αναπτυξιακών θεσμών. Έχω την αίσθηση επίσης ότι συμφωνούμε στην ταχύτητα απορρόφησης των κοινοτικών κονδυλίων με νόμιμες διαδικασίες, απλές και σύντομες. Έχω την αίσθηση ότι συμφωνούμε στην ενίσχυση των μικροεπιτηδευματιών και μικρών επιχειρήσεων.
     Όμως, κύριε Πρόεδρε και κύριε Υπουργέ, η οικονομική ανάπτυξη δεν είναι μόνο νόμοι -άλλωστε το απέδειξαν και οι προηγούμενοι νόμοι οι οποίοι δεν εφαρμόστηκαν και δεν απέδωσαν- δεν είναι μόνο επιδοτήσεις, δεν είναι μόνο επιχορηγήσεις, δεν είναι μόνο κίνητρα φορολογικά και εργασιακά, αλλά πολύ περισσότερο είναι δημιουργία επενδυτικού κλίματος, είναι ο αέρας της αισιοδοξίας Kαι για να πετύχουμε αυτόν τον αέρα της αισιοδοξίας, θα πρέπει να κάνουμε μία υπέρβαση. Και η υπέρβαση αυτήν την ώρα λέει, τα μέλη του Εθνικού Κοινοβουλίου, παρά τις όποιες μικρές αντιρρήσεις –γιατί μικρές αντιρρήσεις βλέπω να διατυπώνονται για τον αναπτυξιακό μας νόμο- να ψηφίσουν το νόμο. 
     Εάν η Ολομέλεια ψηφίσει ένα νόμο ομόφωνα, πιστεύω ειλικρινά ότι ο αέρας της αισιοδοξίας, το ζητούμενο και το ποθούμενο θα είναι προς όφελος της εθνικής μας οικονομίας.
     Κύριε Πρόεδρε, ζήτησα το λόγο, διότι και χθες στην πρωτομιλία μου είχα επισημάνει ότι θα πρέπει να βρεθεί μία φόρμουλα, ώστε να ενισχυθεί η έρευνα για τον ιστορικό και πολιτιστικό πολιτισμό, την ανάδειξη, δηλαδή, του ιστορικού και πολιτιστικού πλούτου της χώρας μας.
     Το θεωρώ σημαντικότατο, κύριε Υπουργέ, διότι η Βουλή των Ελλήνων, στην προηγούμενη περίοδο, ψήφισε σχεδόν ομόφωνα ένα νόμο και ο νόμος αυτός έλεγε να ιδρυθεί στο Μεσολόγγι η Ακαδημία της Ελευθερίας. Βεβαίως είναι μία προσφορά σ’ αυτόν τον τόπο της θυσίας και της ελευθερίας.
     Έγινε ο νόμος, αλλά δεν υπάρχει ούτε ταμπέλα, διότι αναγκάζεται αυτή η Ακαδημία της Ελευθερίας, με το Διοικητικό Συμβούλιο που διαθέτει σήμερα, να περιφέρεται από Υπουργείο σε Υπουργείο και να ζητάει, να επαιτεί. Δεν γίνεται έτσι! Δεν αναδεικνύεται  ο ιστορικός και αρχαιολογικός μας θησαυρός μ’ αυτόν τον τρόπο! Πρέπει να ενισχυθούν ερευνητικά κέντρα, τα οποία πράγματι θα δώσουν στην οικονομία μας αυτό που χρειάζεται. 
     Κύριε Πρόεδρε, ο τουρισμός δεν είναι μόνο ξενοδοχεία και παραλίες. Είναι και ιστορία. Είναι και αρχαιολογικός πολιτισμός. Θα ενώσω βεβαίως, κύριε Πρόεδρε, τη φωνή μου για μία ακόμα φορά για την ανάπτυξη των ορεινών όγκων. Υπάρχει μεγάλη αναγκαιότητα να κατευθυνθούν κίνητρα στις ορεινές περιοχές. Η έντονη αστικοποίηση του πληθυσμού που παρατηρείται στην περιφέρεια, συγκεντρώνοντας όλο τον κόσμο στην έδρα του νομού, είναι απογοητευτική. Έχουν εγκαταλειφθεί όλα τα χωριά και το ζητούμενο είναι πώς θα μείνει κάποιος στο χωριό του, στη γη του, όταν δεν έχει κανένα τρόπο για να αποκτήσει ένα συμπληρωματικό εισόδημα; 
     Πιστεύω πως σ’ αυτήν την κατεύθυνση θα πρέπει να ενισχυθεί ο αγροτοτουρισμός και πιστεύω, κύριε Πρόεδρε, ότι είναι καιρός να βρεθεί ένας τρόπος, για να αναπτυχθούν τα παραδοσιακά χωριά. Να ενισχυθούν και να ενταχθούν στο πρόγραμμα του Υπουργείου Ανάπτυξης, αντί του Υπουργείου Γεωργίας, τα δασικά χωριά.
     Το νομοσχέδιο βεβαίως κινείται προς τη σωστή κατεύθυνση. Έχει καθαρότητα, κύριε Υπουργέ, διαφάνεια και αυτοτέλεια. Ας του δώσουμε, λοιπόν, και εμείς τη δυνατότητα να το απολαύσουν οι πολλοί και να ωφεληθεί η εθνική μας οικονομία.
     Ευχαριστώ πάρα πολύ.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αναστάσιος Καραμάριος.
     ΑΝΑΣΤΑΣΙΟΣ ΚΑΡΑΜΑΡΙΟΣ: Σε συνέχεια των όσων επί της αρχής κατέθεσα χθες, θα ήθελα, κύριε Υπουργέ, επειδή επιμένω ότι μπορούμε να δεχθούμε την ιδιαιτερότητα των νησιών μας, να σας πω το εξής: Στο άρθρο 9 του νομοσχεδίου έχετε έναν τίτλο «Ειδικά καθεστώτα». Εκεί, στα «Ειδικά καθεστώτα» λέτε: «Με προεδρικά διατάγματα, που εκδίδονται με απόφαση των Υπουργών Οικονομίας και Οικονομικών και Ανάπτυξης, καθώς και του κατά περίπτωση συναρμόδιου Υπουργού και στα πλαίσια ισόρροπης περιβαλλοντικής ανάπτυξης, είναι δυνατόν να θεσπίζονται ειδικά καθεστώτα ενίσχυσης περιφερειών της επικράτειας ή τμημάτων της». 
     Λέτε, δηλαδή, ότι εσείς με προεδρικά διατάγματα, τα οποία –βάσει της δεύτερης παραγράφου- θα δικαιολογούνται με εκπόνηση ειδικής μελέτης σκοπιμότητας, θα καθιερώνετε αυτά τα ιδιαίτερα κίνητρα ή μέτρα. Το Σύνταγμά μας και οι νόμοι που ψηφίσαμε ειδικά για την αναπτυξιακή πολιτική, μας επιτάσσουν, όταν νομοθετούμε, να λαμβάνονται μέτρα για τις νησιωτικές περιοχές. 
     Εδώ, λοιπόν, είστε υποχρεωμένοι να συμπληρώσετε –δεν μπορείτε να το αποφύγετε- τα εξής: Στην πέμπτη σειρά, όπου λέτε «είναι δυνατόν να θεσπίζονται ειδικά καθεστώτα», αυτό το «είναι δυνατόν» πρέπει να διαγραφεί. 
     Δηλαδή πρέπει να λέτε: «…ειδικά καθεστώτα ενίσχυσης…με προεδρικά διατάγματα κλπ… θεσπίζονται ειδικά καθεστώτα ενίσχυσης περιφερειών της επικράτειας ή τμημάτων τους και ειδικά των νησιωτικών περιοχών ή ορισμένων…». Τι σας κωλύει να βάλετε «και ειδικά των νησιωτικών περιοχών» και να συνεχίσετε με τις λέξεις «ή ορισμένων κατηγοριών», διαγράφοντας τη λέξη «είναι δυνατόν», αφού ούτως ή άλλως γίνεται με προεδρικά διατάγματα; Εφόσον προηγείται εκπόνηση ειδικής μελέτης και χρήζει να λάβετε αυτό το μέτρο, γιατί να μη λαμβάνονται υποχρεωτικά υπόψη, και οι νησιώτικες περιοχές όταν δεν μπορούμε να το αποφύγουμε, κύριε Υπουργέ;
     Έχουμε ψηφίσει ρητή διάταξη στο ν. 3279, στο άρθρο 1, όπου νομοθετούμε προκειμένου για την ανάπτυξη της χώρας όπου συναρμόδιος Υπουργος είναι –όπως ξέρετε- και ο κ. Σιούφας που εισηγήθηκε αυτό το νομοσχέδιο. Υποχρεωτικά ετέθη αυτή η διάταξη. Δεν μπορείτε να το αποφύγετε αυτό και δεν βλάπτει σε τίποτα, γιατί ούτως ή άλλως με προεδρικό σας διάταγμα θα αποφασίσετε αν δεν πρέπει να υπάρξει αυτή η ιδιαίτερη μέριμνα. 
     Δεν με ακούνε οι σύμβουλοί σας, κύριε Υπουργέ, αλλά νομίζω ότι αυτό θα μπορούσαν να το προσέξουν. 
     Θέλω, λοιπόν, σ’ αυτήν την παράγραφο του άρθρου 9 πραγματικά να διαγραφούν οι λέξεις «είναι δυνατόν», γιατί δεν μπορούμε να προγραμματίζουμε ανάπτυξη με δυνητικότητα. Ή προγραμματίζουμε ή δεν προγραμματίζουμε. 
     Να διαγραφεί, λοιπόν, το «είναι δυνατόν» και να συνεχίσετε ως εξής: «Θεσπίζονται ειδικά καθεστώτα ενίσχυσης περιφερειών της επικράτειας ή τμημάτων τους και ειδικά των νησιωτικών περιοχών ή ορισμένων κατηγοριών». 
     Σας παρακαλώ πολύ, κύριε Υπουργέ, να το κάνετε, γιατί το Σύνταγμα επιτάσσει, όταν μιλάμε περί νησιωτικής πολιτικής, να ερχόμαστε σήμερα να κάνουμε αναπτυξιακό νόμο και να λέμε ότι δεν επιτρέπεται στις νησιωτικές περιοχές ιδιαίτερη μέριμνα; Διότι ο χάρτης εκείνος που επέβαλε η κυβέρνηση του ΠΑΣΟΚ δεν είναι νόμος που υπερισχύει του Συντάγματος. Ήταν απόφαση της Ευρωπαϊκής Ένωσης για τον καταμερισμό των κατηγοριών. Δεν είναι νόμος για να πούμε ότι απαγορεύεται. 
     Συμπληρώστε, λοιπόν, αυτήν την περίπτωση και μη λάβετε ποτέ μέτρα. Όμως θα πρέπει να αναφέρετε μέσα στο νόμο ότι περιποιούμεθα –σε εισαγωγικά- όταν ξέρετε τι προβλήματα υπάρχουν σε όλο το νησιωτικό χώρο αυτόν τον καιρό και κάνουμε αναπτυξιακό νόμο και ο κόσμος περιμένει να ακούσει ποια είναι η ιδιαίτερη μεταχείριση για τις νησιωτικές μας περιοχές;
     Νομίζω ότι εμείς που κουραστήκαμε τόσα χρόνια, κύριε Πρόεδρε, και μεταφέρουμε στην Κυβέρνησή μας αυτό το αίτημα, δεν πρέπει να το αποφύγουμε αυτό και να το παρακάμψουμε. Σας παρακαλώ πάρα πολύ, να συμπληρωθούν αυτές οι λέξεις που σας είπα, «ειδικά των νησιωτικών περιοχών».
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Παναγιώτης Σγουρίδης.
     ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
     Επειδή, κύριοι συνάδελφοι, έχει γίνει πολύς λόγος για «το άπλωμα του τραχανά» μέσα εδώ, στην Αίθουσα, οφείλω να θυμίσω στον αγαπητό συνάδελφο κ. Δαϊλάκη ότι η κυβέρνηση του ΠΑΣΟΚ με την τροποποίηση του ν. 2601/98 «άπλωσε τραχανά» και στη Δράμα και στην Καβάλα. Η Κυβέρνηση της Νέας Δημοκρατίας τον μάζεψε. 
     Επειδή συζητάμε την ενότητα των άρθρων 5 έως 12, θα κάνω επ’ αυτών κάποιες παρατηρήσεις. Πρώτη επισήμανση. Ένας νόμος είναι λειτουργικός και εφαρμόσιμος, κύριε Υπουργέ, όταν είναι απλός και πατάσσει κατά βάση τη γραφειοκρατία. Φοβάμαι πολύ ότι η ενότητα των άρθρων 5 έως 11 είναι ο ορισμός της πολυπλοκότητας. Το άρθρο 12 είναι το όργιο του χάους!
     Δεύτερη παρατήρηση, ένας νόμος είναι λειτουργικός, όταν είναι διακριτός για τις πολιτικές  που εξυπηρετεί. Φέρ’ ειπείν, υψηλή τεχνολογία, σύνδεση με την έρευνα στο πανεπιστήμιο, παραμεθόριες, ακριτικές, νησιωτικές περιοχές. Συμφωνώ με τον κ. Καραμάριο ότι θα πρέπει να μπει αυτή η φράση ιδιαίτερα σ’ εκείνο το άρθρο. Εξυπηρετεί την εξάλειψη του δημογραφικού προβλήματος. Εσείς δυστυχώς δίνετε προς όλους, αν και έχοντας λίγους πόρους. 
     Αυτό τι σημαίνει; Σημαίνει ότι θα υπάρχει ρουσφέτι, συνδιαλλαγή και διαπλοκή. Διότι όταν δίνετε προς όλους και έχετε λίγους πόρους, για να μπορείτε να επιλέξετε, θα επιλέξετε εκείνους που θα μπορούν να σας πλησιάσουν καλύτερα. Και μάλιστα βάζετε και τον όρο της επιλεξιμότητας στην αξιολόγηση. 
     Τρίτη παρατήρηση. Επαναλαμβάνω και πάλι ότι ο νόμος αυτός είναι «ταφόπλακα» για τις μεγάλες επιχειρήσεις της Θράκης. Ποιος θα προτιμήσει να πάει να πάρει 40% επιδότηση στην περιοχή της Θράκης και δεν θα πάει δίπλα στην Στερεά Ελλάδα, να πάρει 30% σε συνδυασμό με μια μικρομεσαία επιχείρηση με μέχρι διακοσίους πενήντα εργαζόμενους, που έχει 15% και έτσι θα πάει στο 45%; Μ’ αυτόν τον τρόπο αποφεύγει όλα τα προβλήματα. Δώστε στις επιχειρήσεις της Θράκης το 15% ανεξάρτητα. Θα οδηγήσετε τις μεγάλες επιχειρήσεις –που είναι πολλές στη Θράκη και κρατάνε τον πληθυσμό, σε σχέση με το δημογραφικό- σε μαρασμό. Θα μειώνουν το προσωπικό, θα διώχνουν τους εργαζόμενους, θα βρίσκουν τρόπους να φύγουν.
     Τέταρτη παρατήρηση. Ανεβάστε το πλαφόν αξιολόγησης για την Περιφέρεια Ανατολικής Μακεδονίας και Θράκης στο 4.000.000 ευρώ και όχι στα 2.000.000 ευρώ. Εσείς τι κάνετε; Οδηγείτε τους πάντες στο Υπουργείο. Όλοι με λίγους πόρους στο Υπουργείο. Τι θα πρωτοκάνετε; Αυτή είναι η αποκέντρωση; 
     Θα κλείσω λέγοντας ότι χρειάζεται αλλαγή φιλοσοφίας στην ανάπτυξη. Απαιτείται πραγματική στροφή στην επιχειρηματικότητα και στην καινοτομία του ανταγωνισμού. Αν δεν κάνουμε αυτά τα βήματα, δεν πρόκειται κανένας νόμος να λειτουργήσει. Αφήστε που σας εξήγησα στις προηγούμενες δύο παρεμβάσεις μου ότι ο νόμος είναι μεν καλός και ωραιόλογος, όμως είναι ευχή. Η ενίσχυση της σύνδεσης παιδείας-παραγωγής, η διαρκής εκπαίδευση, η έρευνα και η καινοτομία είναι τα βασικά. Τα μέτρα ενίσχυσης της ζήτησης και ενθάρρυνσης της κατανάλωσης είναι επίσης σημαντικά. 
     Και κλείνω λέγοντας ότι θα πρέπει να ενισχύονται οι συμμαχίες, οι συγχωνεύσεις, οι ομαδοποιήσεις και θα πρέπει να ενισχύεται και η μεταφορά στο προϊόν, αν θέλουμε πράγματι να κάνουμε μια στροφή για την ανάπτυξη της χώρας.
     Σας ευχαριστώ.
     		(χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Εξαντλήθηκε ο κατάλογος των πρωτολογιών.
     Κύριε Υπουργέ, έχετε τον λόγο.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, επιτρέψτε μου, φτάνοντας στο τέλος της συζητήσεως, να πάρω κάποιες θέσεις έναντι των συναδέλφων μετά απ’ αυτήν την τριήμερη, σε τέσσερις συνεδριάσεις συζήτηση που είχαμε. 
     Κατ’ αρχήν, υπάρχει μια πρόταση, να βαίνει κλιμακούμενο, το 25% για την ίδια συμμετοχή. Μα, εκ των πραγμάτων αυτό προβλέπεται και μπορεί να είναι κλιμακούμενο δεδομένου ότι η ελάχιστη συμμετοχή είναι 25% και μπορεί η Επιτροπή Αξιολογήσεως να αυξάνει αυτό το ποσοστό, σε όποιο ποσοστό κρίνει ότι πρέπει να το κάνει. Βάζουμε το minimum, το οποίο προβλέπεται και από την κομισιόν και από εκεί και πάνω κινούμεθα. 
     Όσον αφορά στα τέσσερα χρόνια του δανείου που -όπως είπε ο κ. Γείτονας- πρέπει να γίνουν έξι, θα πρέπει να πω το εξής: Είναι σίγουρο ότι τα επενδυτικά κεφάλαια είναι μακροχρόνια δάνεια. Το τέσσερα χρόνια μπαίνουν σαν ελάχιστο. Είναι βέβαιο ότι θα είναι περισσότερα. Δεν είναι το θέμα αυτό. 
     Όσον αφορά στην έγκριση της Ευρωπαϊκής Ένωσης –και απαντώ στον κ. Μαγκριώτη- το συζητήσαμε τόσες φορές, το έχει ακούσει τόσες φορές, που διερωτώμαι γιατί το επαναλαμβάνει και το ξαναθέτει. Εγώ βαρέθηκα να το λέω. Το έχω πει τρεις και τέσσερις φορές. Το θέμα της Ευρωπαϊκής Ένωσης όσον αφορά στη Δράμα και στην Καβάλα, το θέσαμε πολλές φορές. 
     ΙΩΑΝΝΗΣ ΜΑΓΚΡΙΩΤΗΣ: Δεν πείσατε κανένα. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Δεν είναι θέμα πειθούς, κύριε Μαγκριώτη, είναι δικό σας το πρόβλημα. 
     ΙΩΑΝΝΗΣ ΜΑΓΚΡΙΩΤΗΣ: Το ξέρετε ότι γίνονται κινητοποιήσεις σήμερα…
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Μαγκριώτη, όταν θα πάμε στο καφενείο, θα κάνουμε κουβέντα.
     ΙΩΑΝΝΗΣ ΜΑΓΚΡΙΩΤΗΣ: Αν η κινητοποίηση Καβάλας και Δράμας είναι καφενείο…
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Είπατε αυτό που είχατε να πείτε και μάλιστα με ιδιαίτερα έντονο και εριστικό τρόπο και δεν καταλαβαίνω γιατί. Εν πάση περιπτώσει, όμως, σας άκουσα χωρίς καμία διακοπή, παρ’ όλο που θα μπορούσα να διακόπτω. Είμαι ευλαβής όταν μιλάτε εσείς, όταν μιλάει ο κάθε ένας. Το λιγότερο που περιμένω, είναι κάτι αντίστοιχο. 
     Λέω, λοιπόν ότι αυτά που είπαμε για τη Δράμα και την Καβάλα, αν μεταφέρονται διαφορετικά στη Δράμα και στην Καβάλα από κάποιους οι οποίοι θέλουν να δημιουργήσουν εντυπώσεις, είναι δικό τους θέμα. Αυτά που λέμε εμείς, είναι καταγεγραμμένα και το επαναλαμβάνω. Είμαστε σε διάλογο και μέχρι να καταλήξει ο διάλογος, δεν μπορούμε να το βάλουμε στο σώμα του νόμου. 
     Όσον αφορά στο αν έχει ο νόμος αυτός την έγκριση της Ευρωπαϊκής Ένωσης, κύριε συνάδελφε, υπάρχει ένας διαρκής διάλογος και μια διαρκής συνεννόηση με την Ευρωπαϊκή Επιτροπή, έτσι ώστε να μην περιμένουμε να ψηφιστεί ο νόμος για τον στείλουμε να αξιολογηθεί, έτσι ώστε να είναι πολύ γρήγορη η ανταπόκριση της Ευρωπαϊκής Επιτροπής. Όλα όσα περιλαμβάνονται στη συζήτηση που γίνεται, είναι δεδομένο ότι εγκρίνονται.
     Να ξεκαθαρίσουμε ένα πράγμα. Έχει λεχθεί από πολλούς ότι θα καθυστερήσει πάρα πολύ η εφαρμογή του νόμου. Δεν πρόκειται, κυρίες και κύριοι, να καθυστερήσει η εφαρμογή του νόμου. Και αυτό το ξεκαθαρίζουμε. Δεν ξέρω πόσες δεκάδες υπουργικές αποφάσεις ή κανονιστικές διατάξεις υπολογίσατε πως χρειάζονται. Χρειάζονται έξι με εφτά και τα άλλα καλύπτονται από τις μεταβατικές. Ώσπου να έχουμε δημοσιευμένο το κείμενο, μέχρι να έχουμε την απάντηση της Ευρωπαϊκής Επιτροπής, οι υπουργικές αποφάσεις θα είναι έτοιμες και δεν θα χαθεί χρόνος. Δεν υπάρχει λόγος να χαθεί χρόνος και κανείς δεν είναι διατεθειμένος να χάσει χρόνο. 
     Ο κ. Γεωργακόπουλος αναφέρθηκε στις δαπάνες οι οποίες θα αναγνωρίζονται μετά την κατάθεση του φακέλου. Αναφέρθηκε σε οικόπεδα. Τα οικόπεδα, η γη πάνω στην οποία πάει να γίνει μια επένδυση, δεν είναι επιλέξιμη δαπάνη. Ως εκ τούτου, παραμένουμε εκεί που είμαστε. Θέλω να το ξεκαθαρίσω αυτό. Το οικόπεδο ενός ξενοδοχείου, για παράδειγμα, δεν είναι επιλέξιμη δαπάνη για επιχορήγηση. Όποτε ήταν στο παρελθόν, δημιούργησε τεχνητή έκρηξη τιμών στην περιφέρεια, με αποτέλεσμα να είναι πλασματικές οι τιμές και απαγορευτικές. 
     Ο κ. Φωτιάδης ήταν ιδιαίτερα οξύς -και στενοχωρήθηκα, οφείλω να πω- και μας κατηγόρησε ότι υποβαθμίζουμε τη Θράκη. Επιτρέψτε μου να έχω μια αμφιβολία για το αν και κατά πόσο ο κ. Φωτιάδης βρίσκεται σε επικοινωνία με τις παραγωγικές τάξεις της Θράκης ή κρίνει εξ οικείων. 
     Έχω μια επιστολή, την οποία θα καταθέσω στα Πρακτικά, που λέει τα εξής: «Κύριοι Υπουργοί, τα Επιμελητήρια Θράκης δέχτηκαν με ικανοποίηση και αισιοδοξία το σχέδιο για το νέο αναπτυξιακό νόμο. Μελετώντας το, διαπιστώσαμε ότι ορισμένα σημεία του χρειάζονται περαιτέρω βελτίωση για την ανάπτυξη της Θράκης. Αναγνωρίζουμε, όμως, τις προσπάθειες που καταβάλλει η Κυβέρνηση να βελτιώσει την ελληνική περιφέρεια σε σχέση με την ανάπτυξη. Την τελευταία πενταετία ουσιαστικά δεν λειτούργησε αναπτυξιακός νόμος, αν και τυπικά ίσχυε ο ν. 2601/1998 και κατά συνέπεια δεν έγιναν επενδύσεις. Τώρα πιστεύουμε ότι με το νέο νόμο θα αναθερμανθούν οι επενδύσεις με τα κίνητρα που δίδονται και θα ζωντανέψει και πάλι η περιφέρεια και ειδικότερα η Θράκη». Υπογραφές: Επιμελητήριο Έβρου, Εμπορικό και Βιομηχανικό Επιμελητήριο Ροδόπης, Επαγγελματικό και Βιοτεχνικό Επιμελητήριο Ροδόπης, Επιμελητήριο Ξάνθης. 
     Το καταθέτω στα Πρακτικά και νομίζω ότι πέραν τούτου δεν χρειάζεται καμία απάντηση. 
     (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών) 
     Όσον αφορά σ’ αυτά που είπε ο Πρόεδρος κ. Κακλαμάνης, ο οποίος απεχώρησε, είναι πολύ σωστά και κανένας δεν μπορεί να διαφωνήσει. Στο ερώτημά του, με ποιο τρόπο θα μπορέσουμε να κρατήσουμε τον κόσμο στις μειονεκτικές περιοχές, είναι σαφής η απάντηση: Μέσα από την ανάπτυξη, δημιουργώντας επιχειρηματικότητα, δημιουργώντας ανάπτυξη της τοπικής οικονομίας, ενισχύοντας την προίκα του κάθε τόπου ξεχωριστά, δίνοντας έμφαση στα τοπικά προϊόντα, καθετοποιώντας την παραγωγή στον πρωτογενή τομέα, στη μεταποίηση, στην τυποποίηση. Αναφέρομαι σ’ εσάς, κύριε Πρόεδρε.
     ΑΠΟΣΤΟΛΟΣ ΚΑΚΛΑΜΑΝΗΣ: Σας άκουσα, γι’ αυτό ήρθα αμέσως. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Να είστε καλά.
     Αναφέρω την αξιοποίηση, λοιπόν, των τοπικών προϊόντων σε κάθετη μορφή. Η παραγωγή βιολογικών προϊόντων είναι μια πελώρια διέξοδος, διότι αυτήν τη στιγμή οι ανάγκες σε βιολογικές καλλιέργειες είναι τεράστιες. Η τυποποίηση, η αξιοποίηση του τοπικού παράγοντα και προϊόντα ΠΟΠ με ονομασία προελεύσεως, είναι επενδυτικές πρωτοβουλίες που θα τις κρατήσουν εκεί. Η ανάπτυξη του αγροτουρισμού, η ανάπτυξη του εναλλακτικού τουρισμού σε όλες του τις μορφές και η δημιουργία τουρισμού, ο οποίος θα ξεκινά την 1η Ιανουαρίου και θα τελειώνει στις 31 Δεκεμβρίου, είναι ο στόχος μας και θα τον πετύχουμε. 
      Στόχος είναι να μην έχουν λόγο να φεύγουν οι γονείς από τα χωριά, από τα ορεινά και τα νησιά. Στόχος είναι όχι μόνο να μη φεύγουν, γιατί έχουν κάτι να κάνουν και να παράγουν, στόχος είναι να γυρίσουν πίσω και αυτοί που έφυγαν οι οποίοι σήμερα είναι άνεργοι στις μεγάλες πόλεις. Και εκεί θα δοθεί η έμφαση. Βέβαια στους αριθμούς δίνουμε έμφαση, γιατί με τους αριθμούς κρινόμαστε. Αλλά η ποιότητα ζωής είναι αυτό το οποίο είναι στόχος δικός μας και νομίζω ότι αναπτύσσοντας την επιχειρηματικότητα σε τοπικό επίπεδο, σε επίπεδο μικρών επιχειρήσεων και μικρομεσαίων είναι το φάρμακο για να μπορέσει ο καθένας…
      ΑΠΟΣΤΟΛΟΣ ΚΑΚΛΑΜΑΝΗΣ:  Μου επιτρέπετε μια μικρή παρέμβαση. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Παρακαλώ. 
      ΑΠΟΣΤΟΛΟΣ ΚΑΚΛΑΜΑΝΗΣ:  Θα ήθελα, σας παρακαλώ, αν είστε σε θέση –ίσως οι συνεργάτες σας μπορέσουν να σας δώσουν τα στοιχεία- να μου πείτε το εξής: Αυτά στα οποία αναφερθήκατε τώρα αντιλαμβάνομαι πολύ καλά ότι απαντούν εμμέσως στο θέμα που έθεσα, ότι δηλαδή ο αγροτοτουρισμός, η ονομασία προελεύσεως της καλλιέργειας και όλα αυτά, σημαίνουν ότι αν μείνει κάποιος εκεί και εντοπίσει την προσπάθειά του σε αυτά τα στοιχεία, προφανώς δεν θα μετακινηθεί. 
      Θα ήθελα, όμως, να σας παρακαλέσω και δεν το λέγω μόνο για το νόμο τον δικό σας -αν έχετε στοιχεία και για το διάστημα των ετών αυτών που επωφελούμεθα εκ της οικονομικής ενισχύσεως από την Κοινότητα- κυρίως γι’ αυτό συζητούμε τώρα τι ποσά προβλέπετε, από το σύνολο που προβλέπει ο νόμος σας ότι θα πάνε σε αυτές τις δραστηριότητες, διότι πράγματι εγώ διάβασα ότι καλύπτεται το σύνολο της ελληνικής οικονομίας. Και άκουσα πολλούς συναδέλφους που λένε «τι είναι ο κάβουρας τι είναι το ζουμί του τελικά». Αν είστε σε θέση παρακαλώ να μου πείτε ποια ποσά θα πάνε σε αυτές τις δραστηριότητες. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Θέλω κύριε Πρόεδρε, να σας πω ότι επί μέρους τομείς θα ευεργετηθούν. Δεν είμαστε σε θέση, σε αυτήν τη φάση τουλάχιστον, να αξιολογήσουμε και να μετρήσουμε πόσο θα πάρουν από εδώ, πόσο θα πάρουν από εκεί, πόσο στα ορεινά, πόσο στις μειονεκτικές περιοχές. Εκείνο όμως το οποίο θέλω να ξεκαθαρίσω είναι ότι για μικρομεσαίες επιχειρήσεις, που είναι ο μεγάλος όγκος, θα είναι εξασφαλισμένο το 70% των κονδυλίων, τα οποία θα διατεθούν για επιχορηγήσεις επενδυτικών πλάνων.
       Εκείνο όμως το οποίο δεν μπορώ να σας απαντήσω και λυπάμαι είναι πόσο θα πάει σε μειονεκτικές περιοχές. 
      ΑΠΟΣΤΟΛΟΣ ΚΑΚΛΑΜΑΝΗΣ:  Σε τι αντιστοιχεί αυτό το ποσοστό; 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Μάλιστα. 
      Επίσης όσον αφορά για τα ενοικιαζόμενα δωμάτια, για το οποίο έγινε πολλή συζήτηση, πράγματι δεν εντάσσονται σε αυτόν τον αναπτυξιακό νόμο. Οφείλω όμως να σας πω ότι υπάρχει το Γ΄ ΚΠΣ, οι πρωτοβουλίες για τις μικρομεσαίες επιχειρήσεις, μέσα από το οποίο μπορούν να χρηματοδοτηθούν και να εξυπηρετηθούν οι μικρομεσαίες επιχειρήσεις ενοικιαζομένων δωματίων. 
      Συνάδελφος παρεκάλεσε όταν υπάρχουν φορολογικά κίνητρα για μικρομεσαίες επιχειρήσεις, για μικρές επιχειρήσεις, να καταργείται το πλαφόν των 100.000 ευρώ. 
      Σας πληροφορώ ότι υπάρχει πρόβλεψη στο νόμο ότι μόνο για φορολογικά κίνητρα οι μικρές επιχειρήσεις έχουν ελάχιστο 30.000 ευρώ και όχι περισσότερο. 
      Όσον αφορά το πλαφόν της δυνατότητος ελέγχου επενδυτικών σχεδίων από δύο να πάει σε τέσσερα ή σε τρία, όπως κάποιοι άλλοι συνάδελφοι είπαν, στις περιφέρειες, όπου μειώθηκε, θέλω να σας πω ότι το κάναμε αυτό όχι γιατί θεωρούμε ότι οι περιφέρειες έχουν χάσει την ικανότητα αξιολογήσεως επενδύσεων. Όμως, επειδή πιστεύουμε ότι θα διπλασιαστούν τουλάχιστον οι αιτήσεις υπαγωγής επενδυτικών σχεδίων προς την περιφέρεια, επειδή θεωρούμε ότι θα αυξηθεί ο όγκος δουλειάς, διότι υπάρχουν περισσότερες δέσμες κινήτρων, απ’ ότι υπήρχαν μέχρι σήμερα και επειδή επιπλέον έχουμε θέσει σαν όριο τους δύο μήνες από την ώρα της καταθέσεως της αιτήσεως για ένταξη μιας επενδύσεως και από εκεί και πέρα βεβαίως η καθυστέρηση δεν επιτρέπεται, γι’ αυτό θεωρούμε ότι μειώνοντας το πλαφόν θα δώσουμε τη δυνατότητα στις περιφέρειες να ανταποκριθούν. Εάν δούμε ότι έχουν τη δυνατότητα να ανταποκριθούν επαρκώς και αν αυξήσουμε το προσωπικό της αξιολογήσεως, τότε δεν έχουμε κανένα πρόβλημα να αυξήσουμε το πλαφόν. Δεν τίθεται θέμα. Απλά επειδή το κέντρο, η κεντρική υπηρεσία έχει μεγαλύτερη ευελιξία λόγω και της δυνατότητας αποκεντρώσεως με εξωτερικούς αξιολογητικούς οίκους, κρατάμε περισσότερα στο κέντρο και εν συνεχεία βλέποντας ανάλογα θα κινηθούμε. 
      Ζήτησε ο κ. Σγουρίδης να δώσουμε 15% και στις μεγάλες επιχειρήσεις ειδικά στη Θράκη. Δυστυχώς, κύριε Σγουρίδη, δεν επιτρέπεται το 15% να φύγει πέρα από τις μικρομεσαίες επιχειρήσεις βάσει των κανόνων της Ευρωπαϊκής ‘Ενωσης. Ως εκ τούτου και να θέλαμε δεν μπορούμε να το κάνουμε. Βεβαίως μέχρι σήμερα δεν θα σας κρύψω ότι υπήρχε αυτό το 15% και για τις μικρομεσαίες επιχειρήσεις αλλά ποτέ δεν αξιοποιήθηκε. 
      Επίσης όσον αφορά την πρόταση του κ. Καραμάριου, να βάλουμε στο άρθρο 9.1 πέρα από την επικράτεια και ειδικά για νησιωτικές και ορεινές περιοχές, δεν έχω καμία δυσκολία να το αποδεχθώ. Θα παρακαλέσω δε αυτό να γραφεί στα Πρακτικά. 
      ΠΡΟΕΔΡΕΥΩΝ (Γεώργιος Σούρλας):  Παρακαλώ, κύριε Υπουργέ, πείτε μας συγκεκριμένα πού γίνεται αυτή η διόρθωση και ποια είναι η διατύπωση. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Είναι στο άρθρο 9.1. Στην έκτη σειρά μετά τις λέξεις «της επικράτειας» προστίθενται οι λέξεις «ιδιαίτερα των νησιωτικών και ορεινών περιοχών,…» και συνεχίζει το κείμενο ως έχει. 
      Τέλος, κύριε Πρόεδρε, θα παρακαλούσα να γίνουν μερικές διορθώσεις στο σχέδιο νόμου οι οποίες έχουν ως εξής: 
      Άθρο 7.
      Παράγραφος 3 περίπτωση (α) προστίθεται μετά τις λέξεις Τεχνικού Επιμελητηρίου Ελλάδος «και κατά περίπτωση, όπου απαιτείται από το αντικείμενο της επένδυσης, από γεωτεχνικό μέλος του Γεωτεχνικού Επιμελητηρίου Ελλάδος».
      Άρθρο 7
      Παράγραφος 20 περίπτωση (γ) προστίθεται περίπτωση (δ) ως εξής:
      «(δ) Η έναρξη δαπανών για την υπαγωγή στην ενίσχυση της φορολογικής απαλλαγής ισχύει μετά από δύο μήνες από τη δημοσίευση του παρόντος».
      Άρθρο 12.
      Παράγραφος 10, το περιεχόμενο της παραγράφου αντικαθίσταται ως εξής:
      «Για τις διαδικασίες και τα όργανα ελέγχου των επενδύσεων του άρθρου 6 του ν. 2996/2002 (Ελληνικό Σχέδιο Οικονομικής Ανασυγκρότησης των Βαλκανίων ΕΣΟΑΒ) ισχύουν οι διατάξεις του παρόντος».
      Αυτές τις διορθώσεις θα τις καταθέσω για να περιληφθούν και στα Πρακτικά. 
      Κλείνοντας, κύριε Πρόεδρε και κύριοι συνάδελφοι θα ήθελα να παρακαλέσω να δεχθείτε τις ευχαριστίες μου ως εκπροσώπου του Υπουργείου Οικονομίας και Οικονομικών, για μια πολύ καλή συζήτηση που είχαμε, για μια εποικοδομητική ανταλλαγή απόψεων. Και θέλω να πιστεύω ότι αυτοί οι οποίοι θα υπερψηφίσουν αυτό το νομοσχέδιο δεν θα απογοητευτούν, εκείνοι δε οι οποίοι θα το καταψηφίσουν θα διαψευστούν. 
      Σας ευχαριστώ. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά τις  προαναφερθείσες διορθώσεις , οι οποίες έχουν ως εξής:
      ΔΙΟΡΘΩΣΕΙΣ ΣΤΟ ΣΧΕΔΙΟ ΝΟΜΟΥ
      «Κίνητρα Ιδιωτικών Επενδύσεων για την Οικονομική Ανάπτυξη 
      και την Περιφερειακή Σύγκλιση»
      Άρθρο 7
      Παρ. 3 περ. (α) προστίθεται μετά τις λέξεις Τεχνικού Επιμελητηρίου Ελάδος «και κατά περίπτωση, όπου απαιτείται από το αντικείμενο της επένδυσης, από γεωτεχνικό μέλος του Γεωτεχνικού Επιμελητηρίου Ελλάδος»
      Άρθρο 7
      Παρ. 20 περ.(γ) προστίθεται περίπτωση (δ) ως εξής:
      «(δ) Η έναρξη δαπανών για την υπαγωγή στην ενίσχυση της φορολογικής απαλλαγής ισχύει μετά δύο μήνες από την δημοσίευση του παρόντος».
      Άρθρο 12
      Παρ. 10 το περιεχόμενο της παραγράφου αντικαθίσταται ως εξής:
      «Για ης διαδικασίες και τα όργανα ελένχου των επενδύσεων του άρθρου 6 του Ν.2996/2002 (Ελληνικό Σχέδιο Οικονομικής Ανασυγκρότησης των Βαλκανίων Ε.Σ.Ο.Α.Β.) ισχύουν οι διατάξεις του παρόντος.»
                                                             9 Δεκεμβρίου 2004
                                                Ο Υφυπουργός Εθνικής Οικονομίας
                                                                   ΧΡ. ΦΩΛΙΑΣ»)
      ΠΡΟΕΔΡΕΥΩΝ (Γεώργιος Σούρλας): Ο εισηγητής της Νέας Δημοκρατίας κ. Λέγκας έχει το λόγο για να δευτερολογήσει. 
      ΝΙΚΟΛΑΟΣ ΛΕΓΚΑΣ:  Κύριε Πρόεδρε, θα περιοριστώ σε κάποιες παρατηρήσεις.
      Κύριε Υπουργέ, πριν από λίγο δεν ικανοποιήσατε το αίτημα να αυξηθεί για την περιφέρεια το όριο ελέγχου από τα 2.000.000 ευρώ στα 3.000.000 ευρώ με το αιτιολογικό ότι οι περιφέρειες θα υπερφορτωθούν με νέες επενδυτικές προτάσεις. Νομίζω ότι το κέντρο θα υπερφορτωθεί από τις προτάσεις μετά τη μείωση την οποία κάνατε στην περιφέρεια. Και εκτός των άλλων θα πρέπει να  συγκρίνετε τους χρόνους οι οποίοι αναλώνονται μέχρι σήμερα για την έγκριση αυτών των επενδυτικών σχεδίων ανάμεσα στις περιφερειακές υπηρεσίες και στο κέντρο. Έτσι θα βγάζαμε χρήσιμα συμπεράσματα. Να δούμε τελικά πώς περπατάνε οι επενδύσεις που υποβάλλονται στο κέντρο και πώς περπατάνε οι επενδύσεις που υποβάλλονται στην περιφέρεια.  Αν είχαμε αυτό το στοιχείο νομίζω ότι θα ήμασταν έτοιμοι σήμερα να αποφασίσουμε για το όριο των  3.000.000 ευρώ να ισχύει για τις περιφερειακές υπηρεσίες τις οποίες εκτός των άλλων θα πρέπει να εμπιστευόμαστε. Το επαναλαμβάνω για μια ακόμα φορά. 
      Όσον αφορά τώρα κάποιες απόψεις που ακούστηκαν πριν από λίγο οι οποίες ήταν και εντυπωσιακές, θα επιχειρήσω πολύ σύντομα, κύριε Πρόεδρε, να διαλύσω στο μέτρο του εφικτού το θολό πεδίο της πολιτικής αντιπαράθεσης το οποίο διαμόρφωσαν κάποιες τοποθετήσεις των συναδέλφων μου από το ΠΑΣΟΚ.
      Είπε προηγουμένως κάποιος συνάδελφος ότι κίνητρα που είναι για όλους δεν θεωρούνται κίνητρα. Την ίδια στιγμή που έλεγε αυτά έσπευσε να ζητήσει την επέκταση του 15% και για τις άλλες επιχειρήσεις, για τις μεγάλες επιχειρήσεις του νομού του και της Θράκης. Δεν μπορεί να συμβαδίζουν αυτά τα δύο. Δεν μπορεί από τη μία να λες ότι όταν ανοίγεις το παιχνίδι χάνεται το παιχνίδι και από την άλλη να ζητάς να ανοίξει αυτό το παιχνίδι. 
      Επανήλθε πάλι το επιχείρημα της δημοφιλίας. Το άκουσα από όλες τις πτέρυγες  της Αντιπολίτευσης. 
      Μα, δεν θέλουμε ένα νόμο δημοφιλή, δεν θέλουμε ένα νόμο φιλικό; Μα επιτέλους τι θέλουμε; Ένα νόμο απόμακρο, απροσπέλαστο; 
      Κυρίες και κύριοι συνάδελφοι, η αγορά είναι πολύ απαιτητική. Δεν μπορούμε να εμπαίζουμε την αγορά, ούτε επίσης να την κοροϊδεύουμε. Δεν μπορούμε να στήνουμε ένα οικοδόμημα και βεβαίως να μην υπάρχει υπόβαθρο. Σαφώς και θα υπάρξουν πόροι και σαφώς θα λειτουργήσει αυτός ο αναπτυξιακός νόμος. Δεν μπορώ να καταλάβω πώς τόσο υπεραπλουστευτικά σήμερα λέτε ότι αυτός ο νόμος απλά μοιράζει προσδοκίες. Σας είπαμε και πάλι, δεν έχουμε εκλογές, δεν βρισκόμαστε σε προεκλογική περίοδο, αποβάλλετε αυτήν τη φοβία, σε τρία χρόνια θα έχουμε εκλογές. Ε, σε όλο αυτό το χρονικό διάστημα να είσθε σίγουροι ότι θα κριθεί ο αναπτυξιακός νόμος και βεβαίως θα κριθεί στην ουσία και όχι στις άυλες υποσχέσεις.
      Τέλος –και επειδή το άκουσα να το υποστηρίζουν αρκετοί συνάδελφοι-  ειπώθηκε και νομίζω ότι είναι εξωπραγματικό, ότι ο νόμος αυτός δεν στηρίζει τη μικρομεσαία επιχείρηση. Έλεος! Αν κάνει κάτι αυτός ο νόμος είναι ότι στηρίζει κατ’ εξοχήν τη μικρομεσαία επιχείρηση. Το είπε και ο κ. Σγουρίδης προηγουμένως. Τι είπε; Ότι τα κίνητρα τα οποία δίνουμε στη μικρομεσαία επιχείρηση βεβαίως το 15%, μόνο στη μικρομεσαία επιχείρηση μπορεί να πάει στο πλαίσιο των κατευθυντήριων γραμμών του άρθρου 4,9. Αν μη τι άλλο προδιαγράφουν την πρόθεση της Κυβέρνησης, να στηρίξει τη μικρομεσαία επιχείρηση. 
      Να δούμε και κάτι άλλο, τι λέει η ΓΣΕΒΕΕ και θα το καταθέσω στα Πρακτικά: «Παρ’ όλα αυτά εμείς θεωρούμε ότι ο νέος αυτός νόμος φαίνεται να είναι λειτουργικότερος από τον προηγούμενο και τουλάχιστον επιδιώκει να απευθυνθεί και στις μικρές επιχειρήσεις». 
      Ποιος τα λέει; Ο ΣΕΒ τα λέει; Η ΓΣΕΒΕΕ τα λέει. Και, τέλος πάντων, δεν πήρατε το μήνυμα από τις περιφέρειες; Εγώ τουλάχιστον το πήρα. Πήρα το μήνυμα από την περιφέρειά μου, από το Νομό Τρικάλων, απ’ όλους τους φορείς οι οποίοι υποστήριξαν και χαιρέτισαν το συγκεκριμένο νομοσχέδιο. Και βεβαίως μιλάμε για φορείς μικρομεσαίων επιχειρήσεων.
      Αλλά να δούμε τι λέει και το Εμπορικό και Βιομηχανικό Επιμελητήριο Αθηνών, στο κεφάλαιο «προτάσεις – παρατηρήσεις»: «Τα άρθρα αυτά χρήζουν ιδιαίτερης ανάγκης, γιατί δημιουργούν αρκετά ερωτηματικά, λόγω της σχετικής ασάφειας». Και ρωτάει: «Γιατί μόνο μικρές και μεσαίες επιχειρήσεις να ενισχύονται;».
      Αλλά να δούμε τι λέει η ΟΚΕ: «Ο νόμος αυτός προσβλέπει στην αύξηση των επιδοτήσεων για τις μικρομεσαίες επιχειρήσεις που μπορούν να φθάσουν έως και το 55% σε ορισμένες επιχειρήσεις όπως σε επιχειρήσεις που δραστηριοποιούνται σε παραμεθόριες περιοχές, καθώς και σε νομούς με κατά κεφαλή ΑΕΠ, μικρότερο ή ίσο του 65% του μέσου όρου της Ευρωπαϊκής Ένωσης».
      Κλείνοντας, κύριε Πρόεδρε, χαιρετίζω την ψήφιση του συγκεκριμένου νομοσχεδίου. Είναι ένα εργαλείο ανάπτυξης, ένα εργαλείο που θα προσφέρει στην περιφέρεια, ένα εργαλείο που ανατρέπει τις μέχρι σήμερα πολιτικές που επέφεραν την επενδυτική άνοια στην περιφέρεια και σε όλους τους νομούς.
      Σας ευχαριστώ.
      (Στο σημείο αυτό ο Βουλευτής κ. Νικόλαος Λέγκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Πρόεδρε, να διευκρινίσω για το θέμα των ορίων. Η μείωση που κάναμε ήταν από 2.100.000 ευρώ σε 2.000.000 ευρώ. Δεν ήταν μεγάλη. Αλλά εκείνο που θέλω να επισημάνω, εάν φανεί στην πορεία ότι κάναμε λάθος, δεν έχουμε κανένα πρόβλημα να το αναγνωρίσουμε και βάσει του άρθρου 7β που μας παρέχει τη δυνατότητα να το αναπροσαρμόσουμε, όπου το 7β λέει ότι τα όρια των παραπάνω υποπεριπτώσεων Ι, ΙΙ, ΙΙΙ και ΙV, μπορεί να αναπροσαρμόζονται με απόφαση του Υπουργού Οικονομίας και Οικονομικών. Μακάρι να υπάρχει η δυνατότητα και θα γίνει, να είσθε βέβαιοι γι’ αυτό. 
      ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑΣΟΚ κ. Χρίστος Βερελής έχει το λόγο. 
      ΧΡΙΣΤΟΣ ΒΕΡΕΛΗΣ : Κύριε Πρόεδρε, κλείσαμε τέσσερις μέρες συνεδριάσεων. Μίλησαν ογδόντα πέντε συνάδελφοι. Οι ογδόντα πέντε αυτοί συνάδελφοι είχαν κάτι να πουν. Δεν ενσωματώθηκε ούτε μία παρατήρηση ουσίας. Είναι μοναδικό φαινόμενο για τη Βουλή. Δεν ξέρω τι ήθος είναι αυτό, τι αντίληψη είναι αυτή. Ογδόντα πέντε άνθρωποι κατέθεσαν τη σκέψη τους, ασχολήθηκαν με το νομοσχέδιο και δεν ενσωματώθηκε ούτε μία πρόταση ουσίας. Ενσωματώθηκε το ευχολόγιο που έβαλε ο κ. Καραμάριος -καλά έκανε και το έβαλε- αλλά είναι  περισσότερο κάτι το οποίο δεν αντιμετωπίζει θέμα ουσίας. Μία ευχή είναι, κύριε Καραμάριε. 
      Το δεύτερο. Δεν βρίσκω το λόγο να μιλήσω πάλι. Θέσαμε θέμα να αποκτήσει αυτός ο νόμος κάποια στόχευση λόγω της ανάμιξης τραπεζών, λόγω της επιδότησης συγκεκριμένων επενδυτικών σχεδίων, λόγω της μη ύπαρξης των αξιολογητών, έτσι χύδην, όπως μπαίνουν μέσα, να υπάρξει μία δικλίδα ασφαλείας προκειμένου να μην είναι σε αόριστο χρόνο η εφαρμογή του νόμου κ.ο.κ. Δεν έγινε τίποτα απ’ όλα αυτά δεκτό. Ακόμη και η περίφημη ιστορία της ανακήρυξης ως υπερκορεσμένων τουριστικά περιοχών, την οποία ζήτησαν όλοι οι συνάδελφοι αν δεν απατώμαι ούτε και αυτή δεχτήκατε καν να τη συζητήσετε. 
      Η δεύτερη παρατήρηση: Το νομοσχέδιο το αφήσατε έτσι ως έχει για έναν πολύ απλό λόγο. Γνωρίζετε, κύριε Υπουργέ  -και εδώ πρέπει να κάνω μια μικρή παρένθεση και να πω ότι η Κυβέρνηση κερδίζει από το γεγονός ότι έχει εσάς σ’ αυτήν τη θέση που είσθε τόσο συμπαθής και μπορείτε σε μεγάλο βαθμό και αποσβένετε την κριτική, αλλά στην ουσία και στο βάθος του χρόνου θα δείτε ότι αυτά τα πράγματα θα λειτουργήσουν πολύ αρνητικά. Διότι, για να πω κάτι, να το ακούσει και ο κ. Λέγκας, με τον οποίο είχαμε πολύ καλή συνεργασία από τη θέση του, το νομοσχέδιο είναι επί τη εμφανίσει ευχάριστο, στην πορεία δεν θα είναι χρήσιμο. Και δεν φθάνει να είναι κάτι ευχάριστο, πρέπει να είναι χρήσιμο. Δεν θα είναι λοιπόν χρήσιμο αυτό το νομοσχέδιο. Δεν θα λειτουργήσει, διότι δεν υπάρχουν χρήματα, κύριε Υπουργέ. Γνωρίζετε ότι δεν υπάρχουν χρήματα. Και για το λόγο αυτόν θέλετε να κερδίσετε ένα κάποιο διάστημα. Και δεν υπάρχουν χρήματα για γνωστούς λόγους. Δεν υπάρχουν χρήματα διότι εσείς φροντίσαμε με την τακτική σας να έχουμε προβλήματα. Και τα προβλήματα αυτά έρχονται και θα είναι αρκετά μεγάλα. 
      Φροντίσατε για παράδειγμα, για λόγους που εσείς γνωρίζετε και που έχουν καταλάβει οι πάντες, να διογκώσετε το χρέος. Με το ζόρι να διογκωθεί το χρέος, αφαιρώντας από τον υπολογισμό του χρέους αυτά τα οποία λογίζονταν επί χρόνια, που ήταν τα αποθέματα του Ταμείου Παρακαταθηκών και Δανείων, που είναι κολοσσιαία ποσά και αυτό έγινε για πρώτη φορά και δεν μας το εξήγησε κανείς, το ανακαλύψαμε μόνοι μας. 
      Για τα ελλείμματα ισχύει το ίδιο, αλλά αυτό είναι μια άλλη κουβέντα. Μάλιστα άκουσα και συνάδελφο να αναπτύσσει την πρωτοφανή άποψη –ανεξάρτητος συνάδελφος είναι αυτός, εκλέχθηκε με τη σημαία του κόμματός μας, δεν πειράζει- ότι πρέπει να κεφαλαιοποιήσουμε τις υποχρεώσεις προς τα ασφαλιστικά ταμεία που έχει το δημόσιο και να τα λογίσουμε και αυτά στο χρέος. Ε, ας κεφαλαιοποιήσουμε και τους μισθούς των δημοσίων υπαλλήλων για τα είκοσι χρόνια και ας το λογίσουμε και αυτά στο χρέος. Μα τι είναι το κράτος; Ανώνυμη εταιρεία είναι; Δεν είναι έτσι. Και παραπλανάται ο κόσμος που ακούει αυτές τις καινοφανείς απόψεις. 
      Και επειδή εγώ δεν θα αναφερθώ άλλο σε συγκεκριμένα άρθρα, διότι θέλω να εκφράσω την απογοήτευσή μου, διότι όλη η διαδικασία δεν ενσωμάτωσε επαναλαμβάνω ούτε μία παρατήρηση ουσίας. 
      Ήθελα να πω, επειδή έγινε μεγάλη κουβέντα περί «τραχανά», ότι εν πάση περιπτώσει υπάρχουν δύο ειδών τραχανά. Και στην πορεία θα αποδειχτεί για σας ο τραχανάς ξινός. Αυτή είναι η τελική μου παρατήρηση και ευχαριστώ και εγώ για την όλη διαδικασία και για τη συνεργασία την οποία είχαμε. 
      ΠΡΟΕΔΡΕΥΩΝ (Γεώργιος Σούρλας):  Κύριε Βερελή, να μη μιλήσουμε άλλο για τραχανά, γιατί είναι και περασμένη η ώρα και θα έχουμε φαινόμενα γαστρικά! 
      Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Ο αναπτυξιακός νόμος, που σε λίγα λεπτά με την ψήφισή του από την Πλειοψηφία γίνεται νόμος, είναι μία πλευρά στο σύνολο της πολιτικής που ακολουθεί η Κυβέρνηση, μία πλευρά που στο κέντρο της έχει την ανταγωνιστικότητα των επιχειρήσεων. Γι’ αυτό ακριβώς όλες οι προτάσεις που έγιναν έχουν σχέση με τις ανάγκες των μικρών επιχειρήσεων, των αυταπασχολούμενων, όλες αυτές δεν ήταν επιλέξιμες μέσα στο χάρτη της Ευρωπαϊκής Ένωσης. 
      Αυτό βγάζει πολλά συμπεράσματα και είναι ανάγκη να βγάλουν συμπεράσματα και όλοι οι Βουλευτές. Γιατί εάν ψηφίσουμε το νόμο ο οποίος δεν δίνει λύση και απάντηση στις επί μέρους προτάσεις που κάνουμε, που απαντούν στα προβλήματα του κόσμου που ο καθένας έρχεται εδώ και τον εκπροσωπεί, έχουμε ευθύνη, είμαστε συνυπεύθυνοι. Έχει αποδειχτεί σήμερα ότι ούτε μικρά προβλήματα μπορείς να λύσεις, μπορείς να αντιμετωπίσεις, όταν ενισχύεις αυτήν την πολιτική, η οποία όλα τα κίνητρα τα δίνει στους μεγαλοεπιχειρηματίες.
      Ο αναπτυξιακός νόμος γι’ αυτό υπάρχει. Δεν είναι μόνο αυτός. Είναι το σύνολο της πολιτικής της Κυβέρνησης. Όλος ο θόρυβος που γίνεται το τελευταίο διάστημα -σε σχέση με την απογραφή και όλα αυτά- δεν γίνεται για τίποτα άλλο επί της ουσίας, παρά για να προλειάνει το έδαφος για την επόμενη σκληρή λιτότητα που θα έλθει. Γι’ αυτό είναι ανάγκη να κάνει ο κόσμος το κουμάντο του, να βγάλει συμπεράσματα, να αντισταθεί, για να αντιπαλέψει αυτήν την πολιτική, για να έχει και κατακτήσεις μέσα από την πίεση αλλά και συνολικότερα να δημιουργήσει τις συνθήκες να ανατρέψει αυτήν την πολιτική. 
      Θα ήθελα όμως να πω ότι εκ μέρους της Κυβέρνησης η παρουσία του κυρίου Υφυπουργού ξεχώρισε για την ειλικρίνειά του. Και αυτό να το πούμε. Ειλικρίνεια αυτονόητη. Παραδέχθηκε αυτά που ο καθένας διαβάζει στα απλά ελληνικά στο νομοσχέδιο. Αντιθέτως, αποτελεί πρόβλημα -που πρέπει να σας πω ότι δεν με ξαφνιάζει καθόλου, ούτε εμένα προσωπικά ούτε σαν κόμμα- η στάση των Υπουργών και Οικονομίας και Ανάπτυξης, αλλά και του Κυβερνητικού Εκπροσώπου που ήλθε εδώ. Και πραγματικά «με λόγια λόγια θαρρείς ότι χτίζουνε ανώγια και κατώγια». Έλυσαν τα προβλήματα, βρισκόμαστε σε μια κατάσταση ευημερίας, αυτό ειπώθηκε. Και ο καθένας και στην επιτροπή σε τέσσερις πολύωρες συνεδριάσεις αλλά και στην Αίθουσα του Κοινοβουλίου έκανε σε όλες τις ομιλίες του προεκλογικές ομιλίες. Νομίζω ότι και αυτά είναι βήματα από τα οποία ο καθένας μπορεί να βγάλει τα συμπεράσματά του. 
      Είδατε αυτό που σας έλεγα; Το είπα και επί της αρχής και επί των άρθρων ότι τελικά απλά ζητήματα καθημερινότητας δεν μπορούν να λυθούν μέσα στο πλαίσιο της Ευρωπαϊκής Ένωσης, ότι μέσα στην Ευρωπαϊκή Ένωση έχουν μέλλον μόνο οι πολυεθνικοί όμιλοι και όσο κυριαρχεί αυτή η λογική δεν θα αντιμετωπίζετε αυτά τα προβλήματα. Δεν είναι δογματισμός. Είναι και αγκύλωση αυτό το πράγμα, να θεωρούμε εθνικούς ευεργέτες αυτούς που πραγματικά παίρνουν τον ιδρώτα και το μόχθο των πολλών και αυτοί υποφέρουν. Γι’ αυτό ακριβώς τα συμπεράσματα που μπορούν να βγουν το επόμενο διάστημα νομίζουμε ότι θα είναι σημαντικά.
      Όσο και για τη ΓΣΕΕ και  τη ΓΣΒΕΕ που ακούστηκε, να πούμε τα πράγματα καθαρά και με το όνομά τους. Βεβαίως, είναι ευχαριστημένοι. Η πλειοψηφία και ο συσχετισμός είναι πλειοψηφία ΠΑΣΟΚ και Νέα Δημοκρατία. Μάλιστα, ήταν χαρακτηριστικός ο πρόεδρος των βιομηχάνων που είπε: «Συμφωνούμε με τους κοινούς άξονες της ΓΣΕΕ. Έχουν κέντρο τους την ανταγωνιστικότητα». Και από την άλλη θα κάνουν κινητοποιήσεις την επόμενη εβδομάδα εν όψει του προϋπολογισμού, γιατί ακριβώς έχουν παράπονα για τα προβλήματα των εργαζομένων που δεν λύνονται. Μα δεν γίνονται και τα δυο. 
      Υπάρχει όμως κίνημα το οποίο αντιστέκεται σ’ αυτήν την πολιτική. Και θα αποδειχθεί σήμερα το απόγευμα από τη συγκέντρωση του Πανεργατικού Αγωνιστικού Μετώπου έξω από τη Βουλή, αλλά και αύριο ιδιαίτερα από τη συγκέντρωση που θα γίνει από τη νεολαία της χώρας μας, από τα παιδιά, από τους σπουδαστές και τους φοιτητές, ότι υπάρχει κόσμος που αντιστέκεται. Δεν είναι πλειοψηφικό ρεύμα σαφέστατα, αλλά υπάρχει τάση και τα επόμενα χρόνια θα υπάρχει μια ανάκαμψη του κινήματος που θα μπορέσει να ανατρέψει στο σύνολο αυτήν την πολιτική.
      Να είστε καλά. Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μαγκριώτης για δύο λεπτά.
      ΙΩΑΝΝΗΣ ΜΑΓΚΡΙΩΤΗΣ: Να υπάρξει ανοχή στο χρόνο, κύριε Πρόεδρε, όπως για τον Υπουργό.
      Εγώ, κύριε Πρόεδρε, δεν θα ήθελα να είμαι στη θέση του φίλου μου κ. Φώλια να απολογείται ή να προσπαθεί να τεκμηριώσει ένα σχέδιο νόμου στο οποίο είμαι βέβαιος ότι έχει βασικές διαφωνίες. Άλλωστε, είχε δεσμευθεί για κάποια πολύ σημαντικά πράγματα ειδικά στη Δράμα και στην Καβάλα όπως και στη Θεσσαλονίκη, για τα οποία εμείς τώρα τον εγκαλούμε να τοποθετηθεί. Η Κυβέρνηση έχει συνολικά αποφασίσει κάποια πράγματα και είναι υποχρεωμένος ως μέλος της να τα υπερασπιστεί σήμερα στην Αίθουσα του Κοινοβουλίου.
      Όμως, κάνουν κακό στην περιφέρεια, αγαπητέ κύριε Υπουργέ, οι ρυθμίσεις που περιέχονται στο συζητούμενο νομοσχέδιο. Και βεβαίως δεν μπορείτε να μας πείσετε ούτε μπορώ να καταλάβω πώς έχετε καταφέρει μέσα σε ένα προφορικό, διαρκή και ανοικτό διάλογο με την Ευρωπαϊκή Ένωση να έχετε συναποφασίσει το σύνολο του νομοσχεδίου και για τη Δράμα και την Καβάλα να επικοινωνείτε γραπτώς. Αυτό και μόνο, κύριε Υπουργέ, καταδεικνύει ότι θέλετε να κερδίσετε χρόνο, να το στείλετε στις καλένδες, για να εκτονώσετε τις αντιδράσεις των κατοίκων της Καβάλας και της Δράμας. Αν δεν καταλαβαίνω αυτό που λέτε και ξαναλέτε, κύριε Φώλια, εγώ και οι άλλοι συνάδελφοι από τη Δράμα και την Καβάλα όπως και άλλοι συνάδελφοι που το ζήτησαν, δεν έχει και τόσο μεγάλη σημασία. Σημασία έχει όμως για την Κυβέρνηση και για όλους μας ότι οι κάτοικοι της Δράμας και της Καβάλας δεν σας έχουν καταλάβει. Δεν τους έχετε πείσει και γι’ αυτό σήμερα διαδηλώνουν ενάντια σ’ αυτό που κάνετε. Σ’ αυτούς πρέπει να απολογηθείτε και αυτούς πρέπει να πείσετε.
      Έρχομαι στα θέματα της περιφέρειάς μας, της Θεσσαλονίκης. Οι φορείς του παραγωγικού κόσμου της Θεσσαλονίκης και της βόρειας Ελλάδας σάς ζητούν δύο-τρία πολύ συγκεκριμένα πράγματα και σήμερα πάλι με ανακοινώσεις τους. Και αυτοί φαίνεται ότι δεν μπορούν να καταλάβουν. Και σας το ζητώ. Λένε: «Βάλτε πλαφόν στα ολοκληρωμένα επενδυτικά προγράμματα και στις ειδικές επενδύσεις στο Λεκανοπέδιο, γιατί το μεγάλο ποσοστό των πόρων θα απορροφηθεί εκεί. Και όχι μόνο τη σύγκλιση με την περιφέρεια δεν θα φέρει αλλά την απόκλιση.» Σας το ζητούν πολύ συγκεκριμένα. Σας το έχουν ζητήσει και προσωπικά και το ζήτησαν και στη Διαρκή Επιτροπή. Ιδού λοιπόν η ευθύνη σας και το έργο σας. Πράξτε το, για να τους πείσετε, για να πάψουν να διαφωνούν και να πάψουν να ζητούν όλα αυτά τα πράγματα.
      Τρίτον, όσον αφορά τα χρήματα του προϋπολογισμού, πείτε απλώς πού φαίνονται τα χρήματα που θα δώσετε για το Πρόγραμμα Δημοσίων Επενδύσεων για το 2005, πού φαίνονται τα χρήματα που θα δώσετε για την υποστήριξη του αναπτυξιακού νόμου. Και πείτε αν δεσμεύεστε για τα χρήματα αυτά. Εμείς σας μιλάμε συγκεκριμένα. Σας καταθέσαμε τα δραματικά μειωμένα προγράμματα δημοσίων επενδύσεων για όλους τους τομείς της ανάπτυξης που υποτίθεται ότι θα στηριχθούν από το νόμο και για όλα τα παραγωγικά Υπουργεία. Και επειδή ακριβώς ήδη και ο κ. Αλμούνια και ο κ. Αλογοσκούφης το έχει παραδεχθεί ότι δεν πρόκειται να πετύχετε τους στόχους του προϋπολογισμού του 2005 -θα εκτροχιαστεί- ζητήσατε να σας δώσουν ακόμη ένα χρόνο προσαρμογής. Είναι βέβαιο ότι θα πάτε σε δραματικές επιπλέον περικοπές ή σε πρόσθετα φορολογικά μέτρα μέσα στο 2005, βεβαίως μετά το Μάρτιο πάντα. Το έχετε παραδεχτεί. Το λέει σήμερα ο κ. Αλμούνια στην ανακοίνωσή του. Από πού θα κόψει; Η κάθε κυβέρνηση το πρώτο που κόβει είναι το Πρόγραμμα Δημοσίων Επενδύσεων. Είναι το πιο εύκολο. Θα τα μειώσετε ακόμη περισσότερο.
      Έχουμε, λοιπόν, ένα χρόνο εφαρμογής -και το λέω στους αγαπητούς συναδέλφους της Νέας Δημοκρατίας- το 2006, με ήδη δραματικά μειωμένους πόρους στο Πρόγραμμα Δημοσίων Επενδύσεων που θα κοπούν ακόμη περισσότερο. Άρα είναι άνευ αντικρίσματος και καθόλου χρήσιμος αυτός ο αναπτυξιακός νόμος. Θα έρθετε το 2005 και ξέρετε τι θα πείτε, κύριε Υπουργέ; Θα πείτε «Τι να κάνουμε; Το ΠΑΣΟΚ έφταιγε που δεν ήταν προετοιμασμένη η χώρα, για να εφαρμοστεί ο νόμος». Το 2006 θα έρθει η Ευρωπαϊκή Ένωση, θα αλλάξει τον αναπτυξιακό χάρτη –το γνωρίζετε καλά- θα μειώσει όλες τις ενισχύσεις. Γι’ αυτό μη δίνετε ετεροχρονισμένες και νέες προσδοκίες. 
      Κύριε εισηγητά της Πλειοψηφίας, βεβαίως εκ του αποτελέσματος θα κριθείτε. Απλώς όμως αυτό το αποτέλεσμα συνεχώς το στέλνετε στο μακρινό μέλλον, γιατί δεν θέλετε να ελέγχεστε και να κρίνεστε καθημερινά και ιδιαίτερα όσο πηγαίνουμε προ το Μάρτιο. Όσον αφορά τη ΓΣΕΒΕΕ, διαβάζετε επιλεκτικά μία πρόταση. Λέει ότι επιδιώκει την ενίσχυση των μικρομεσαίων. Λέει, όμως, η ΓΣΕΒΕΕ -και γι’ αυτό απορρίπτει το νομοσχέδιο- ότι έτσι όπως αναπτύσσονται οριζόντια τα κίνητρα, ουσιαστικά θα ενισχυθεί το κέντρο και όχι η περιφέρεια. Και, δεύτερον, λέει η ΓΣΕΒΕΕ ότι δεν υπάρχουν πόροι. Σε αυτά, αγαπητέ εισηγητά της Πλειοψηφίας, πρέπει να απαντήσετε και να μην κάνετε επιλεκτική χρήση κάποιων παραγράφων των παρεμβάσεων των φορέων, όπως και στη ΓΣΕΕ, στην ΑΔΕΔΥ, στην ΠΑΣΕΓΕΣ, που καθολικά διαφωνούν με το συζητούμενο νομοσχέδιο. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ξενοφών Βεργίνης. 
      ΞΕΝΟΦΩΝ ΒΕΡΓΙΝΗΣ: Ευχαριστώ, κύριε Πρόεδρε. 
      Κύριε Υπουργέ, λυπάμαι γιατί πρέπει να κατέβω στη Λευκάδα και θα δεν να τους πω κάτι καινούργιο, έστω ότι κάτι κατάφερα. Ειλικρινά σας λέω, στο άρθρο 5 παράγραφος 6 στο εδάφιο δ’ -το είπα και στους συμβούλους σας-  αναφέρετε την έναρξη υλοποίησης των επενδυτικών σχεδίων και κυρίως σε ό,τι αφορά «από άλλα φυσικά φαινόμενα». Εκεί πρόκειται και για σεισμούς. Εάν δεχτούμε το κείμενο ως έχει, λέει ότι η αίτηση υπεβλήθη εντός έτους από το ζημιογόνο γεγονός. Ο μεγάλος σεισμός στη Λευκάδα έγινε τον Αύγουστο του 2003. Περνάνε μερικοί μήνες από τη συμπλήρωση του έτους. Κάντε μας τη χάρη, δείτε το με την ομάδα των συμβούλων σας, να μην είναι δώδεκα μήνες. Κάντε το δεκαοχτώ, έτσι ώστε να μπορέσουν οι σεισμοπαθείς  να υποβάλουν το αίτημά τους πράγματι μέσα σ’ αυτό το περιθώριο. 
      Τέλος, επανέρχομαι στο άρθρο 3 παράγραφος 6 εδάφιο ζ’, εξαιρούνται οι ενισχύσεις στα καταλύματα και ενοικιαζόμενα δωμάτια. 
      Και εκεί μπορεί να συμπεριληφθούν δύο, τρεις νομοί κατ’ εξαίρεση, που είναι ορεινοί. Ο δικός σας, η Λευκάδα κλπ.
      ΠΡΟΕΔΡΕΥΩΝ (Γεώργιος Σούρλας): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Επειδή αμφισβητήθηκε η λογική των επιχειρημάτων μου, θέλω να υπενθυμίσω και κυρίως στον κύριο Υπουργό, που πιστεύω ότι θα καταλάβει, ότι μπορεί να ξεπεραστεί το θέμα του 15% και για τις μεγάλες επιχειρήσεις στη Θράκη, ανεβάζοντας το πλαφόν στη Θράκη για όλες τις επιχειρήσεις και λέγοντας εκεί, πλην Θράκης δεν δίνεται το 15% στις μικρομεσαίες. Κάντε 55% την επιδότηση για τη Θράκη, ανεξαρτήτως επιχειρήσεων και εκεί που λέτε ότι οι μικρομεσαίες επιχειρήσεις κάτω του 65% κατά μέσο όρο Εθνικού Ακαθάριστου Προϊόντος κατά κεφαλήν να γίνει πλην Θράκης. Αυτόματα καλύπτετε και τις μεγάλες επιχειρήσεις. Δεν θέλετε να το κάνετε;
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Δεν γίνονται αυτά.
      ΠΑΝΑΓΙΩΤΗΣ ΣΓΟΥΡΙΔΗΣ: Σας επαναλαμβάνω, λοιπόν, ότι είναι ταφόπλακα. Θα δείτε -Xαλιωρής, Ζερίτης, Μοσκόφ- όλες οι μεγάλες επιχειρήσεις της ΒΙΠΕ Κομοτηνής και της Αλεξανδρούπολης, που έχουν πάνω από διακόσιους πενήντα εργαζόμενους, θα αρχίσουν να τους μειώνουν. Οι τριακόσιοι εργαζόμενοι θα γίνονται διακόσιοι. Και θα γίνονται σταδιακά. Είναι ταφόπλακα σας λέω. Δεν θέλετε να το καταλάβετε ή δεν θέλετε να το κάνετε.
      Ένα δεύτερο επιχείρημα, το οποίο αμφισβητήθηκε. Κίνητρα που δίνονται αδιακρίτως πολιτικής, χωρίς να υπάρχει συγκεκριμενοποίηση σε κατευθύνσεις και κατηγορίες, όταν δεν υπάρχουν και οι αντίστοιχοι πόροι, τότε καθίστανται ανενεργά. 
      Παράδειγμα: Όταν δίνεις παροχές ανεξαρτήτως προς όλους και δεν έχεις τους πόρους να καλύψεις όλους που θέλουν να πάρουν την παροχή που δίνεις, αυτόματα μπαίνει στην επιλεξιμότητα. Η επιλεξιμότητα δημιουργεί διαπλοκή, δημιουργεί διαφθορά, δημιουργεί ρουσφέτι.
      Άρα είναι προτιμότερο να πεις ότι δίνω διακριτά σε αυτές τις κατηγορίες των επιχειρήσεων όταν διαθέτουν αυτά τα συγκεκριμένα προσόντα, παρά να το κάνεις αδιακρίτως προς όλους. Χαϊδεύεις αυτιά και δημιουργείς ένα νόμο ευχή.
      Για το θέμα της Θράκης δείτε το, κύριε Υπουργέ. Εκτιμώ τη δική σας ικανότητα ως επιχειρηματίας να συλλαμβάνετε αυτό το οποίο πάει να γίνει πάνω στη Θράκη.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Απλώς θα ήθελα να πω στον κ. Σγουρίδη και στον κ. Βεργίνη ότι όσο καλές διαθέσεις και να έχουμε σε κάποια πράγματα, υπάρχουν οι οδηγίες οι κοινοτικές που μας δένουν τα χέρια. Δεν είναι δυνατόν να βάλουμε σε ρίσκο τον αναπτυξιακό νόμο, παρά την πλήρη συμπάθεια που έχουμε για όσα ζητάτε και παρά την απόλυτη κατανόηση. Λυπάμαι πάρα πολύ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 5 έως 12 και εισερχόμαστε στην ψήφισή τους κεχωρισμένως.
      Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτόν, δεκτόν.
      ΧΡΙΣΤΟΣ ΒΕΡΕΛΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτόν, δεκτόν.
      ΧΡΙΣΤΟΣ ΒΕΡΕΛΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 7 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτόν, δεκτόν.
      ΧΡΙΣΤΟΣ ΒΕΡΕΛΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτόν, δεκτόν.
      ΧΡΙΣΤΟΣ ΒΕΡΕΛΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 9 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτόν, δεκτόν.
      ΧΡΙΣΤΟΣ ΒΕΡΕΛΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 10 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτόν, δεκτόν.
      ΧΡΙΣΤΟΣ ΒΕΡΕΛΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτόν, δεκτόν.
      ΧΡΙΣΤΟΣ ΒΕΡΕΛΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 12 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτόν, δεκτόν.
      ΧΡΙΣΤΟΣ ΒΕΡΕΛΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Εισερχόμαστε τώρα στη συζήτηση των τροπολογιών.
      Κύριε Υπουργέ, οι τροπολογίες είναι συνολικά έντεκα εκ των οποίων τρεις είναι εκπρόθεσμες. Επομένως θέλω να τοποθετηθείτε επί των εμπροθέσμων τροπολογιών που είναι οκτώ. Να μας πείτε αν κάνετε δεκτή κάποια από τις τροπολογίες.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Δεν κάνω, αλλά να σας πω το γιατί.
      Όσον αφορά μία τροπολογία του κ. Καραμάριου, είναι θέμα φορολογικό, δεν είναι του αναπτυξιακού νόμου.
      Όσον αφορά μία άλλη, που επίσης είναι οικονομικής πολιτικής, αλλά δεν αφορά το νόμο, το μόνο που έχω να πω είναι ότι οι δύο εξαιρέσεις των 2.201.000 ευρώ είτε των 400.000 ευρώ είναι διαζευκτικές και δεν είναι σωρευτικές, όπως προκύπτει από τα Πρακτικά των συζητήσεων.
      Η τροπολογία του κ. Αηδόνη και του κ. Φλωρίδη, που αφορά τη Δράμα και την Καβάλα, εξηγήσαμε γιατί δεν μπορεί να μπει μέχρι σήμερα.
      Η τροπολογία του κ. Μπαντουβά άπτεται του φορολογικού νόμου και όχι του αναπτυξιακού.
      Η τροπολογία των κυρίων Δένδια και Αλιβιζάτου είναι εκτός του παρόντος νομοσχεδίου.
      Η τροπολογία του κ. Χωματά…
      ΠΡΟΕΔΡΕΥΩΝ (Γεώργιος Σούρλας): Είναι εκπρόθεσμες, κύριε Υπουργέ. Και του κ. Μανιάτη. Του κ. Δένδια, του κ. Μανιάτη και του κ. Χωματά είναι εκπρόθεσμες.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Η τροπολογία του κ. Χωματά, το περιεχόμενο, εμπίπτει στους περιορισμούς του χάρτη περιφερειακών ενισχύσεων και δεν μπορούμε να εξυπηρετήσουμε.
      Για τις υπόλοιπες αναφέρθηκα χθες στα Πρακτικά. Δεν θέλω να επαναλάβω, διότι αφορούσαν τα άρθρα 1 έως 4.
      ΠΡΟΕΔΡΕΥΩΝ (Γεώργιος Σούρλας): Ωστόσο, όμως, κύριοι συνάδελφοι, οι προτείνοντες τροπολογίες μπορούν να πάρουν το λόγο. Θα παρακαλούσα να είστε σύντομοι.
      Ο κ. Καραμάριος έχει καταθέσει δύο τροπολογίες. Η μία τροπολογία είναι με γενικό αριθμό 220 και ειδικό 56 και η δεύτερη με γενικό αριθμό 221 και ειδικό 57.
      Ορίστε, κύριε Καραμάριε, έχετε το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, σε ό,τι αφορά την τροπολογία αυτή, ευχαριστώ πάρα πολύ τον κύριο Υπουργό για τη διευκρίνιση. Θέλω, δηλαδή, να ξεκαθαρίσει το θέμα ότι σε κάθε περίπτωση υπάγονται στη ρύθμιση του άρθρου 39 του ν.3259 όσες οφειλές δεν υπερβαίνουν είτε το ποσό των 2.201.000 ευρώ, το μάξιμουμ, είτε τις 400.000 το μίνιμουμ. Και νομίζω ότι η δήλωση την οποία έκανε, ότι πράγματι στις περιπτώσεις αυτές εάν δεν υπερβαίνει είτε το ανώτερο είτε το κατώτερο υπάγονται στη ρύθμιση, με ικανοποιεί απόλυτα.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αηδόνης, ο οποίος υπέβαλε την τροπολογία με γενικό αριθμό 222 και ειδικό 58.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Θα ήθελα να θίξω λίγο γρήγορα το πρόβλημα που αφορά την τροπολογία για την ένταξη των δύο νομών, Δράμας και Καβάλας. 
      Σήμερα  στη Δράμα και στην Καβάλα υπάρχουν κινητοποιήσεις. Το γνωρίζετε, κύριε Υπουργέ. Αυτές οι κινητοποιήσεις είναι γιατί δεν έχουν πειστεί οι δύο κοινωνίες ότι πραγματικά το Υπουργείο τους αντιμετωπίζει με ειλικρίνεια.
      Επανέρχομαι στο χθεσινό μου ερώτημα που αφορά το τι ακριβώς γράφει μέσα το έγγραφο της Ευρωπαϊκής Ένωσης. Χθες επικαλεστήκατε ότι αυτό το έγγραφο είναι ανυπόγραφο, γι’ αυτόν το λόγο δεν μπορεί να έχει κάποια ισχύ. 
      Θεωρώ ότι αυτή η αιτιολογία από πλευράς Υπουργείου είναι πρωτάκουστη. 
      Πιστεύω, λοιπόν, ότι έστω και αυτήν την ύστατη ώρα, που σε αυτό το κείμενο, το απαντητικό, από την Ευρωπαϊκή Ένωση δεν υπάρχει πουθενά άρνηση, πρέπει να δεχθείτε το πραγματικό, δίκαιο αίτημα αυτών των κοινωνιών.
      ΠΡΟΕΔΡΕΥΩΝ (Γεώργιος Σούρλας): Ο κ. Πάγκαλος έχει το λόγο για την τροπολογία που κατέθεσε με γενικό αριθμό 224 και ειδικό 60.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, όπως ξέρετε ο Νομός Αττικής εξαιρείται στο σύνολό του από την παροχή κάθε είδους ενθαρρύνσεων και κινήτρων. Και η λογική των συναδέλφων και των δύο μεγάλων κομμάτων, που υπέγραψαν την τροπολογία μου, έχει την εξής επιχειρηματολογία:
      Ο Νομός Αττικής περιλαμβάνει δύο τελείως διαφορετικές πραγματικότητες. Η μία είναι η πραγματικότητα που εκφράζεται από το Νομό Πειραιώς και Αθηνών και την Υπερνομαρχία  Αθηνών, Πειραιώς και η άλλη είναι αυτή που εκφράζεται από τις Νομαρχίες Ανατολικής και Δυτικής Αττικής.
      Στους χώρους της Νομαρχίας Ανατολικής και Δυτικής Αττικής υπάρχουν και μεγάλες ανισότητες εισοδημάτων, υπάρχουν τεράστια κοινωνικά προβλήματα, υψηλότατος δείκτης ανεργίας, ομάδες περιθωριακές, των οποίων η ενσωμάτωση επιχειρείται με πολύ μεγάλες δυσκολίες, τσιγγάνοι οι οποίοι ενδημούν, Έλληνες της Ρωσίας και άλλες τέτοιες ομάδες και μεγάλες ομάδες μεταναστών.
      Επίσης, το άλλο επιχείρημα είναι ότι στην περιοχή των Αθηνών πρέπει να προστατεύσουμε το περιβάλλον. Αυτό όμως το επιχείρημα δεν ισχύει σε ό,τι αφορά, πέραν της μεταποίησης, αγροτικές δραστηριότητες, οι οποίες έχουν σχέση με την υψηλή τεχνολογία αιχμής, επιστημονικά εργαστήρια και τέτοιου είδους δραστηριότητες, καθώς και τον τουρισμό. 
      Θέλω να πω τέλος, κύριε Πρόεδρε, σε ό,τι αφορά αυτούς τους τρεις τομείς που ζητούμε να ενισχυθούν, υπάρχει γενικότερο ενδιαφέρον διότι μέσω της περιοχής της Αττικής, η οποία έχει υψηλοτάτης αξίας αγροτική παραγωγή, τρέφεται η Αθήνα, το μεγάλο αστικό συγκρότημα των Αθηνών. Υπάρχει έλλειψη, υστέρηση, τουριστικής υποδομής στην πρωτεύουσα. Αυτό συνομολογείται από όλους. Και, τέλος, υπάρχει πρόβλημα ευρέσεως χώρων για να ιδρυθούν ινστιτούτα, ερευνητικά κέντρα, βιομηχανίες, κλπ. 
      Θεωρούμε, λοιπόν, ότι η τροπολογία μας είναι δικαιολογημένη και ζητούμε από την Κυβέρνηση την υιοθέτησή της. Αντιλαμβάνομαι ότι μπορεί να υπάρχουν ορισμένα πρακτικά θέματα, αλλά θα ζητούσα από τον κύριο Υπουργό τουλάχιστον την κατ’ ουσίαν αποδοχή της επιχειρηματολογίας και τη δέσμευση ότι θα προσπαθήσει στις νέες διαπραγματεύσεις που θα κάνει με την Ευρωπαϊκή Επιτροπή να βρει ένα τρόπο να χορηγηθούν κίνητρα σε αυτού του είδους τις δραστηριότητες στο Νομό Αττικής και μόνο στις δύο Νομαρχίες που ανέφερα, Ανατολικής και Δυτικής Αττικής. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Οικονόμου, ο οποίος συνυπέγραψε την τροπολογία που ανέπτυξε ο κ. Πάγκαλος. 
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, συνεπικουρώ τον κ. Πάγκαλο, ο οποίος πήρε την πρωτοβουλία αυτής της τροπολογίας και εμείς συνυπογράψαμε. Είναι ενδεικτικό ότι είναι από όλα τα κόμματα οι υπογράφοντες και είναι μία διακομματική αντίληψη, η οποία εκφράζεται και δείχνει το μέγεθος του προβλήματος. 
      Αυτήν τη στιγμή, κύριε Υπουργέ, υπάρχει μία τεράστια αντίφαση, ασχέτου πολιτικού χρώματος, όπως εκφράζεται από την κεντρική εξουσία, η οποία έχει ως εξής: Το οικιστικό κομμάτι της Αττικής, -τα σχέδια πόλης, οι ζώνες οικιστικού ελέγχου- έφτιαχνε όλη τη διάρθρωση της Αττικής προβλέποντας συγχρόνως και αγροτικές ζώνες και δασικές. Και έχει την εξής αντίφαση και το τερατώδες η αντίληψη αυτή που λέει ότι οι αγροτικές ζώνες, η αγροτική γη, δεν θα καλλιεργείται από κάποιους ανθρώπους. Γιατί πώς αλλιώς θα μπορούσαμε να εξηγήσουμε ότι δεν εντάσσεται η Ανατολική και η Δυτική Αττική ούτε στις επιδοτήσεις των νέων αγροτών ούτε στις επιδοτήσεις που παίρνουν οι άλλοι νομοί και αφορούν τους ανθρώπους της αγροτιάς; Προφανώς, αυτή η αγροτική γη μένει στα χαρτιά. Είναι ένα σχήμα λόγου. Απλά ένα παιχνίδι γης, περιορισμού γης καλύτερα.
      Κύριε Υπουργέ, δεν είναι σχήμα λόγου. Έχουμε μεγάλες εκτάσεις, στις οποίες καλλιεργούνται και τα αμπέλια και οι ελιές και υπάρχουν και ειδικές καλλιέργειες. Είναι ονομαστές οι καλλιέργειες που γίνονται στην Αττική, τροφοδοτούν την Αθήνα, αλλά και περιοχές έξω των Αθηνών. Θεωρώ λοιπόν ότι θα μπορούσε και θα έπρεπε να διορθωθεί αυτό το μεγάλο λάθος, το οποίο ομολογώ ότι δεν είναι μόνο της Κυβέρνησης της Νέας Δημοκρατίας. Και οι προηγούμενες κυβερνήσεις έκαναν αυτό το λάθος. Στις Ερυθρές, που είναι Δυτική Αττική, ο νέος αγρότης δεν παίρνει επιδότηση, ενώ λίγα μέτρα πιο πέρα, στη Θήβα, παίρνει. Αυτό είναι ένα προβληματικό στοιχείο. 
      Η πρωτοβουλία του κ. Πάγκαλου ήταν η αφορμή και για εμάς να θέσουμε το ζήτημα. Και βεβαίως υπάρχει ένα ζήτημα ακόμα και για τον τουρισμό. Όπως γνωρίζετε τα συνεδριακά κέντρα στην Αττική θα κινηθούν και θα αναπτυχθούν, στο χώρο πέραν των Αθηνών. Άρα, λοιπόν, εκεί υπάρχει η έννοια και η σημασία του να μπορέσουμε να χρηματοδοτήσουμε και να ενισχύσουμε τέτοιες επιχειρηματικές δραστηριότητες. 
      Θεωρώ ότι αυτό το νομοσχέδιο ήταν μία μεγάλη ευκαιρία να δείτε αυτό το ζήτημα και για την Αττική. Ας μην ακολουθήσετε την πεπατημένη των υστερήσεων και των προηγούμενων αντιλήψεων. Σ’ αυτό το θέμα εγώ ήμουν επικριτικός και με τις προηγούμενες αντιλήψεις που υπήρχαν από την Κυβέρνηση του ΠΑΣΟΚ Νομίζω ότι εσείς τουλάχιστον έχετε την ευκαιρία να μπορέσετε να το διορθώσετε αυτό. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καρχιμάκης, ο οποίος κατέθεσε την τροπολογία με γενικό αριθμό 226 και ειδικό 62.
      ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, με θεσμική παρέμβαση του κ. Βερελή ολοκληρώσαμε το 2002 και το 2003 δύο προεδρικά διατάγματα, τα οποία αναφέρονταν στην ίδρυση, κατασκευή, εξοπλισμό, οργάνωση, διοίκηση, λειτουργία και εκμετάλλευση ιδιωτικών αεροδρομίων.
      Σε συνάντησή μας στο Υπουργείο Οικονομίας είχαμε συζητήσει αυτήν την εκδοχή της ένταξης των ιδιωτικών αεροδρομίων στη βάση αυτών των προεδρικών διαταγμάτων στον αναπτυξιακό νόμο, δηλαδή να ενταχθούν στις ενισχυόμενες δραστηριότητες τα ιδιωτικά αεροδρόμια. Ταυτόχρονα, εξηγήσαμε ότι έχει περάσει και στο χωροταξικό της Κρήτης, είναι χωροθετημένο αεροδρόμιο στην Ιεράπετρα και παρακαλέσαμε την ένταξή του σε αυτόν το νόμο. 
      Διαπιστώνουμε ότι δεν έχει ενταχθεί παρά την καλή σας διάθεση, που ομολογουμένως αντιμετωπίσαμε κατά τη συνάντησή μας. Κι επειδή τέτοιου είδους πρωτοβουλίες ενισχύουν τα μικρά αυτά αεροδρόμια, ενισχύουν και την τοπική και την περιφερειακή ανάπτυξη, κυρίως όταν προέρχονται από ιδιώτες, καταλαβαίνεται ότι θα ήταν πολύ σημαντικό να κάνετε δεκτή αυτή την τροπολογία, μία τροπολογία που η ικανοποίησή της και η ένταξή της στο νομοσχέδιο θα ικανοποιήσει και ολόκληρη την ανατολική Κρήτη. 
      Σας ευχαριστώ.
      ΧΡIΣΤΟΣ ΒΕΡΕΛΗΣ: Κύριε Πρόεδρε, μπορώ να έχω τo λόγο επ’ αυτού;
      ΠΡΟΕΔΡΕΥΩΝ (Γεώργιος Σούρλας):  Ναι, κύριε Βερελή, έχετε το λόγο.
      ΧΡΙΣΤΟΣ ΒΕΡΕΛΗΣ: Η τροπολογία που φέρνει ο κ. Καρχιμάκης είναι μία τροπολογία η οποία δεν καλύπτει μόνο το χώρο της Ιεράπετρας. Είναι μία εξαιρετικά αναγκαία ρύθμιση, η οποία πρέπει να γίνει για τα αμιγώς ιδιωτικά αεροδρόμια, τα οποία η χώρα μας έχει ανάγκη για να καλύπτει τις ανάγκες της γενικής αεροπορίας. Σύγχρονος τουρισμός χωρίς δυνατότητες εξυπηρέτησης γενικής αεροπορίας δεν νοείται. 
      Υπάρχει ένα κενό. Το κενό αυτό μεγεθύνθηκε με την κατάργηση του «Ελληνικού» ως αεροδρομίου που θα μπορούσε να εξυπηρετεί τη γενική αεροπορία, κάτι που ήταν προσωπική μου άποψη και είναι ευρύτερα γνωστό. Κακώς πιστεύω ότι καταργήθηκε το «Ελληνικό».
      Δώστε αυτήν τη δυνατότητα. Είναι εξαιρετικά μεγάλης σημασίας και γι’ αυτό το λόγο στηρίζω απολύτως, κύριε Πρόεδρε, αυτήν την πρωτοβουλία. 
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, γιατί απορρίπτονται οι τροπολογίες;
      ΠΡΟΕΔΡΕΥΩΝ (Γεώργιος Σούρλας): Σας εξήγησα. Πριν ακόμα αναπτύξετε τις τροπολογίες σας, ο κύριος Υπουργός τοποθετήθηκε. ‘Ηδη ο προβληματισμός έχει τεθεί και θα έχετε τη δυνατότητα να μιλήσετε και εκτός Αιθούσης με τον κύριο Υπουργό, όπως κάνουμε συνήθως εμείς οι Βουλευτές. 
      Εισερχόμαστε στην ψήφιση  του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΧΡΙΣΤΟΣ ΒΕΡΕΛΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό κατά πλειοψηφία. 
      Συνεπώς το νομοσχέδιο του Υπουργείου Οικονομίας και Οικονομικών «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση» έγινε δεκτό επί της αρχής και επί των άρθρων. 
      Η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.21΄ λύεται η συνεδρίαση για αύριο ημέρα Παρασκευή 10 Δεκεμβρίου 2004 και ώρα 10.30’ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 25/15/2.11.2004 επερώτησης Βουλευτών του ΠΑΣΟΚ προς τον Υπουργό Υγείας και Κοινωνικής Αλληλεγγύης, σχετικά με την πολιτική της Κυβέρνησης στο χώρο της υγείας, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ



1

Συνεδρίαση 9-12-2004

