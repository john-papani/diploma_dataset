      (Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
      ΠΙΝΑΚΑΣ ΠΕΡΙΕΧΟΜΕΝΩΝ
      ΙΒ’ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β’ 
      ΣΥΝΕΔΡΙΑΣΗ  ΙΒ΄
      Τρίτη 21 Οκτωβρίου 2008
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι η Ειδική Μόνιμη Επιτροπή Θεσμών και Διαφάνειας καταθέτει την Έκθεσή της, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση αναφορών και ερωτήσεων.
      α) Προς τον Υπουργό Απασχόλησης και Κοινωνικής Προστασίας, σχετικά με το ύψος της φαρμακευτικής δαπάνης τα έτη 2004, 2005, 2006 και 2007, σελ.  
      β) Προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση των προβλημάτων στη λειτουργία των ειδικών σχολείων, σελ.
      γ) Προς τον Υπουργό Οικονομίας και Οικονομικών, i) σχετικά με τη χορήγηση γενναίων φορολογικών κινήτρων στο Νομό Έβρου για την εγκατάσταση επιχειρήσεων, σελ.  ii) σχετικά με τη δανειοδότηση του Δήμου Ζακυνθίων από το Ταμείο Παρακαταθηκών και Δανείων (Τ.Π.Δ.), σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί της αρχής των άρθρων και του συνόλου του σχεδίου νόμου του Υπουργείου Τουριστικής Ανάπτυξης : «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Σοσιαλιστικής Δημοκρατίας του Βιετνάμ για συνεργασία στον τομέα του Τουρισμού», σελ.
      2. Συζήτηση και ψήφιση επί του συνόλου του σχεδίου νόμου του Υπουργείου Εξωτερικών: «Οργάνωση του συστήματος επίσημης μετάφρασης, σύσταση Μεταφραστικής Υπηρεσίας στο Υπουργείο Εξωτερικών, ορκωτοί μεταφραστές και άλλες διατάξεις», σελ.
      3. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Προστασία δανειοληπτών και άλλες διατάξεις», σελ.
      
      ΟΜΙΛΗΤΕΣ
      Α. Επί των αναφορών και ερωτήσεων:
      ΑΪΒΑΛΙΩΤΗΣ Κ., σελ.
      ΒΑΡΒΑΡΙΓΟΣ Δ., σελ.
      ΓΕΙΤΟΝΑΣ Κ., σελ.
      ΚΑΛΑΝΤΖΑΚΟΥ Σ., σελ.
      ΛΕΓΚΑΣ Ν., σελ.
      ΛΥΚΟΥΡΕΝΤΖΟΣ Α., σελ.
      ΜΕΛΑ Ε., σελ.
      ΠΑΠΑΘΑΝΑΣΙΟΥ Γ., σελ.
      
      Β. Επί του σχεδίου νόμου του Υπουργείου Εξωτερικών:
      ΚΑΣΙΜΗΣ Θ., σελ.
      
Γ. Επί του σχεδίου νόμου του Υπουργείου Οικονομίας και Οικονομικών:
ΑΛΟΓΟΣΚΟΥΦΗΣ Γ., σελ.
      ΑΜΟΙΡΙΔΗΣ Ι., σελ.
      ΒΕΛΟΠΟΥΛΟΣ Κ., σελ.
      ΒΟΡΙΔΗΣ Μ., σελ.
      ΓΕΙΤΟΝΑΣ Κ., σελ.
      ΓΚΙΟΚΑΣ Ι., σελ.
      ΚΑΡΤΑΛΗΣ Κ., σελ.
      ΚΑΤΣΕΛΗ Λ., σελ.
      ΚΟΡΚΑ-ΚΩΝΣΤΑ Α., σελ.
      ΚΟΥΣΕΛΑΣ Δ., σελ.
      ΚΟΥΤΜΕΡΙΔΗΣ Ε., σελ.
      ΛΑΦΑΖΑΝΗΣ Π., σελ.
      ΛΕΟΝΤΑΡΙΔΗΣ Θ., σελ.
      ΛΙΑΣΚΟΣ Α., σελ.
      ΜΑΓΚΡΙΩΤΗΣ Ι., σελ.
      ΜΠΑΝΤΟΥΒΑΣ Κ., σελ.
      ΜΠΕΓΛΙΤΗΣ Π., σελ.
      ΜΠΟΥΓΑΣ Ι., σελ.
      ΜΠΟΥΖΑΛΗ Π., σελ.
      ΞΕΝΟΓΙΑΝΝΑΚΟΠΟΥΛΟΥ Μ., σελ.
      ΠΕΡΛΕΠΕ-ΣΗΦΟΥΝΑΚΗ Α., σελ.
      ΠΟΛΑΤΙΔΗΣ Η., σελ.
      ΡΑΠΤΗ Σ., σελ.
      ΡΗΓΑΣ Π., σελ.
      ΡΟΝΤΟΥΛΗΣ Α., σελ.
      ΣΑΛΜΑΣ Μ., σελ.
      ΣΑΧΙΝΙΔΗΣ Φ., σελ.
      ΣΓΟΥΡΙΔΗΣ Π., σελ.
      ΣΚΡΑΦΝΑΚΗ Μ., σελ.
      ΤΖΑΚΡΗ Θ., σελ.
      ΤΣΙΡΩΝΗΣ Δ., σελ.
      ΦΙΛΙΝΗ Α., σελ.
      ΧΑΡΑΚΟΠΟΥΛΟΣ Μ., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΙΒ΄
      Τρίτη 21 Οκτωβρίου 2008
      Αθήνα, σήμερα στις 21 Οκτωβρίου 2008, ημέρα Τρίτη και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Δ΄ Αντιπροέδρου αυτής κ. ΦΙΛΙΠΠΟΥ ΠΕΤΣΑΛΝΙΚΟΥ.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Εύα Μελά, Βουλευτή Β΄ Αθήνας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ, Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία ο Σύλλογος Γονέων και Κηδεμόνων νηπιαγωγείου Βαθέως Αυλίδας Νομού Εύβοιας ζητεί την ανέγερση σύγχρονου κτηρίου για τη στέγαση του πιο πάνω νηπιαγωγείου.
      2) Ο Βουλευτής Άρτης κ. ΔΗΜΗΤΡΙΟΣ ΤΣΙΡΩΝΗΣ κατέθεσε αναφορά με την οποία η 18η Εφορεία Βυζαντινών Αρχαιοτήτων Άρτας-Πρέβεζας ζητεί την άμεση πρόσληψη μόνιμου προσωπικού.
      3) Ο Βουλευτής Άρτης κ. ΔΗΜΗΤΡΙΟΣ ΤΣΙΡΩΝΗΣ κατέθεσε δημοσίευμα εφημερίδας το οποίο αναφέρεται στις διεκδικήσεις δημοσίων εκτάσεων από τις Ιερές Μονές Κάτω Παναγιάς Άρτας και Προφήτη Ηλία Πρέβεζας.
      4) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία το Γενικό Συμβούλιο της Πανελλήνιας Ομοσπονδίας Σωματείων Γονέων και Κηδεμόνων Ατόμων με Αναπηρία ζητεί την απρόσκοπτη συνέχιση της λειτουργίας της Κατασκήνωσης για τα παιδιά με αναπηρία, στη Μεταμόρφωση Χαλκιδικής.
      5) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία ο κ. Λεμονιάς Παναγιώτης διαμαρτύρεται για την κατάργηση της υπογραφής γεωτεχνικών, στα σχέδια βελτίωσης και δράσης νέων γεωργών.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Μπαρμπαρούσης Γεώργιος, υπάλληλος Ο.Τ.Ε. διαμαρτύρεται γιατί δεν του χορηγείται το επίδομα για τις τρίτεκνες οικογένειες κ.λπ..
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο «Ελληνικός Πολιτιστικός Σύλλογος ΑΑΧΕΝ και Περιοχής» ζητεί συμπαράσταση στις πολιτιστικές εκδηλώσεις που προγραμματίζει να γίνουν στην πόλη ΑΑΧΕΝ της Γερμανίας.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία αδιόριστοι εκπαιδευτικοί, γονείς παιδιών με αναπηρία ζητούν τον άμεσο διορισμό τους.
      9) Ο Βουλευτής Χίου κ. ΙΩΑΝΝΗΣ ΚΟΣΜΙΔΗΣ κατέθεσε αναφορά με την οποία η Ένωση Μηχανικών Δημοσίων Υπαλλήλων Διπλωματούχων Ανωτάτων Σχολών Χίου ζητεί τη διατήρηση των επιδομάτων που λαμβάνουν οι μηχανικοί δημόσιοι υπάλληλοι.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1749/17-7-08 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. Β13-516/28-7-08 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ι. Σκουλάς, με θέμα «Μέτρα στήριξης εισοδήματος των οικονομικά αδυνάτων και «Ειδικοί Τιμάριθμοι»», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης, σας γνωστοποιούμε ότι το Υπουργείο Ανάπτυξης δίνει μια καθημερινή μάχη για την εύρυθμη λειτουργία της αγοράς και την προστασία της αγοραστικής δύναμης του καταναλωτή. Καταβάλλει, όμως, προσπάθεια κάτω από εξαιρετικά αντίξοες διεθνείς συνθήκες. Αξίζει να σημειωθεί διεθνείς τιμές πετρελαίου από 26 δολάρια το βαρέλι το 2004 ανήλθαν στα 60 περίπου δολάρια το βαρέλι στις αρχές του 2007 για να παγιωθούν σε ύψος άνω των 140 δολαρίων το βαρέλι από τον Ιούνιο του 2008.
      Την ίδια στιγμή τα παγκόσμια αποθέματα σε σιτάρι βρίσκονται στο χαμηλότερο επίπεδο των τελευταίων 30 χρόνων εξαιτίας τόσο σοβαρών προβλημάτων, που προκαλούν οι καιρικές συνθήκες στις παραγωγές χώρες, η έκρηξη της ζήτησης από τις ταχέως αναπτυσσόμενες χώρες και η ζήτηση για παραγωγή βιοκαυσίμων, ενώ οι τιμές των δημητριακών για πρώτη φορά στην ιστορία κάνουν ένα τέτοιο άλμα τιμών. Αυξητικές τάσεις καταγράφονται διεθνώς και στις τιμές του βαμβακιού, των σπορέλαιων, των γαλακτοκομικών, των ψαριών, των οσπρίων, των λαχανικών, των φρούτων και άλλων προϊόντων λόγω της αύξησης της ζήτησής τους σε διεθνές επίπεδο.
      Οι παγκόσμιες τιμές τροφίμων αυξήθηκαν κατά 35% από τον Φεβρουάριο του 2007 ως τον Ιανουάριο του 2008, ενώ από το 2002 έως το 2007, μέσα σε πέντε χρόνια, είχαν αυξηθεί κατά 30%. Η αύξηση δηλαδή του τελευταίου χρόνου είναι μεγαλύτερη από την αύξηση της πενταετίας. Παράλληλα, η ζήτηση στις αναπτυσσόμενες χώρες, τόσο για τρόφιμα, όσο και για πρώτες ύλες εκτινάσσεται με αποτέλεσμα να εκτοξεύονται οι τιμές προς τα πάνω.
      Το Υπουργείο Ανάπτυξης εξήγγειλε το Φεβρουάριο μια ολοκληρωμένη δέσμη 41 μέτρων και δράσεων, προκειμένου ο Έλληνας καταναλωτής - και ιδιαίτερα αυτός που ανήκει στα ασθενέστερα οικονομικά στρώματα - να μπορεί να απολαμβάνει προϊόντα και υπηρεσίες, με το μέγιστο δυνατό επίπεδο ποιότητας και ασφάλειας σε προσιτές τιμές. Όλα τα μέτρα - και τα 41 - εφαρμόζονται στο ακέραιο.
      Σημειώνεται χαρακτηριστικά:
      - Σε συνεργασία με το Υπουργείο Αγροτικής Ανάπτυξης & Τροφίμων (ΥΠΑΑΤ) καταργήσαμε τις υποσυσκευασίες εισαγομένων προϊόντων βάζοντας φραγμό στις ελληνοποιήσεις.
      - Υποχρεώνουμε τους εισαγωγείς να αναγράφουν στα προϊόντα τη χώρα προέλευσης, το χρόνο παραγωγής και εισαγωγής.
      - Εφαρμόσαμε το νόμο για πωλήσεις αγροτικών προϊόντων σε λιανοπωλητές, μόνο μέσα από τις Κεντρικές Αγορές, για τον πλήρη έλεγχο της διακίνησης των προϊόντων.
      - Αναρτήσαμε τιμοκαταλόγους χονδρικής στις Κεντρικές Αγορές και παράλληλα δημοσιοποιούμε τις τιμές σε όλα τα ΜΜΕ. 
      - Ενισχύσαμε τις Καταναλωτικές Οργανώσεις. 
      - Οργανώσαμε μικτά κλιμάκια για την πάταξη του παραεμπορίου. Ορίσαμε τον κάθε Δήμο ως φορέα συγκρότησης των κλιμακίων αυτών και θεσμοθετήσαμε την κατάσχεση των παράνομων προϊόντων.
      - Ρυθμίσαμε τη λειτουργία των Stock & Outlet καταστημάτων.
      - Ποινικοποιήσαμε την άρνηση προσκόμισης κοστολογικών στοιχείων.
      - Υπογράψαμε στις 20-3-2008 για την ανάπτυξη λογισμικού για την καταγραφή τιμών προϊόντων και υπηρεσιών κάνοντας πράξη το «Παρατηρητήριο Τιμών».
      - Με το ΥΠΑΑΤ θεσμοθετήσαμε Μητρώο Παραγωγών, για να ξέρουμε ποιος παράγει, τι παράγει, πού τα παράγει, πόσο χρόνο παράγει, τι ποσότητα παραγωγής έχει.
      - Με το Ν/Σ, επίσης, που ψηφίστηκε πρόσφατα στη Βουλή αυστηροποιούνται, δραστικά, οι κυρώσεις στους παραβάτες.
      - Σε συνεργασία με το ΥΠΟΙΟ καθιερώνεται η εφαρμογή του μέτρου της καθιέρωσης της δίγραμμης επιταγής για εμπορική συναλλαγή άνω των 1.000 ευρώ μεταξύ παραγωγών και εμπόρων για οπωροκηπευτικά και κρέατα. Στο τιμολόγιο θα υπάρχει αναγραφή του σχετικού αριθμού της επιταγής στην οποία αφορά η συναλλαγή. Στόχος είναι ο έλεγχος για πλασματικές τιμές πώλησης αγαθών και η συνακόλουθη αύξηση κόστους και τιμών.
      Επισημαίνεται ότι ο Υπουργός Ανάπτυξης κ. Χρήστος Φώλιας, ο Υφυπουργός Ανάπτυξης κ. Γεώργιος Βλάχος, ο Γενικός Γραμματέας του Υπουργείου Ανάπτυξης κ. Κωνσταντίνος Μουσουρούλης, ο Γενικός Γραμματέας Εμπορίου κ. Δημήτρης Σκιαδάς και ο Γενικός Γραμματέας Καταναλωτή κ. Γιάννης Οικονόμου, στις 26 Ιουνίου 2008, ανακοίνωσαν την εφαρμογή δύο νέων μέτρων από τη δέσμη 41 μέτρων για την καταπολέμηση της ακρίβειας.
      - Λειτουργία Παρατηρητηρίου Τιμών Καυσίμων σε συνάρτηση με τις αντίστοιχες διεθνείς τιμές. Δημιουργείται σύστημα παρακολούθησης τιμών καυσίμων ως εργαλείο έρευνας αγοράς. Οι τιμές θα προέρχονται από τα πρατήρια καυσίμων όλης της χώρας. Θα υπάρχουν δικλείδες ασφαλείας σχετικά με την ακρίβεια των καταχωρημένων στοιχείων.
      - Δημιουργία Ενιαίου Φορέα Ελεγκτικού Έργου. Έχει καταρτιστεί νομοσχέδιο που προωθείται προς κατάθεση στη Βουλή εντός των επομένων ημερών με το οποίο οι υφιστάμενες ελεγκτικές υπηρεσίες της ΓΓΕ αναδιαρθρώνονται σε μια νέα Υπηρεσία Εποπτείας Αγοράς με ελεγκτικές, τιμοληπτικές και κοστολογικές αρμοδιότητες. Οι δυνατότητες ελέγχου της Υπηρεσίας θα είναι διευρυμένες και θα προσιδιάζουν με αυτές της ΥΠΕΕ (πρώην ΣΔΟΕ). Η Υπηρεσία θα στελεχωθεί με εξειδικευμένο προσωπικό για την καλύτερη εκτέλεση του έργου της.
      Αξίζει να σημειωθεί ότι ο τομέας Εμπορίου του Υπουργείου Ανάπτυξης με καθημερινούς ελέγχους και τιμοληψίες, τόσο στα διατιμημένα προϊόντα, όσο και σε εκείνα που πωλούνται ελεύθερα, παρεμβαίνει, προκειμένου η αγορά να λειτουργεί με όρους υγιούς ανταγωνισμού, παρέχοντας δυνατότητα πολλαπλών επιλογών από πλευράς τιμών.
      Από το 1992 και μετά, δυνάμει της Α.Δ. 16/92, οι τιμές πώλησης των πάσης φύσεως αγαθών και υπηρεσιών και στο σύνολο σχεδόν των τροφίμων και ποτών διαμορφώνονται ελεύθερα, με βάση την προσφορά, ζήτηση και τους κανόνες του υγιούς ανταγωνισμού, σε όλα τα στάδια εμπορίας τους (βιομηχανία, βιοτεχνία, εισαγωγέας, χονδρέμπορος, λιανοπωλητής), με μόνη εξαίρεση τα οπωρολαχανικά, και τις παιδικές τροφές ,των οποίων οι τιμές τελούν ακόμα υπό το καθεστώς των  ελεγχόμενων ειδών.
      Η απελευθέρωση των τιμών ήταν απόρροια της επιτακτικής ανάγκης εναρμόνισης της οικονομίας της ελληνικής αγοράς προς τις αντίστοιχες οικονομίες των άλλων Κρατών-Μελών της Ε.Ε., αφ’ ενός μεν γιατί κάτι τέτοιο επιτάσσει η συνθήκη ένταξης της χώρας μας στην Ε.Ε. και αφετέρου γιατί με την απελευθέρωση αυτή διασφαλίσθηκε η οικονομική επιβίωση των ελληνικών επιχειρήσεων απέναντι στις ανταγωνιστικές συνθήκες στην Ευρωπαϊκή και Παγκόσμια Αγορά, που είναι αισθητές αλλά και για να δοθούν κίνητρα στις επιχειρήσεις αυτές να δραστηριοποιηθούν και ανταγωνιστικά μεταξύ τους, προς όφελος των ιδίων και του καταναλωτικού κοινού.
      Συνεπεία πλέον της απελευθερωμένης αγοράς οι εκάστοτε κρατούσες συνθήκες, πολλές φορές στα πλαίσια του υγιούς ανταγωνισμού, εκ των πραγμάτων επηρεάζουν τις τιμές (π.χ. με χαμηλή προσφορά -υψηλή ζήτηση ?άνοδος τιμών, με υψηλή προσφορά -χαμηλή ζήτηση ?μείωση τιμών).
      Το γεγονός ότι οι τιμές διαμορφώνονται ελεύθερα, δε σημαίνει ότι δεν υφίσταται μηχανισμός ελέγχου αυτών, αφού σε ισχύ βρίσκεται το ισχυρό νομικό πλαίσιο του Ν. 703/77 «Περί προστασίας του ελεύθερου ανταγωνισμού», όπως τροποποιήθηκε και ισχύει, που εφαρμόζεται από την αρμόδια Επιτροπή Ανταγωνισμού, νόμος που θεσπίζει κανόνες περί τη λειτουργία της αγοράς μέσα από υγιείς συνθήκες ανταγωνισμού και επιβάλλει κυρώσεις σε επιχειρήσεις, που για ίδιο και μόνο οικονομικό όφελος, εφαρμόζουν συμπεριφορές και πρακτικές που διαστρεβλώνουν τον ανταγωνισμό (κατάχρηση δεσπόζουσας θέσης, εναρμονισμένες πρακτικές τιμών, ολιγοπωλιακές ή μονοπωλιακές καταστάσεις κ.λπ.).
      Κατ’ ακολουθία των ανωτέρω, ο ανταγωνισμός υπαγορεύει στον καταναλωτή την ανάγκη όπως, για την προστασία του και διασφάλιση των οικονομικών του συμφερόντων, ερευνά την αγορά, για επιλογή των προϊόντων της αρεσκείας του και στις συμφέρουσες γι’ αυτόν τιμές.
      Από πλευράς αρμοδιότητας της Δ/νσης Τιμών Τροφίμων και Ποτών της Γ.Γ. Εμπορίου, ισχύουν μηχανισμοί, μέσω των οποίων παρακολουθείται η διαμόρφωση και εξέλιξη των τιμών τροφίμων και ποτών στην εγχώρια αγορά, όπως:
      α) Η Α.Δ. 3/08, με την οποία επιβάλλεται η υποχρέωση σε βιομηχανίες, βιοτεχνίες και εισαγωγείς μεγάλης οικονομικής επιφάνειας (υψηλός κύκλος εργασιών) όπως, επί εκδηλούμενης πρόθεσής τους να μεταβάλλουν τις τιμές των τροφίμων και ποτών (που απαριθμούνται σε 57 είδη), ενημερώνουν απευθείας την υπηρεσία 10 ημέρες τουλάχιστον, πριν τη μεταβολή αυτή, υποβάλλοντας προς τούτο τον τιμοκατάλογο με τις νέες τιμές και ως νέο μέτρο θεσπίστηκε η υποχρέωση κατάρτισης αναλυτικών κοστολογίων για τα προϊόντα προκειμένου να ερευνάται αν οι τιμές που η επιχείρηση προτίθεται να αυξήσει είναι δικαιολογημένες ή όχι.
      β) Η σε τακτά χρονικά διαστήματα διενέργεια τιμοληψίας σε βασικά είδη διατροφής από επιλεγμένες πηγές πληροφόρησης (Σούπερ Μάρκετ) της Πρωτεύουσας.
      γ) Ο καθημερινός αγορανομικός και τιμοληπτικός έλεγχος στις τιμές οπωρολαχανικών που διαμορφώνονται στις Λαϊκές Αγορές της Πρωτεύουσας.
      δ) Η λειτουργία του θεσμού «ΠΑΡΑΤΗΡΗΤΗΡΙΟ ΤΙΜΩΝ», όπου καταγράφονται οι τιμές πώλησης οπωρολαχανικών που διαμορφώνονται στις Κεντρικές Αγορές Χονδρεμπορίου και στις Λιανικές (Σούπερ-Μάρκετ, Οπωροπωλεία και Λαϊκές Αγορές).
      Όλα τα στοιχεία τιμών που συλλέγονται από τους παραπάνω μηχανισμούς καταγράφονται παρακολουθούνται και αξιολογούνται έτσι ώστε να υπάρχει κάθε φορά μια σαφής εικόνα στις τάσεις της αγοράς από πλευράς τιμών.
      Ο αγορανομικός έλεγχος ως προς την κανονικότητα ή μη των τιμών, υπό τη στενή του έννοια, διενεργείται μόνο στις τιμές των οπωρολαχανικών και παιδικών τροφών, επειδή τα είδη αυτά, όπως προαναφέρεται, υπάγονται στην κατηγορία «των ελεγχομένων ειδών».
      Σε όλα τα υπόλοιπα είδη τροφίμων και ποτών η κανονικότητα των τιμών συνδέεται ευθέως με το Ν. 703/77 αρμοδιότητας της Επιτροπής Ανταγωνισμού.
      Δεν υπάρχει βέβαια αμφιβολία ότι οι αυξήσεις διεθνώς των τιμών πετρελαίου, έχουν επιπτώσεις στις οικονομίες των χωρών και κατ’ επέκταση και στη χώρα μας. Αυτονόητο λοιπόν είναι ότι οι αυξήσεις αυτές επιδρούν και στην εσωτερική αγορά μέσω αυξητικού επηρεασμού τιμών και ως εκ τούτου ο παράγοντας «πετρέλαιο» ως στοιχείο επίδρασης στο κόστος των τροφίμων και ποτών δε μπορεί να παραγνωρισθεί.
      Θα πρέπει να ληφθεί υπόψη ότι οι πολύ υψηλές τιμές διαμόρφωσης των δημητριακών, αφ’ ενός μεν λόγω της παρατεταμένης ξηρασίας στην χώρα μας και αφ’ ετέρου λόγω της υψηλής ζήτησης που παρατηρήθηκε στην Κίνα και Ινδία για τα προϊόντα αυτά, είχαν σαν συνέπεια ν' αυξηθούν σημαντικά οι διεθνείς τιμές του είδους, αίτια που επέδρασαν αυξητικά στις τιμές των παραγώγων προϊόντων των δημητριακών (άλευρα, άρτος, ζυμαρικά κ.λπ.).
      Οι αυξήσεις των εισαγωγικών τιμών των κτηνοτροφικών προϊόντων (όπως γάλα, τυροκομικά, κρέατα κ.λπ.), συμπαρασύρουν αυξητικά και τις τιμές των αντίστοιχων εγχωρίων προϊόντων, λαμβανομένου μάλιστα υπόψη ότι στις αξίες αυτές επέδρασαν και επελθούσες ανατιμήσεις των ζωοτροφών.
      Σε επίπεδο εργοστασιακών τιμών στα παραπάνω προϊόντα δεν πρέπει να διαφεύγει το γεγονός ότι οι τιμές αυτές επηρεάζονται και από άλλους κοστολογικούς παράγοντες που δε μπορούν να παραγνωρισθούν, όπως :
      Η τελική τιμή εργοστασίου, αναμφισβήτητα εμπεριέχει στοιχεία κόστους που εξ αντικειμένου δεν μπορούν να παραγνωρισθούν, όπως π.χ.
      -Τιμή κτήσης πρώτης ύλης, μεταφορά στο εργοστάσιο, έξοδα παραγωγής, έξοδα διάθεσης, γενικά έξοδα, καθαρά κέρδη, προμήθεια αντιπροσώπων, κέρδη χονδρεμπόρων, κέρδη λιανοπωλητών, Φ.Π.Α. κ.λπ.).
      Επίσης, ο έλεγχος για την εφαρμογή των διατάξεων του Αγορανομικού Κώδικα και των κατ' εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών.
      Επιπρόσθετα σας πληροφορούμε ότι, με την έκδοση του Ν. 3377/19-08-05 «Θέματα Υπουργείου Ανάπτυξης», ενισχύεται η κείμενη Νομοθεσία.
      Ειδικά για τη διάπραξη αγορανομικών αδικημάτων, σας γνωρίζουμε ότι το μέγιστο μέρος αυτών τιμωρείται μόνο ποινικά από τα αρμόδια δικαστήρια και σε μερικές εξειδικευμένες περιπτώσεις τιμωρείται πέραν των ποινικών κυρώσεων και με το Νόμο 1401/83, που επιβάλλει χρηματικά πρόστιμα με απόφαση των αρμόδιων Νομαρχών.
      Σε εξειδικευμένες περιπτώσεις αδικημάτων και σε εφαρμογή του άρθρου 38 παράγρ. 2-6 του Αγορανομικού Κώδικα, αυτά τιμωρούνται μόνο με χρηματικό πρόστιμο 350 ευρώ με τη διαπίστωση της παράβασης.
      Ανεξάρτητα των παραπάνω σημειώνουμε ότι ειδικά για το λάδι, πυρηνέλαια και σπορέλαια εκδόθηκε η με αριθμό 9/08 Αγοραν. Διάταξη με την οποία απελευθερώθηκαν οι λιανικές τιμές πώλησης των βρωσίμων ελαιολάδων, σε αντίθεση με τα βρώσιμα σπορέλαια και πυρηνέλαια για τα οποία ισχύουν οι ανώτατες λιανικές τιμές πώλησης όπως αυτές ορίζονται από την Αγοραν. Διάταξη 6/2008.
      Επίσης εκδόθηκε η με αριθμό 7/08 Αγορανομική Διάταξη με την οποία για προϊόντα που δεν ελέγχονται Αγορανομικά, θεσπίζεται η υποχρέωση σε Βιομηχανίες, Βιοτεχνίες, Συνεταιριστικά εργοστάσια παραγωγών, εισαγωγείς και χονδρεμπόρους όπως:
      α) Αναγράφουν επί των τιμολογίων πώλησης τις εκπτώσεις (ποσοστιαίες ή σε αξία ή σε είδος) που χορηγούν σε πελάτες.
      β) Υποβάλλουν στο Υπουργείο Ανάπτυξης κάθε μορφής ιδιωτικές συμφωνίες που έχουν συνάψει με τους πελάτες τους αναφορικά με προωθητικές ενέργειες στα προϊόντα (όπως εκπτώσεις με πιστωτικά σημειώματα λόγω τζίρου, στόχο τζίρου κ.λπ., καθώς και άλλης μορφής οικονομικές παροχές.
      Επίσης εκδόθηκε η με αριθμό 8/08 Αγορανομική Διάταξη με την οποία θεσπίζεται η υποχρέωση τα καταστήματα λιανικής πώλησης όπως πέραν των ενδείξεων των πινακίδων που έχουν τοποθετημένες στα ράφια να επικολλούν σε κάθε επιμέρους συσκευασία προϊόντος ετικέτα με την τιμή ένδειξης της συσκευασίας.
      Εναλλακτικά όμως αντί της ανωτέρω ετικέτας και εφόσον τα πωλούμενα είδη φέρουν επί της συσκευασίας Γραμμωτό Κώδικα, μπορούν τα καταστήματα λιανικής πώλησης να χρησιμοποιούν ηλεκτρονικό σύστημα αναγνώρισης και ελέγχου τιμών (price checker ), σε σημεία τέτοια του καταστήματος που μπορεί εύκολα να αξιοποιηθεί από κάθε καταναλωτή, πριν φτάσει στο ταμείο.
      Τα ηλεκτρονικά αυτά συστήματα θα πρέπει το κάθε ένα να αντιστοιχεί σε 300 τ.μ. χώρου πώλησης του καταστήματος, και, στις περιπτώσεις Υπεραγορών, να βρίσκονται ιδίως σε χώρους πώλησης ειδών διατροφής και καθαριότητας, και γενικότερα ειδών οικιακής χρήσης.
      Σημειώνεται ότι στα πλαίσια διασφάλισης προστασίας του καταναλωτικού κοινού εκδόθηκε ακόμα η με αριθμό πρωτ. Α2- 3605/28-05-2008 γενική εγκύκλιος προς όλους τους ενδιαφερόμενους επαγγελματίες και τις ελεγκτικές αγορανομικές υπηρεσίες, με την οποία ζητείται η αυστηρή εφαρμογή του άρθρου 69 της Α.Δ. 14/89 που αφορά στην τήρηση από τους λιανοπωλητές πινακίδων με τις επιβαλλόμενες, ενδείξεις, (όπως τιμές, ποιότητα, προέλευση κ.λπ.),τον τρόπο απεικόνισης των τιμών και άλλες ρυθμίσεις.
      Επίσης, ενόψει της θερινής περιόδου, για την προστασία του καταναλωτικού κοινού εκδόθηκε η με αριθμό πρωτ. Α2-4419/24-06-2008 εγκύκλιός μας για εντατικοποίηση των ελέγχων και την επιβολή κυρώσεων ποινικών και διοικητικών στους παραβάτες της Αγορανομικής διαδικασίας.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      	2. Στην με αριθμό 10822/18-4-2008 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 58638/14-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 10822/18-4-2008 ερώτηση που κατατέθηκε στη Βουλή από το Βουλευτή κ. Θ. Λεβέντη με θέμα «Δημιουργία Νοσοκομείων Ημέρας για τους ασθενείς με Πάρκινσον», σας γνωρίζουμε τα εξής:
      Σύμφωνα με τις διατάξεις του άρθρου 6, του Ν. 2345/1995 (ΦΕΚ 213 Α΄), μπορεί να συνιστώνται ειδικά κέντρα υγείας και ειδικά περιφερειακά ιατρεία για την κάλυψη ειδικών κατά περίπτωση πληθυσμιακών ομάδων και αναγκών.
      Γενικά τα εν λόγω περιστατικά αντιμετωπίζονται ως επί το πλείστον στο πλαίσιο λειτουργίας Εξωτερικών Ιατρείων με το απαραίτητο εκπαιδευμένο προσωπικό. Βάσει του ενιαίου πλαισίου οργάνωσης Νοσοκομείων (ΠΔ 87, ΦΕΚ 32/ Α/86) δεν πρoβλέπεται η δημιουργία Νοσοκομείων Ημέρας στους Οργανισμούς των Νοσοκομείων, ούτε υπάρχουν ειδικές θεσμοθετημένες διατάξεις ως προς την παροχή αντίστοιχων υπηρεσιών.
      Πέραν αυτού όμως η αρμόδια υπηρεσία του Υπουργείου Υγείας και Κοινωνικής Αλληλεγγύς, εφόσον και όταν καταβληθoύν προτάσεις από τους αρμόδιους φορείς για ενίσχυση παροχής υπηρεσιών υγείας σε ανάλογα περιστατικά, θα εξετάσει άμεσα την υλοποίησή τους, είτε σε συνεργασία με το ΚΕΣΥ, είτε με τις συναρμόδιες κατά περίπτωση υπηρεσίες του Υπουργείου.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      	3. Στην με αριθμό 9920/8-4-2008 ερώτηση του Βουλευτή κ. Δημητρίου Ανδρουλάκη δόθηκε με το υπ’ αριθμ. 50619/14-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 9920/08-04-08 ερώτηση που κατατέθηκε στη Βουλή από το Βουλευτή κ. Δ. Ανδρουλάκη με θέμα: «Επιβάρυvση των Ασφαλιστικώv Ταμείωv λόγω υπερτιμολογήσεωv των υλικώv και των επεμβάσεωv στις ιδιωτικές κλιvικές», σας γνωρίζουμε τα κάτωθι:
      Με την αριθμ. Υ4ε/9044 ΚΥΑ (ΦΕΚ 1372/Β/0Ι) καθορίζονται τα νοσήλια των ιδιωτικών κλινικών ανά θέση νοσηλείας από 01.01.2002.
      Σύμφωνα με την παρ.2 του άρ.12 του Π.Δ. 234 (Φ.Ε.Κ.66/Α/80) η νοσηλεία σε κλίνες πολυτελείας ιδιωτικών κλινικών καθώς και σε κλίνες Α και Βα θέσεων αυτών, δεν υπόκειται σε τιμολόγια, προκειμένου για ασθενείς που δεν είναι ασφαλισμένοι ή που είναι ασφαλισμένοι αλλά η Κλινική δεν έχει σύμβαση ή δεν συνεργάζεται με τον ασφαλιστικό φορέα του ασθενούς.
      Τέλος, σας γνωρίζουμε ότι ο Ο.Π.Α.Δ. δεν έχει ελεγκτικές επιτροπές αλλά ελεγκτές ιατρούς για την εν γένει άσκηση του ελεγκτικού έργου.
      Οι ελεγκτικές υπηρεσίες προσφέρονται σε πολλά σημεία των Νομών όλης της επικράτειας, ο δε συνολικός αριθμός των ελεγκτών ιατρών είναι περιορισμένος και ως εκ τούτου καθίσταται εκ των πραγμάτων αδύνατη η προσφορά ελεγκτικών υπηρεσιών από ιατρούς όλων των ειδικοτήτων.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      4. Στην με αριθμό 10882/18-4-2008 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 58653/14-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 10882/18-04-08 ερώτηση που κατατέθηκε στη Βουλή από το Βουλευτή κ. Ν. Βρεττό σχετικά με τις επιπτώσεις στην υγεία από την ουσία Δισφαινόλη Α, σας γνωρίζουμε τα κάτωθι:
      Το Εθνικό Ινστιτούτο Περιβαλλοντικών Επιστημών Υγείας (National Institute of Environmental Health Sciences - ΝΙΕΗS) του Αμερικανικού Υπουργείου Υγείας και Ανθρώπινων Υπηρεσιών (U.S. Department of Health and Human Services), ανέπτυξε το Εθνικό Τοξικολογικό Πρόγραμμα (National Toxicology Program- ΝΤΡ), στο πλαίσιο του οποίου συντάχθηκε έκθεση που αφορά στη Δισφαινόλη Α (14 Απριλίου 2008) στην οποία αναφέρονται κυρίως τα εξής:
      Η Δισφαινόλη Α είναι μια χημική ουσία που παράγεται σε μεγάλες ποσότητες και χρησιμοποιείται κυρίως στην παραγωγή πoλυκαρβoνικών πλαστικών και εποξειδικών ρητινών. Τα πoλυκαρβoνικά πλαστικά έχουν πολλές εφαρμογές, όπως σε συγκεκριμένες συσκευασίες τροφίμων και ποτών π.χ. μπουκάλια νερού και βρεφικά μπουκάλια, στην παραγωγή cd και σε ιατρικό εξοπλισμό. Οι εποξειδικές ρητίνες χρησιμοποιούνται ως υλικό επικάλυψης μεταλλικών προϊόντων, όπως στις κoνσέρβες τροφίμων, στα πώματα φιαλών και στους σωλήνες παροχής νερού. Ακόμα χρησιμοποιούνται στην οδοντιατρική ως υλικά εμφράξεων.
      Η κύρια -Πηγή έκθεσης του πληθυσμού στη Δισφαινόλη Α είναι μέσω της διατροφής. Όπως αναφέρθηκε η Δισφαινόλη Α είναι δυνατόν να μεταφερθεί στην τροφή από συσκευασίες με εσωτερική επικάλυψη ρητίνης και από συσκευασίες πoλυκαρβoνικών πλαστικών, όπως είναι μπιμπερό, κoνσέρβες φαγητών και μπουκάλια νερού. Ο βαθμός στον οποίο η Δισφαινόλη Α διαφεύγει από τα πoλυκαρβoνικά δοχεία προς το περιεχόμενο αυτών, φαίνεται να εξαρτάται περισσότερο από τη θερμοκρασία του περιεχομένου των, παρά από την ηλικία του δοχείου. Με άλλα λόγια, μεγαλύτερη διαφυγή σημειώνεται σε μεγαλύτερες θερμοκρασίες. Βραχυπρόθεσμη έκθεση στη Δισφαινόλη Α μπορεί να σημειωθεί από οδοντιατρικά υλικά, ενώ η ουσία αυτή ανιχνεύεται και στο μητρικό γάλα. Επίσης, είναι πιθανή η έκθεση εργαζομένων σε Δισφαινόλη Α κατά την παραγωγή προϊόντων όπου χρησιμοποιείται η ουσία αυτή.
      Προκειμένου να πραγματοποιηθεί εκτίμηση της ανθρώπινης έκθεσης, η Δισφαινόλη Α μπορεί να ανιχνευθεί στο αίμα, στα ούρα, στο μητρικό γάλα και σε άλλα υγρά ή ιστούς.
      Στο Εθνικό Τοξικολογικό Πρόγραμμα αναφέρονται τα εξής συμπεράσματα σχετικά με τις επιπτώσεις της Δισφαινόλης Α στη Δημόσια Υγεία:
      Υπάρχει σχετική αvησυχία όσοv αφορά στις επιδράσεις της δισφαιvόλης Α στο vευρικό σύστημα και τη συμπεριφορά των εμβρύωv, βρεφώv και παιδιώv, στα συvήθη επίπεδα έκθεσης. Επίσης, έχει εκφραστεί σχετική αvησυχία για τις επιπτώσεις της Δισφαιvόλης Α σε αυτούς τους πληθυσμούς στον προστάτη, στο μαστικό αδέvα και τα πρώιμα στάδια της εφηβείας στις γυvαίκες.
      Τα παραπάνω στοιχεία που αναφέρονται στα έμβρυα, βρέφη και παιδιά έχουν προκύψει από εργαστηριακές μελέτες σε ζώα, που αναφέρουν πως χαμηλά επίπεδα έκθεσης στη ουσία αυτή, μπορεί να επιφέρουν κατά την ανάπτυξη αλλαγές στη συμπεριφορά και τον εγκέφαλο, τον προστάτη, το μαστικό αδένα και τα πρώιμα στάδια της εφηβείας στις γυναίκες. Αυτές οι μελέτες παρέχουν περιορισμένα στοιχεία για δυσμενείς επιδράσεις στην ανάπτυξη και απαιτείται περαιτέρω έρευνα για την καλύτερη κατανόηση των επιπλοκών στην ανθρώπινη υγεία. Η πιθανότητα να επηρεάσει η Δισφαινόλη Α την ανθρώπινη ανάπτυξη δε μπορεί να αγνοηθεί, καθώς αυτές οι επιπτώσεις στα ζώα προήλθαν από επίπεδα έκθεσης στην ουσία παρόμοια με αυτά στα οποία εκτίθενται οι άνθρωποι.
      Επίσης, σημειώνεται ότι η έκθεση των εγκύων σε Δισφαινόλη Α ελλοχεύει πάρα πολύ μικρή, σχεδόν αμελητέα ανησυχία, για την εμβρυϊκή ή νεογνική θνησιμότητα, για την ανάπτυξη γενετικών ανωμαλιών ή ελαττωμένου σωματικού βάρoυς, καθώς και για την ανάπτυξη των παιδιών. Σε εργαστηριακά πειράματα που πραγματοποιήθηκαν σε ζώα, παρατηρήθηκε ότι η έκθεση σε υψηλά επίπεδα σε Δισφαινόλη Α κατά τη διάρκεια της εγκυμοσύνης, είχε σαν αποτέλεσμα το θάνατο των εμβρύων, το μειωμένο βάρoς των παιδιών που μόλις είχαν γεννηθεί καθώς και τη μειωμένη ανάπτυξη κατά τη νηπιακή ηλικία. Τα αποτελέσματα των μελετών αυτών προέκυψαν από επίπεδα έκθεσης πολύ υψηλότερα από αυτά που εκτίθενται συνήθως οι άνθρωποι. Δυο πρόσφατες μελέτες που έχουν πραγματοποιηθεί σε ανθρώπους, δεν επιβεβαιώνουν τη συσχέτιση της έκθεσης εγκύων γυναικών στη Δισφαινόλη Α με το μειωμένο βάρoς των βρεφών ή άλλων παραμέτρων κατά τη γέννηση. Αποτελέσματα από πειράματα σε ζώα έδειξαν πως η Δισφαινόλη Α δεν προκαλεί γενετικές ανωμαλίες, όπως: σχιστείες, σκελετικές δυσμορφίες ή υπερμεγέθη όργανα.
      Ακόμα παρατηρείται πάρα πολύ μικρή, σχεδόν αμελητέα ανησυχία για τις επιπτώσεις της Δισφαινόλης Α κατά την αναπαραγωγική ηλικία, κατόπιν έκθεσης ενηλίκων σε μη εργασιακό περιβάλλον, ενώ επίσης σημειώνεται πολύ μικρή ανησυχία για εργαζόμενους που εκτίθενται σε υψηλότερα επίπεδα στον εργασιακό χώρο. Βέβαια, τα δεδομένα που προέρχονται από μελέτες σε ανθρώπους δεν είναι επαρκή για να καθορίσουν εάν η Δισφαινόλη Α επηρεάζει αρνητικά την αναπαραγωγή, όταν η έκθεση λάβει χώρα κατά τη διάρκεια του ενήλικου βίoυ τους. Ένας αριθμός μελετών, παρουσιάζουν μια πιθανή επίδραση στις γενετικές ορμόνες, ιδιαίτερα σε άντρες που εκτίθενται σε υψηλότερα επίπεδα Δισφαινόλης Α στον εργασιακό τους χώρο. Εργαστηριακές μελέτες σε ενήλικα ζώα δείχνουν δυσμενείς επιδράσεις στη γονιμότητα, στην έμμηνο ρύση, όταν αυτά εκτεθούν σε πολύ μεγαλύτερα επίπεδα από αυτά στα οποία εκτίθενται οι άνθρωποι. Σε ζώα που εκτίθενται κατά τη διάρκεια του ενήλικου βίου τους σε χαμηλότερες δόσεις Δισφαινόλης Α, παρατηρήθηκαν επιπτώσεις στο αναπαραγωγικό σύστημα, όπως ελαττωμένα επίπεδα σπερματοζωαρίων, αλλά να σημειωθεί ότι δεν έχει αποδειχθεί η επαναληψιμότητα των επιπτώσεων αυτών.
      Αναγνωρίζοντας την έλλειψη δεδομένων για τις επιδράσεις της Δισφαινόλης Α στους ανθρώπους και, παρόλο τους περιορισμούς των στοιχείων για τις επιδράσεις χαμηλών δόσεων σε εργαστηριακές μελέτες ζώων, δεν μπορεί να αγνοηθεί η πιθανότητα η Δισφαινόλη Α να μπορεί να επηρεάσει την ανθρώπινη ανάπτυξη. Ως εκ τούτου, απαιτείται περαιτέρω έρευνα.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      5. Στην με αριθμό 8732/18.3.2008 ερώτηση του Προέδρου του Λαϊκού Ορθόδοξου Συναγερμού και Βουλευτή κ. Γεωργίου Καρατζαφέρη δόθηκε με το υπ’ αριθμ. 1752Β/10.4.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση του ως άνω σχετικού, σας γνωρίζουμε τα εξής:
      .Ο Περιφερειακός Σχεδιασμός Διαχείρισης Στερεών Αποβλήτων (ΠΕΣΔΑ) Περιφέρειας Ηπείρου αναθεωρήθηκε με την με αρ. 6077/28.12.04 Απόφαση του Γεν. Γραμματέα Περιφέρειας Ηπείρου. Σύμφωνα με αυτόν η Περιφέρεια διαιρείται σε τέσσερις (4) διαχειριστικές ενότητες. Ο νομός Ιωαννίνων (στον οποίο περιλαμβάνεται και η περιοχή της Δωδώνης) αποτελεί την 1η Διαχειριστική Ενότητα της Περιφέρειας Ηπείρου και προβλέπεται να εξυπηρετείται, ως προς την τελική ασφαλή διάθεση, από έναν χώρο υγειονομικής ταφής (ΧΥΤ) αποβλήτων ή υπολειμμάτων.
      .Έχουν εγκριθεί οι περιβαλλοντικοί όροι για κατασκευή ΧΥΤΑ στη θέση «Ελληνικό» του Δήμου Κατσανοχωρίων του νομού Ιωαννίνων και όχι στο Δήμο Δωδώνης (Απόφαση Γεν. Γραμματέα Περιφέρειας Ηπείρου με αρ. πρωτ. 639/15.2.06, τροποποίηση και συμπλήρωση περιβαλλοντικών όρων: Απόφαση Γεν. Γραμματέα Περιφέρειας Ηπείρου με αρ. πρωτ. 3462/4.8.06).
      . Σύμφωνα με έγγραφο της Περιφέρειας Ηπείρου:
      Η κατασκευή του έργου έχει συνολικό προϋπολογισμό 11.255.000 ευρώ και έχει ενταχθεί στο ΠΕΠ Ηπείρου 2000 - 2006 (με συγχρηματοδότηση κατά 80% από το ΕΤΠΑ) έχει δε χαρακτηριστεί και ως έργο γέφυρα για την Προγραμματική Περίοδο 2007-2013.
      Έχει υπογραφεί η σύμβαση για την κατασκευή του ΧΥΤΑ μεταξύ της Περιφέρειας Ηπείρου (Δ/νση Δημ. Έργων) και του αναδόχου εργολάβου με το ποσό 9.725.476,51€, στις 4/5/2007 (18μηνης διάρκειας συμπεριλαμβανομένης της δοκιμαστικής λειτουργίας).
      Το έργο δεν έχει αρχίσει να υλοποιείται λόγω εκκρεμοτήτων στο ΣτΕ.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      6. Στις με αριθμό 8838/19.3.2008 και 9264/28.3.08 ερωτήσεις των Βουλευτών  κυρίων Φώτη Κουβέλη, Νικολάου Τσούκαλη και Θεοδώρας Τζάκρη δόθηκε με το υπ’ αριθμ. 7017/4/8090/9.4.2008 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Φ. Κουβέλης, Ν. Τσούκαλης και κ.Θεοδώρα Τζάκρη, σας γνωρίζουμε ότι η προσθήκη βιομετρικών στοιχείων στα διαβατήρια, σύμφωνα με τον Ευρωπαϊκό Κανονισμό 2252/2004, ήταν απόρροια της ανάγκης περαιτέρω ενίσχυσης της ασφάλειας των ταξιδιωτικών εγγράφων, αφού με αυτό τον τρόπο παρέχεται υψηλός βαθμός προστασίας έναντι της παραποίησης, Τα εν λόγω βιομετρικά αναγνωριστικά στοιχεία ανταποκρίνονται στα οικεία πρότυπα που καθορίζει για τα βιομετρικά αναγνωριστικά στοιχεία ο Διεθνής Οργανισμός Πολιτικής Αεροπορίας (ICAO).
      Ο εφοδιασμός των Ελλήνων υπηκόων με διαβατήρια που παρέχουν τη μέγιστη δυνατή ασφάλεια έχει σημασία για λόγους που σχετίζονται με τους ελέγχους στα εξωτερικά σύνορα της Ευρωπαϊκής Ένωσης. Αφ' ενός, οι καθ' όλα νομοταγείς πολίτες θα διέρχονται με μεγαλύτερη ευκολία από τους ελέγχους στα σύνορα αφετέρου, όσοι χρησιμοποιούν πλαστά ή παραποιημένα διαβατήρια, θα δυσκολεύονται περισσότερο να εισέλθουν στο έδαφος των κρατών-μελών της Ε.Ε. Βασική επιδίωξη, με την προσθήκη στα νέα ελληνικά διαβατήρια των βιομετρικών στοιχείων και συγκεκριμένα από 26-08-2006 της φωτογραφίας του κατόχου και μέχρι 28-06-2009 και των δακτυλικών αποτυπωμάτων των δύο δεικτών, είναι η όσο το δυνατό μεγαλύτερη ασφάλειά τους και η αξιόπιστη αντιστοίχηση του πραγματικού κατόχου με το έγγραφο (διαβατήριο), μέσω της καθιέρωσης βιομετρικών αναγνωριστικών στοιχείων.
      Τα δακτυλικά αποτυπώματα, όπως άλλωστε και η φωτογραφία, θα αποθηκεύονται σε ηλεκτρονικό μικροεπεξεργαστή και έχουν διασφαλισθεί, αφού η διαχείριση της πρόσβασης θα είναι δυνατή με την καθιέρωση της υποδομής δημοσίου-ιδιωτικού κλειδιού της χώρας.
      Ειδικότερα, σε ό,τι αφορά τα εκδιδόμενα σε ανηλίκους νέα βιομετρικά διαβατήρια, επισημαίνεται ότι τα δακτυλικά αποτυπώματα θα χρησιμοποιούνται αποκλειστικά και μόνο για τον έλεγχο της γνησιότητας του διαβατηρίου και την ταυτοποίηση του κατόχου του. Άλλωστε όπως ρητά προβλέπεται στο άρθρο 4 παρ. 3 του Ευρωπαϊκού Κανονισμού 2252/2004 «τα βιομετρικά χαρακτηριστικά στα διαβατήρια και τα ταξιδιωτικά έγγραφα χρησιμοποιούνται αποκλειστικά για την εξακρίβωση της γνησιότητας των εγγράφων και της ταυτότητας του κατόχου, μέσω άμεσα διαθέσιμων συγκρίσεων χαρακτηριστικών, στις περιπτώσεις που είναι υποχρεωτική δια νόμου η επίδειξη διαβατηρίων ή άλλων ταξιδιωτικών εγγράφων».
      Για το λόγο αυτό έχει δημιουργηθεί βάση δεδομένων στην αρμόδια Υπηρεσία μας (Διεύθυνση Διαβατηρίων), όπου έχει πρόσβαση συγκεκριμένο-εξουσιοδοτημένο αστυνομικό προσωπικό, στην οποία θα αποθηκεύονται, πέραν των άλλων στοιχείων και τα δακτυλικά αποτυπώματα. Στην εν λόγω βάση δεν έχει πρόσβαση οποιαδήποτε άλλη δημόσια Αρχή-Υπηρεσία, είτε αυτή αφορά στο εσωτερικό της χώρας είτε στην αλλοδαπή.
      Ο ενός Κανονισμός προέβλεπε την τοποθέτηση βιομετρικών στοιχείων και ειδικά δακτυλικών αποτυπωμάτων, χωρίς εξαίρεση ορίου ηλικίας, σε όλα τα διαβατήρια, τα οποία έχουν ισχύ μεγαλύτερη των δώδεκα μηνών (άρθρο 1 παρ. 3). Ωστόσο ετέθη το ζήτημα του τρόπου λήψης δακτυλικών αποτυπωμάτων στα βρέφη-νήπια. Επιλέχθηκε τελικά η ηλικία των έξι (6) ετών για την προσθήκη στο ηλεκτρονικό μικροκύκλωμα των δακτυλικών αποτυπωμάτων, καθόσον αποκλειστικά και μόνο για λόγους πρακτικούς κρίθηκε ότι είναι ευκολότερη η λήψη τους από τους ανήλικους και ταυτοποίηση του προσώπου κατά τους διαβατηριακούς ελέγχους.
      Με την εν λόγω προσθήκη παρέχεται η μεγαλύτερη δυνατή ασφάλεια του διαβατηρίου και η αξιόπιστη αντιστοίχησή του με τον ανήλικο. Κατ’ αυτό τον τρόπο και λαμβάνοντας υπόψη το γεγονός ότι δεν εφοδιάζεται ο ανήλικος κάτω των 12 ετών με δελτίο αστυνομικής ταυτότητας και ως εκ τούτου δεν δύναται να ταξιδέψει χωρίς την κατοχή διαβατηρίου παρέχονται περισσότερα εχέγγυα για ασφαλέστερους ελέγχους και αποτροπή του ενδεχόμενου απομάκρυνσης τέκνων από τις οικογένειές τους (απαγωγές-αρπαγές-εξαφανίσεις ανηλίκων, αναχώρηση τέκνων στην αλλοδαπή παρά την θέληση του ενός γονέα κ.λπ.).
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      7. Στην με αριθμό 7235/26.2.2008 ερώτηση του Βουλευτή κ. Ιωάννη Μπούγα δόθηκε με το υπ’ αριθμ. 13464/ΕΥΣ 1774/10.4.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρου σχετικού και σύμφωνα με τα στοιχεία της αρμόδιας Ειδικής Υπηρεσίας Διαχείρισης ΠΕΠ Στερεάς Ελλάδας σας πληροφορούμε ότι :
      Στο πλαίσιο του Μέτρου 1.2 «Ορθολογική Αξιοποίηση Υδάτινων πόρων» του ΠΕΠ Στερεάς Ελλάδας 2000 - 2006, η Ειδική Υπηρεσία Διαχείρισης του ΠΕΠ, εξέδωσε τη με αριθμό πρωτ. 12197/18-11-2005 Πρόσκληση για υποβολή προτάσεων για ένταξη στο Π.Ε.Π. Στερεάς Ελλάδας, συνολικού Π/Υ 10.000.000 €. Το έργο «Αποκατάσταση ζημιών στο αρδευτικό έργο του ΤΟΕΒ Χρισσού Ν. Φωκίδας» εντάχθηκε με την υπ' αριθμ πρωτ. 2571/14-03-2007 Απόφαση ένταξης πράξης και προϋπολογισμό 440.863,00 ευρώ και προβλεπόμενη ημερομηνία ολοκλήρωσης την 04.06.2008. Μέχρι σήμερα οι συνολικές δαπάνες του έργου είναι 50.000,00 € και έχει υλοποιηθεί το 50% του φυσικού αντικειμένου.
      Σύμφωνα με το Τεχνικό Δελτίο του έργου προβλέπονται εργασίες ανακατασκευής θραυσθέντων τσιμανταυλάκων (θα κατασκευαστεί τεχνικό εισόδου ύδατος επί του χειμάρρου Τροιζινίκου) , αποκατάσταση τσιμενταυλάκων κάτωθεν της Ε.Ο. Δελφών Αράχωβας συνολικoύ μήκους 4.100 μέτρων και αποκατάσταση λιθοδομών συνολικού μήκους 250 μέτρων.
      Σε ό,τι αφορά τη μετά την υλοποίηση συντήρηση των έργων, αρμόδιοι φορείς είναι ο φορείς λειτουργίας του έργου, που για το εν λόγω έργο είναι ο Τοπικός Οργανισμός Εγγείων Βελτιώσεων Χρισσού που εποπτεύεται από τη Διεύθυνση Εγγείων Βελτιώσεων της Νομαρχιακής Αυτοδιοίκησης Φωκίδας.
      Ο Υφυπουργός
      Γ. ΠΑΠΑΘΑΝΑΣΙΟΥ»
      8.` Στην με αριθμό 716/10-7-08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 97760/24-7-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 716/10-7-2008 ερώτηση που κατατέθηκε στη Βουλή από τον Βουλευτή κ. Μανόλη Στρατάκη σχετικά με τις υποδομές των ιατρείων πόνου, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης με γνώμονα τη βελτίωση παροχής των υπηρεσιών υγείας και ειδικότερα την αντιμετώπιση του πόνου των ασθενών με κακοήθεια και των πασχόντων από χρόνιο πόνο, προχώρησε στην έκδοση της Υπουργικής Απόφασης υπ' αριθμ. Υ4α/162012 (ΦΕΚ 150 /τ΄ Β/1.2.2008), με την οποία θεσπίστηκε ενιαίο πλαίσιο για την Οργάνωση και λειτουργία Μονάδων Aνακούφισης Χρόνιου Πόνου στα Δημόσια Νοσοκομεία της Χώρας και τελική προθεσμία για την πλήρη εφαρμογή της ορίστηκε η 31η Δεκεμβρίου 2008.
      Με την εν λόγω Απόφαση προβλέπεται η δημιουργία στους οργανισμούς των Νοσοκομείων είτε αυτοδύναμης Πολυδύναμης Μονάδας Πόνου που θα λειτουργεί διατμηματικά, είτε Τμήμα ή Μονάδα Πόνου η οποία θα εντάσσεται στα πλαίσια Τομέα της Ιατρικής Υπηρεσίας.
      Επιπλέον γίνεται αναφορά στη στελέχωση των Μονάδων Πόνου, στις βασικές προϋποθέσεις-εκπαίδευση για τους γιατρούς και το λοιπό προσωπικό που θα απασχολούνται σε αυτές καθώς και στις βασικές ειδικότητες που θα πρέπει να κατέχουν , στην κατάλληλη υλικοτεχνική υποδομή και χώρους για τη σωστή λειτουργία τους κ.λπ..
      Η αρμόδια υπηρεσία του Υπουργείου Υγείας και Κοινωνικής Αλληλεγγύης, για την εφαρμογή των ανωτέρω, στα πλαίσια των δημοσιοοικονομικών του δυνατοτήτων και σύμφωνα με της διατάξεις της κείμενης νομοθεσίας, θα προχωρήσει σταδιακά σε επιμέρους τροποποιήσεις των οργανισμών λειτουργίας των Νοσοκομείων, όπου αυτό κριθεί απαραίτητο, ώστε αυτοί να προσαρμοσθούν στα οριζόμενα στο θεσμικό πλαίσιο οργάνωσης και λειτουργίας των Μονάδων Ανακούφισης Χρόνιου Πόνου.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      9. Στην με αριθμό 242/9-7-08 ερώτηση των Βουλευτών κυρίων Αθανασίου Πλεύρη, Άδωνι-Σπυρίδωνα Γεωργιάδη δόθηκε με το υπ’ αριθμ. ΤΚΕ/Φ2/20039/21-7-08 έγγραφο από τον Υφυπουργό Εσωτερικών η ακόλουθη απάντηση:
      «Σχετικά με την Ερώτηση, με αριθμό πρωτ. 242/09-07-2008, που κατέθεσαν στη Βουλή οι βουλευτές κ.κ. Αθανάσιος Πλεύρης και Άδωνις-Σπυρίδων Γεωργιάδης, με θέμα «ΔΙΑΦΘΟΡΑ, ΚΑΚΟΔΙΟΙΚΗΣΗ ΚΑΙ ΓΡΑΦΕIΟΚΡΑΤιΑ ΤΑ ΧΑΡΑΚΤΗΡIΣΤΙΚΑ ΤΟΥ ΔΗΜΟΣΙΟΥ ΤΟΜΕΑ» και κατά το μέρος που μας αφορά, σας πληροφορούμε τα εξής:
      Το πρώτο ερώτημα είναι γενικό και αόριστο και ως εκ τούτου δεν μπορεί να τύχει απάντησης.
      Για το δεύτερο ερώτημα αναφορικά με τη λειτουργία των οργάνων της δικαιοσύνης, σας ενημερώνουμε ότι αρμόδιο να απαντήσει είναι το Υπουργείο Δικαιοσύνης, στο οποίο και διαβιβάζουμε την εν λόγω Ερώτηση.
      Ωστόσο όμως, για θέματα που αφορούν άσκηση πειθαρχικής δίωξης κατά υπαλλήλων για αυθαιρεσίες τους, σας γνωρίζουμε ότι, σύμφωνα και με το άρθρο 122 του Υπαλληλικού Κώδικα (ν. 3528/2007), τίθενται χρονικοί περιορισμοί σχετικά με την ολοκλήρωση της πειθαρχικής διαδικασίας και την έκδοση της πειθαρχικής απόφασης. Συγκεκριμένα στο άρθρο αυτό αναφέρεται ότι «Η πειθαρχική δίωξη αρχίζει είτε με την κλήση του υπαλλήλου σε απολογία από το μονομελές πειθαρχικό όργανο είτε με την παραπομπή του στο υπηρεσιακό συμβούλιο. Η πειθαρχική διαδικασία ολοκληρώνεται εντός τριμήνου από την κλήση σε απολογία είτε με την έκδοση πειθαρχικής απόφασης μονομελούς οργάνου είτε με παραπομπή ενώπιον υπηρεσιακού συμβουλίου. Σε περίπτωση παραπομπής ενώπιον του υπηρεσιακού συμβουλίου ολοκληρώνεται εντός εξαμήνου από την παραπομπή. Η υπαίτια παράβαση της διάταξης του τελευταίου εδαφίου της προηγούμενης παραγράφου αποτελεί πειθαρχικό παράπτωμα. Το παράπτωμα αυτό, για τα μέλη του υπηρεσιακού συμβουλίου, εκδικάζεται μετά από παραπομπή ενώπιον του δευτεροβάθμιου πειθαρχικού συμβουλίου».
      Όσον αφορά στο τρίτο ερώτημα, σχετικά με τη λειτουργία των δημοσίων υπηρεσιών κατά τη θερινή περίοδο, σας γνωρίζουμε ότι, έχει εκδοθεί σχετική εγκύκλιος, η οποία είναι διαθέσιμη στην ιστοσελίδα της Υπηρεσίας μας (www.gspa.gr) στην ενότητα «Δημόσια Διοίκηση-Επικαιρότητα». Με την εγκύκλιο αυτή δίνονται οδηγίες στις υπηρεσίες και για τη χορήγηση κανονικών αδειών στους υπαλλήλους, κατά τρόπο ώστε να μην διαταράσσεται η ομαλή λειτουργία τους την περίοδο αυτή, καθώς και για την ορθολογική οργάνωση της διοικητικής τους δράσης προς αποφυγή περιττών και ενεργοβόρων ενεργειών, που απαιτούν ιδιαίτερα μεγάλη κατανάλωση ηλεκτρικής ενέργειας.
      Ο Υφυπουργός
      ΧΡΗΣΤΟΣ ΖΩΗΣ»
      10. Στην με αριθμό 10259/11-4-2008 ερώτηση του Βουλευτή κ. Νικολάου Τσούκαλη δόθηκε με το υπ’ αριθμ. 2013Β/5-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Η Ειδική Υπηρεσία Επιθεωρητών Περιβάλλοντος (ΕΥΕΠ) του ΥΠΕΧΩΔΕ, κατόπιν της σχετικής Ερώτησης, θα προβεί σε ελέγχους στο πλαίσιο των αρμοδιοτήτων της.
      Αρμοδιότητα για την εξυγίανση - αποκατάσταση χώρων όπως αυτός της ΑΜIΑΝΤΙΤ έχει η Περιφέρεια Δυτικής Ελλάδας, σύμφωνα με τα προβλεπόμενα στην ΚΥΑ 13588/725/2006, (ΦΕΚ 383 Β΄ Ι 28-3-2006) από την οποία έχουν ζητηθεί στοιχεία και θα σας ενημερώσουμε, όταν τα λάβουμε.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»
      11. Στην με αριθμό 10257/14-4-2008 ερώτηση του Βουλευτή κ. Ιωάννη Μπανιά δόθηκε με το υπ’ αριθμ. 2011Β/5-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Σύμφωνα με σχετικό έγγραφο της αρμόδιας Δ/νσης Περιβάλλοντος της Ν.Α. Αρκαδίας η απόσταση της Νέας Μονάδας Παραγωγής Τσιμεντοπροϊόντων & Σκυροδέματος ιδιοκτησίας «Ν. Beton, ΑΦΟΙ ΝΙΚΗΤΟΠΟΥΛΟΙ ΟΕ» από το Δ.Δ. Βλαχέρνας του Δήμου Λεβιδίου, είναι 800Μ.
      Η περιοχή στην οποία προβλέπεται να εγκατασταθεί η μονάδα δεν διέπεται από ειδικές προστατευτικές ρυθμίσεις που να προέρχονται είτε από Ελληνικές διατάξεις είτε από διεθνείς συμβάσεις, (Ν. 1650/Β6 ή τα Ευρωπαϊκά προγράμματα CORINE και NATURA 2000).
      Τα όρια του δικτύου NATURA 2000 διέρχονται από την Ε.Ο. Τρίπολης - Βυτίνας και περιλαμβάνουν την απέναντι πλευρά από αυτήν στην οποία θα εγκατασταθεί η μονάδα.
      Επί της συγκεκριμένης Περ/κης Έκθεσης έχουν γνωμοδοτήσει θετικά όλες οι συναρμόδιες υπηρεσίες (Ε΄ Εφορεία Προϊστορικών και Κλασικών Αρχαιοτήτων, 5η Εφορεία Βυζαντινών Αρχαιοτήτων, Υπηρεσία Νεωτέρων Μνημείων και Τεχν. Έργων Δυτ. Ελλάδος, Δ/νση Δασών Αρκαδίας και Δ/νση Γεωργίας Επιτροπή ΝΕΧΩΠ).
      Με την υπ’ αριθμ. 592/30-05-06 Aπόφαση Νομάρχη Αρκαδίας έχουν καθοριστεί όροι, τόσο για τις εκπομπές ρυπαντικών φορτίων, όσο και για την στάθμη του θορύβου καθώς και μέτρα αντιρύπανσης για την αντιμετώπιση των επιπτώσεων στο περιβάλλον.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»).
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε την κ. Μελά.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι επίκαιρες ερωτήσεις που θα συζητηθούν την Πέμπτη 30 Οκτωβρίου 2008, θα κατατεθούν έως την Παρασκευή 24 Οκτωβρίου 2008 μέχρι και τις 10.00΄ π.μ.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, εισερχόμεθα στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Α. Αναφορές και ερωτήσεις πρώτου κύκλου:
      Θα συζητηθεί η πρώτη με αριθμό 221/9-7-2008 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς την Υπουργό Απασχόλησης και Κοινωνικής Προστασίας, σχετικά με το ύψος της φαρμακευτικής δαπάνης τα έτη 2004, 2005, 2006 και 2007.
      Η περίληψη της ερώτησης του κυρίου συναδέλφου έχει ως εξής:
      «Είχαμε επανειλημμένα προειδοποιήσει την Κυβέρνηση ότι με την ανερμάτιστη πολιτική της στον τομέα του φαρμάκου, ιδίως την κατάργηση της λίστας, την αλλαγή στον τρόπο τιμολόγησης, αλλά και την ανυπαρξία ελέγχων της συνταγογράφησης, η φαρμακευτική δαπάνη θα εκτοξευτεί στα ύψη. Δυστυχώς, επαληθευτήκαμε.
      Η αύξηση των τιμών στα φάρμακα ευρείας κατανάλωσης και η έκρηξης της φαρμακευτικής δαπάνης φέρνουν ασφαλισμένους και ασφαλιστικά ταμεία σε δεινή θέση. Μόνο την περασμένη χρονιά τα δημόσια νοσοκομεία διέθεσαν 1,5 δισεκατομμύρια ευρώ για φάρμακα, ποσό το οποίο είναι κατά 49,9% υψηλότερο από το αντίστοιχο του 2006. Παράλληλα, αύξηση κατά 27,7% σημειώθηκε και στις δαπάνες για φάρμακα που διακινήθηκαν μέσω φαρμακείων. Ήδη το πρώτο τετράμηνο του 2008 η φαρμακευτική δαπάνη αυξήθηκε κατά 400.000.000, σε σύγκριση με το αντίστοιχο διάστημα του 2007. Υπάρχουν μάλιστα φόβοι ότι μέχρι το τέλος του έτους, η δαπάνη θα ξεπεράσει τα 8,5 δισεκατομμύρια ευρώ! 
      Κατόπιν τούτων, ερωτώνται οι κύριοι Υπουργοί:
      1. Να δοθούν αναλυτικά στοιχεία για τη διαμόρφωση της φαρμακευτικής δαπάνης κατά τα έτη 2004, 2005, 2006 και 2007.
      2. Εάν και πόσες επιστροφές έχουν εισπράξει τα ταμεία από τις φαρμακευτικές εταιρείες, όπως προβλέπει ο νόμος.»
      Στην ερώτηση του κυρίου συναδέλφου θα απαντήσει η Υφυπουργός Απασχόλησης και Κοινωνικής Προστασίας κ. Σοφία Καλαντζάκου.
      Ορίστε, κυρία Καλαντζάκου, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε. 
      Κύριε συνάδελφε, δεν υπάρχει καμμία αμφιβολία ότι δεκαετίες τώρα τα ταμεία δεν ήταν σε θέση να ελέγξουν αποτελεσματικά τις φαρμακευτικές τους δαπάνες. Επί δεκαετίες δεν είχε αντιμετωπιστεί αυτό το θέμα. 
      Τι κάναμε εμείς για να αλλάξει η κατάσταση και να υπάρξει εξορθολογισμός και αποτελεσματικός έλεγχος; Με το ν. 3457/2006, άρθρα 1 έως 12, καθιερώθηκε νέος τρόπος προμήθειας των φαρμάκων και αποζημίωσής τους από την κοινωνική ασφάλιση με την κατάργηση της λίστας ιδιοσκευασμάτων και της υποχρέωσης θεώρησης των συνταγών, όταν η αξία των φαρμάκων υπερέβαινε τα 100 ευρώ, της μη κάλυψης της δαπάνης για φάρμακα των οποίων η άδεια κυκλοφορίας καθορίζει τη χορήγησή τους και χωρίς ιατρική συνταγή, της μη κάλυψης των ιδιοσκευασμάτων που αφορούν κυρίως το σύγχρονο τρόπο ζωής, όπως είναι η παχυσαρκία και άλλα. 
      Οι αρμόδιες υπηρεσίες του Υπουργείου Απασχόλησης και Κοινωνικής Προστασίας, του Υπουργείου Υγείας και Κοινωνικής Αλληλεγγύης, καθώς και των ασφαλιστικών οργανισμών, έχουν αποστείλει οδηγίες για την ορθή συνταγογράφηση των φαρμακευτικών ιδιοσκευασμάτων στους γιατρούς των ασφαλιστικών οργανισμών, στους γιατρούς του Ε.Σ.Υ., καθώς και στους με οποιαδήποτε σχέση εμπλεκομένους με τους ασφαλιστικούς οργανισμούς. 
      Επιπλέον, προωθήθηκε ήδη η αναθεώρηση του π.δ. 67/2000, το οποίο έχει ολοκληρωθεί και έχει εκδοθεί το νέο π.δ. 121/2008 που οριοθετεί ακριβώς τις ευθύνες των γιατρών κατά τη συνταγογράφηση, των φαρμακοποιών κατά την εκτέλεση των συνταγών, αλλά και των ταμείων για την εξόφλησή τους, πράγμα που αποτελούσε πάγιο αίτημα του ιατρικού και φαρμακευτικού κόσμου. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Υφυπουργού)
      Για τα έτη που ρωτάτε, δηλαδή τα έτη 2004-2007, θα σας καταθέσω τους αναλυτικούς πίνακες από τους οποίους προκύπτει η φαρμακευτική δαπάνη ανά ταμείο για την καλύτερη ενημέρωσή σας. Επίσης, θα εξηγήσω τι έχουμε κάνει για την επιστροφή της έκπτωσης που δικαιούνται τα ασφαλιστικά ταμεία να εισπράξουν από τις φαρμακευτικές εταιρείες. 
      Στην περίπτωση των ετών για τα οποία συζητάμε, εφαρμόζεται ο ν. 3408/2005, άρθρο 13, παράγραφος 3. Κατά εξουσιοδότηση αυτής της διάταξης, εξεδόθη απόφαση των Υπουργών Ανάπτυξης, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Εμπορικής Ναυτιλίας, Αιγαίου και Νησιωτικής Πολιτικής, με την οποία ορίζεται ότι οι φαρμακευτικές εταιρείες υποχρεούνται να αποδώσουν στους ασφαλιστικούς οργανισμούς και τον Οργανισμό Περίθαλψης Ασφαλισμένων του Δημοσίου ποσοστό 4% επί της καθαρής τιμής των φαρμακευτικών ιδιοσκευασμάτων, το οποίο αντιστοιχεί σε ποσό ίσο με το 1,9068% επί της πραγματικής φαρμακευτικής δαπάνης που κατέβαλαν αυτοί οι οργανισμοί για την προμήθεια φαρμάκων από τους ασφαλισμένους τους. 
      Από τις ετήσιες πωλήσεις των φαρμακευτικών εταιρειών στην εγχώρια αγορά, πωλήσεις στην ιδιωτική αγορά μείον παράλληλες εξαγωγές…
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
      Θα ήθελα να ολοκληρώσω μία παράγραφο με νούμερα, κύριε Πρόεδρε και θα συνεχίσω στη δευτερολογία μου.
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε με την παράγραφο αυτή και έχετε και τη δευτερολογία σας. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε. 
      …όπως αυτές προκύπτουν από τα επίσημα στοιχεία του Ε.Ο.Φ., έχουμε 4.516.181.041,57 ευρώ για το 2006 και 5.567.200.500,58 ευρώ για το 2007. Έχει αποδεδειγμένα αποζημιωθεί από την κοινωνική ασφάλιση για μεν το έτος 2006 ποσοστό 71,26%, για το δε έτος 2007 ποσοστό 68,83%. 
      Αυτά τα στοιχεία προκύπτουν, βάσει των συνολικών φαρμακευτικών δαπανών αυτών των φορέων που ανέρχονται για το έτος 2006 στο ποσό των 3.218.312.756,71 ευρώ και 3.831.824.232,45 ευρώ για το έτος 2007 συνολικά, ποσά επί των οποίων  υπολογίζεται το ποσοστό της επιστροφής 1,9068%. 
      Θα συνεχίσω στη δευτερολογία μου, κύριε Πρόεδρε, λόγω οικονομίας χρόνου. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ερωτών Βουλευτής κ. Κωνσταντίνος Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Υπουργέ, μια νέα συνάδελφος πολιτικός και φέρουσα πολλές ελπίδες δεν χρειάζεται να κρύβεται στο παρελθόν. Είναι σύνδρομο της παράταξής σας, πέντε χρόνια τώρα ως Κυβέρνηση, να προσπαθείτε να βρείτε άλλοθι στο παρελθόν. 
      Εγώ ρώτησα δύο συγκεκριμένα πράγματα, για να ξέρουμε πώς αποδίδει μία πολιτική και συγκεκριμένα πώς απέδωσε η πολιτική σας. 
      Εζήτησα ποια είναι η φαρμακευτική δαπάνη τα τελευταία τέσσερα-πέντε χρόνια και δεύτερον, εάν επέστρεψαν στα ασφαλιστικά ταμεία οι φαρμακέμποροι την υποτιθέμενη έκπτωση.
      Από τα στοιχεία που έχω και από τη δική σας την απάντηση -μην το καταθέτετε, το έγγραφο που δείξατε γιατί μου ήρθε εκπρόθεσμη η απάντησή σας- επιβεβαιώνεται αυτό που εγώ επεσήμανα στην ερώτησή μου. Ότι η φαρμακευτική δαπάνη έχει φτάσει σε ύψη ρεκόρ, εκτινάχθηκε στα ύψη και αυτό είναι εις βάρος των ασφαλιστικών ταμείων και των ασφαλισμένων.
      Αυτά είναι τα αποτελέσματα και οι επιπτώσεις μιας ανερμάτιστης πολιτικής για το φάρμακο. Ήρθατε, καταργήσατε τη λίστα, αλλάξατε τον τρόπο τιμολόγησης  -φύγατε από τη χαμηλότερη τιμή και πήγατε στην τιμή του μέσου όρου και έγιναν δύο ανατιμήσεις στα φάρμακα μετά απ’ αυτήν την αλλαγή τιμολόγησης- και πραγματικά δεν πήρατε κανένα μέτρο για τον έλεγχο της συνταγογράφησης, με αποτέλεσμα, με βάση τα δικά σας στοιχεία: Το Ι.Κ.Α. πλήρωσε το 2004, 1.000.000.000 για φάρμακα και το 2007, 1,7 δισεκατομμύρια, δηλαδή, 70% παραπάνω. Και συνολικά, τα ταμεία πλήρωσαν το 2004, 1,9 δισεκατομμύρια για φάρμακα, και το 2007, 3,1 δισεκατομμύρια. Αυτά δεν αμφισβητούνται.
      Δεύτερον, όσον αφορά το τι πήραν πίσω τα ταμεία. Οι φαρμακοβιομηχανίες, όταν φέρατε το ν. 3408/2005, είπατε ότι θα κάνουν έκπτωση. Στα αλήθεια, τι έγινε; Δυο χρόνια μετά, εκδώσατε σχετική κοινή υπουργική απόφαση και όπως υπολογίζεται με βάση το τζίρο των τελευταίων ετών, 2005-2007, οι εταιρείες θα έπρεπε να επιστρέψουν στα ταμεία περίπου 134.000.000 ευρώ. Πού πήγαν αυτά; Τίποτα δεν πήραν τα ασφαλιστικά ταμεία.
      Είναι το δεύτερο, λοιπόν, διογκωμένο «δωράκι» μετά τις μεγάλες αυξήσεις τιμών που δώσατε στους φαρμακοβιομηχάνους με την αλλαγή του τρόπου της τιμολόγησης. Και στη συνέχεια, έρχεστε με το νέο νόμο, αλλάζετε το καθεστώς, ουσιαστικά επαναφέρετε τη λίστα, αλλά όχι ακριβώς τη λίστα. Καθορίζετε σύστημα των πρωτοκόλλων θεραπείας, για μένα θα είναι ουσιαστικά μεθόδευση περιορισμού των φαρμάκων που χορηγούνται στους ασφαλισμένους δωρεάν- και εκεί, λοιπόν, κάνετε το 4% της επιστροφής 3% και ουσιαστικά παραγράφονται τα 34.000.000. Γι’ αυτά ερωτάσθε, γι’ αυτά επικρίνεστε.
      Αποδεικνύεται ότι στα πέντε χρόνια που κυβερνάτε, αντιμετωπίζετε το φάρμακο όχι ως δημόσιο αγαθό, αλλά ως προϊόν. Λόγω της τιμής, σε πολλές περιπτώσεις το φάρμακο έγινε φαρμάκι πραγματικά για τους πολίτες. Πιστεύω πια όπως και οι πολίτες ότι δεν είναι θέμα αδυναμίας, αλλά είναι επιλογή σας αυτή η πολιτική. Όπως σταθερή επιλογή σας είναι συνολικά η απαξίωση του κοινωνικού κράτους και η φαλκίδευση των δικαιωμάτων του πολίτη τόσο στην υγεία όσο και στην ασφάλιση.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει για τη δευτερολογία της η Υφυπουργός κ. Σοφία Καλαντζάκου.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, ξέρετε τι σεβασμό τρέφω στο πρόσωπό σας. Δεν αισθάνομαι ότι κρύβομαι πίσω από τα χρόνια του ΠΑ.ΣΟ.Κ., τα οποία ήταν πάρα πολλά και στα οποία δεν επιστράφηκαν ποτέ χρήματα. Αυτή είναι η πραγματικότητα.
      Εγώ σας λέω ότι ήδη έχουν αποσταλεί επιστολές προς τις υπόχρεες φαρμακευτικές εταιρείες, με τις οποίες γνωστοποιείται σε αυτές το ποσό που η καθεμιά υποχρεούται να καταθέσει στον Λογαριασμό Βελτίωσης Κοινωνικής Ασφάλισης που τηρείται στη Γενική Γραμματεία Κοινωνικών Ασφαλίσεων.
      Στη συνέχεια, μετά την είσπραξη των ποσών από τις υπόχρεες φαρμακευτικές εταιρείες, οι αρμόδιες υπηρεσίες της Γενικής Γραμματείας Κοινωνικών Ασφαλίσεων θα αποδώσουν τα ποσά αυτά στους δικαιούχους ασφαλιστικούς οργανισμούς κατά την αναλογία της συμμετοχής τους στο σύνολο της φαρμακευτικής δαπάνης.
      Επιπλέον, θα ήθελα να πω ότι προχωρά η διαδικασία ηλεκτρονικής εκκαθάρισης των συνταγών, οι οποίες να θυμίσω ότι περιέχουν το barcode για κάθε σκεύασμα, καθώς και τον Αριθμό Μητρώου Κοινωνικής Ασφάλισης, τον Α.Μ.Κ.Α. και την όλη διαδικασία χειρίζεται η «Η.ΔΙ.Κ.Α. Α.Ε.».
      Τέλος, μην υποτιμάτε ότι η παρατηρούμενη αύξηση της φαρμακευτικής δαπάνης οφείλεται κυρίως, όπως διαπιστώνεται και από το Ι.Κ.Α.-Ε.Τ.Α.Μ., στην εισαγωγή χιλίων διακοσίων νέων ιδιοσκευασμάτων αυξημένου κόστους, ιδίως αντικαρκινικών, στην αύξηση του Φ.Π.Α. από 8% σε 9%, στην αύξηση των δικαιούχων περίθαλψης αλλοδαπών και άλλων, καθώς και στην αύξηση των συνταξιούχων λόγω της γήρανσης του πληθυσμού.
      Θα μου επιτρέψετε να καταθέσω τον πίνακα, γιατί εσείς μπορεί να τον λάβατε μέσω της τυπικής ερώτησης, αλλά ίσως άλλοι συνάδελφοι θέλουν να τον μελετήσουν.
      Ευχαριστώ.
      (Στο σημείο αυτό η Υφυπουργός κ. Σοφία Καλαντζάκου καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Φίλιππος Πετσάλνικος): Εισερχόμεθα τώρα στη συζήτηση της δεύτερης με αριθμό 5733/18-9-2008 ερώτησης της Βουλευτού του Κομμουνιστικού Κόμματος Ελλάδας κ. Εύας Μελά προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση των προβλημάτων στη λειτουργία των ειδικών σχολείων.
      Η ερώτηση έχει ως εξής: 
      «Αντιμέτωποι με την υποβάθμιση της ειδικής αγωγής βρίσκονται χιλιάδες μαθητές με μαθησιακές δυσκολίες και αναπηρίες καθώς σε πολλά σχολεία υπάρχουν σοβαρές ελλείψεις. Μετά την καθιέρωση της υποχρεωτικότητας της ειδικής αγωγής από το Υπουργείο Παιδείας με τον πρόσφατο νόμο που ψήφισε, η υποβάθμιση, η ιδιωτικοποίηση, τα κενά λόγια περί «ίσων ευκαιριών», αποκαλύπτονται με την έναρξη των μαθημάτων. 
      Σύμφωνα με τη Συντονιστική Επιτροπή Αγώνα Αναπήρων (Σ.Ε.Α.ΑΝ.) και τον Ενιαίο Σύλλογο Γονέων και Κηδεμόνων Παιδιών με Ειδικές Ανάγκες Αττικής και Νήσων, μόνο στην Αττική οι ελλείψεις σε προσωπικό φτάνουν τις τριακόσιες. 
      Σοβαρό πρόβλημα υπάρχει και με τη μεταφορά των παιδιών, που είναι αποτέλεσμα της ανυπαρξίας συγκεκριμένης υπηρεσίας από το ίδιο το Υπουργείο Παιδείας, της λειτουργίας σε μεγάλο ποσοστό αυτών των σχολείων με συμβασιούχους και, κατ’ επέκταση, της παράδοσης της μεταφοράς των μαθητών με μαθησιακές δυσκολίες και αναπηρίες στα χέρια ιδιωτών. 
      Το Γυμνάσιο – Λύκειο Παραπληγικών Ηλιούπολης, το Δημοτικό Σχολείο Κωφών Αργυρούπολης, το Ειδικό Σχολείο Αιγάλεω, αντιμετωπίζουν σοβαρά προβλήματα αφού δεν έχουν καθόλου βοηθητικό προσωπικό, ενώ την ίδια στιγμή όλα τα Εργαστήρια Ειδικής Επαγγελματικής Εκπαίδευσης και Κατάρτισης αντιμετωπίζουν σοβαρά προβλήματα με ελλείψεις προσωπικού και αναμένεται να λειτουργήσουν με μειωμένο ωράριο. 
      Ερωτάται ο κ. Υπουργός:
      Τι μέτρα θα πάρει για την αντιμετώπιση των προβλημάτων των ειδικών σχολείων. 
      Θα προχωρήσει άμεσα στην πρόσληψη του απαραίτητου προσωπικού, πλήρους και σταθερής εργασίας και στη γενναία χρηματοδότηση αυτών από τον κρατικό προϋπολογισμό; 
      Θα αναλάβει επιτέλους το κράτος τη μεταφορά των μαθητών με μαθησιακές δυσκολίες και αναπηρίες με εξειδικευμένο προσωπικό που να ανταποκρίνεται στις απαιτήσεις;»
      Στην ερώτηση της κ. Μελά θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Κυρία συνάδελφε, η ευαισθησία δεν είναι μόνο συναισθηματική υπόθεση. Είναι σε ό,τι αφορά το χώρο της εκπαίδευσης, υπόθεση η οποία εκδηλώνεται με έργα και με συγκεκριμένες δράσεις. Η πολιτική ηγεσία του Υπουργείου Εθνικής Παιδείας και Θρησκευμάτων το έχει αποδείξει. 
      Ψηφίσαμε πρόσφατα, όπως και εσείς αναφέρετε στην ερώτησή σας, το νόμο για την ειδική αγωγή και εκπαίδευση, ένα νόμο-πλαίσιο ο οποίος θέτει σταθερές βάσεις, δίνει προοπτική ανάπτυξης και κάλυψης των αναγκών των νέων, των μαθητριών και μαθητών, οι οποίοι έχουν την ανάγκη φροντίδας της πολιτείας με πλέον έντονο και εκδηλωτικό τρόπο χάριν των λόγων για τους οποίους χαρακτηρίζονται ότι πρέπει να εντάσσονται στην ειδική αγωγή και εκπαίδευση. 
      Σε ό,τι αφορά το πρακτικό μέρος, εφτακόσιες εβδομήντα πιστώσεις στην πρώτη φάση και τετρακόσιες σαράντα επτά στη δεύτερη φάση για αναπληρωτές εκπαιδευτικούς. Επίσης, πεντακόσιες πιστώσεις για πρόσληψη ειδικού εκπαιδευτικού και ειδικού βοηθητικού προσωπικού. 
      Και σε ό,τι αφορά τα σχολεία στα οποία αναφέρεσθε συγκεκριμένα, στο Γυμνάσιο Παραπληγικών Ηλιούπολης προσελήφθησαν δύο ειδικό βοηθητικό προσωπικό, ένας κοινωνικός λειτουργός, δύο επίσης προσελήφθησαν στο Ειδικό Επαγγελματικό Εργαστήριο του Αιγάλεω ειδικό βοηθητικό προσωπικό, ένας ψυχολόγος, ένας εργοθεραπευτής. 
      Στο Κωφών και Βαρηκόων Αργυρούπολης, ένας ειδικό βοηθητικό προσωπικό, ένας λογοθεραπευτής και ένας εργοθεραπευτής. 
      Και βεβαίως, όλες αυτές οι προσλήψεις του προσωπικού συμπληρώνονται και με άλλες οι οποίες καλύπτονται με το θεσμό των ωρομισθίων. Δεν θα σας αναφέρω εδώ τους αριθμούς για να μη γίνομαι κουραστικός. 
      Θέλω να προσθέσω μόνο πως σε ό,τι αφορά τη συντήρηση αυτών των σχολείων, αρμόδιες είναι οι νομαρχίες, όπως ορίζει η κοινή υπουργική απόφαση του 1988, και δαπανούν για τη συντήρηση των σχολείων. 
      Εμείς από την άλλη πλευρά, αντιπαραθέτουμε σειρά νέων εκπαιδευτηρίων, σειρά νέων σχολικών μονάδων που κατασκευάζονται με δαπάνες του τακτικού προϋπολογισμού στο πενταετές πρόγραμμα του Οργανισμού Σχολικών Κτηρίων. Πρόσφατο παράδειγμα και απόδειξη αποτελεί το νέο Ειδικό Εργαστήριο στο Αιγάλεω. 
      Επίσης, θα ήθελα να σας αναφέρω ότι για τη μεταφορά των μαθητών, πάλι δεν είναι αρμόδιο το Υπουργείο μας, αλλά χρηματοδοτείται από τον προϋπολογισμό. Πρόκειται για απόφαση του Υπουργείου Οικονομίας, η οποία φέτος είναι επαυξημένη για να αντιμετωπιστούν χρέη του παρελθόντος.
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Υπουργού)    
      	Μεταβιβάζονται χρήματα στις περιφέρειες και δι’ αυτών στις νομαρχίες όπου γίνονται και οι προκηρύξεις και αναδεικνύονται οι ανάδοχοι για τη μεταφορά των μαθητών. 
      	Τέλος, κύριε Πρόεδρε -συμπληρώνω με μια φράση τις σκέψεις μου- σε ό,τι αφορά τους οδηγούς για το Σχολείο Κωφών Αργυρούπολης και όλους τους άλλους, επιτύχαμε -με δίμηνες συμβάσεις- την άμεση πρόσληψη των οδηγών, μέχρις ότου ολοκληρωθούν οι διαδικασίες από το Υπουργείο Εσωτερικών και το Α.Σ.Ε.Π., για να προσληφθούν για τις οκτάμηνες θητείες οι οδηγοί που οδηγούν αυτά τα αυτοκίνητα. 
      	Σας ευχαριστώ. 
      	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η ερωτώσα Βουλευτής κ. Εύα Μελά. 
      ΕΥΑ ΜΕΛΑ: Ευχαριστώ, κύριε Πρόεδρε. 
      Ένα μήνα μετά την ψήφιση του σχετικού νόμου για την ειδική αγωγή η πραγματικότητα, κύριε Υπουργέ, σας διαψεύδει. Τα σχολεία που υπάρχουν υπολειτουργούν. Τα περισσότερα είναι επικίνδυνα και ακατάλληλα. Έχουν τεράστιες ελλείψεις σε υποδομές, εκπαιδευτικούς και βοηθητικό προσωπικό. 
      Τι να πρωτοαναφέρουμε; Το 6ο και το 8ο ειδικό δημοτικό σχολείο; Τα Τ.Ε.Ε. των Νομών Ηρακλείου και Ρεθύμνου Κρήτης, όπου οι τάξεις χωρίζονται με κουρτίνες; 
      Τεράστια προβλήματα στην Αθήνα και στην επαρχία. Οι ελλείψεις σε εκπαιδευτικό και βοηθητικό προσωπικό δεν καλύπτονται σε αυτά τα σχολεία με αναπληρωτές και ωρομίσθιους, γιατί ακριβώς και λόγω του ειδικού προβλήματος που έχουν οι μαθητές αντικειμενικά οι συμβασιούχοι δεν μπορούν να δεθούν και να αφιερωθούν ολοκληρωτικά, όπως πρέπει, στους συγκεκριμένους μαθητές. Δεν μπορούν να εξειδικευθούν. 
      Συνέπεια των ελλείψεων, ή δεν παίρνουν αυτά τα σχολεία, κύριε Υπουργέ, βαριά περιστατικά ή λειτουργούν με βάρδιες. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
      Θέλω την ανοχή σας, κύριε Πρόεδρε, για δυο λεπτά, διότι είναι ανάγκη. 
      Συμπτύσσουν τμήματα, κύριε Υπουργέ. Συναντήσαμε τμήματα όπου συνυπάρχουν παιδιά με αυτισμό και παιδιά με βαριά νοητική στέρηση, που οι δύο αυτές περιπτώσεις θέλουν διαφορετική αγωγή. Συναντήσαμε παιδιά που έχουν απλά προβλήματα κίνησης ή απλώς είναι σε καροτσάκι και παιδιά με πολλαπλή αναπηρία, που και αυτά θέλουν διαφορετική αγωγή μεταξύ τους. 
      	Τι να πούμε; Να πούμε για το Ειδικό Δημοτικό Σχολείο στον Άγιο Δημήτριο, όπου σήμερα που μιλάμε υπάρχει ένας μόνο βοηθός για σαράντα δύο παιδιά με βαριά νοητική στέρηση από τα οποία τα είκοσι δύοδεν αυτοεξυπηρετούνται; 
      	Τεράστιες ελλείψεις σε υποδομές. Κάνουν μαθήματα σε κοντέινερ, πάλι στο ίδιο σχολείο. Υπάρχουν ελλείψεις σε εργοθεραπευτές, λογοθεραπευτές, φυσιοθεραπευτές, κοινωνικούς λειτουργούς, ειδικούς εκπαιδευτικούς. 
      Τι να πούμε; Να πούμε ότι στο 6ο Ειδικό Σχολείο του Κολωνού τα παιδιά είναι γραμμένα και δεν πηγαίνουν στο σχολείο, γιατί δεν υπάρχει βοηθητικό προσωπικό; Να πούμε ότι όλα αυτά στέλνουν τους γονείς σε ιδιώτες, για παράδειγμα, λογοθεραπευτές και ότι τα είκοσι λεπτά λογοθεραπείας κοστίζουν 45-150 ευρώ; 
      Ως Υπουργός, έχετε δώσει αναλυτικά προγράμματα ίδια με αυτά των κοινών σχολείων, τη στιγμή που τα παιδιά αυτά έχουν διαφορετικές ανάγκες και διαφορετικές δυνατότητες. Για να μη μιλήσουμε για το θέμα της κτηριακής υποδομής, όπου δεν λαμβάνεται υπ’ όψιν ότι πάλι δεν μπορεί να ισχύσει ο κανόνας τι ανάγκες σε εμβαδόν έχει ο κάθε μαθητής, όταν μιλάμε γα άτομα με κινητικές δυσκολίες ή για τυφλά παιδιά που έχουν ανάγκη από περισσότερο χώρο. 
      Τέλος, για το θέμα της μεταφοράς, επιτρέψτε μου να πω ότι το Υπουργείο και η νομαρχία, κυριολεκτικά, κοροϊδεύουν τον κόσμο. Υπάρχουν καταγγελίες για το σύστημα μεταφοράς. Δεν μπορεί παιδιά με ειδικές ανάγκες, με βαριά νοητική στέρηση, με τεράστια κινητικά προβλήματα να αντιμετωπίζονται με οδηγούς και λεωφορεία που είναι με συμβάσεις, με ανειδίκευτο προσωπικό. Υπάρχουν σήμερα σχολεία, όπου τα παιδιά πηγαίνουν με ταξί ασυνόδευτα. Τέτοια παιδιά πηγαίνουν ασυνόδευτα με ταξί στο σπίτι! 
      Εμείς θέλουμε να πούμε -έχουμε στοιχεία, τα οποία ξέρετε και εσείς- ότι η μεταφορά, παρότι δεν είναι αρμοδιότητά σας, λειτουργεί με συμβάσεις περυσινές και δεν καλύπτονται τα παιδιά που γράφτηκαν φέτος. 
      Κύριε Υπουργέ, για μας το Υπουργείο Παιδείας πρέπει να αναλάβει τη μεταφορά όλων των ειδικών σχολείων, μέσα από ένα δημόσιο σύστημα μεταφοράς, όπου οδηγοί και συνοδοί θα είναι μόνιμοι. Δηλαδή δεν μπορεί κάθε δυο μήνες αυτά τα παιδιά να ταράζονται. Αν δεν τους φερθεί καλά, με εξειδίκευση και με γνώση ο οδηγός ή ο συνοδός, δημιουργούνται τεράστια προβλήματα. Όσοι είναι γιατροί καταλαβαίνουν πολύ καλά τι λέω πάνω σε αυτό. Χρειάζεται ειδικευμένο προσωπικό και στη συνοδεία. 
      Κλείνω λέγοντας ότι η κεντρική πολιτική που ασκείται στο ζήτημα της ειδικής αγωγής θέλει το βάρος να περάσει στην οικογένεια. Γι’ αυτό το αντιμετωπίζετε σαν ένα πεδίο όπου μπορούν να κερδοσκοπούν ιδιώτες. 
      Εμείς καλούμε τον κόσμο να αγωνιστεί για να απαγορευτεί κάθε ιδιωτική κερδοσκοπική δράση στο χώρο της ειδικής αγωγής. Πρέπει η ευθύνη να είναι στο Υπουργείο Παιδείας για μια αποκλειστικά δημόσια και δωρεάν ειδική αγωγή.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Εθνικής Παιδείας και Θρησκευμάτων κ. Λυκουρέντζος να δευτερολογήσει.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κυρία συνάδελφε, θα ξεκινήσω από κάτι με το οποίο συμφωνώ μαζί σας, ότι πράγματι το ζήτημα των συμβασιούχων και των ωρομισθίων καθηγητών δεν δίνει συνέχεια και μια προοπτική στην ανάπτυξη της σχέσης των παιδιών με τον δάσκαλό τους, με τον εκπαιδευτικό τους. 
      Αλλά για όλα αυτά τα οποία θέτετε με έντονο και κατηγορηματικό τρόπο, θα πρέπει να σας πω ότι εμείς αυτή την κατάσταση την παραλάβαμε και προσπαθούμε να τη διαχειριστούμε με τον καλύτερο δυνατό τρόπο. Γι’ αυτό και ο νόμος τον οποίο ψηφίσαμε, για να μπει σε μια νέα βάση η υπόθεση της ειδικής αγωγής και εκπαίδευσης, γι’ αυτό και κατασκευάζουμε καινούργια διδακτήρια, εκτός αν νομίζετε ότι εμείς μέσα σε μια πενταετία προλάβαμε να τα παλαιώσουμε κατά τόσο πολύ ώστε να είναι απαράδεκτα ή ότι εμείς είμαστε υπεύθυνοι για το αν στερούνται κάποιων άλλων δυνατοτήτων τα κτήρια αυτά.
      Αυτή την κατάσταση με μάχη καθημερινή την αλλάζουμε. Προσπαθούμε να τη βελτιώσουμε. Εσείς από την άλλη πλευρά εμφανίζεστε εδώ με επιχειρήματα τα οποία διεκδικούν μια τέλεια, μια ιδανική κατάσταση, παραγνωρίζοντας τη βελτίωση η οποία επιτυγχάνεται, παραγνωρίζοντας τις δυνατότητες του προϋπολογισμού. 
      Και επειδή είμαι οπαδός της πολιτικής «η πολιτική είναι η τέχνη του εφικτού», μπορώ να σας πω ότι στο εφικτό έχουμε επιτύχει, έχουμε μεγιστοποιήσει τις επιδόσεις μας. Αυτές είναι οι δυνατότητες, αυτές εξαντλούμε, αυτά προσφέρουμε. 
      Το να έρχεται κανείς και να παρουσιάζει εδώ ότι τα πάντα είναι μαύρα, ότι δεν υπάρχει τίποτα, είναι πολύ εύκολος ρόλος, δεν είναι όμως ρόλος ο οποίος συνεισφέρει σε μία δημιουργική συνεργασία για να υπηρετήσουμε αυτό τον ευγενικό σκοπό, τον οποίο θέτετε, περισσότερη ευαισθησία, γενναιοδωρία από την πλευρά της ελληνικής πολιτείας. Αλλά θα πρέπει να λαμβάνουμε, όπως είπα και δεσμευτικές παραμέτρους.
      Τα υπόλοιπα περί ιδιωτικοποίησης, αντιλαμβάνεστε ότι τα αντιπαρέρχομαι γιατί δεν επιθυμώ να συγκρουστώ μαζί σας για πράγματα τα οποία έχουν ιδεολογική βάση, η οποία και μας διαφοροποιεί, αλλά εν πάση περιπτώσει δεν αφορούν την υπόθεση της ειδικής αγωγής και εκπαίδευσης.
      Επαναλαμβάνω, απέναντι στα προβλήματα δίνουμε την καθημερινή μάχη με τις δυνατότητες του προϋπολογισμού και σημειώνεται πρόοδος. Και περιμένουμε αυτό να μας το αναγνωρίσετε.
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Τρίτη είναι η με αριθμό 1145/15.7.2008 ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Οικονομίας και Οικονομικών, σχετικά με τη χορήγηση γενναίων φορολογικών κινήτρων στο Νομό Έβρου για την εγκατάσταση επιχειρήσεων.
      Η ερώτηση εν περιλήψει έχει ως εξής:
      «Στο Νομό Έβρου έχουν δημιουργηθεί –με επιδότηση- «εργοστάσια-φαντάσματα», τα οποία δεν λειτουργούν, ενώ η ανεργία καλπάζει και τα χωριά ερημώνουν.
      Κατόπιν τούτου, ερωτάται ο Υπουργός Οικονομίας και Οικονομικών:
      1. Για ποιο λόγο δεν δίνονται πραγματικά γενναία φορολογικά (π.χ. μηδενική φορολόγηση) ώστε να εγκατασταθούν επιχειρήσεις που θα λειτουργούν στον εθνικά ευαίσθητο Νομό Έβρου;
      2. Για ποιο λόγο επενδύσεις που έγιναν μένουν ανενεργές και εργοστάσια ρημάζουν;»
      Στην ερώτηση του κυρίου συναδέλφου, θα απαντήσει ο Υφυπουργός κ. Ιωάννης Παπαθανασίου.
      Ορίστε, κύριε Υφυπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κατ’ αρχάς θα ήθελα να πω ότι η Κυβέρνηση αυτή γνωρίζετε πολύ καλά, είναι αυτή που στηρίζει την επιχειρηματικότητα και τις επενδύσεις στην περιφέρεια και όχι με λόγια, αλλά με πράξεις. Συγκεκριμένα εμείς μειώσαμε τη φορολογία των επιχειρήσεων από 35% στο 25% και από το 25% στο 20% και μάλιστα κατηγορηθήκαμε γι’ αυτό και ακόμη δυστυχώς επιμένουν μερικοί να μας κατηγορούν ότι δήθεν χαρίσαμε λεφτά σε επιχειρήσεις, ενώ η ουσία ήταν ακριβώς να κάνουμε τις επιχειρήσεις πιο ανταγωνιστικές για να μπορέσουν να επιβιώσουν και να δημιουργήσουν και θέσεις εργασίας.
      Μιλάμε, λοιπόν, για μείωση κατά δέκα ολόκληρες μονάδες ή πέντε ολόκληρες μονάδες που δίνει οξυγόνο στις επιχειρήσεις όλης της χώρας.
      Η μηδενική φορολόγηση, στην οποία αναφέρεστε, κατ’ αρχάς είναι και ανέφικτη αλλά είναι και αντίθετη με το Σύνταγμα που ορίζει ότι όλοι οι Έλληνες οφείλουν να συνεισφέρουν χωρίς διακρίσεις στα δημόσια βάρη ανάλογα με τις δυνάμεις τους.
      	Όπως καταλαβαίνετε αυτό δεν είναι δυνατόν να γίνει μόνο σε μια περιοχή, δεν είναι εφαρμόσιμο. 
      Αυτό που λειτουργεί σαν εργαλείο για την ανάπτυξη της περιοχής είναι ο αναπτυξιακός-επενδυτικός νόμος, ο οποίος κατά κοινή ομολογία είναι ο καλύτερος επενδυτικός νόμος που είχε ποτέ η χώρα μας. Είναι σχεδιασμένος έτσι ώστε να κινητοποιεί επενδύσεις που αξιοποιούν τα συγκριτικά πλεονεκτήματα κάθε τόπου, δημιουργούν θέσεις εργασίας και ενισχύουν και την τοπική και την εθνική οικονομία. 
      Συγκεκριμένα λοιπόν ο Νομός Έβρου, ανήκει στην τρίτη περιοχή. Τα προβλεπόμενα ποσοστά ενίσχυσης είναι της τάξης του 40% για σχέδια της κατηγορίας 1, δηλαδή παραδείγματος χάριν για ειδικές μορφές τουρισμού και 35% για σχέδια της κατηγορίας 2 που είναι στον τομέα της μεταποίησης. 
      Στη νέα περίοδο εφαρμογής του επενδυτικού νόμου, τα ποσοστά ενίσχυσης αυξάνονται ακόμη περισσότερο, παρέχοντας στις μικρομεσαίες επιχειρήσεις του Νομού Έβρου επιπλέον ποσοστά επιχορήγησης 20% για τις μικρές και 10% για τις μεσαίες επιχειρήσεις. Δηλαδή συνολικά έχουμε ποσοστά ενίσχυσης που ανάλογα με το είδος της επένδυσης φθάνουν μέχρι και 60% για τις μικρές ή 50% για τις μεσαίες επιχειρήσεις. Πρόκειται για ανώτατα ποσοστά επενδύσεων που προβλέπονται στον επενδυτικό νόμο και εφαρμόζονται στον Έβρο ακριβώς λόγω της γεωγραφικής θέσης του νομού αλλά και των δεικτών ανεργίας και Α.Ε.Π.. 
      Ήδη από την πρώτη και δεύτερη φάση της εφαρμογής του νέου επενδυτικού νόμου οι επιχορηγήσεις που έχουν εγκριθεί στο Νομό Έβρου φθάνουν περίπου τα 63.000.000 ευρώ και μέσα απ’ αυτές δημιουργούνται πάνω από διακόσιες πενήντα θέσεις εργασίας. 
      Επίσης δεν πρέπει να ξεχνάμε τους πόρους που κατευθύνονται στην περιοχή μέσω του Γ΄ Κοινοτικού Πλαισίου Στήριξης αλλά και τους πόρους που θα διατεθούν μέσω του Ε.Σ.Π.Α. 2007-2013. Συγκεκριμένα μέσω του Γ΄ Κοινοτικού Πλαισίου Στήριξης έχουν ενταχθεί στο Νομό Έβρου, έργα συνολικού ύψους πάνω από 830.000.000 ευρώ και ο προϋπολογισμός των ήδη συμβασιοποιημένων έργων φθάνει τα 800.000.000 ευρώ, ενώ οι πληρωμές μέχρι σήμερα αγγίζουν τα 600.000.000 ευρώ. Και για την περίοδο 2007 έως 2013 θα διατεθούν από το Ε.Σ.Π.Α. μόνο μέσω των Π.Ε.Π. για την Περιφέρεια Ανατολικής Μακεδονίας και Θράκης, πόροι ύψους πάνω από 800.000.000 ευρώ. Και αν σε αυτό προσθέσουμε και τους πόρους από τα τομεακά προγράμματα, τότε το συνολικό ποσό που θα διατεθεί στο Ε.Σ.Π.Α. για την περίοδο 2007-2013 για την Περιφέρεια Ανατολικής Μακεδονίας και Θράκης θα ξεπεράσει τα 2.000.000.000 ευρώ. 
      Κλείνοντας θέλω να υπενθυμίσω ότι το 80% των πόρων του Ε.Σ.Π.Α. κατευθύνεται σε δράσεις και έργα της περιφέρειας. Αυτό και μόνο επιβεβαιώνει ότι οι πολιτικές μας δεσμεύσεις για την περιφέρεια έχουν ουσιαστική εφαρμογή στην πράξη.
      ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ο ερωτών Βουλευτής κ. Κωνσταντίνος Αϊβαλιώτης.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε. 
      Οι συνάδελφοι, οι οποίοι μετείχαν σήμερα το πρωί στην Επιτροπή Οικονομικών ίσως βρουν κουραστική την επανάληψη αλλά θα το πω. Σε μια εποχή που δημιουργεί περίεργους συνειρμούς η λέξη «κουμπάρος», εγώ είμαι περήφανος για τον δικό μου κουμπάρο ο οποίος με πάντρεψε και είναι ο μεγάλος της δημοσιογραφίας Γιάννης Μαρίνος. Είχα την τιμή να έχω πέντε χρόνια το γραφείο του στην Ευρωβουλή. Ο Γιάννης Μαρίνος λοιπόν μου έλεγε πάντα ότι η οικονομία είναι εθνικό ζήτημα και έτσι είναι. Το έγραφε εξ άλλου και στον «ΟΙΚΟΝΟΜΙΚΟ ΤΑΧΥΔΡΟΜΟ» στα σαράντα και πλέον χρόνια που ήταν διευθυντής. 
      Είναι λοιπόν εθνικό θέμα η οικονομία και δεν χωρούν μικρόψυχες τοποθετήσεις, αφού η αποβιομηχάνιση και η έλλειψη επενδύσεων πλήττει όλους τους πολίτες ανεξαρτήτως ιδεολογικής τοποθέτησης.
      Υπηρέτησα λοιπόν τη θητεία μου στο πυροβολικό στον Έβρο και απολύθηκα από το Διδυμότειχο. Είχα την ευκαιρία να γνωρίσω τον Έβρο καλά. Είναι μια από τις ωραιότερες περιοχές της Ελλάδας και επ’ ευκαιρία να πω ότι όταν γίνονται αυτές οι πενθήμερες εκδρομές των σχολείων, να θυμόμαστε λίγο και περιοχές σαν τον Έβρο, τη Λήμνο, την Ικαρία, τη Σάμο, τη Χίο -δεν υπάρχει μόνο η Μύκονος- για να βλέπουμε και τις περιοχές που κτυπάει η καρδιά της Ελλάδος όπως στην Καστοριά από την οποία είναι ο Πρόεδρος. 
      Στον Έβρο λοιπόν μου έκαναν εντύπωση τα κουφάρια αυτών των κτηρίων, αυτά τα κτήρια που είναι εγκαταλελειμμένα, Παρθενώνες τα λένε εκεί ειρωνικά, στα οποία δεν υπάρχει καμμία δραστηριότητα. Μου έκανε επίσης κατάπληξη και δημιουργεί και οργή το γεγονός το ότι υπάρχει εργοστάσιο στρατιωτικών στολών στον βόρειο Έβρο το οποίο έχει εγκαινιασθεί πέντε ή έξι φορές και δεν παράγει τίποτα. Αυτά είναι τρελά πράγματα. Υπάρχουν κτήρια που δεν υπάρχει παραγωγή, ο κόσμος φεύγει, οι νέοι φεύγουν, υπάρχει ανεργία, επενδύθηκαν χρήματα και τα κονδύλια δεν αξιοποιήθηκαν, σε όλη τη διαδρομή από Αλεξανδρούπολη μέχρι Ρίζια Καστανιές επάνω. 
      Ζητήθηκαν ευθύνες κύριε Υπουργέ, για το ότι ξοδεύτηκαν δημόσιοι και κοινοτικοί πόροι και δεν φτιάχτηκαν παραγωγικές επενδύσεις; Και το λέω αυτό γιατί μας αναφέρατε ένα σωρό ενισχύσεις οι  οποίες έχουν ενταχθεί στα πλαίσια του Γ’ και του Δ’ Κοινοτικού Πλαίσιου Στήριξης, αλλά εδώ βλέπω τα αποτελέσματα, απαντήσεις του Υπουργείου Ανάπτυξης σε ερωτήσεις μου. Μας λέτε για ενισχύσεις και κίνητρα και ρώτησα πόσα είναι τα νέα εργοστάσια τα οποία εγκαταστάθηκαν στη βιομηχανική περιοχή Έβρου από το 2004 και πέρα. Κανένα. Πόσα είναι τα εργοστάσια που εγκαταστάθηκαν στη βιομηχανική περιοχή Ξάνθης. Θα σας πω ακριβώς τι λέτε; Εγκαταστάθηκαν πέντε, εννέα έκλεισαν. 
      Άρα, λοιπόν, τα κίνητρα δεν αίρουν το γεγονός ότι υπάρχει αποβιομηχάνιση, ανεργία και δεν είναι μια περιοχή, κύριε Υπουργέ, επιτρέψτε μου, ο Έβρος, είναι η εσχατιά της Ελλάδος που κρατάει τον τουρκικό εθνικισμό, κρατάει όλους αυτούς τους ακραίους που επιβουλεύονται την εθνική μας κυριαρχία και δεν είναι μόνο ο Έβρος, είναι όλη η γραμμή στα νησιά του ανατολικού Αιγαίου που αντιπαρατίθεται στους Τούρκους εθνικιστές αυτούς τους ακραίους που κάνουν κουμάντο στην Άγκυρα. Άρα, λοιπόν, ας δούμε συγκεκριμένα κίνητρα για να αναζωογονηθούν αυτές οι περιοχές. Δεν μπορεί να ερημώνει ο Έβρος και οι άλλες περιοχές της Ελλάδος που είναι απέναντι από την Τουρκία από τους νέους ανθρώπους οι οποίοι δεν έχουν δουλειά.
      Ευχαριστώ.
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι της Νέας Δημοκρατίας, στο βάθος σας παρακαλώ! Ακούγεστε μέχρι εδώ και δεν ακούγονται οι ομιλητές ή ενοχλούνται εν πάση περιπτώσει.
      Το λόγο έχει για να δευτερολογήσει ο Υφυπουργός κ. Γιάννης Παπαθανασίου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κύριε συνάδελφε, μεταφέρατε μια εικόνα για τον Έβρο που δεν είναι η πιο αντιπροσωπευτική. Μιλάτε για κουφάρια, μιλάτε για μια περιοχή που απαξιώνεται. Εγώ θα σας πω να δείτε και την άλλη εικόνα η οποία είναι μια εικόνα η οποία έχει έντονο τουρισμό, έχει μονάδες τις οποίες θα ζήλευαν πολλές άλλες περιοχές. Έχει μια ανάπτυξη η οποία είναι εξαιρετικά σημαντική και νομίζω ότι αδικείτε μια περιοχή η οποία μπορεί να έχει πράγματι ορισμένα προβλήματα αλλά κάθε άλλο παρά περιοχή είναι η οποία απαξιώνεται. Το αντίθετο θα σας έλεγα και νομίζω ότι αυτό το αποδεικνύουν πάρα πολλά πράγματα.
      Τώρα όσον αφορά για ορισμένα κουφάρια που λέγατε και αν γίνεται έλεγχος τι γίνονται τα χρήματα, θα σας πω ότι κάθε επιχείρηση που εντάχθηκε στον αναπτυξιακό νόμο και ενισχύεται για την υλοποίηση σχεδίων της οφείλει να τηρεί μια σειρά από υποχρεώσεις για ορισμένο χρονικό διάστημα από την ολοκλήρωση της επένδυσης. Όταν υπάρχει παρέκκλιση απ’ αυτές τις υποχρεώσεις, τότε υπάρχει συγκεκριμένη διαδικασία κυρώσεων που μπορούν να φθάνουν μέχρι και την υποχρέωση της επιστροφής του ποσού. Και θα ήθελα να σας διαβεβαιώσω ότι πράγματι τηρείται αυτό και τηρείται η νομοθεσία. Υπάρχουν τέτοιες κυρώσεις και δυστυχώς υπάρχουν και στη συγκεκριμένη περιοχή μέχρι σήμερα περιπτώσεις όπου υπάρχουν παραβάσεις ιδίως στην πρώτη περίοδο των επενδυτικών νόμων ’90 και ’98. Για όλες αυτές τις περιπτώσεις ακολουθείται η διαδικασία και έτσι πρέπει να γίνεται και θα ακολουθείται. 
      Επαναλαμβάνω όμως ότι συνολικά μπορεί να είπατε ότι σε μια συγκεκριμένη βιομηχανική περιοχή δεν έχει δημιουργηθεί καμμία επιχείρηση και αφού το λένε έτσι είναι και μπορεί να πρέπει κανείς να ψάξει να δει ποιο είναι το πρόβλημα, αλλά συνολικά στην περιοχή η εικόνα είναι κάθε άλλο παρά εικόνα απαξίωσης, εγκατάλειψης και ερήμωσης. Νομίζω, λοιπόν, ότι βεβαίως πρέπει να ενισχύσουμε περιοχές και μάλιστα περιοχές τόσο ακριτικές όσο ο Έβρος με τις ιδιαιτερότητες που έχει, αλλά δεν πρέπει και να τις εμφανίζουμε ότι είναι περιοχές που ερημώνουν διότι κάθε άλλο παρά αυτό συμβαίνει. 
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (άρθρο 130 παράγραφος 5 του Κανονισμού της Βουλής). 
      ΠΡΟΕΔΡΕΥΩΝ (Φίλιππος Πετσάλνικος): Θα συζητηθεί η με αριθμό 4558/157/10.9.2008 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τον Υπουργό Οικονομίας και Οικονομικών, σχετικά με τη δανειοδότηση του Δήμου Ζακυνθίων από το Ταμείο Παρακαταθηκών και Δανείων (Τ.Π.Δ.). 
      Η ερώτηση σε περίληψη έχει ως εξής:
      «Το Ταμείο Παρακαταθηκών και Δανείων προχώρησε στη δανειοδότηση του Δήμου Ζακυνθίων, συνάπτοντας μαζί του έξι (6) δανειακές συμβάσεις συνολικού ύψους 4.230.800 ευρώ.
      Για τη δανειοδότηση από το Τ.Π.Δ. απαιτούνται υποχρεωτικά σύμφωνα με εγκύκλιο του διοικητικού συμβουλίου του ταμείου, μεταξύ άλλων δικαιολογητικών και τακτικός απολογισμός εδόσων-εξόδων του τελευταίου έτους, αρμόδια θεωρημένος μαζί με τη σχετική απόφαση του δημοτικού συμβουλίου που ενέκρινε τον απολογισμό καθώς και πιστοποιητικό ασφαλιστικής ενημερότητας.
      Σύμφωνα με το υπ’ αριθμ. 20734/22.4.2008 έγγραφο του Επιτρόπου του Ελεγκτικού Συνεδρίου, από το 2003 μέχρι και το 2006, δεν υπεβλήθη κανένας απολογισμός από το Δήμο Ζακυνθίων.
      Επίσης, κατά το ίδιο διάστημα ο Δήμος Ζακυνθίων δεν μπορούσε να έχει ασφαλιστική ενημερότητα από το Ι.Κ.Α., λόγω χρεών της επιχείρησης καθαριότητας από το Ι.Κ.Α.
      Ερωτάται ο κύριος Υπουργός:
      1. Εφόσον δεν επληρούντο οι νόμιμες προϋποθέσεις, γιατί το Ταμείο Παρακαταθηκών και Δανείων προχώρησε κατ’ επανάληψη σε δανεισμό του Δήμου Ζακυνθίων; Σε τι ενέργειες θα προβείτε για έλεγχο και καταλογισμό ευθυνών;
      2. Να κατατεθούν από το Ταμείο Παρακαταθηκών και Δανείων οι πλήρεις φάκελοι των προαναφερθέντων δανείων».
      Στην ερώτηση του κυρίου συναδέλφου θα απαντήσει ο Υφυπουργός κ. Νικόλαος Λέγκας.
      Ορίστε, κύριε Υφυπουργέ, έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Σχετικά με τα αναφερόμενα στην ερώτηση του κυρίου συναδέλφου, οι αρμόδιες υπηρεσίες του Ταμείου Παρακαταθηκών και Δανείων μας ενημέρωσαν και μας απέστειλαν σχετικά έγγραφα, τα οποία περιγράφουν τη διαδικασία χορήγησης αυτών των δανείων, καθώς επίσης και τα δάνεια που χορηγήθηκαν στο Δήμο Ζακυνθίων. 
      Η διαδικασία για τη χορήγηση των δανείων αυτών προβλέπεται από τις διατάξεις του ν. 3463/2006. Συνοπτικά αναφέρω τη διαδικασία. Υποβάλλεται αίτημα με τα αναγκαία δικαιολογητικά, αξιολογείται το αίτημα και εισάγεται στο διοικητικό συμβούλιο του ταμείου για λήψη απόφασης, ανακοινώνεται η έγκριση και η αποδοχή των όρων δανεισμού, γίνεται η συνομολόγηση, αλλά και η υπογραφή της σχετικής δανειακής σύμβασης μετά την προσκόμιση των αναγκαίων δικαιολογητικών και εκταμιεύεται στη συνέχεια, σύμφωνα με τους συμβατικούς όρους, το ποσό. Ορθώς ο κύριος συνάδελφος αναφέρει ότι για την έγκριση του δανείου απαιτείται υποβολή από το δανειολήπτη, μεταξύ άλλων, αρμόδια θεωρημένου τακτικού απολογισμού εσόδων και εξόδων του τελευταίου έτους, της σχετικής απόφασης του δημοτικού συμβουλίου που εγκρίνει τον απολογισμό, καθώς επίσης και πιστοποιητικά ασφαλιστικής ενημερότητας.
      Σύμφωνα με έγγραφο του Ταμείου Παρακαταθηκών και Δανείων από 1η Ιανουαρίου 2003 έως 31 Δεκεμβρίου 2007 χορηγήθηκαν στο Δήμο Ζακυνθίων έξι τοκοχρεωλυτικά δάνεια, όπως ορθώς επισημαίνετε στην ερώτησή σας: Την 1 Δεκεμβρίου 2004 1.668.668 ευρώ για εξόφληση ληξηπρόθεσμων οφειλών, το  Νοέμβριο του 2005 683.172, 24 ευρώ, το  Μάρτιο του 2006 305.261 ευρώ, τον  Αύγουστο του 2006 764.699 ευρώ, το  Σεπτέμβριο του 2006 300.000 ευρώ για κάλυψη λειτουργικών αναγκών και τέλος το Μάρτιο του 2007 464.000 ευρώ για την απ’ ευθείας αγορά οικοπέδου με εκχώρηση των εσόδων από τις κατανομές του προγράμματος «ΘΗΣΕΑΣ».
      Καταθέσω στα Πρακτικά: 
       τα έγγραφα των σχετικών φακέλων του Ταμείου Παρακαταθηκών και Δανείων και συγκεκριμένα τις σχετικές αποφάσεις του Δημοτικού Συμβουλίου του Δήμου Ζακυνθίων, με τις οποίες τρεις φορές ομόφωνα και τρεις κατά πλειοψηφία έγιναν δεκτοί οι όροι των άνω δανείων, των αποδεικτικών επίσης δημοσίευσης αυτών, καθώς επίσης και των εγγράφων κοινοποίησής τους προς την Περιφέρεια Ιονίων Νήσων, τους τακτικούς απολογισμούς εσόδων και εξόδων του Δήμου Ζακυνθίων, καθώς και τις αποφάσεις του Δημοτικού Συμβουλίου του Δήμου Ζακυνθίων περί εγκρίσεως των οικονομικών απολογισμών του δήμου και τα πιστοποιητικά ασφαλιστικής ενημερότητας Ι.Κ.Α. του εν λόγω δήμου. 
      (Στο σημείο αυτό ο Υφυπουργός Οικονομίας και Οικονομικών κ. Νικόλαος Λέγκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       Και βεβαίως, είμαστε στη διάθεσή σας, αγαπητέ συνάδελφε, για τη χορήγηση και οποιασδήποτε άλλης πληροφορίας που αφορά στο θέμα που θίγετε. 
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος):  Ευχαριστούμε τον κύριο Υφυπουργό.
      Ο κ. Βαρβαρίγος έχει το λόγο.
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
      Κύριε Υπουργέ, γνωρίζετε ότι όταν μιλάμε για το Δήμο Ζακυνθίων αναφερόμαστε τουλάχιστον στο βαλτοπέδιο της Ζακύνθου ή ίσως και της Αυτοδιοίκησης, γιατί μιλάμε για ένα σκάνδαλο που υπερβαίνει τα 30.000.000  ευρώ σε ένα Δήμο δέκα χιλιάδων κατοίκων, ένα ύψος το οποίο υπερβαίνει πολλαπλά τον ετήσιο προϋπολογισμό του δήμου.
      Το κομμάτι που αφορά το Ταμείο Παρακαταθηκών και Δανείων είναι ένα μέρος μόνο της όλης συμπεριφοράς του δήμου. 
      Καταθέτω στα Πρακτικά
      Την εγκύκλιο του Ταμείου Παρακαταθηκών που βάζει τις προϋποθέσεις για τη δανειοδότηση. Τις αναφέρατε. Μεταξύ αυτών, έγκριση απολογισμού του δήμου και απόφαση του δημοτικού συμβουλίου και ασφαλιστική ενημερότητα 
      Την απόφαση του Υπουργού Απασχόλησης, γιατί είχα κάνει άλλο ερώτημα, ότι δεν υπάρχει ασφαλιστική ενημερότητα 
      Διαμαρτυρία του Δημάρχου Ζακυνθίων προς το Υπουργείο Απασχόλησης ότι δεν του δίνουν ασφαλιστική ενημερότητα
      Το έγγραφο του Επιτρόπου του Ελεγκτικού Συνεδρίου, που από το 2003 δεν έχει κατατεθεί απολογισμός του δήμου. 
      (Στο σημείο αυτό ο Βουλευτής κ. Δημήτριος Βαρβαρίγος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πώς λοιπόν εγκρίθηκαν τα δάνεια ενώ λείπουν δυο βασικά έγγραφα από το φάκελο;
      Κύριε Υπουργέ, ξέρετε ότι από τον Ιούλιο του 2007 που αποκαλύφθηκε το σκάνδαλο του Δήμου Ζακυνθίων με ερωτήματά μου κατ’ επανάληψη ζήτησα οικονομικό έλεγχο. Πέρασαν δυο μήνες και δεν κάνατε τίποτα. Στις 7 Σεπτέμβρη 2007 αποπειράται ο δήμαρχος με τρεις συνεργούς του να ανατινάξουν το δήμο. Συλλαμβάνονται και οι τέσσερις και προφυλακίζονται. Μετά από ένα μήνα ο δήμαρχος αποφυλακίζεται για λόγους υγείας. Εκ των υπολοίπων τριών πριν από λίγες μέρες οι δύο εξέτισαν ποινή ενός έτους και αποφυλακίστηκαν και μένει ο τέταρτος προφυλακισμένος που τυχαίνει να είναι Αλβανός. 
      Ακόμα δεν έχετε κάμει οικονομικό έλεγχο. Το έχω ζητήσει δέκα φορές και στην τελευταία απάντηση στις 30 Σεπτέμβρη μου λέτε ότι οι επιθεωρητές που έχετε ορίσει ενημερώνουν την πρωτοδίκη ότι προτίθενται να πάνε για έλεγχο και καλούν την πρωτοδίκη να στείλει και αυτή έναν άνθρωπο στο δήμο για να είναι μάρτυρας μήπως αμφισβητηθεί το αποτέλεσμα. Μιλάμε για δεκαπέντε μήνες για ένα σκάνδαλο κολοσσιαίων διαστάσεων. Και εσείς θεάστε. Το Υπουργείο Εσωτερικών στο οποίο έχω απευθυνθεί με παρέπεμψε στον περιφερειάρχη. Ο περιφερειάρχης λέει ότι δεν είχε προσωπικό να κάμει έλεγχο, ότι δεν ήταν στις προτεραιότητές του, ότι δεν τους το ζήτησε κανένας. Ο Πρόεδρος του Ελεγκτικού Συνεδρίου με βάση το άρθρο 163 του  κώδικα που έπρεπε αφού δεν έγινε απολογισμός να διατάξει έκτακτο διαχειριστικό έλεγχο δεν το έκανε. Απευθύνομαι στο Υπουργείο Δικαιοσύνης και μου λέει ο Υπουργός Δικαιοσύνης «εγώ δεν μπορώ να ελέγξω το Ελεγκτικό Συνέδριο». 
      Εσείς δεν κάνετε έλεγχο, το Ελεγκτικό Συνέδριο δεν κάνει την δουλειά του, ο περιφερειάρχης δεν κάνει τη δουλειά του. Ποιος θα κάνει τη δουλειά του, κύριε Υπουργέ; Σας ερωτώ. Ο πολίτης από πού θα καλυφθεί; Ο δήμαρχος παρανόμησε. Ο οποιοσδήποτε στην διοίκηση μπορεί να παρανομήσει. Υπάρχουν ασφαλιστικές δικλίδες. Δεν λειτούργησαν σε κανένα επίπεδο δικαιοσύνη, διοίκηση, κεντρική διοίκηση. Όλοι αδιαφορείτε. Τι θα πούμε στον πολίτη; 
      Κύριε Υπουργέ, το θέμα ξεφεύγει από τις διαστάσεις του Δήμου Ζακυνθίων. Μπαίνει ζήτημα δημοκρατίας. Ο πολίτης αμφισβητεί το πολιτικό σύστημα που έχουμε σήμερα. Οι ευθύνες σας είναι τεράστιες και αν δεν μπορείτε να ανταποκριθείτε σ’ αυτή την υποχρέωση η Κυβέρνηση που εκπροσωπείτε ας φύγει να έρθει μια άλλη να κάνει τη δουλειά της. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει για να δευτερολογήσει ο Υφυπουργός κ. Λέγκας. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, η ερώτηση του κ. συναδέλφου αναφερόταν στην λειτουργία του Ταμείου Παρακαταθηκών και Δανείων και έθετε συγκεκριμένα ερωτήματα. Σήμερα ο κ. συνάδελφος χρησιμοποιώντας αυτή την ερώτηση προσπαθεί να θίξει διάφορα ζητήματα που αφορούν στο δήμο που πολιτευόταν. Δικαίωμά του βεβαίως. 
      ΔΗΜΗΤΡΗΣ ΒΑΡΒΑΡΙΓΟΣ: Κύριε Υπουργέ, είναι ψέματα αυτά που είπα;
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Σε κάθε περίπτωση αυτό που θέλω να πω, κύριε Πρόεδρε, είναι ότι περιέγραψα εκτενώς την προβλεπόμενη διαδικασία που ακολουθεί το Ταμείο Παρακαταθηκών και Δανείων και για τα δικαιολογητικά που απαιτούνται για την χορήγηση αυτών των δανείων. Κατέθεσα μάλιστα στα Πρακτικά όλα τα απαραίτητα έγγραφα που μας κοινοποίησε το Ταμείο Παρακαταθηκών και Δανείων. 
      Οφείλω όμως να επισημάνω ότι αντικείμενο της ερώτησης ήταν αυτό στο οποίο σας απάντησα και μάλιστα με απόλυτη σαφήνεια. Στις όποιες λοιπόν προεκτάσεις αναφέρεστε καθώς επίσης και στους όποιους υπαινιγμούς ή και ευθείες αιχμές για τον τρόπο λειτουργίας ενός Οργανισμού Τοπικής Αυτοδιοίκησης αντιλαμβάνομαι τι σημασία μπορεί να έχει για σας και για την περιφέρειά σας. 
      Αυτό που θέλω να σας πω είναι ότι δεν είμαστε αρμόδιοι σε καμμία περίπτωση και δεν νομιμοποιούμαστε να απαντήσουμε για τα ζητήματα που θίξατε. 
      Θα σας παρακαλούσα όμως να διατυπώσετε με σαφήνεια αν έχετε άλλα ερωτήματα να θέσετε. Δεν το κάνατε γιατί απλούστατα έχουν απαντηθεί αυτά τα ερωτήματα σας από το πλήθος ερωτήσεων που έχετε υποβάλλει στη Βουλή.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει η προεκφώνηση των νομοσχεδίων που είναι γραμμένα στην ημερήσια διάταξη. 
      Ψήφιση στο σύνολο του σχεδίου νόμου: «Οργάνωση του συστήματος επίσημης μετάφρασης, σύσταση Μεταφραστικής Υπηρεσίας του Υπουργείου Εξωτερικών, ορκωτοί μεταφραστές και  άλλες διατάξεις».
      Το νομοσχέδιο θα ψηφιστεί στο σύνολο στην συνέχεια.
      Υπουργείου Οικονομίας και Οικονομικών 
      Μόνη συζήτηση επί της αρχής, των άρθρων και του συνόλου του σχεδίου νόμου: «Προστασία δανειοληπτών και άλλες διατάξεις».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Φίλιππος Πετσάλνικος): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Τουριστικής Ανάπτυξης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Σοσιαλιστικής Δημοκρατίας του Βιετνάμ για συνεργασία στον τομέα του Τουρισμού».
      Η σύμβαση αυτή ψηφίστηκε στη Διαρκή Επιτροπή ομόφωνα.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς, το νομοσχέδιο του Υπουργείου Τουριστικής Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Σοσιαλιστικής Δημοκρατίας του Βιετνάμ για συνεργασία στον τομέα του Τουρισμού» έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου)
      ΠΡΟΕΔΡΕΥΩΝ (Φίλιππος Πετσάλνικος): Υπουργείου Τουριστικής Ανάπτυξης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για συνεργασία στον τομέα του Τουρισμού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Φίλιππος Πετσάλνικος): Το νομοσχέδιο κρατήθηκε και θα συζητηθεί κατά τον Κανονισμό.
      Του ιδίου Υπουργείου
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης για συνεργασία στον τομέα του Τουρισμού μεταξύ του Υπουργείου Τουρισμού της Ελληνικής Δημοκρατίας και του Υπουργείου Οικονομίας της Δημοκρατίας της Σλοβενίας».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Φίλιππος Πετσάλνικος): Το νομοσχέδιο κρατήθηκε και θα συζητηθεί κατά τον Κανονισμό.
      Οι δύο συμβάσεις του Υπουργείου Τουριστικής Ανάπτυξης με τη Μολδαβία και τη Σλοβενία δεν θα συζητηθούν σήμερα λόγω απουσίας του αρμοδίου Υπουργού στο εξωτερικό.
      Επανερχόμαστε στο νομοσχέδιο του Υπουργείου Εξωτερικών.
      Ψήφιση στο σύνολο του σχεδίου νόμου: «Οργάνωση του συστήματος επίσημης μετάφρασης, σύσταση Μεταφραστικής Υπηρεσίας στο Υπουργείο Εξωτερικών, ορκωτοί μεταφραστές και άλλες διατάξεις».
      Ο Υφυπουργός Εξωτερικών κ. Θεόδωρος Κασσίμης έχει το λόγο.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, θα ήθελα να κάνω μία νομοτεχνική αλλαγή.
      Στο άρθρο 19, παράγραφος 1, εδάφιο δ΄ -μετά από τροπολογία των συναδέλφων κ. Μπεγλίτη και Παντούλα- αναφέρονται τα ονόματα κάποιων ιδρυμάτων, μεταξύ των οποίων και η «Μέση Παιδαγωγική Αργυροκάστρου». Ο σωστός τίτλος είναι «Μέση Παιδαγωγική Ακαδημία Αργυροκάστρου». Να προστεθεί, δηλαδή, η λέξη «Ακαδημία».
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Μετά από αυτή την προσθήκη για τη διόρθωση επί το ορθόν του τίτλου της Ακαδημίας Αργυροκάστρου, εισερχόμαστε στην ψήφιση του σχεδίου νόμου.
      Ερωτάται το Σώμα: Γίνεται δεκτό το νομοσχέδιο και στο σύνολο ως διενεμήθη και με αυτή τη νομοτεχνική βελτίωση του κυρίου Υπουργού;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΙΩΑΝΝΗΣ ΜΠΑΝΙΑΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Το νομοσχέδιο έγινε δεκτό κατά πλειοψηφία και στο σύνολο ως διενεμήθη και με τη νομοτεχνική βελτίωση του κυρίου Υπουργού.
      Συνεπώς, το νομοσχέδιο του Υπουργείου Εξωτερικών: «Οργάνωση του συστήματος επίσημης μετάφρασης, σύσταση Μεταφραστικής Υπηρεσίας στο Υπουργείο Εξωτερικών, ορκωτοί μεταφραστές και άλλες διατάξεις» έγινε δεκτό κατά πλειοψηφία, σε μόνη συζήτηση επί της αρχής, των άρθρων και του συνόλου και έχει ως εξής: «
      (Να καταχωρισθεί το κείμενο του νομοσχεδίου)
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Φίλιππος Πετσάλνικος): Παρεσχέθη η ζητηθείσα εξουσιοδότηση.
      Εισερχόμαστε στη συζήτηση του νομοσχεδίου του Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Προστασία δανειοληπτών και άλλες διατάξεις».
      Κυρίες και κύριοι συνάδελφοι, η Διάσκεψη των Προέδρων αποφάσισε στη συνεδρίασή της, της 16 Οκτωβρίου 2008, τη συζήτηση του νομοσχεδίου σε τρεις συνεδριάσεις.
      Στη σημερινή συνεδρίαση θα συζητηθεί το νομοσχέδιο επί της αρχής.
      Το λόγο έχει ο εισηγητής της Πλειοψηφίας κ. Αναστάσιος Λιάσκος.
      Κύριε Λιάσκο, πριν αρχίσετε να ομιλείτε, θα μου επιτρέψετε να κάνω μία ανακοίνωση σε σχέση με τους Κοινοβουλευτικούς Εκπροσώπους κ.λπ..
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σπύρος Χαλβατζής ορίζει ως ειδικό αγορητή κατά τη συζήτηση του σημερινού νομοσχεδίου το συνάδελφο Βουλευτή κ. Ζιώγα Γιάννη.
      Επίσης, ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως Κοινοβουλευτικό Εκπρόσωπο κατά τη συζήτηση του σημερινού νομοσχεδίου το Βουλευτή κ. Παναγιώτη Λαφαζάνη και ως ειδική αγορήτρια τη Βουλευτή κ. Άννα Φιλίνη.
      Τέλος, γνωστοποιώ προς όλους τους συναδέλφους ότι ο Κοινοβουλευτικός Εκπρόσωπος της Κοινοβουλευτικής Ομάδας του Λαϊκού Ορθόδοξου Συναγερμού κ. Ροντούλης Αστέριος ορίζει ως ειδικό αγορητή στο υπό συζήτηση νομοσχέδιο το Βουλευτή του Λαϊκού Ορθόδοξου Συναγερμού κ. Βορίδη Μαυρουδή. 
      Το λόγο έχει ο κ. Αναστάσιος Λιάσκος. 
      (Θόρυβος-διαμαρτυρίες στην Αίθουσα)
      Κύριοι συνάδελφοι, δεν καταλαβαίνω…
      ΙΩΑΝΝΗΣ ΑΜΟΙΡΙΔΗΣ: Κύριε Πρόεδρε, τι σύστημα είναι αυτό; Γράφει ομιλητές, πριν καν αρχίσει την ομιλία του ο εισηγητής; 
      ΠΡΟΕΔΡΕΥΩΝ (Φίλιππος Πετσάλνικος): Κύριε Λιάσκο, περιμένετε. 
      Κύριοι συνάδελφοι του ΠΑ.ΣΟ.Κ.…
      (Θόρυβος-διαμαρτυρίες στην Αίθουσα)
      ΙΟΡΔΑΝΗΣ ΤΖΑΜΤΖΗΣ: Τι πράγματα είναι αυτά; Να σταματήσει και να αρχίσει ξανά το σύστημα. 
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, άνοιξε το σύστημα, όταν ανακοίνωσα ότι θα έχει το λόγο... 
      ΙΟΡΔΑΝΗΣ ΤΖΑΜΤΖΗΣ: Να σταματήσει και να αρχίσει ξανά το σύστημα. Να αρχίσει να γράφει με την έναρξη της ομιλίας του εισηγητή. 
      ΠΡΟΕΔΡΕΥΩΝ (Φίλιππος Πετσάλνικος): Το κατάλαβα αυτό που λέτε. Είμαι καλός μαθητής. Δεν χρειάζεται, λοιπόν, όλοι μαζί να ξαναφωνάζετε. 
      Από ό,τι αντιλαμβάνομαι, άνοιξε το σύστημα, όταν είπα ότι ο κ. Λιάσκος έχει το λόγο και υπάρχουν διαμαρτυρίες. Θα ρωτήσω τους τεχνικούς, εάν μπορεί να κλείσει το σύστημα και να ξανανοίξει τώρα που ξεκινά ο κ. Λιάσκος. 
      ΘΕΟΔΩΡΑ ΤΖΑΚΡΗ: Όχι, κύριε Πρόεδρε, δεν το δεχόμαστε. Γραφτήκαμε. 
      (Θόρυβος-διαμαρτυρίες στην Αίθουσα)
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ πολύ να κλείσει το σύστημα και να ανοίξει αμέσως μόλις ξεκινήσει την ομιλία του ο εισηγητής της Πλειοψηφίας, ο κ. Λιάσκος. 
      (Θόρυβος-διαμαρτυρίες στην Αίθουσα)
      Κύριε Λιάσκο, δεν αφορά εσάς, επειδή ανακοίνωσα ότι θα μιλήσετε. Εσείς θα ξεκινήσετε. Έκανα, εν τω μεταξύ, τις άλλες ανακοινώσεις, άρχισε να τρέχει το σύστημα ηλεκτρονικής εγγραφής των ομιλητών συναδέλφων και υπάρχει μία διαμαρτυρία. Εάν, λοιπόν, τεχνικά είναι εφικτό, θα το κάνουμε έτσι. Εάν δεν είναι εφικτό, θα ομιλήσετε όλοι εσείς με τη σειρά που έχετε ήδη εγγραφεί. 
      Σας παρακαλώ, λοιπόν, κύριοι συνάδελφοι, να βγάλετε τις κάρτες, γιατί μπλοκάρετε και μόνοι σας το σύστημα και θα ξαναφωνασκείτε μετά και θα ξαναμπλοκάρετε το σύστημα. Θα επιχειρηθεί να γίνει επανεγγραφή, επαναλαμβάνω, εάν είναι τεχνικά εφικτό. Εάν δεν είναι, δεν χάλασε δα και ο κόσμος! Δεν συζητάμε το νομοσχέδιο του αιώνα τώρα εδώ, για να αρχίσουμε να διαφωνούμε με τη σειρά!
      Κύριε Λιάσκο, έχετε το λόγο. 
      ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, κυρίες και κύριοι συνάδελφοι, βλέπω ζωντανή την Αίθουσα του Κοινοβουλίου σήμερα και βλέπω την προθυμία των συναδέλφων, για να γραφτούν ομιλητές. Πράγματι, το αντιλαμβάνομαι, γιατί με το σχέδιο νόμου για την «Προστασία των δανειοληπτών και άλλες διατάξεις» παρουσιάζονται νέα μέτρα τα οποία αποσκοπούν στη βελτίωση παλαιότερων διατάξεων, οι οποίες εντοπίστηκε στην πράξη ότι μπορούσαν να θίξουν τα συμφέροντα των δανειοληπτών, ενώ παράλληλα προστίθενται και νέες διατάξεις, προκειμένου να αποφευχθούν μελλοντικά προβλήματα στην εξυπηρέτηση και την ομαλή διεξαγωγή των πλειστηριασμών κινητών και ακινήτων. 
      Το σχέδιο νόμου το οποίο συζητούμε σήμερα εντάσσεται στο πακέτο των κοινωνικών μέτρων της Κυβέρνησης, τα οποία πράγματι έχουν ανακουφίσει μεγάλες κοινωνικές ομάδες των συμπολιτών μας. Με αυτό το σχέδιο νόμου, όμως, έρχεται να προστεθεί μία άλλη διάσταση στην προστασία των δανειοληπτών. 
      Η Κυβέρνηση, κυρίες και κύριοι συνάδελφοι, έχει καταδείξει μέχρι σήμερα, με μία σειρά κοινωνικών μέτρων, ότι ενδιαφέρεται στην πράξη για την ανακούφιση των ασθενών κοινωνικών ομάδων. Θυμίζω τα πανωτόκια, την αύξηση του επιδόματος κοινωνικής αλληλεγγύης, του επιδόματος ανεργίας, των συντάξεων του Ο.Γ.Α., θυμίζω τα μέτρα για τις τρίτεκνες οικογένειες και πολλά άλλα. 
      Παράλληλα, όμως, με το σχέδιο νόμου αυτό και την τροπολογία που καταθέτει το Υπουργείο Οικονομικών δίνεται η εγγύηση –και το ξανατονίζω- του ελληνικού δημοσίου για τις καταθέσεις των Ελλήνων πολιτών μέχρι ύψους 100.000 ευρώ ανά καταθέτη και ανά τράπεζα. 
      Αν δε αυτό συνδυαστεί  με το πακέτο στήριξης που ανακοίνωσε πρόσφατα η Κυβέρνηση, του τραπεζικού συστήματος, ύψους 28.000.000.000 ευρώ, πράγμα που διασφαλίζει την ομαλή λειτουργία των τραπεζών, τότε μπορούμε να πούμε ότι στη σημερινή δύσκολη, θα έλεγα φοβερά δύσκολη, οικονομική συγκυρία που βρίσκεται ολόκληρος ο πλανήτης, καταδεικνύει η Ελληνική Κυβέρνηση την πρόθεσή της και να στηρίξει τα ελληνικά νοικοκυριά και με τη στήριξη του χρηματοπιστωτικού συστήματος να μην υπάρξουν κλυδωνισμοί στην ανάπτυξη της χώρας. 
      Γιατί, κυρίες και κύριοι, είναι βέβαιο ότι ολόκληρη η Ευρώπη, όπως παρακολουθούμε όλοι μας, συνταράχθηκε από τις αλυσιδωτές επιπτώσεις της αμερικανικής κρίσης στην οικονομία, αλλά κατέδειξε παράλληλα ότι ανταποκρίθηκε άμεσα διαμορφώνοντας ουσιαστικά, μέσω των κυβερνήσεών της, μία επιτροπή διαχείρισης τέτοιων κρίσεων –ας μου επιτραπεί να την ονομάσω έτσι- όπου παρενέβη και στην διασφάλιση των καταθέσεων των ευρωπαίων πολιτών, αλλά και παράλληλα παρενέβη και στην στήριξη του χρηματοπιστωτικού συστήματος που είναι η κινητήριος δύναμη, η ατμομηχανή θα έλεγα, της οικονομίας κάθε κράτους. 
      Τα λέω όλα αυτά, διότι σε αυτήν τη δύσκολη οικονομική συγκυρία έχει σημασία ένα τέτοιο νομοσχέδιο το πώς έρχεται να καλύψει πράξεις και παραλείψεις του παρελθόντος. 
      Πιο συγκεκριμένα, τα άρθρα του νομοσχεδίου αναλύονται ως εξής:
       Σύμφωνα με το άρθρο 1 τροποποιούνται οι διατάξεις για τη διεξαγωγή των αναγκαστικών πλειστηριασμών, κινητών και ακινήτων, προκειμένου να εξασφαλιστούν δικαιότερες και διαφανέστερες διαδικασίες διεξαγωγής αυτών των πλειστηριασμών και να προστατευτούν έτσι τα συμφέροντα των δανειοληπτών. 
      Οι προφορικές προσφορές, σύμφωνα με τις ισχύουσες διατάξεις, δεν διασφάλιζαν την αντικειμενική και δίκαιη διεξαγωγή της διαδικασίας του πλειστηριασμού, ενώ παράλληλα η τιμή  έναρξης  μπορούσε να ήταν ιδιαίτερα χαμηλού επιπέδου, θίγοντας μ’ αυτόν τον τρόπο τα συμφέροντα των δανειοληπτών, αλλά και των πιστωτικών ιδρυμάτων. 
      Η διεξαγωγή των πλειστηριασμών ενώπιον των Ειρηνοδικείων με έγγραφες σφραγισμένες προσφορές, αντί  -το τονίζω- για την έδρα του Δήμου που ίσχυε μέχρι σήμερα, μπορεί να διασφαλίσει το αδιάβλητο της διαδικασίας, ενώ  η διαφάνεια της διαδικασίας αυτής συμπληρώνεται με την υποβολή γραπτών και σφραγισμένων προσφορών με την παράλληλη κατάθεση εγγυοδοσίας ύψους ίσου τουλάχιστον με την πρώτη προσφορά. Έτσι, αντίστοιχη νομοθετική πρόβλεψη και εμπειρία υπάρχει και στο πλαίσιο της ειδικής εκκαθάρισης επιχειρήσεων με το ν. 1892/90, όπου επίσης επιβάλλεται η υποβολή σφραγισμένων δεσμευτικών προσφορών. 
      Με τον τρόπο αυτό, κυρίες και κύριοι συνάδελφοι, τίθεται πλέον φραγμός στις έως σήμερα παρατηρούμενες συμπαιγνίες γνωστών κυκλωμάτων, που με αδιαφανείς μεθοδεύσεις και υπόγειες συμμαχίες πετύχαιναν την εκποίηση κινητών και ακινήτων του οφειλέτη σε εξευτελιστικές τιμές, δεδομένου ότι πλέον από τώρα, με το σχέδιο νόμου, προβλέπεται η υποβολή γραπτών και σφραγισμένων προσφορών. 
      Σε περίπτωση δε που υπάρχουν περισσότεροι από δύο συμμετέχοντες, η διαδικασία του πλειστηριασμού συνεχίζεται με προφορικές πλέον προσφορές μεταξύ των συμμετεχόντων, μέχρι να υπάρξει πλειοδότης γεγονός που θα συμβάλει στην επίτευξη, όπως αντιλαμβάνεστε και υψηλοτέρου τιμήματος.
      Πρόκειται συνεπώς για διατάξεις που οδηγούν στην αποφυγή πρακτικής που οδηγούσε σε αναγκαστικούς πλειστηριασμούς σε ιδιαίτερα χαμηλές τιμές. Τα πιστωτικά ιδρύματα, δηλαδή οι τράπεζες, ωφελούνται επίσης από αυτές τις διατάξεις, καθώς πλέον οι νέοι όροι του πλειστηριασμού λαμβάνονται υπ’ όψιν από τις τράπεζες για τη βελτίωση του χαρτοφυλακίου χορηγήσεών τους με τους όρους πλέον των δανείων που θα πρέπει να συνυπολογίζονται οι διατάξεις του παρόντος σχεδίου νόμου.
      Ενδεικτικά αναφέρεται ότι στους μέχρι σήμερα πλειστηριασμούς θα έλεγε κάποιος, ότι δεν είχαμε τις δυνατότητες από τα χρηματοπιστωτικά ιδρύματα ή αν θέλετε δεν είχαν και τη διάθεση να πολυψάξουν το ζήτημα σε ό,τι αφορά τις διασφαλίσεις τους, διότι αντιλαμβάνεστε πως η νομοθεσία τους έδινε τη δυνατότητα της εκποίησης με τον τρόπο που υπήρχε και που θεωρούσαν ότι διασφαλίζουν τις χορηγήσεις τους.
      Με το άρθρο 2 η απαγόρευση των πλειστηριασμών ακινήτων σε τιμή κατώτερη της αντικειμενικής αξίας, έτσι όπως αυτή ορίζεται σε κάθε περίπτωση, διασφαλίζει ότι οι εκποιήσεις ακινήτων δεν μπορούν να πραγματοποιηθούν σε αξία χαμηλότερη της εύλογης αξίας του ακινήτου. Είναι πολύ μεγάλη υπόθεση αυτή η διάταξη όπως εισάγεται.
      Επιπλέον, με την επικείμενη τροποποίηση των διατάξεων περί αναγκαστικών πλειστηριασμών διασφαλίζεται η ελεύθερη συμμετοχή οποιουδήποτε πολίτη επιθυμεί να συμμετάσχει στη διαδικασία του πλειστηριασμού και κυρίως με τις εν λόγω τροποποιήσεις επιτυγχάνεται το υψηλότερο τίμημα, το εκπλειστηρίασμα δηλαδή, εφόσον, αφ’ ενός απαγορεύεται η διενέργεια πλειστηριασμών σε τιμή κατώτερη της αντικειμενικής αξίας των ακινήτων, αντί της τιμής εκκίνησης στο ήμισυ της αγοραίας αξίας του πράγματος που ισχύει μέχρι σήμερα και αφ’ ετέρου προβλέπεται ρητά η συνέχιση της διαδικασίας του πλειστηριασμού, όπως αναφέρθηκε προηγούμενα. Δηλαδή έχουμε υψηλότερο εκπλειστηρίασμα. 
      Πιο συγκεκριμένα, ορίζοντας ως ελάχιστη αξία έναρξης του πλειστηριασμού την αντικειμενική αξία, αποφεύγεται η σκόπιμη μερικές φορές εκμετάλλευση αδυναμιών της ισχύουσας νομοθεσίας από καιροσκόπους, ενέργειες οι οποίες θίγουν τα συμφέροντα των δανειστών, των δανειοληπτών και γενικότερα του πιστωτικού συστήματος. Με τον τρόπο αυτό υπάρχει η δυνατότητα να καλυφθεί η αξία του υπολειπομένου δανείου για την εξυπηρέτηση του οποίου και διενεργείται ο πλειστηριασμός και επιπλέον, σε περίπτωση που έχει ήδη εξυπηρετηθεί –είναι σημαντικό αυτό, κυρίες και κύριοι συνάδελφοι- κάποιο ποσό του δανείου θα μπορεί εκτός από την άμεση κάλυψη της οφειλής, η αντικειμενική αξία πλειστηριασμού του ακινήτου να αφήσει κάποιο υπόλοιπο το οποίο θα αποδίδεται στη συνέχεια στον οφειλέτη. Δηλαδή, με το σύστημα αυτό πλέον μπορεί και ο οφειλέτης, που έχει πληρώσει κάποια χρήματα, να πάρει πίσω κάποιο τμήμα αυτών των χρημάτων, πράγμα το οποίο μέχρι σήμερα δεν έχει συμβεί.
      Νομίζω, κανένας μας δεν έχει δει μέχρι σήμερα μετά από πλειστηριασμό ακινήτου να πάρει πίσω κάποια χρήματα ο οφειλέτης, ο δανειολήπτης.
      Λαμβάνοντας επίσης υπ' όψιν ότι η αξία των στεγαστικών δανείων στηρίζεται σε μελέτη της αντικειμενικής αξίας των ακινήτων, θεωρείται δεδομένο ότι ανάλογα με τη στάση της αγοράς ακινήτων και το χρονικό διάστημα καθυστερήσεων αποπληρωμής, μετά το οποίο θα διεξαχθεί ο πλειστηριασμός, προσδιορίζεται κατά πόσο η αξία που θα οριστεί ως τελική προσφορά να υπερβαίνει την αντικειμενική αξία ή ακόμη και το σύνολο της οφειλής. 
      Θα πρέπει επίσης να σημειωθεί ότι η διαφανής και δικαιότερη διαδικασία διεξαγωγής των πλειστηριασμών έχει ως αποτέλεσμα εκτός από τα οφέλη που περιγράφηκαν παραπάνω για τους οφειλέτες, σημαντικά οφέλη και για τα πιστωτικά ιδρύματα. Μέσω των διατάξεων αυτών αναμένεται σημαντικά σπουδαιότερη απόδοση από τους πλειστηριασμούς, ποσά τα οποία θα ικανοποιήσουν ληξιπρόθεσμες απαιτήσεις των τραπεζών. Το όφελος αυτό θα ληφθεί υπ’ όψιν από τις τράπεζες για τον προσδιορισμό των όρων χορήγησης δανείων και επιπλέον θα βελτιώσει και το χαρτοφυλάκιο των χορηγήσεών τους. Δηλαδή και το χαρτοφυλάκιο θα βελτιωθεί και ταυτόχρονα οι όροι θα είναι τέτοιοι που θα μπορούν πράγματι να συμβαδίζουν με την πραγματικότητα.
      Με το άρθρο 3 του νομοσχεδίου επεκτείνεται το ακατάσχετο των μισθών και των συντάξεων που ίσχυε σύμφωνα με τη διάταξη του άρθρου 982 του Κώδικα Πολιτικής Δικονομίας εκτός από τα μετρητά και στην τραπεζική κατάθεση, εφόσον η καταβολή του μισθού ή της σύνταξης γίνεται απευθείας σε συγκεκριμένο λογαριασμό μέσω του τραπεζικού συστήματος. Συνεπώς και αυτή η διάταξη διασφαλίζει τα συμφέροντα των δανειοληπτών και προστατεύει το μισθό ή τη σύνταξή τους, ανεξαρτήτως ποσού και τρόπου καταβολής του. 
      Με το άρθρο 4 στο ίδιο πλαίσιο διευκρινίζεται το όριο του ακατάσχετου ποσού μισθών και συντάξεων για αντίστοιχα χρέη προς το δημόσιο, αυξάνοντας το όριο αυτό από τα 600 ευρώ στο ποσό των 1.000 ευρώ. Η κοινωνική πολιτική της παραπάνω διάταξης που ίσχυε για οφειλές προς τα πιστωτικά ιδρύματα επεκτείνεται και για χρέη προς το δημόσιο, διασφαλίζοντας ότι το όριο των 1.000 ευρώ που λαμβάνει μισθωτός ή συνταξιούχος δεν μπορεί να κατασχεθεί, ενώ για ποσά μεγαλύτερα περιορίζεται η δυνατότητα κατάσχεσής τους στο 25% του συνόλου τους και μέχρι το όριο των 1.000 ευρώ. 
      Τέλος με το προτεινόμενο άρθρο 5 του νομοσχεδίου εισάγονται και επεκτείνονται οι περιορισμοί για τον πλειστηριασμό μοναδικής κατοικίας οφειλέτη. Η αύξηση του ποσού από τα 10.000 ευρώ που ίσχυε, στα 20.000 ευρώ κάτω από το οποίο δεν επιτρέπεται ο πλειστηριασμός της μοναδικής κατοικίας εξασφαλίζει την προστασία των δανειοληπτών και της μοναδικής τους κατοικίας, εφόσον αυτό αποδειχθεί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, με την ανοχή σας θα ήθελα δύο λεπτά, αν επιτρέπετε. 
      ΠΡΟΕΔΡΕΥΩΝ (Φίλιππος Πετσάλνικος): Θα την έχετε. 
      ΑΝΑΣΤΑΣΙΟΣ ΛΙΑΣΚΟΣ: Δεν επιτρέπεται επιβολή κατάσχεσης για ικανοποίηση απαιτήσεων πιστωτικών ιδρυμάτων επί ακινήτου το οποίο αποδεδειγμένα αποτελεί τη μοναδική κατοικία του οφειλέτη, εφόσον ασκηθεί από τον ίδιο η ανακοπή, εντός της προθεσμίας επίδοση προς εκτέλεση, και η απαίτηση της τράπεζας στο σύνολό της δεν βεβαιώνει ποσό μεγαλύτερο των 20.000 ευρώ.
      Κυρίες και κύριοι συνάδελφοι, με τις ρυθμίσεις αυτές επιφέρεται άμβλυνση στο οξύ πρόβλημα που αντιμετωπίζουν τα χαμηλότερα εισοδηματικά στρώματα στην αποπληρωμή των οφειλών τους και ως εκ τούτου ο κοινωνικός χαρακτήρας είναι προφανής. Όλοι καταλαβαίνουμε ότι είναι ένα νομοσχέδιο με δυνατό, με έντονο κοινωνικό χαρακτήρα. 
      Θα ήθελα να μου επιτρέψετε να πω ότι, όπως συζητήσαμε στην επιτροπή, η μείζων Αντιπολίτευση πρότεινε να αξιολογηθούν δύο σχέδια νόμου τα οποία κατέθεσε και τα οποία αφορούσαν το ίδιο ζήτημα. Ξέρετε κάτι; Εγώ και πιστεύω και όλοι οι συνάδελφοι εδώ δεν αμφισβητούμε τις καλές προθέσεις του καθενός, ούτε τη θέλησή του για προσφορά. 
      Θα ήθελα να κάνω μόνο δύο παρατηρήσεις. Όταν είσαι Κυβέρνηση κοντά είκοσι πέντε χρόνια και δεν βάζεις το δάχτυλο στην πληγή και αφήνεις ανυπεράσπιστους τους δανειολήπτες από τα πανωτόκια, τους αφήνεις ανυπεράσπιστους όταν τράπεζες με τους οποιουσδήποτε όρους συμπεριφέρονταν με ένα ληστρικό τρόπο απέναντί τους, δεν μπορεί να έρχεσαι όταν γίνεσαι Αντιπολίτευση και να προτείνεις ένα πακέτο το οποίο πολλές φορές είναι ανεφάρμοστο και ανεδαφικό.
      Γιατί, κυρίες και κύριοι συνάδελφοι, ιδιαίτερα σ’ εσάς του ΠΑ.ΣΟ.Κ. απευθύνομαι, θα πρέπει να υπάρξει και το σημείο ισορροπίας μεταξύ χρηματοπιστωτικού ιδρύματος και δανειολήπτη. Δηλαδή, δεν μπορείς να λες εν ολίγοις, «δώσε δάνεια σε τράπεζες και μην τα παίρνεις πίσω» ή «μην αγγίζεις το δανειολήπτη», γιατί τότε δεν θα δίνουν δάνεια οι τράπεζες. Θα πρέπει συνεπώς υπεύθυνα να τοποθετηθούμε πάνω στο σχέδιο νόμου, να δηλώσουμε εξ αρχής ότι ζητούμε κάτι το οποίο δεν είναι ανεδαφικό και μη υλοποιήσιμο και θα ήθελα κλείνοντας να καλέσω τον κύριο Υπουργό να αξιολογήσει και τις προτάσεις τροποποιήσεων-βελτιώσεων, όπως τις ανέλυσα στις συνεδριάσεις της Επιτροπής.
      Κυρίες και κύριοι συνάδελφοι, πρόκειται για ένα κοινωνικό νομοσχέδιο με πραγματική φυσιογνωμία κάλυψης των δανειοληπτών και σας καλώ να το υπερψηφίσετε. 
      Ευχαριστώ θερμά για την ανοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ο εισηγητής του ΠΑ.ΣΟ.Κ., ο κ. Δημήτριος Κουσελάς.
      (Χειροκροτήματα από την πτέρυγα του ΠΑ.ΣΟ.Κ.)
       ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριοι συνάδελφοι.
      Κύριε Πρόεδρε, το νομοσχέδιο που συζητάμε σήμερα δεν ανταποκρίνεται στον τίτλο του, δεν απαντά στις πραγματικές ανάγκες, στα πραγματικά προβλήματα, στα οξυμένα προβλήματα που αντιμετωπίζουν σήμερα οι δανειολήπτες. Και δεν σας το λέμε εμείς αυτό, σας το είπαν όλοι οι φορείς των καταναλωτών στην αρμόδια επιτροπή, ότι οι ρυθμίσεις που κάνετε, κύριοι Υπουργοί, για το ακατάσχετο και τους πλειστηριασμούς, θα είναι «δώρον-άδωρον», αν μείνουν έτσι. Είναι ελλιπέστατες και υπολείπονται κατά πολύ, προκειμένου να αντιμετωπίσουν τα ουσιαστικά και οξυμένα προβλήματα.
      Κατηγορηθήκαμε στην επιτροπή ότι ταυτιζόμαστε με τις θέσεις των καταναλωτικών οργανώσεων και των φορέων. Είναι τιμή μας να ταυτιζόμαστε, αν οι προτάσεις μας ανταποκρίνονται στις ανάγκες και στα πραγματικά τους προβλήματα. Εσείς φαίνεται πως ως Κυβέρνηση έχετε επιλέξει το δρόμο να ταυτίζεστε με τις απόψεις, αλλά και τις αξιώσεις της Ελληνικής Ένωσης Τραπεζών σε ό,τι αφορά τους δανειολήπτες. Σπεύδετε να εξαγγείλετε σχέδια στήριξης των τραπεζών απέναντι στη χρηματοοικονομική κρίση, δίνοντάς τους όμως «λευκή επιταγή» για ρευστότητα συνολικού ύψους 28.000.000.000 ευρώ, με χρήματα βεβαίως των Ελλήνων φορολογουμένων. Και τούτο, χωρίς, κύριε Υπουργέ, να βάλετε ταυτόχρονα προϋποθέσεις, να βάλετε όρους και ασφαλιστικές δικλείδες, ούτως ώστε οι τράπεζες να μην αλλάξουν χρηματοδοτική συμπεριφορά, να μην κλείσουν τις στρόφιγγες προς την πραγματική οικονομία, όπως κάνουν αυτήν τη στιγμή. Και το γνωρίζετε πολύ καλά ότι δημιουργούνται όροι και προϋποθέσεις πιστωτικής ασφυξίας στην αγορά και για τα νοικοκυριά και για τις επιχειρήσεις. 
      Την ίδια στιγμή, λοιπόν, που δείχνετε αυτήν τη ζέση, δεν δείχνετε την ίδια σπουδή και φροντίδα για τα θύματα των πιστωτικών ιδρυμάτων και των «ψιλών γραμμάτων», των καταχρηστικών πρακτικών των τραπεζών. Σε μία συγκυρία που τα προβλήματα της υπερχρέωσης, της αδιαφανούς διαμόρφωσης των επιτοκίων, σε μία συγκυρία που τα πανωτόκια πάνε και έρχονται, που οι αθέμιτες πιέσεις από εταιρείες είσπραξης και όλα αυτά τα προβλήματα γίνονται εκρηκτικά, εσείς επιλέγετε να κρατήσετε δύο μέτρα και δύο σταθμά. Άλλα απέναντι στις τράπεζες και άλλα απέναντι στους δανειολήπτες. Έχετε ξεχάσει, φαίνεται, ότι η χώρα μας είναι πρωταθλήτρια στη ζώνη του ευρώ σε ποσοστά χρεών και χρεώσεων και στα καταναλωτικά δάνεια, αλλά και στα στεγαστικά. Στεγαστικά, η πλειοψηφία των οποίων, όπως γνωρίζετε, είναι με κυμαινόμενο επιτόκιο. Εγώ θα σας αναφέρω δύο μόνο στοιχεία που δεν είναι δικά μας, είναι της Τράπεζας της Ελλάδος. Πριν ακόμη ξεσπάσει η διεθνής χρηματοπιστωτική κρίση, είχαμε τριακόσιες σαράντα χιλιάδες νοικοκυριά, τα οποία έπρεπε να καταβάλλουν πάνω από το 40% του εισοδήματός τους, προκειμένου να αποπληρώνουν τα τοκοχρεολύσια.
      Είχαμε τριάντα πέντε χιλιάδες νοικοκυριά που για να πληρώσουν τα τοκοχρεωλύσια έπρεπε να καταβάλουν ποσό μεγαλύτερο από το εισόδημά τους. Είναι φανερό ότι κάτω από συνθήκες χρηματοοικονομικής κρίσης, όπου το κόστος του χρήματος θα αυξηθεί, η κατάσταση θα γίνει πολύ χειρότερη.
      Εμείς, έχοντας διαβλέψει από το 2006 αυτά τα προβλήματα καταθέσαμε τότε μία πρώτη πρόταση νόμου. Η Κυβέρνηση την απέρριψε. Ήρθαμε στις 8 Μαΐου του 2008 και καταθέσαμε δεύτερη πρόταση νόμου, πιο ολοκληρωμένη. Την άλλη μέρα, στις 9 Μαΐου ο κύριος Πρωθυπουργός μας έλεγε ότι δεν έχει κανένα ενδοιασμό στην υιοθέτηση προτάσεων, η εφαρμογή των οποίων είναι εφικτή. Και μάλιστα υπογράμμιζε ότι «αυτό ισχύει και για τις προτάσεις της Αξιωματικής Αντιπολίτευσης, οι οποίες σαφέστατα θα ληφθούν υπ’ όψιν». Και ενώ αυτά μας έλεγε στις 9 Μαΐου, στις 10 Ιουνίου όλες οι προτάσεις μας που ήρθαν για να συζητηθούν στην Ολομέλεια της Βουλής απερρίφθησαν. Και τότε, μάλιστα, μας εγκαλέσατε ότι κάναμε και λαϊκισμό. Φαίνεται ότι τόσο καλά είχατε αξιολογήσει από τότε την πραγματικότητα και τους κινδύνους της διεθνούς κρίσης, που ήταν προ των πυλών!
      Σήμερα ως Κυβέρνηση εμφανίζεστε όψιμα να αγωνιάτε για τους δανειολήπτες και για να ασκήσετε, όπως είπε ο εισηγητής της Συμπολίτευσης, κοινωνική πολιτική. Όμως στην ουσία η αγωνία σας είναι για τα ποσοστά των δημοσκοπήσεων και τίποτα παραπέρα. Δεν σας ενδιαφέρει να υπάρξει ουσιαστική θωράκιση των δανειοληπτών απέναντι στις αδιαφανείς και καταχρηστικές πρακτικές των τραπεζών, γιατί αν σας ενδιέφερε πραγματικά το νομοσχέδιό σας δεν θα περιείχε αποσπασματικά ημίμετρα. Δεν είναι τίποτα άλλο παρά μία κακή και επιλεκτική αντιγραφή, ένα κακέκτυπο των δικών μας προτάσεων, την πλειοψηφία των οποίων η Κυβέρνηση φαίνεται ότι ακόμη και σήμερα αγνοεί.
      Και το μεγάλο ερώτημα είναι: Γιατί; Να μιλήσω πιο συγκεκριμένα. Το θέμα των κατασχέσεων σας το είπαν και οι φορείς. Δεν αρκεί η ρύθμιση που γίνεται για την αύξηση του ορίου του ακατάσχετου της μοναδικής κατοικίας από 10.000 σε 20.000 ευρώ, εάν δεν αλλάξουν οι διαδικαστικές προϋποθέσεις και ιδιαίτερα η προβλεπόμενη προθεσμία. Αυτή η διάταξη θα μείνει ανεφάρμοστη, όπως έμεινε άλλωστε και η διάταξη για τις 10.000 ευρώ. 
      Εμείς προτείνουμε το δικαίωμα άσκησης της ανακοπής να μπορεί ο δανειολήπτης να το ασκήσει πέντε εργάσιμες ημέρες πριν τη διενέργεια του πλειστηριασμού. Και με την πρόταση που κάνουμε καλύπτουμε όχι τη μοναδική, αλλά την κύρια κατοικία. Επεκτείνουμε την προστασία στον εγγυητή, που έχει τις ίδιες ευθύνες με τον δανειολήπτη και προβλέπουμε απαγόρευση κατάσχεσης της κύριας κατοικίας του οφειλέτη-εγγυητή, στην οποία μπορεί να μην κατοικεί ο ίδιος, αλλά μπορεί να κατοικεί η σύζυγος ή τα προστατευόμενα παιδιά. Ούτε η πρότασή μας για τους πλειστηριασμούς υιοθετείται σωστά. Εμείς ορίζαμε ότι σε καμμιά περίπτωση δεν θα βγαίνει σε πλειστηριασμό ακίνητο σε αξία, χαμηλότερη από την αντικειμενική του αξία, όσες φορές και αν επαναληφθεί ο πλειστηριασμός. Η Κυβέρνηση με τον τρόπο που νομοθετεί αφήνει την ευχέρεια στο δικαστήριο να ορίσει τιμή χαμηλότερη από την αντικειμενική του αξία, εάν ο πλειστηριασμός επαναληφθεί πάνω από δύο φορές. Δηλαδή ουσιαστικά έτσι ανοίγει ένα παράθυρο στα γνωστά κυκλώματα, στα «κοράκια», όπως λένε οι άνθρωποι της αγοράς, που λυμαίνονται τους πλειστηριασμούς για να κτυπήσουν το ακίνητο κάτω από την αντικειμενική του αξία.
      Επίσης στη ρύθμισή σας δεν περιλαμβάνετε και τους εκκρεμείς πλειστηριασμούς που κάλυπτε η δική μας πρόταση, ούτε την υποχρεωτική αναπροσαρμογή της τιμής της πρώτης προσφοράς, εάν στο μεταξύ είχε αυξηθεί η αντικειμενική αξία του ακινήτου. 
      Τέλος, δεν διασφαλίζεται ότι ο οφειλέτης θα παίρνει τη διαφορά του υπέρτερου τιμήματος του πλειστηριασμού από την οφειλή του. Και όμως, συμβαίνει πάρα πολύ συχνά αυτή τη διαφορά να την καρπώνονται οι τράπεζες και όχι ο δανειολήπτης. 
      Όσον αφορά και στο σύνολο των υπόλοιπων ρυθμίσεων, πέρα απ’ αυτά τα δύο κρίσιμα ζητήματα της δικής μας πρότασης νόμου, ρυθμίσεων οι οποίες είναι απαραίτητες για την προστασία των δανειοληπτών, ειδικά όπως είπα στη σημερινή χρονική συγκυρία, η Κυβέρνησή σας τις αγνόησε. Ήταν ρυθμίσεις για τις παραπλανητικές διαφημίσεις, την αυθαίρετη καταγγελία από τις τράπεζες καταναλωτικών και στεγαστικών συμβάσεων, χωρίς να έχει παρέλθει το εύλογο όριο της μη καταβολής των δόσεων. 
      Φαίνεται ότι τίποτα από όλα αυτά ότι δεν κρίθηκε άξιο λόγου για να συμπεριληφθεί στο νομοσχέδιο, ούτε βεβαίως γίνονται αποδεκτές οι προτάσεις που κάνουμε για τη διαφάνεια στη διαμόρφωση των κυμαινόμενων επιτοκίων, ώστε να μειώνονται για τους δανειολήπτες όταν μειώνονται τα επιτόκια αναφοράς ή στα στεγαστικά δάνεια να αυξάνονται τα επιτόκια των στεγαστικών δανείων όταν αυξάνονται τα επιτόκια αναφοράς. 
      Δεν κάνατε αποδεκτές τις προτάσεις μας για την κατάργηση του ανατοκισμού, ενός ζητήματος που έχει ταλαιπωρήσει πάρα πολύ τους Έλληνες πολίτες. Θέλω να πω στο συνάδελφο που μίλησε, πως δεν είναι αλήθεια αυτό που είπε ότι εμείς δεν επιχειρήσαμε να αντιμετωπίσουμε στο παρελθόν αυτά τα προβλήματα. Επιχειρήσαμε. Να δεχτώ ότι το επιχειρήσαμε ανεπιτυχώς, γιατί έγιναν δύο τουλάχιστον νομοθετικές πρωτοβουλίες για το ζήτημα αυτό. 
      Μα, εσείς, αγαπητέ συνάδελφε, είχατε δεσμευτεί πως όταν θα έρθετε στη κυβέρνηση αυτά τα ζητήματα θα τα λύσετε και γι’ αυτό σας εγκαλούμε σήμερα. Γιατί είχατε αναλάβει συγκεκριμένες δεσμεύσεις απέναντι στον ελληνικό λαό και τους δανειολήπτες.
      Σε σχέση με τα θέματα που αφορούν τον ανατοκισμό υπάρχουν αποφάσεις του Συμβουλίου της Επικρατείας και του Αρείου Πάγου, που εσείς αγνοείτε. Δεν κάνατε αποδεκτές τις προτάσεις μας για την απαγόρευση του αναδρομικού επιτοκισμού συναλλαγών σε πιστωτικές κάρτες, για το δικαίωμα πρόωρης εξόφλησης δανείων κυμαινόμενου επιτοκίου χωρίς επιβάρυνση και σταθερού υπό προϋποθέσεις, για την απαγόρευση των καταχρηστικών και παραπλανητικών πρακτικών των εταιρειών είσπραξης, που γνωρίζει πάρα πολύ καλά ότι αποτελούν κυριολεκτικά «γάγγραινα». Έχουν γίνει βραχνάς στους δανειολήπτες. 
      Τέλος, είναι ανάγκη, αγαπητοί συνάδελφοι, εν όψει αυτής της κρίσης, η οποία θα έχει τεράστιες συνέπειες στην πραγματική οικονομία, να υπάρξει μία αναστολή, -την οποία εμείς είχαμε προτείνει και είχε περάσει- των διαδικασιών αναγκαστικής εκτέλεσης για τρία τουλάχιστον χρόνια για όλα τα δάνεια που έχουν εκχωρηθεί μέχρι σήμερα ή που έχουν μεταβιβαστεί, κάτι το οποίο θα λειτουργούσε, αν θέλετε, ανακουφιστικά για τους ανθρώπους που δεν μπορούν για πολύ συγκεκριμένους και αιτιολογημένους λόγους να αποπληρώσουν. 
      Για όλα αυτά τα ζητήματα έχουμε καταθέσει –και θα περιμένουμε να δούμε την τελική σας στάση- επτά πολύ συγκεκριμένες τροπολογίες. Θα μας δοθεί η δυνατότητα να κάνουμε ειδική και ολοκληρωμένη συζήτηση στο κομμάτι των τροπολογιών. 
      Όλα αυτά τα ζητήματα, αγαπητοί συνάδελφοι, εμείς δεν τα θέτουμε αυτήν τη στιγμή, επειδή είμαστε στην αντιπολίτευση. Γνωρίζετε πολύ καλά ότι οι προτάσεις νόμου που έχουμε καταθέσει στη Βουλή, είναι προτάσεις που μας δεσμεύουν και για σήμερα, αλλά και για αύριο. Δεν έχουν, λοιπόν, ούτε αντιπολιτευτικό ούτε προεκλογικό ή άλλο χαρακτήρα, αλλά γίνονται στη βάση του να αντιμετωπιστεί πραγματικά μία κατάσταση η οποία θα γίνεται όλο και πιο άσχημη. 
      Είναι στο χέρι σας να τις αποδεχθείτε, γιατί αυτά που προτείνετε, θα μπορούσα να πω δεν είναι ούτε καν «ασπιρίνη» για να αντιμετωπίσει κάποιος τον καρκίνο. Αυτή είναι η πραγματικότητα. 
      Είναι στο χέρι σας λοιπόν να αποδεχθείτε αυτές τις προτάσεις προκειμένου και εμείς, που τις κάναμε, να ψηφίσουμε αυτό το νομοσχέδιο και επί της αρχής, αλλά και επί των άρθρων. 
      Σε διαφορετική περίπτωση είναι φανερό ότι θα καταψηφίσουμε το νομοσχέδιο αυτό και το καταψηφίζουμε επί της αρχής, από τη στιγμή που δεν συμφωνείτε σ’ αυτά τα ζητήματα. Γιατί αρνούμαστε και θα αρνηθούμε να συμπράξουμε σε μία στημένη, θα έλεγα, επικοινωνιακή οφθαλμαπάτη, ότι λύνονται δήθεν τα προβλήματα των δανειοληπτών, ενώ αυτό που κάνετε είναι κυριολεκτικά, να τα σπρώχνετε, «κάτω από το χαλί». Και τούτο, για να μην κακοκαρδίσετε τις τράπεζες. Γιατί οι μόνες οι οποίες δεν θέλουν να λυθούν αυτά τα προβλήματα και ανθίστανται –και το γνωρίζετε πάρα πολύ καλά, γιατί δεν υλοποιούν ούτε τις αποφάσεις των δικαστηρίων- είναι οι τράπεζες, οι οποίες φαίνεται ότι για σας είναι οι μόνες αναξιοπαθούσες σήμερα. Και μπορεί να στηρίζονται και να ενισχύονται -δεν είπε κανένας «όχι»- και πρέπει βεβαίως να στηρίξουμε το τραπεζικό σύστημα, γιατί έτσι στηρίζουμε την οικονομία, αλλά όχι να ακολουθούμε δύο μέτρα και δύο σταθμά! 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι κι εμείς ως Προεδρείο ευχαριστούμε τον κ. Κουσελά, γιατί εκτός όλων των άλλων επέτυχε να ολοκληρώσει την ομιλία του με καθυστέρηση μόλις επτά δευτερολέπτων!
      Καλείται τώρα στο Βήμα ο ειδικός αγορητής του Κομμουνιστικού Κόμματος Ελλάδος κ. Ιωάννης Γκιόκας.
      Ορίστε, κύριε Γκιόκα, έχετε το λόγο.
      ΙΩΑΝΝΗΣ ΓΚΙΟΚΑΣ: Κυρίες και κύριοι Βουλευτές, κατά τη γνώμη μας, κρίνοντας συνολικά και όχι αποσπασματικά το πακέτο μέτρων που φέρνει η Κυβέρνηση στο όνομα της αντιμετώπισης της διεθνούς οικονομικής κρίσης, το συμπέρασμα που μπορεί να βγει ανεπιφύλακτα είναι μόνο ένα: Ότι πραγματική και ουσιαστική προστασία επί της ουσίας επιφυλάσσεται μόνο για το χρηματιστικό κεφάλαιο και όχι για τους δανειολήπτες ή τους καταθέτες, ιδιαίτερα εκείνους που ανήκουν στα χαμηλά και μεσαία εισοδήματα. 
      Αυτό επιδιώκεται, κατά τη γνώμη μας, και με τα 28.000.000.000 ευρώ που υπόσχεται η Κυβέρνηση στις τράπεζες από τα χρήματα των Ελλήνων φορολογουμένων και στο οποίο επί της ουσίας συμφωνεί και το ΠΑ.ΣΟ.Κ.. Βέβαια, ξέρουμε ότι θα μας απαντήσετε ότι αυτά τα χρήματα δεν δίνονται απευθείας, αλλά δίνονται μέσω εγγυήσεων, μέσω ομολογιακών δανείων κ.λπ.. Όμως, παρέχεται η υπόσχεση να δοθούν. Και εδώ τίθεται το εξής απλό ερώτημα: Αν αυτά τα χρήματα δίνονταν, με τη μορφή που τα δίνετε, σε μία κρατική επιχείρηση, παραδείγματος χάρη στην «Ολυμπιακή Αεροπορία», ποια θα ήταν η κατάληξη; Το πιθανότερο είναι η Ευρωπαϊκή Ένωση να τα θεωρούσε παράνομες κρατικές ενισχύσεις και να σας πήγαινε στο Ευρωπαϊκό Δικαστήριο, όπως έκανε στο παρελθόν.
      Το συμπέρασμα είναι ότι όλα αυτά τα χρόνια ενοχοποιήθηκαν από την Ευρωπαϊκή Ένωση και τις κυβερνήσεις οι κρατικές ενισχύσεις, για να μπορέσει το ιδιωτικό κεφάλαιο να εισχωρήσει σε τομείς στρατηγικής σημασίας. Και τώρα απενοχοποιούνται, για να γίνει εφικτή η απευθείας στήριξη του ιδιωτικού κεφαλαίου από το κράτος. Δύο μέτρα και δύο σταθμά επομένως, με κοινή όμως στόχευση: Τη στήριξη του κεφαλαίου, γεγονός που αποδεικνύει και τον ταξικό χαρακτήρα των μέτρων που παίρνονται σ’ όλη την Ευρωπαϊκή Ένωση στο όνομα της κρίσης, αλλά και την ταξική, την αντιλαϊκή φύση της ίδιας της Ευρωπαϊκής Ένωσης. Οι διακηρύξεις λοιπόν για επιστροφή του κράτους και της πολιτικής στην οικονομία είναι αποπροσανατολιστικές και σε καμμία περίπτωση δεν εκφράζουν αυτοκριτική στάση των δυνάμεων που την επικαλούνται. Όπως στο παρελθόν και οι σοσιαλδημοκρατικές και οι νεοφιλελεύθερες κυβερνήσεις από κοινού στήριξαν ένα μοντέλο διαχείρισης της απελευθέρωσης των αγορών, των ιδιωτικοποιήσεων, με τις γνωστές συνέπειες στα λαϊκά συμφέροντα, γιατί αυτό απαιτούσαν τότε οι ανάγκες κερδοφορίας του κεφαλαίου, έτσι και τώρα, αν χρειαστεί, από κοινού θα αξιοποιήσουν το κράτος για να στηρίξουν αυτή την κερδοφορία, ρίχνοντας βέβαια τα  βάρη στους εργαζόμενους.
      Η στήριξη του χρηματιστικού κεφαλαίου επιδιώκεται επί της ουσίας και με την τροπολογία για την εγγύηση των καταθέσεων που την αυξάνει  από 20.000 σε 100.000 ευρώ, το οποίο σαν μέτρο από μόνο του είναι ανεπαρκές, αν συνυπολογίσει κάποιος από τη μία τον όγκο των καταθέσεων και από την άλλη τους πόρους του Ταμείου Εγγύησης, που αυτή τη στιγμή φθάνουν τα 940.000.000 ευρώ, έστω και με την αύξηση που γίνεται μέσω του νομοσχεδίου. 
      Γι’ αυτό άλλωστε και η Κυβέρνηση –κατά τη γνώμη μας- σπεύδει να δεσμευθεί και πολιτικά για την εγγύηση του συνόλου των καταθέσεων, εννοώντας προφανώς ότι το κράτος, δηλαδή ο φορολογούμενος θα καλύψει τις ζημιές των τραπεζών.  Αν το μέτρο ήταν επαρκές, η πολιτική δέσμευση δεν θα χρειαζόταν. 
      Για εμάς λοιπόν, η όποια πολιτική δέσμευση θα είχε κάποιο νόημα αν έλεγε ότι η κάλυψη για την εγγύηση του συνόλου των καταθέσεων θα γίνει αποκλειστικά και μόνο από τα κέρδη του κεφαλαίου, κάτι το οποίο φυσικά ούτε κάνει ούτε πρόκειται να κάνει η Κυβέρνηση. 
      Η τροπολογία συνεπώς, κύριο σκοπό έχει να καθησυχάσει τους καταθέτες, ώστε να μη χάσουν τη δυνατότητα οι τράπεζες πρώτα και κύρια να εκμεταλλεύονται τη λαϊκή αποταμίευση, δανειζόμενες φθηνά και δανείζοντας ακριβά, εκμεταλλευόμενες και τη διαφορά που υπάρχει μεταξύ επιτοκίου καταθέσεων και επιτοκίου χορηγήσεων και η οποία συνεχώς και αυξάνεται. 
      Η πρόταση στήριξης του χρηματιστικού κεφαλαίου απορρέει όμως και από τις δηλώσεις της Κυβέρνησης, που τουλάχιστον σ’ αυτό –κατά τη γνώμη μας- λέει σε ένα βαθμό την αλήθεια ή τουλάχιστον την υπονοεί. Τι λέει δηλαδή η Κυβέρνηση; «Στηρίζουμε τις τράπεζες, για να μην μετακυλιστεί το κόστος των ζημιών στους δανειολήπτες και τους καταθέτες.» 
      Πρακτικά αυτό τι σημαίνει; Αφ’ ενός παραδοχή ότι πρόθεση των τραπεζών είναι αξιοποιώντας και το νομοθετικό πλαίσιο της απελευθέρωσης που τους ευνοεί να μεταφέρουν το κόστος των ζημιών στους καταθέτες και τους δανειολήπτες, αφ’ ετέρου παραδοχή που υποκρύπτει και εκβιασμό ότι τα σπασμένα της κρίσης θα τα πληρώσουν πάλι οι εργαζόμενοι είτε ως φορολογούμενοι είτε ως πελάτες των τραπεζών. Αυτή είναι η πραγματικότητα!
      Ερχόμαστε τώρα στο υπό συζήτηση νομοσχέδιο. Για εμάς, κυρίες και κύριοι Βουλευτές, το πιο ουσιαστικό, το πιο σημαντικό ζήτημα που τίθεται είναι οι αιτίες που οδηγούν στον υπερδανεισμό των λαϊκών νοικοκυριών. Και, αυτές οι αιτίες ασφαλώς πρέπει να αναζητηθούν στις πολιτικές που έχουν εφαρμοστεί όλα αυτά τα χρόνια στη χώρα μας και με τις κυβερνήσεις του ΠΑ.ΣΟ.Κ. και με τις κυβερνήσεις της Νέας Δημοκρατίας. Έχουν εφαρμοστεί με τις ιδιωτικοποιήσεις, την ακρίβεια, την εμπορευματοποίηση σε κρίσιμους τομείς κοινωνικής πολιτικής, τις ανατροπές στις εργασιακές σχέσεις, τη λιτότητα, δηλαδή πολιτικές που υλοποιήθηκαν στο όνομα της ανταγωνιστικότητας και της κερδοφορίας των επιχειρήσεων και τελικά μείωσαν στο ελάχιστο την αγοραστική δυνατότητα των εργαζομένων. 
      Αυτό άλλωστε αποδεικνύεται και από τα επίσημα στοιχεία της Ένωσης Ελληνικών Τραπεζών που λένε ότι το σύνολο των νοικοκυριών που έχουν λάβει τραπεζικό δάνειο το 2007 ανέρχεται σε 2.150.000 και ότι απ’ αυτά για περίπου το 16%, δηλαδή 340.000 νοικοκυριά, το μηνιαίο κόστος εξυπηρέτησης των δανείων υπερβαίνει το 40% του εισοδήματός τους, ενώ το 1,6%, δηλαδή περίπου 35.000 νοικοκυριά, πληρώνει για δόση δανείου ποσά μεγαλύτερα απ’ αυτά που εισπράττει από το μισθό του. 
      Ο υπερδανεισμός και με τα στεγαστικά και με τα καταναλωτικά δάνεια πήγε «χέρι-χέρι» όλα αυτά τα χρόνια με την εφαρμογή των αναδιαρθρώσεων. Έγινε αφ’ ενός το μέσο για να καλυφθούν βασικές ανάγκες που δεν μπορούσε να καλύψει το οικογενειακό εισόδημα και αφ’ ετέρου τρόπος για να διατηρηθεί η λαϊκή κατανάλωση σε κάποια επίπεδα και να μη δημιουργηθούν άλλου είδους προβλήματα στην αγορά, σαν κι αυτά που ζούμε αυτές τις μέρες με την κρίση. Από τη μία μεριά, δηλαδή, δημιουργούμε όλο και πιο φτωχούς εργαζόμενους και από την άλλη, τους δανείζουμε για να μπορέσουμε να πουλήσουμε τα προϊόντα μας. 
      Αυτές οι βασικές αιτίες όχι μόνο δεν αίρονται με την κυβερνητική πολιτική, αλλά ενισχύονται ακόμη περισσότερο, όπως προκύπτει άλλωστε και από τις αντιλαϊκές μεταρρυθμίσεις που είναι σε εξέλιξη, από το σχέδιο του προϋπολογισμού, από την αναθεώρηση των βαρέων και ανθυγιεινών επαγγελμάτων, από τη φοροεπιδρομή στους εργαζόμενους και τους μικρούς και μεσαίους επαγγελματίες, όπως προκύπτει άλλωστε και από τις δηλώσεις της Κυβέρνησης που συνδέει το πρόβλημα της ρευστότητας των τραπεζών με τη δυνατότητά τους να δανείζουν σαν όρο για την ενίσχυση της κατανάλωσης.
      Επιπρόσθετα, το νομοσχέδιο δεν ρυθμίζει καθόλου θέματα προστασίας δανειοληπτών με αυτήν τους την ιδιότητα ως δανειολήπτες. Δεν υπεισέρχεται δηλαδή καθόλου σε θέματα που αφορούν τη σχέση του δανειολήπτη με την τράπεζα και η οποία σχέση γίνεται αντικείμενο στυγνής εκμετάλλευσης από την τράπεζα με τα υψηλά επιτόκια, με τον ανατοκισμό κ.ο.κ.. 
      Αυτό που στην πραγματικότητα ρυθμίζει το νομοσχέδιο είναι το έσχατο στάδιο που ο δανειολήπτης ή ο οποιοσδήποτε άλλος οφειλέτης βρίσκεται προ των πυλών της αναγκαστικής εκτέλεσης είτε του πλειστηριασμού είτε της κατάσχεσης, προ του κινδύνου δηλαδή να χάσει το σπίτι του ή τα όποια περιουσιακά του στοιχεία. 
      Γι’ αυτό λέμε ότι το νομοσχέδιο εξυπηρετεί περισσότερο επικοινωνιακούς σκοπούς της Κυβέρνησης –να εμφανιστεί, δηλαδή, ως προστάτης των δανειοληπτών- παρά πραγματικούς σκοπούς προστασίας των δανειοληπτών. Πολύ περισσότερο, που η όποια προστασία παρέχεται από τα άρθρα είναι ανεπαρκής, όπως π.χ. στο άρθρο 5 που εξαιρεί τα στεγαστικά δάνεια, που δεν αποτρέπει την κατάσχεση κύριας κατοικίας, που επιδέχεται καταστρατηγήσεων, όπως στο άρθρο 2 σχετικά με την απαγόρευση διενέργειας πλειστηριασμών ακινήτων σε τιμή κατώτερη της αντικειμενικής αξίας, ή παραμένει κενό γράμμα με τις προθεσμίες και τις άλλες προϋποθέσεις που προβλέπει. Θα αναφερθούμε αναλυτικότερα σ’ αυτά στη συζήτηση επί των άρθρων. 
      Εμείς, κυρίες και κύριοι Βουλευτές, πρώτα και κύρια απορρίπτουμε τη λογική και την πολιτική του δανεισμού ως μέσο για την κάλυψη των κοινωνικών αναγκών. Γιατί θα πρέπει, για παράδειγμα, ένα νέο ζευγάρι να χρεώνεται στις τράπεζες με στεγαστικά δάνεια για να μπορέσει να αποκτήσει ένα διαμέρισμα 80 τετραγωνικών μέτρων τη στιγμή που θα μπορούσαν να υπάρχουν προγράμματα λαϊκής στέγης, που να το παρέχουν με πολύ χαμηλό αντίτιμο; 
      Για μας, λοιπόν, πραγματική προστασία των δανειοληπτών, ακόμη περισσότερο πραγματική προστασία των εργαζομένων για να μην φθάσουν στο σημείο να αντιμετωπίζουν τις βασικές τους ανάγκες μέσω του δανεισμού δεν μπορεί να υπάρξει στα πλαίσια αυτής της πολιτικής, της πολιτικής που έχει ακολουθηθεί στη χώρα μας. Δεν μπορεί να υπάρξει πραγματική προστασία όσο δεν θίγονται τα υπερκέρδη των τραπεζών. Και στο συγκεκριμένο νομοσχέδιο δεν υπάρχει επί της ουσίας καμμία τέτοια πρόβλεψη και ούτε αλλάζει το πνεύμα και η φιλοσοφία του νομοσχεδίου με τις όποιες τροποποιήσεις του ΠΑ.ΣΟ.Κ., έστω κι αν αυτές βελτιώνουν εν μέρει κάποια ζητήματα στα επιμέρους άρθρα. 
      Κυρίες και κύριοι Βουλευτές, στις σημερινές συνθήκες αυτό που έχει για μας σημασία είναι οι εργαζόμενοι –ο λαός- σε καμμία περίπτωση να μη νομιμοποιήσουν τη λήψη νέων μέτρων σε βάρος τους στο όνομα της αντιμετώπισης της κρίσης. Να διεκδικήσουν βελτίωση της θέσης τους μέσω αυξήσεων σε μισθούς και συντάξεις που να ανταποκρίνονται στις σύγχρονες ανάγκες τους. Να διεκδικήσουν τα όποια κυβερνητικά μέτρα για την κεφαλαιακή ενίσχυση των τραπεζών και τη διασφάλιση της ρευστότητας να μην τα πληρώσουν οι μισθωτοί, οι συνταξιούχοι και οι αυτοαπασχολούμενοι. Η εγγύηση του συνόλου των καταθέσεων να γίνει αποκλειστικά από τα κέρδη του μεγάλου κεφαλαίου. Να διεκδικήσουν μέτρα πραγματικής ανακούφισης των δανειοληπτών, όπως επιδότηση ενοικίου για τους ανέργους νέους και νέες, άτοκα στεγαστικά δάνεια για τα νέα ζευγάρια για την απόκτηση κύριας κατοικίας, τη μείωση των επιτοκίων χορηγήσεων για τα στεγαστικά και καταναλωτικά δάνεια, νομοθετική κατάργηση της δυνατότητας των τραπεζών να προβαίνουν σε κατασχέσεις και πλειστηριασμούς της κύριας κατοικίας, κατάργηση του ανατοκισμού σε όλα τα δάνεια, έκπτωση από το φορολογητέο εισόδημα του συνόλου των τόκων δανείου για την απόκτηση κύριας κατοικίας.
      Για όλους αυτούς τους λόγους, κύριοι Βουλευτές, επειδή πιστεύουμε ότι με τα «μέτρα-ασπιρίνες» που προτείνει η Κυβέρνηση -σαν κι αυτά που προβλέπει και το συγκεκριμένο νομοσχέδιο- δεν λύνεται το πρόβλημα των δανειοληπτών, εμείς σαν κόμμα δεν μπορούμε να ψηφίσουμε επί της αρχής το συγκεκριμένο νομοσχέδιο. 
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κ. Γκιόκα και γιατί δεν χρειάστηκε ούτε καν να εξαντλήσει το χρόνο που του δόθηκε για να αναπτύξει, αναλυτικότατα μάλιστα, τα επιχειρήματά του.
      Το λόγο έχει η ειδική αγορήτρια του ΣΥ.ΡΙΖ.Α. κ. Άννα Φιλίνη.
      ΑΝΝΑ ΦΙΛΙΝΗ: Κύριε Πρόεδρε, κυρίες και κύριοι συνάδελφοι, μπρος στην «τρικυμία που ταλανίζει» τον κόσμο της εργασίας μέσα στην οικονομική κρίση που ξέσπασε και που όλα δείχνουν ότι βρισκόμαστε μοναχά στην αρχή της, τα μέτρα που προτείνει το σημερινό νομοσχέδιο της Κυβέρνησης μοιάζουν «με τη παιδική ασπιρίνη για έναν μεγάλο άνθρωπο που τον καίει ο πυρετός και φλέγεται». 
      Αλλά ακόμη περισσότερο το νομοσχέδιο δεν δίνει απάντηση στο πως τελικά ο κόσμος θα πληρώσει αυτά τα δάνεια. Αντί για να χαραχθεί η πολιτική, ώστε να ενισχυθεί εισοδηματικά ο εργαζόμενος και να μη χάσει την πρώτη και κύρια κατοικία του, η Κυβέρνηση με αυτό το νομοσχέδιο κάνει έναν εύκολο λαϊκισμό: Τον αφήνει μεν να εξακολουθεί να χρωστάει και παράλληλα τον ωθεί με δικά του δικαστικά έξοδα να αποδείξει ότι είναι όντως η μοναδική, η κύρια κατοικία του και έτσι να μην του την κατασχέσουν.
      Κυρίες και κύριοι συνάδελφοι, εδώ και καιρό λέμε στην Κυβέρνηση ότι οι συνθήκες που έχουν επιβληθεί από το χρηματοπιστωτικό σύστημα στους μικρούς δανειολήπτες είναι άδικες και δυσβάσταχτες. Μέσα στη σημερινή κρίση οι συνέπειες του συστήματος αυτού οξύνονται, ενώ ταυτόχρονα, φαίνεται ήδη πια ότι αυτή η κρίση ξετυλίγεται όχι μόνον στη σχέση των πολιτών με τις τράπεζες, αλλά διαφαίνονται και τα άλλα δεινά: Όπως αύξηση της ανεργίας με την απώλεια θέσεων εργασίας, αυξήσεις τιμολογίων δημοσίων οργανισμών, αυξήσεις τιμών στα τρόφιμα και είδη πρώτης ανάγκης, δραστικές περικοπές στην ασφάλιση και δημόσια υγειονομική περίθαλψη, κλείνουν κέντρα στήριξης εξαρτημένων ατόμων, τα οποίοι ολοένα και περισσότερα τριγυρνούν αβοήθητα στους δρόμους.
      Αυτή τη στιγμή ζούμε τις συνέπειες του συστήματος του άκρατου νεοφιλελευθερισμού που στηρίχθηκε τα τελευταία χρόνια στην πολιτική των μηδαμινών αυξήσεων μισθών και στις ελάχιστες δημόσιες δαπάνες για το κοινωνικό κράτος, ενώ την ίδια ώρα οι εργαζόμενοι έπρεπε να δανείζονται από τις τράπεζες, προκειμένου να καλύψουν τα ποσά που τους έλειπαν για να ικανοποιήσουν τις ανάγκες τους.
      Σήμερα, τελικά, η αλήθεια είναι ότι σε πραγματικές τιμές, δηλαδή, χωρίς τον πληθωρισμό, η αγοραστική δύναμη των μισθών είναι ουσιαστικά ίση με αυτή της δεκαετίας του 1970. Έτσι, η κατανάλωση και η ζήτηση γενικά, αντί να προέρχεται από την αύξηση του εισοδήματος των εργαζόμενων, στηρίζεται στον τραπεζικό δανεισμό, στη λεγόμενη λιανική τραπεζική, που απελευθερώθηκε σταδιακά την τελευταία δεκαπενταετία. Έτσι, για να ξεχρεώσουν οι εργαζόμενοι, πληρώνουν τις τράπεζες ολοένα και περισσότερο με το μελλοντικό τους εισόδημα.
      Τώρα, με τα 28.000.000.000 ευρώ που δίνονται ανεξέλεγκτα στις τράπεζες, η Κυβέρνηση συνεχίζει να στηρίζει αυτό το ίδιο σύστημα και αυτήν την ίδια λογική.
      Επιπλέον επιθυμώ να επισημάνω, κυρίες και κύριοι συνάδελφοι, τα εξής: Ενώ στη χώρα μας το σύστημα των στεγαστικών δανείων σε πολλές περιπτώσεις αγγίζει τα όριά του, όπου πολλά διαμερίσματα παραμένουν απούλητα ή ανοίκιαστα για μεγάλο διάστημα, το Υ.ΠΕ.ΧΩ.Δ.Ε. βαυκαλίζεται να δώσει νέα τροφή και διέξοδο στις τραπεζικές δανειοδοτήσεις μέσω του νέου χωροταξικού σχεδίου για τον τουρισμό, το οποίο πριμοδοτεί σωρηδόν μεγάλα συγκροτήματα παραθεριστικής κατοικίας τύπου Ισπανίας. Έκρηξη τσιμέντου και πλημμυρίδα παραθεριστικών κατοικιών έξω από κάθε λογική πραγματικών αναγκών των εργαζομένων, έξω από κάθε λογική οικολογικής και αειφόρου ανάπτυξης, ετοιμάζονται να κατακλύσουν τις ακτές της νησιωτικής και ηπειρωτικής Ελλάδας.
      Προφανώς, το σύστημα ελπίζει να φέρει τους πλούσιους Ευρωπαίους εδώ. Όμως, η τελευταία κρίση χτύπησε όλον τον κόσμο και βεβαίως και την Ευρώπη και εκτός από αυτό, αυτό το σύστημα τουριστικής ανάπτυξης έχει ήδη χρεοκοπήσει στην Ισπανία. Κινδυνεύουμε, λοιπόν, να γεμίσουμε τις ακτές μας με άδεια φαντάσματα τσιμέντου για πολλά χρόνια και με νέες μεγάλες φούσκες των τραπεζών.
      Κυρίες και κύριοι συνάδελφοι, οι τράπεζες επιδιώκουν να κερδίζουν όπως-όπως και ας είναι τα κέρδη που ανακοινώνουν πάνω από 25%, 30%. Όμως, λέμε εμείς ότι αυτή τη μεγιστοποίηση των κερδών τους, αυτή η ασυδοσία πρέπει να έχει και όρια, κυρίως όταν σήμερα πια με την κρίση που ξέσπασε και με την αλληλοεπίδραση της κρίσης στις διάφορες χώρες εξαιτίας της παγκοσμιοποίησης, το τραπεζικό σύστημα ξεφουσκώνει και σε ορισμένες περιπτώσεις, κιόλας, καταρρέει. Τώρα οι τράπεζες αναζητούν την κρατική στήριξη, όμως, στη χώρα μας θέλουν να την εξασφαλίσουν με το αζημίωτο.
      Διάβαζα πριν ακριβώς δέκα ημέρες ένα άρθρο του Αμερικανού Οικονομολόγου Πωλ Κρούγκμαν, που φέτος πήρε με «τυμπανοκρουσίες» το βραβείο Νόμπελ Οικονομίας. Στο άρθρο ο Κρούγκμαν έκανε κριτική στο αρχικό αμερικανικό σχέδιο διάσωσης από την κρίση. Έγραφε ότι έπρεπε μεν να υπάρξει από το κράτος ένεση κεφαλαίου στις χρηματοοικονομικές εταιρείες, προκειμένου να συνεχίσουν να λειτουργούν, όμως αποκτώντας σε αντάλλαγμα μέρος της ιδιοκτησίας τους. Και πρέπει να πούμε ότι ο Πωλ Κρούγκμαν δεν είναι ένας μαρξιστής οικονομολόγος, είναι ένας προοδευτικός Αμερικανός που πήρε το Νόμπελ Οικονομίας.
      Αντίθετα, η ελληνική Κυβέρνηση δίνει αυτά τα 28.000.000.000 ευρώ, χωρίς να παίρνει κανένα αντάλλαγμα και με καμμία εγγύηση. Η ελληνική Κυβέρνηση αρνείται να πάρει μέτρα παρέμβασης κατά της ασυδοσίας των τραπεζών που αντιμετωπίζουν τους απλούς καταθέτες και δανειολήπτες με ένα σύστημα επιτοκίων που έχει τεράστια διαφορά ανάμεσα στα επιτόκια όταν δανείζουν οι τράπεζες και από την άλλη μεριά με τα επιτόκια, όταν παίρνουν τις καταθέσεις.
      Επίσης, η διαφορά αυτή των επιτοκίων είναι τεράστια και το κράτος το ξέρει, αλλά δεν παρεμβαίνει. Παράλληλα δεν παρεμβαίνει, όταν τα πανωτόκια για την εξόφληση των δανείων φτάνουν στα δυσβάσταχτα ύψη για τους δανειολήπτες.
      Ολόκληρη η ελληνική κοινωνία θα αναγκαστεί να πληρώσει για το σχέδιο αυτό της στήριξης των τραπεζών, σχέδιο που αποδεικνύει και τη μεγάλη υποκρισία της Κυβέρνησης όλα τα τελευταία χρόνια, που με μεγάλη ευκολία αρνιόταν μέτρα που έχουμε προτείνει στο παρελθόν για το κοινό όφελος και την ανακούφιση των ασθενέστερων. 
      Υπήρξε άρνηση για τη θεσμοθέτηση ενός ελάχιστου εγγυημένου εισοδήματος, όταν το προτείναμε. Υπήρξε άρνηση για αύξηση των δαπανών για την παιδεία στο 5%. Υπήρξε άρνηση ψήφισης επανειλημμένων προτάσεων νόμου για επίδομα θέρμανσης. Υπήρξε άρνηση ενίσχυσης με κρατικά κεφάλαια δημόσιων επιχειρήσεων, νευραλγικών για τη στήριξη της οικονομίας της χώρας, όπως η «Ολυμπιακή Αεροπορία», και ο Ο.Σ.Ε.. Σήμερα ήρθε για να ψηφισθεί το νομοσχέδιο ξεπουλήματος ακριβώς της «Ολυμπιακής». Και αυτή τη στιγμή, ερχόμαστε να δεχθούμε –και η ελληνική κοινωνία αυτό δεν το δέχεται- αυτό ακριβώς το σύστημα που χαρίζει 28.000.000 ευρώ στις τράπεζες.
      Κυρίες και κύριοι συνάδελφοι, γι’ αυτό το λόγο από τη μεριά του Συνασπισμού της Ριζοσπαστικής Αριστεράς, ο Πρόεδρός μας, ο Αλέκος Αλαβάνος, καθώς και οι υπεύθυνοι Οικονομικών του Κόμματός μας, προτείνανε χθες ένα διαφορετικό προοδευτικό σχέδιο, που έχει συγκεκριμένες προτάσεις για την αντιμετώπιση των χρηματοπιστωτικών προβλημάτων και των άμεσων κινδύνων στην παρούσα κρίση.
      Στόχος του ΣΥ.ΡΙΖ.Α. είναι η κρατική στήριξη να αφορά την αντιμετώπιση υπαρκτών προβλημάτων και όχι την επιδότηση τραπεζών και των κερδών τους. Να δεσμευτούν οι τράπεζες για μείωση των επιτοκίων. Η όποια στήριξη να εντάσσεται σε ένα εναλλακτικό σχέδιο για την αποτελεσματική εποπτεία, τον κοινωνικό έλεγχο και την αναδιάρθρωση του τραπεζικού συστήματος, με κατεύθυνση την αειφόρο ανάπτυξη και με πυρήνα έναν ισχυρό, δημόσιο τραπεζικό τομέα και βασικό πυλώνα την Εθνική Τράπεζα υπό δημόσιο και κοινωνικό έλεγχο.
      Προτείνουμε συγκεκριμένα μέτρα στήριξης των δανειοληπτών για δάνεια που καλύπτουν άμεσες ανάγκες. Συγκεκριμένα, με παρέμβαση του δημοσίου να διασφαλιστεί ότι δεν θα αυξηθούν, αλλά αντίθετα θα μειωθούν, τα επιτόκια. Να απαγορευτούν οι κατασχέσεις και οι πλειστηριασμοί της πρώτης και κύριας κατοικίας. 
      Σ’ αυτήν την κατεύθυνση προτείνουμε να ιδρυθεί εγγυοδοτικό ταμείο στέγασης που να παρεμβαίνει ανάμεσα στη δανείστρια τράπεζα και το δανειολήπτη, ώστε να αποφεύγονται οι πλειστηριασμοί κατοικιών. Να καταργηθεί ο αναχρονιστικός ανατοκισμός. Να μην επιτρέπεται στα πανωτόκια να οδηγούν στο διπλάσιο του αρχικού κεφαλαίου. 
      Επίσης, προτείνουμε τη μετεξέλιξη του Ταμείου Εγγυοδοσίας μικρών και πολύ μικρών επιχειρήσεων σε τράπεζα ειδικού σκοπού δημοσίου συμφέροντος, με αντικείμενο τη χορήγηση δανείων σε μικρές, πολύ μικρές επιχειρήσεις και αυτοαπασχολούμενους. 
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Επιπλέον, θεωρούμε ότι χρειάζεται να χαραχτεί πολιτική κοινωνικής κατοικίας, ώστε το δικαίωμα στη στέγαση να μην αποτελεί αντικείμενο κερδοσκοπίας των τραπεζών.
      Απέναντι στους αγρότες, ιδιαίτερα τους μικρομεσαίους, υπάρχει άμεση ανάγκη εφαρμογής μίας νέας πιστωτικής πολιτικής με ειδικά χαμηλότοκα δάνεια. Η Αγροτική Τράπεζα να αναλάβει με κρατική στήριξη τον ειδικό πιστωτικό της ρόλο απέναντι στους αγρότες. Να σταματήσει στη διάρκεια της κρίσης κάθε πλειστηριασμός και κατάσχεση αγροτικής γης. 
      Να απαγορευτεί άμεσα η λειτουργία των λεγόμενων εισπρακτικών εταιρειών, στις οποίες συχνά αναθέτουν οι τράπεζες την είσπραξη των καθυστερούμενων δανείων, γεγονός όμως που είναι εντελώς παράνομο και έχει οδηγήσει σε οδυνηρές πρακτικές εναντίον των δανειοληπτών.
      Όλα αυτά, βέβαια, κυρίες και κύριοι συνάδελφοι, ταυτοχρόνως έχουν ευρωπαϊκές και παγκόσμιες διαστάσεις. Γι’ αυτό θεωρούμε ότι χρειάζεται ένα νέο πλαίσιο λειτουργίας της Ευρωπαϊκής Κεντρικής Τράπεζας. Ιδιαίτερα θεωρούμε ότι πρέπει να αντικατασταθεί το υπάρχον Σύμφωνο Σταθερότητας από ένα Σύμφωνο που θα φροντίζει την απασχόληση, την ανάπτυξη και την κοινωνική συνοχή στην ουσία και που θα προβλέπει μηχανισμούς αντιμετώπισης των κρίσεων σαν και αυτήν που αντιμετωπίζουμε σήμερα αλλά και για το μέλλον.
      Κυρίες και κύριοι συνάδελφοι, κύριοι της Κυβέρνησης, το νομοσχέδιό σας δεν κινείται σε μία τέτοια κατεύθυνση. Δυστυχώς, δεν κινείται σε μία πολιτική που να στηρίζει τους εργαζόμενους και να μπορέσει να αποτελέσει μία εγγύηση για το μέλλον αυτής της χώρας. Και γι’ αυτό το καταψηφίζουμε.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Βορίδης έχει το λόγο, παρακαλώ.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, η ελληνική οικονομία βρίσκεται πλέον μπροστά σε μία κατάσταση εξαιρετικής δυσκολίας.
      Θα μου επιτρέψετε εδώ, κύριε Υπουργέ, να πω ότι οι καθησυχαστικές δηλώσεις οι οποίες προέρχονται τόσο από την Κυβέρνηση, όσο και από το Διοικητή της Τραπέζης της Ελλάδας, εφόσον δεν συνοδεύονται από συγκεκριμένα στοιχεία και εφόσον πραγματικά δεν φανερώνουν το μέγεθος της εκθέσεως των ελληνικών τραπεζών σε «τοξικά» ομόλογα, μάλλον είναι ανησυχητικές, παρά καθησυχαστικές. Θα έπρεπε να είναι απολύτως σαφές σε ποιο βαθμό έχουν εκτεθεί, ποια είναι τα ποσά τα οποία έχουν αγοράσει, προκειμένου όντως να καθησυχάσουμε ή όχι.
      Το δεύτερο, όμως, το οποίο είναι σημαντικότερο ακόμα είναι το εξής: Άκουσα την τοποθέτηση σήμερα του Διοικητή της Τράπεζας της Ελλάδας που είπε περίπου το εξής: Δεν εξετέθησαν πράγματι, λέει, οι ελληνικές τράπεζες σ’ αυτόν τον κίνδυνο, γιατί μπορούσαν να κάνουν δουλειές άλλου τύπου, πιο προσοδοφόρες και επομένως δεν είχαν ανάγκη να αγοράσουν αυτά τα «τοξικά».
      Αυτό σημαίνει ότι δεν απεφεύχθη η έκθεση σ’ αυτά τα προϊόντα εξαιτίας της εποπτείας της Τραπέζης της Ελλάδος, παρά μόνο εκ του τυχαίου γεγονότος ότι οι ελληνικές τράπεζες βρίσκουν πιο προσοδοφόρες άλλες δραστηριότητες.
      ΚΩΝΣΤΑΝΤΙΝΟΣ ΒΡΕΤΤΟΣ: Και τα κέρδη…
      ΜΑΥΡΟΥΔΗΣ ΒΟΡΙΔΗΣ: Και βεβαίως πετυχαίνουν τα μεγάλα κέρδη. 
      Ποιες ήταν, όμως, αυτές οι άλλες δραστηριότητες; Και έρχομαι στο συγκεκριμένο θέμα που μας απασχολεί. Οι άλλες δραστηριότητες σε πολύ μεγάλο βαθμό ήταν ο υπερδανεισμός των νοικοκυριών, κυρίως με τη μορφή στεγαστικών δανείων. 
      Ρωτώ τώρα τον Υπουργό της Οικονομίας: Αυτό άραγε έχει τόσο μεγάλη διαφορά από τις τιτλοποιήσεις που έκαναν οι αμερικανικές τράπεζες των στεγαστικών δανείων; 
      Η διαφορά μπορεί να συνίσταται στη γενικότερη διάχυση αυτού του κινδύνου στα χρηματοπιστωτικά ιδρύματα και τις χρηματιστηριακές εταιρείες, αλλά ο κίνδυνος της αφερεγγυότητας ή της δυσκολίας των δανειοληπτών εξακολουθεί υφιστάμενος. Μάλιστα επιδεινώνεται, εάν σε συνθήκες κρίσης έχουμε αύξηση των επιτοκίων, πράγμα που σημαίνει ότι έχουμε αύξηση των δόσεων στα κυμαινόμενα επιτόκια και επομένως, αρχίσουμε να έχουμε δανειολήπτες οι οποίοι δεν μπορούν να πληρώσουν τη δόση του στεγαστικού δανείου. Ποια θα είναι, λοιπόν, η συνέπεια εδώ; Οι συνέπειες θα είναι η κατάσχεση από τις τράπεζες, οι οποίες προφανώς έχουν ενυπόθηκες εγγυήσεις. Όμως, η κατάσχεση από τις τράπεζες δεν διασφαλίζει το κεφάλαιο, γιατί ξαφνικά οι τράπεζες θα βρεθούν να έχουν πάρα πολλά ακίνητα στα χέρια τους. Τι θα τα κάνουν αυτά τα ακίνητα; Ποια θα είναι η αξία αυτών των ακινήτων; 
      Άρα, θα αρχίσουμε να έχουμε μείωση της αξίας των ακινήτων και εκεί θα βρεθούμε μπροστά σε μία «φούσκα», στην οποία δεν θα υπάρχει ρευστότητα στις τράπεζες, δεν θα υπάρχει αξία στα ακίνητα και θα έχουμε πλέον μία κατάρρευση του τραπεζικού συστήματος στην Ελλάδα. 
      Εγώ ρώτησα τον Διοικητή της Τραπέζης της Ελλάδος αν έχουν αξιολογηθεί αυτού του τύπου τα δάνεια. Επ’ αυτού δεν πήραμε απάντηση. Ρώτησα εάν η Τράπεζα της Ελλάδος στο συγκεκριμένο σημείο έχει ασκήσει την εποπτεία της, αν έχει δει με ποια κριτήρια δανειοδοτήθηκαν αυτοί που δανειοδοτήθηκαν για να πάρουν σπίτι. Δανειοδοτήθηκαν με μόνο κριτήριο το ότι θα βάλουμε υποθήκη το συγκεκριμένο σπίτι; Ε, και λοιπόν; Εξετάστηκε το αν μπορούν να αποπληρώσουν; Και κυρίως εξετάστηκε το αν μπορούν να αποπληρώσουν, όταν πλέον θα φύγουμε από την περίοδο των σταθερών επιτοκίων, θα πάμε στο κυμαινόμενο και θα έχουμε μία Συνθήκη, όπως η σημερινή οπότε και θα έχουμε αύξηση του επιτοκίου; Αυτό ζούμε σήμερα. Την αύξηση των επιτοκίων και άρα, την περαιτέρω επιβάρυνση των νοικοκυριών με τις δόσεις που δεν μπορούν να αποπληρώσουν. 
      Εάν, λοιπόν, αυτό επιδεινωθεί, αν δεν μπορούν να ικανοποιηθούν, ποια θα είναι η απάντηση; Η κατάσχεση; Και τι θα λύσει η κατάσχεση σε επίπεδο οικονομικής αξίας; Αυτό είναι ένα μεγάλο ζήτημα. Και μ’ αυτήν την έννοια, οι ρυθμίσεις οι οποίες έρχονται να γίνουν εδώ, στο συγκεκριμένο σχέδιο νόμου, είναι πράγματι –και το έχουμε πει από την αρχή- σε μία θετική κατεύθυνση, διότι αυτό το σχέδιο νόμου προσπαθεί να εξορθολογήσει το πρόγραμμα των πλειστηριασμών, τις διατάξεις για τους πλειστηριασμούς, κινητών και ακινήτων. 
      Επιτρέψτε μου, όμως, να πω ότι και πάλι εδώ η Κυβέρνηση σε μεγάλο βαθμό είναι άτολμη. Γιατί; Διότι δεν αντιμετωπίζει το πρόβλημα στον πυρήνα του. Και για να μην λέει πια η Κυβέρνησή σας, ξέρετε δεν υπάρχουν προτάσεις από την πλευρά της Αντιπολίτευσης, δεν έρχεστε να μας πείτε κάτι συγκεκριμένο και ότι μόνον καταγγέλλετε, θα ήθελα να σας πω ότι εμείς σας καταθέσαμε τρεις συγκεκριμένες τροπολογίες με τις οποίες κατά τη γνώμη μας βελτιώνεται και όχι απλώς βελτιώνεται, αλλά καθίσταται πραγματικά αποτελεσματικό αυτό που εσείς προσπαθείτε να επιτύχετε. 
      Και ξεκινώ αμέσως. Στο άρθρο 2 βάζετε ως διασφάλιση, κύριε Υπουργέ, το ότι θα πρέπει η πρώτη τιμή προσφοράς να μην είναι μικρότερη από την αντικειμενική αξία. Ρώτησα και δεν έχω λάβει μέχρι σήμερα απάντηση: Τι θα συμβεί αν είναι άκαρπος ο πλειστηριασμός; Με παρέπεμψαν στην αιτιολογική έκθεση. Η αιτιολογική έκθεση λέει ότι θα εφαρμοστούν οι διατάξεις του άρθρου 966 του Κώδικα Πολιτικής Δικονομίας. 
      Το άρθρο 366 λέει τα εξής: Άκαρπος ο πλειστηριασμός, εν συνεχεία επανάληψή του σε σαράντα μέρες, εν συνεχεία μετά τις σαράντα μέρες δήλωση του επισπεύδοντος δανειστού για το αν θέλει να πάρει ο ίδιος το κινητό ή το ακίνητο που εκπλειστηριάζεται, εάν τυχόν δεν θέλει, ελεύθερος προσδιορισμός και μείωση της τιμής προσφοράς με βάση τη διαδικασία των άρθρων 686 και επόμενα του Κώδικα Πολιτικής Δικονομίας -δηλαδή διαδικασία ασφαλιστικών μέτρων- προκειμένου ακριβώς να μειωθεί η τιμή της πρώτης προσφοράς. 
      	Είπα, λοιπόν, μέσα στην κριτική που ασκήσαμε στην επιτροπή ότι αυτές οι ρυθμίσεις καθιστούν τη συγκεκριμένη ρύθμιση τελείως άγονη. Όλοι θα περιμένουν να επαναληφθεί ο πλειστηριασμός στη νέα κατώτερη τιμή. Κανείς δεν θα πηγαίνει στην αντικειμενική τιμή. Όλοι θα περιμένουν εν συνεχεία. 
      	Και σας προτείνουμε μια βελτίωση. Με το άρθρο 966 του Κώδικα Πολιτικής Δικονομίας έχετε μια απλή λύση: Δεσμεύστε το δικαστήριο, ώστε οποιαδήποτε βελτίωση θέλει να κάνει, πάντως σε κάθε περίπτωση να μην μπορεί να κατέβει κάτω από την αντικειμενική αξία. Αν δεν το κάνετε αυτό, θα μου επιτρέψετε να σας πω ότι το άρθρο 2 είναι σαν να μην υπάρχει καθόλου. Δεν έχετε κάνει απολύτως τίποτα. Επομένως, μία συγκεκριμένη ρύθμιση που πρέπει να κάνετε και μία συγκεκριμένη παρέμβαση που πρέπει να κάνετε είναι αυτή. Αλλιώς ξαναλέω –και το τονίζω- ότι αν δεν γίνει αυτή η ρύθμιση όλοι απλώς θα περιμένουν τη δεύτερη φάση του πλειστηριασμού, για να το πάρουν σε αυτήν την κατώτερη τιμή. 
      Η δεύτερη παρατήρηση που θέλω να κάνω σε αυτό το άρθρο είναι τι θα συμβαίνει –και εδώ περιμένουμε μια απάντηση- στις περιοχές όπου δεν υπάρχουν αντικειμενικές αξίες και όπου πλέον κατ’ αναλογία εφαρμόζεται το σύστημα της αγοραίας αξίας. Εκεί, λοιπόν, πάλι θα πρέπει να δώσετε μια απάντηση. Αν εφαρμόζεται το σύστημα της αγοραίας αξίας, στην πραγματικότητα πηγαίνουμε σε ένα είδος ελευθέρας εκτιμήσεως για περιοχή που δεν έχει αντικειμενική αξία. Αυτό είναι το ένα ζήτημα. 
      Το δεύτερο ζήτημα αφορά το άρθρο 3. Σωστή η ρύθμιση. Η επέκταση του ακατάσχετου του μισθού και στην περίπτωση που ο μισθός κατατίθεται σε τραπεζικό λογαριασμό. Πράγματι, είναι απολύτως άδικο να γίνεται κατάσχεση εις χείρας τρίτου και απλώς επειδή ο μισθός μπαίνει σε ένα τραπεζικό λογαριασμό να έχει τη δυνατότητα να κατασχεθεί. 
      Ερώτημα συγκεκριμένο: Τι θα γίνει, αν κάποιος δεν έχει σπεύσει αμέσως, τον πρώτο μήνα, με το που κατατίθεται ο μισθός στο λογαριασμό, να κάνει την ανάληψη; Δώστε ένα περιθώριο, για να μην επηρεάζεται ο μισθωτός. Δώστε το τριπλάσιο –ας το πω- δηλαδή δύο-τρεις μήνες περιθώριο, προκειμένου να έχει τη δυνατότητα ο μισθωτός να μπορέσει να κάνει τις αναλήψεις που πρέπει να κάνει. Αυτή η προστασία –νομίζω- εκτείνεται στην κατάθεση. Δεν εκτείνεται στο μισθό. Δεν ανεβάζει τελικώς το ακατάσχετο όριο του μισθού στους τρεις μισθούς. Απλώς στο ζήτημα τραπεζικού λογαριασμού μέχρι τους τρεις μισθούς, για να υπάρχει ο χρόνος, ώστε να μην υφίσταται τέτοιου είδους ανεπιεικείς συνέπειες ο μισθωτός. Με αυτήν την έννοια, το άρθρο 3 θα μπορούσε να έχει πληρέστερη προστασία. 
      Και πάμε τώρα στο θέμα της μοναδικής κατοικίας. Επιτρέψτε μου εδώ να πω το εξής: Αυτό είναι μείζον θέμα, γιατί είναι το κεντρικό. Αφορά το ζήτημα αν πράγματι μπορεί να κατάσχεται ή να μην κατάσχεται η πρώτη κατοικία ενός οφειλέτη. Είναι από τις βασικές δεσμίδες προστασίας για τις οποίες συζητάμε σήμερα εδώ. 
      	Κύριε Υπουργέ, κύριοι συνάδελφοι, έγινε μια εκτενής συζήτηση για το ζήτημα αυτό στην επιτροπή και υπήρξαν, κατά τη γνώμη μου, ουσιαστικές και βάσιμες κριτικές. Περιμένω από τον κ. Υπουργό –γιατί είχε πει ότι θα πάει σε κατεύθυνση βελτιώσεως του συγκεκριμένου άρθρου- να δω τη βελτίωση. Μέχρι στιγμής το άρθρο έχει μείνει όπως ακριβώς ήταν, ανέπαφο. Επομένως, μέχρι στιγμής η Κυβέρνηση φαίνεται να εμμένει στην αρχική της θέση. 
      	Γιατί αυτή η θέση δεν ικανοποιεί;
      	Πρώτον, αφορά μόνο απαιτήσεις πιστωτικών ιδρυμάτων. Γιατί μόνο αυτές; Γιατί σε μια συνθήκη κρίσης δεν πρέπει να προστατέψουμε γενικώς την κατοικία; Γιατί μόνον τα πιστωτικά ιδρύματα και γιατί όχι άλλοι τρίτοι δανειστές; Μιλάμε –το ξαναλέω- όχι για μια απόλυτη προστασία, αλλά για την προστασία της πρώτης κατοικίας. Γιατί μόνο αυτή; 
      	Δεύτερον, γιατί μόνο απαιτήσεις από καταναλωτικά δάνεια και πιστωτικές κάρτες; Γιατί όχι εν γένει δάνεια; Τι είναι εκείνο που προσπαθούμε να αποφύγουμε; Ας γενικεύσουμε την προστασία στην κατεύθυνση αυτή. 
      	Τρίτον, λέτε για τη «μοναδική» κατοικία. Γιατί μοναδική κατοικία; Εάν δηλαδή κάποιος έχει ένα μικρό ακίνητο κάπου αλλού, γιατί να μην προστατέψουμε την κύρια κατοικία του, εκεί που μένει με την οικογένειά του; Γιατί δεν πρέπει να πάμε σε αυτήν την κατεύθυνση;
      	Τέταρτον, λέτε «εντός προθεσμίας 15 ημερών από την επίδραση της επιταγής προς εκτέλεση». Ρωτάω: Και γι’ αυτόν που χάνει αυτήν την προθεσμία, ενώ ο πλειστηριασμός μπορεί να γίνει δέκα μήνες μετά, αφού γίνουν οι αιτήσεις αναστολής, αφού γίνουν άλλου τύπου ανακοπές, αφού υπάρξουν αναβολές του πλειστηριασμού συναινετικές ή μη συναινετικές;
      Γιατί δεν αφήνετε την ελπίδα αυτή σε τελευταία ανάλυση να ασκηθεί η ανακοπή μέχρι πριν τον πλειστηριασμό; Ποιος χάνει δικαιώματα εκεί; Ποιος χάνει δικαιώματα από αυτό; Και προσέξτε τι άλλο λύνεται με αυτό. Ότι ενώ έρχεται αυτή η ρύθμιση τώρα τι θα κάνετε με όλους αυτούς οι οποίοι ήδη έχασαν αυτήν την προθεσμία της ανακοπής του δεκαπενθημέρου από τη στιγμή της επιδόσεως του εκτελεστού τίτλου; Ήδη την έχασαν αυτήν την προθεσμία και όμως τρέχει ο πλειστηριασμός εις βάρος τους. Πώς θα νοιώσουν αυτήν τη στιγμή όταν κινείται η διαδικασία της αναγκαστικής εκτελέσεως, κάποιοι άλλοι σώζονται, αυτοί, όμως, χωρίς να έχει εκπλειστηριαστεί το ακίνητό τους, τελικώς δεν μπορούν να αμυνθούν. Επεκτείνετέ το -και η πρόταση που κάναμε εμείς είναι συγκεκριμένη- μέχρι την προηγούμενη ημέρα της τελευταίας πράξης αναγκαστικής εκτελέσεως. Κατά το άρθρο 934 του Κώδικα Πολιτικής Δικονομίας η τελευταία μέρα, η τελευταία πράξη αναγκαστικής εκτελέσεως είναι η ημέρα διενέργειας του πλειστηριασμού. Μία μέρα, λοιπόν, πριν τη διενέργεια του πλειστηριασμού, έχει τη δυνατότητα ο οφειλέτης να ασκήσει μία ανακοπή και με αυτόν τον τρόπο να προστατευθεί. Δεν χάνουμε τίποτα και νομίζω ότι διευρύνουμε αποτελεσματικά την προστασία. 
      Βάζετε επίσης ένα όριο, το αυξάνετε από τις 10.000 στις 20.000. Εμείς θέλουμε και το λέμε -ενδεχομένως εκεί έχουμε μία διαφωνία- η προστασία να είναι απόλυτη για οποιοδήποτε ποσό. Είναι η μόνη του κατοικία, διότι πρέπει να υπάρχει ένα όριο στο ποσό; Γιατί να τσιγκουνευτούμε σε αυτό; Και αν χρωστούσε δηλαδή 30.000; Αυτός θα πρέπει δηλαδή να το χάσει το σπίτι του που χρωστούσε 30.000 ή 50.000; Γιατί να μην τον προστατεύσουμε; Αυτό που προσπαθούμε να προστατεύσουμε δεν είναι τα είκοσι χιλιάρικα, αυτό που προσπαθούμε να προστατεύσουμε είναι την κατοικία. Άρα την κατοικία γιατί να την εξαρτήσουμε από το όριο της οφειλής; 
      Περαιτέρω, εδώ κατά τη γνώμη είναι το κρίσιμο και το μείζον, λέτε ότι προϋπόθεση για να εφαρμοστεί η διάταξη αυτή είναι ο οφειλέτης να βρίσκεται σε αποδεδειγμένη και ανυπαίτια αδυναμία να εκπληρώσει τη συμβατική του υποχρέωση. 
      Εξήγησα στην επιτροπή επειδή έχουμε μία εμπειρία του πώς συμπεριφέρονται τα δικαστήρια, ότι δεν υπάρχει δικαστήριο που θα κρίνει ότι υπάρχει ανυπαίτιος οφειλέτης. Όλα τα δικαστήρια σχεδόν ομοφώνως, μονίμως κρίνουν ότι υπαίτια δεν πλήρωσε ο οφειλέτης. Γιατί εδώ η έννοια της αστικής υπαιτιότητος περιλαμβάνει τα πάντα. Περιλαμβάνει και την αμέλεια. Δηλαδή κάποιος ο οποίος έκανε μία λάθος εκτίμηση των συνθηκών θεωρείται υπαίτιος. Κάποιος ο οποίος ξόδεψε λίγο περισσότερα πιστεύοντας ότι θα πληρώσει, αλλά δεν μπόρεσε, θεωρείται υπαίτιος. Κάποιος ο οποίος δεν εξετίμησε τις συνθήκες της παρούσης κρίσεως είναι υπαίτιος. 
      Εδώ, λοιπόν, είναι ξεκάθαρο ότι με αυτήν τη ρήτρα, τη ρήτρα της παντελούς ελλείψεως υπαιτιότητος ουσιαστικά η ρύθμιση καθίσταται ανενεργός. Και δεν είναι τυχαίο, κύριε Υπουργέ, ότι δεν έχουν υπάρξει τέτοιου τύπου ανακοπές. Δεν γίνονται αυτές οι ανακοπές, διότι όλοι ξέρουν ότι δεν θα έχουν κανένα αποτέλεσμα. Αλλάξτε το, λοιπόν, αυτό και εγώ θα σας πάω σε μία αν θέλετε απόλυτη προστασία μιας απλώς αποδεδειγμένης αδυναμίας. Εγώ δέχομαι αν θέλετε, για να βρεθούμε κάπου στη μέση, ότι υπάρχει μία απλή λύση. Και η απλή λύση είναι να μην έχει περιέλθει σε αυτήν την κατάσταση της αποδεδειγμένης αδυναμίας εκ δολίας προς τούτο συμπεριφοράς του, να το έφτιαξε δηλαδή, με δόλια συμπεριφορά να κατέστησε τον εαυτό του ανίκανο να πληρώσει. Εκεί θέλουμε μία άλλη δράση, θέλουμε μία δράση προς τούτο. Μοιάζει για τους συναδέλφους μου με αυτήν την περίπτωση είτε της δολίας πτωχεύσεως όταν επίτηδες κάποιος πτωχεύει, είτε αν θέλετε με την περίπτωση καταδολιεύσεως των δανειστών, κάνει ενέργειες προκειμένου να καταστήσει τον εαυτό του σε κατάσταση τέτοια, ώστε να μην μπορούν να ικανοποιηθούν οι δανειστές του.
      Εμένα η άποψή μου είναι ότι με αυτόν τον τρόπο παρέχεται μια πιο ολοκληρωμένη προστασία.
      Τώρα, επειδή μιλάμε επί της αρχής –μπήκαμε βέβαια σε μία συζήτηση επί των άρθρων- εκείνο που λέμε εμείς, κύριε Υπουργέ, γιατί θα συζητήσουμε και για τις τροπολογίες οι οποίες έρχονται, ειδικά για το θέμα της εγγύησης των καταθέσεων, θέλουμε να δούμε το ποιες είναι οι τροπολογίες τις οποίες θα δεχθείτε, προκειμένου να τοποθετηθούμε, μέχρι το τέλος νομίζω της σημερινής συνεδριάσεως.
      Σας ευχαριστώ.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΟΥΣΑ (΄Ελσα Παπαδημητρίου): Σας ευχαριστώ, κύριε Βορίδη.
      Το λόγο έχει ζητήσει ο κύριος Υπουργός.
      Ορίστε, κύριε Υπουργέ, έχετε το λόγο για πέντε λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ζήτησα το λόγο για να απαντήσω σε ορισμένα θέματα που έθεσαν οι εισηγητές των κομμάτων.
      Κατ’ αρχάς να πω ότι η Κυβέρνηση έφερε αυτό το σχέδιο νόμου έχοντας σταθμίσει πάρα πολύ προσεκτικά τα συμφέροντα των δανειοληπτών και έχοντας υπ’όψιν της και την αρχή ότι πολλές φορές ο δρόμος προς την κόλαση είναι στρωμένος με καλές προθέσεις. Πολλές φορές νομίζουμε ότι προτείνουμε κάτι το οποίο θα προστατεύσει τους δανειολήπτες και στην πράξη αυτό που κάνουμε είναι είτε να τους αποκλείουμε από το τραπεζικό σύστημα και –το χειρότερο- να αποκλείουμε τους συνεπείς δανειολήπτες είτε μεταφέρουμε το όποιο κόστος από ασυνεπείς συμπεριφορές σε όλους τους συνεπείς δανειολήπτες. Γι’ αυτό και χρειάζονται αυτές οι διατάξεις πολύ προσεκτική μελέτη και πολύ προσεκτικό προβληματισμό. Διότι ο στόχος είναι να προστατεύσουμε αυτούς, οι οποίοι έχουν για διάφορους λόγους και λόγω οικονομικής αδυναμίας ή λόγω ατυχίας ή για οποιοδήποτε άλλο λόγο ή από κακό υπολογισμό έλθει σε μια δυσχερή οικονομική θέση. Αλλά από την άλλη να μην προκαλέσουμε συμπεριφορές οι οποίες θα οδηγήσουν μια μεγάλη κατηγορία συμπολιτών μας να μη μπορεί να έχει πρόσβαση στο τραπεζικό σύστημα, να μη μπορεί να δανειστεί, να μη μπορεί να βελτιώσει το επίπεδο ζωής της, να μη μπορεί να αποκτήσει ένα σπίτι, να μη μπορεί να βελτιώσει το καταναλωτικό της επίπεδο. 
      Γι’ αυτό είμαστε πάρα πολύ προσεκτικοί και πάρα πολλές από τις προτάσεις που έγιναν και στην επιτροπή αλλά και από τους εκπροσώπους των κομμάτων εδώ στην Ολομέλεια, τις εξετάζουμε και θα φέρουμε μετά την ψήφιση του νομοσχεδίου επί της αρχής, τις τροποποιήσεις αυτές που θεωρούμε ότι εξυπηρετούν αυτόν ακριβώς το στόχο, δηλαδή να προστατεύουν τους αδύναμους δανειολήπτες μεν, όπου χρειάζεται, αλλά από την άλλη να μη δημιουργούν κίνητρα, τα οποία θα οδηγήσουν την πλειοψηφία των συμπολιτών μας, την πλειοψηφία των δανειοληπτών είτε στο να πληρώσουν μεγαλύτερο κόστος είτε να αποκλειστούν λόγω οικονομικής κατάστασης από κάποιες δυνατότητες που δίνει το τραπεζικό σύστημα.
      Αλλά νομίζω θα πρέπει να λάβουμε υπ’όψιν μας ότι όλη αυτή η συζήτηση γίνεται και σε μια περίοδο που υπάρχει μια γενικότερη αναταραχή στο χρηματοπιστωτικό σύστημα διεθνώς. Και είναι γεγονός ότι οι ελληνικές τράπεζες είναι αξιόπιστες, είναι φερέγγυες, δεν εξετέθησαν στους κινδύνους, στους οποίους έχει εκτεθεί η πλειοψηφία των τραπεζών στις Ηνωμένες Πολιτείες της Αμερικής και πολλές ευρωπαϊκές τράπεζες. 
      Ωστόσο και οι ελληνικές τράπεζες υφίστανται συνέπειες από το γεγονός ότι η διατραπεζική ευρωπαϊκή αγορά έχει τεράστια προβλήματα, ότι έχει αυξηθεί το κόστος δανεισμού, ότι δεν υπάρχει πλέον η σχέση εμπιστοσύνης πάνω στην οποία βασίζεται το διεθνές τραπεζικό σύστημα ότι οι αντισυμβαλλόμενοι θα εξυπηρετήσουν τις υποχρεώσεις τους κι αυτό έχει δημιουργήσει προβλήματα, τα οποία δεν αφορούν τους μετόχους των τραπεζών, δεν αφορούν τους διοικητές των τραπεζών, δεν αφορούν τα τραπεζικά στελέχη, αφορούν στο σύνολο της οικονομίας. Διότι αν δεν μπορέσει το ελληνικό τραπεζικό σύστημα με όλες τις δυνατότητες και τις αδυναμίες που έχει, να χρηματοδοτήσει επαρκώς την οικονομία στο επόμενο διάστημα, τις συνέπειες θα τις υποστούν οι πολίτες. Θα υποστούμε όλοι μας τις συνέπειες από ενδεχόμενη αδυναμία του τραπεζικού συστήματος είτε να επεκτείνει τις πιστώσεις που χρειάζεται η οικονομία για να συνεχίσει να αναπτύσσεται, είτε, ακόμη χειρότερα, να περιορίσει τις πιστώσεις προς την οικονομία, κάτι που θα οδηγήσει την οικονομία σε μια πολύ δύσκολη κατάσταση.
      Γι’ αυτό και από την πρώτη στιγμή λάβαμε πρόνοιες να διατηρήσουμε την εμπιστοσύνη των καταθετών στο τραπεζικό σύστημα. Διότι κυκλοφόρησαν φήμες -και μερικές φορές οι φήμες αυτές κυκλοφόρησαν και με υπαιτιότητα των ίδιων των στελεχών των τραπεζών, η μία τράπεζα εναντίον της άλλης- που αφορούσαν την ασφάλεια των καταθέσεων. Ξεκαθαρίσαμε από την πρώτη στιγμή ότι κανένας καταθέτης δεν κινδυνεύει να χάσει τα χρήματά του. Και αφού διαβουλευτήκαμε και στο επίπεδο της Ευρωπαϊκής Ένωσης, αυξήσαμε και το νομικό όριο προστασίας των καταθέσεων –και βρίσκεται εδώ αυτή η διάταξη- από τις 20.000 ευρώ στις 100.000 ευρώ.
      Ωστόσο, για να διασφαλίσουμε εν τοις πράγμασι το σύνολο των καταθέσεων και να διασφαλίσουμε εν τοις πράγμασι την ευστάθεια του τραπεζικού συστήματος σε αυτήν την πάρα πολύ δύσκολη διεθνή συγκυρία, δεν αρκεί αυτό. Φέρνουμε εντός των επόμενων ημερών στη Βουλή ένα νέο σχέδιο διατάξεων το οποίο βρίσκεται στην ευρωπαϊκή κατεύθυνση, το οποίο στόχο έχει αφ’ενός να αυξήσει το επίπεδο των εποπτικών κεφαλαίων των ελληνικών τραπεζών ώστε να μπορούν να αντισταθούν ακόμα καλύτερα σε τυχόν κλυδωνισμούς του ευρωπαϊκού και του διεθνούς τραπεζικού συστήματος και αφ’ετέρου να διευκολύνει την πρόσβασή τους σε ρευστότητα ώστε να έχουν τη δυνατότητα να χρηματοδοτήσουν την οικονομία. 
      Ο στόχος αυτού του σχεδίου νόμου, που είναι ένα ολοκληρωμένο σχέδιο και για την προστασία των καταθέσεων αλλά και για την ομαλή χρηματοδότηση της οικονομίας και την οικονομική ανάπτυξη, δεν είναι όπως είπαμε οι τράπεζες. Ο στόχος είναι ο απλός πολίτης, ο στόχος είναι η μικρομεσαία επιχείρηση που χρειάζεται δάνεια, η μεγαλύτερη επιχείρηση που χρειάζεται δάνεια, ο άνεργος ή ο εργαζόμενος που θα κινδυνεύσει να βρεθεί σε θέση ανέργου σε περίπτωση που δεν υπάρχει επαρκής χρηματοδότηση της οικονομίας, το νέο ζευγάρι που δανείστηκε ή που θέλει να δανειστεί για να χρηματοδοτήσει την αγορά της πρώτης του κατοικίας και να μπορέσει να ζει στο δικό του σπίτι από την αρχή της επαγγελματικής του σταδιοδρομίας. 
      Αυτός είναι ο στόχος και έχουμε βάλει ορισμένες προϋποθέσεις –θα τις δείτε στο σχέδιο νόμου όταν κατατεθεί- οι οποίες έχουν να κάνουν και με την προστασία του φορολογουμένου. Οι εγγυήσεις που δίνονται, -γιατί εγγυήσεις θα δίνονται, δεν θα δοθούν χρήματα του φορολογουμένου, θα δοθεί η εγγύηση του δημοσίου προκειμένου οι τράπεζες να μπορούν  να δανειστούν εκείνες –ή, τα κεφάλαια που θα χρειαστούν, θα χρηματοδοτηθούν με κόστος από το οποίο θα ωφεληθεί το ελληνικό δημόσιο. Ο Έλληνας φορολογούμενος δεν πρόκειται να βάλει χρήματα σε αυτήν την ιστορία. Ο Έλληνας φορολογούμενος θα ωφεληθεί, διότι ακριβώς παρέχεται ένα δημόσιο αγαθό που είναι η αξιοπιστία του ελληνικού δημοσίου προς τον τραπεζικό τομέα για να εξυπηρετηθούν κοινωνικοί, οικονομικοί στόχοι, δηλαδή η ανάπτυξη της οικονομίας, η απασχόληση, τελικά η σταθερότητα των προοπτικών της κοινωνίας μας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Εισερχόμαστε στον κατάλογο των αγορητών και το λόγο έχει ο κ. Μπαντουβάς. 
      Κύριοι συνάδελφοι, έχετε επτά λεπτά ο καθένας. Έχουν εγγραφεί ήδη εξήντα συνάδελφοι. 
      Ορίστε, κύριε Μπαντουβά, έχετε το λόγο. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, μέσα στο τεράστιο έλλειμμα εμπιστοσύνης και αστάθειας της παγκόσμιας οικονομίας και εν μέσω της συζήτησης για την αναδιάρθρωση του καπιταλιστικού συστήματος που κανείς δεν γνωρίζει σε τι βάθος θα πρέπει να φτάσει, η Κυβέρνηση με αίσθημα ευθύνης και με συναίσθηση των επιταγών των ημερών σπεύδει με το παρόν σχέδιο νόμου να εφαρμόσει ευρύτερες ασφαλιστικές δικλίδες για τους δανειολήπτες δηλαδή για τους περισσότερους συμπολίτες μας. Και το κυριότερο να αποδείξει πως δεν διστάζει να εγγυηθεί τη φερεγγυότητα του εγχώριου τραπεζικού συστήματος.
       Η διεθνής συγκυρία αναμφιβόλως επηρεάζει τους πολίτες προσωπικά, το σύνολο της ελληνικής κοινωνίας αλλά και το κράτος ως κεντρικό συντελεστή. Και αυτό διότι με το αυξανόμενο ρίσκο στις δανειοδοτήσεις έχει αυξηθεί σημαντικά το ύψος του δανεισμού ενώ ο διαρκώς αυξανόμενος πληθωρισμός περικόπτει τα δημόσια έσοδα, αυξάνει τις κρατικές δαπάνες και πιέζει τον οικογενειακό προϋπολογισμό. Σε ένα τέτοιο προβληματικό σχήμα είναι αναγκαίο –και σε αυτό νομίζω συμφωνούμε οι περισσότεροι μέσα σε αυτήν την Αίθουσα- να διασφαλιστεί η λειτουργία του τραπεζικού μας συστήματος το οποίο αποτελεί τη βάση της αναπτυξιακής δυναμικής της οικονομίας μας αν θέλουμε να διατηρηθεί σε ρυθμό ανάπτυξης τόσο η ιδιωτική κατανάλωση όσο και οι επενδύσεις. 
      Οι δράσεις, λοιπόν, που προτείνει το νομοσχέδιο για την προστασία των δανειοληπτών είναι στοχευμένες ούτως ώστε να έχουν τα επιθυμητά αποτελέσματα. Εξασφαλίζεται η διαφάνεια και τυποποιείται η διαδικασία του πλειστηριασμού ακινήτων η αρχική τιμή των οποίων δεν θα μπορεί να υπολείπεται της αντικειμενικής τους αξίας ενώ παράλληλα αυξάνεται το ποσό για το οποίο δεσμεύεται η πρώτη κατοικία από τις 10.000 στις 20.000 ευρώ. 
      Στην ίδια κατεύθυνση κινούνται επίσης η επέκταση του ορίου απαγόρευσης κατάσχεσης μισθού ή συντάξεως για τους δανειολήπτες του δημοσίου από τα 600 στα 1000 ευρώ, όπως και η εφαρμογή της ρύθμισης και για τους συνταξιούχους ή τους μισθωτούς, στους οποίους τα ποσά αυτά καταβάλλονται σε προσωπικούς τραπεζικούς λογαριασμούς.
      Με λίγα λόγια, επιχειρείται μία καθολική εφαρμογή των μέτρων αυτών για όλους τους δανειολήπτες της χώρας, απαλείφοντας τις κατά περιπτώσεις εξαιρέσεις που μπορεί να ισχύουν. Θέλω, ωστόσο, κύριε  Υπουργέ, να επισημάνω στο σημείο  αυτό ότι ίσως να ήταν χρήσιμος, αν όχι επιβεβλημένος, ο καθορισμός μιας πιο ευέλικτης προθεσμίας για την αντίδραση των δανειοληπτών σε περίπτωση πλειστηριασμού της κατοικίας τους, ούτως ώστε να εξασφαλισθεί ότι σε κάθε περίπτωση θα μπορούν να κάνουν χρήση αυτού του νόμιμου δικαιώματός τους. Είναι ωστόσο λάθος να μη θεωρηθεί πρόνοια για την προστασία των δανειοληπτών η δέσμη μέτρων της Κυβέρνησης για την τόνωση του χρηματοπιστωτικού συστήματος. 
      Πέρα, λοιπόν, από την εγγύηση εκ μέρους της πολιτείας των καταθέσεων έως και του ύψους των 100.000 ευρώ, προβλέπεται η στήριξη της ρευστότητας των ελληνικών πιστωτικών ιδρυμάτων με τη διάθεση 28.000.000.000 ευρώ, τα οποία θα εξασφαλίσουν την ομαλή λειτουργία της αγοράς χρημάτων και την αποφυγή της εκτίναξης του κόστους δανεισμού, στοιχεία απαραίτητα, τόσο για την προστασία των νοικοκυριών από τα απρόσμενα βάρη, όσο και για την ενίσχυση της εμπιστοσύνης για την ελληνική οικονομία που θα θρέψει την αναπτυξιακή πορεία της χώρας.
      Για όποιον τώρα δεν έχει ή δεν θέλει να έχει συναίσθηση της κρισιμότητας της καταστάσεως, είναι εύκολο να διαδίδει ότι όλα αυτά τα μέτρα στόχο έχουν απλά και μόνον τη διάσωση των τραπεζών ή ότι χαρίζονται χρήματα στους τραπεζίτες. Απορώ, όμως, πώς μπορεί να λέτε τέτοιου είδους ανακρίβειες όταν είναι σαφές πως αυτό που διακυβεύεται είναι η κινητικότητα της ελληνικής οικονομίας και όταν γίνεται ξεκάθαρο ότι στόχος δεν είναι η χρηματοδότηση των τραπεζών, όπως κατά την προσφιλή σας προτίμηση περί άνευ όρων χρηματοδότησης των προβληματικών Δ.Ε.Κ.Ο., αλλά η σιγουριά του Έλληνα καταθέτη και του Έλληνα πολίτη και του Έλληνα καταναλωτή; 
      Επιτέλους, θέλετε να διατηρήσουμε υγιή πιστωτικά ιδρύματα στη χώρα μας ή όχι; Θέλετε τράπεζες ή όχι; Αν όχι, βγείτε και πείτε το στον ελληνικό λαό. Ενδεχομένως να έχετε τις δικές σας προτάσεις και αντιλήψεις για τη λειτουργία της οικονομίας, τις οποίες θα ήθελα πολύ να ακούσω. Και είναι εύκολο για την Αντιπολίτευση να κάνει ανοιχτόχερες δηλώσεις για κατώτατους μισθούς 1.200 ευρώ για παροχές στα ασθενέστερα εισοδήματα, για απεριόριστο κοινωνικό κράτος, ή για αδυναμίες της ελληνικής οικονομίας που έχουν προκαλέσει τη σημερινή δυσκολία, η οποία, όπως λέτε, ουδεμία σχέση έχει με τη διεθνή κρίση. Άλλο η πολιτική υπευθυνότητα, όμως, και άλλο η παροχολογία άνευ συναίσθησης και ευθύνης. Το κοινωνικό σας κράτος  το είδαμε και το βιώσαμε, κύριοι συνάδελφοι της Αντιπολίτευσης, κατά τις δύο δεκαετίες που ήσασταν κυβέρνηση και δυστυχώς ταυτίσατε τον όρο «κοινωνικό» με τον όρο «πελατειακό». Και αν αυτό θέλετε και πάλι, δεν θα βρείτε σε εμάς συμπαραστάτες. 
      Δεν θα πω ότι δεν υπάρχουν αδύναμα σημεία στην ελληνική οικονομία, ούτε ότι κάνουμε ως Κυβέρνηση όλα όσα θα μπορούσαμε να έχουμε κάνει. Είναι όμως ενδεικτικό ότι τη στιγμή που σχεδόν ολόκληρη η Ευρώπη δεινοπαθεί με προβλεπόμενους ρυθμούς ανάπτυξης μηδενικούς, η χώρα μας διατηρεί μια σταθερότητα. Και αυτό είναι αποτέλεσμα της πολιτικής ευθύνης και της οικονομικής πολιτικής της Κυβέρνησης και το ίδιο υπεύθυνους προσδοκώ να βρω και εσάς σήμερα όσον αφορά την ψήφιση του παρόντος νομοσχεδίου, κυρίες και κύριοι συνάδελφοι. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο συνάδελφο.
      Το λόγο έχει ο κ. Κώστας Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, τον περασμένο Ιούλιο ενώ η χρηματοπιστωτική κρίση ήταν σε εξέλιξη η Κυβέρνηση απέρριψε την δεύτερη ολοκληρωμένη πρόταση νόμου του ΠΑ.ΣΟ.Κ. που προέβλεπε ουσιαστική προστασία των δανειοληπτών. 
      Και θέλω να πω επ’ ευκαιρία, αναφερόμενος στην παρέμβαση του κ. Υπουργού, ότι δεν διαφωνεί κανένας ότι θα πρέπει σ’ αυτά τα ζητήματα των όρων δανειοδότησης να υπάρχει μια ισορροπημένη προσέγγιση έτσι ώστε να μην δημιουργούνται αντικίνητρα. Αλλά το ζητούμενο είναι η πραγματική προστασία των δανειοληπτών και όχι ρυθμίσεις για το θεαθήναι. Ρυθμίσεις που μπορεί να εξυπηρετούν επικοινωνιακές σκοπιμότητες αλλά δεν είναι αποτελεσματικές. Γιατί πιστεύω ότι η Κυβέρνηση τώρα μεσούσης της κρίσης σύρεται σε μια πρόταση για το θεαθήναι. Είναι μια πρόταση που ως επικεφαλίδα έχει την προστασία των δανειοληπτών, αλλά στο περιεχόμενο της πρότασης ανατρέπεται αυτή η αρχή προστασίας. Ουσιαστικά το Ν/Σ είναι κουτσουρεμένη η πρόταση του ΠΑ.ΣΟ.Κ. 
      Και δεν είναι εδώ αυτήν την ώρα ο εισηγητής, αξιότιμος συνάδελφος, της Νέας Δημοκρατίας για να του πω –επειδή μίλησε για ανεδαφική πρόταση του ΠΑ.ΣΟ.Κ. να μας απαριθμήσει τα ανεδαφικά στοιχεία των ρυθμίσεων που πρότεινε το ΠΑ.ΣΟ.Κ. Δεν θα βρει κανένα. Τουναντίον, εγώ πιστεύω ότι η πρότασή μας ήταν μια εφικτή ολοκληρωμένη και αποτελεσματική ασπίδα προστασίας των δανειοληπτών. 
      Για παράδειγμα, εμείς προτείναμε να διπλασιαστεί το όριο κάτω απ’ το οποίο η τράπεζα δεν μπορεί να κάνει κατάσχεση. Ενώ φαίνεται ότι το υιοθετείτε, χωρίς την δυνατότητα του οφειλέτη να ασκήσει ανακοπή, ουσιαστικά να σταματήσει τον πληθωρισμό λίγες μέρες πριν, αυτό καταντάει αλυσιτελές. 
      Δεύτερο παράδειγμα. Εμείς προτείναμε ο πλειστηριασμός να γίνεται με πρώτη προσφορά τουλάχιστον ίση με την αντικειμενική αξία. Το υιοθετείτε φαίνεται. Αλλά στην πράξη διατηρείτε το δικαίωμα στα δικαστήρια, αν έχουμε δύο άγονους πλειστηριασμούς, να ορίσουν χαμηλότερη τιμή. Τότε πραγματικά είναι δώρον άδωρον. 
      Δεν είναι μόνο αυτά. Είναι και τα άλλα ζητήματα που έχουν σχέση με την ουσιαστική διαφορά κύριας και μοναδικής κατοικίας. Και έχουν σχέση ακόμα–και αναφέρθηκε και ο κ. Βορίδης σ’ αυτό- με την υπαίτια καθυστέρηση. Αυτά είναι κρίσιμα ζητήματα. Θα έχουμε τελικά ρυθμίσεις αποτελεσματικές στην προστασία ή όχι; Θα έχουμε ρυθμίσεις που εμποδίζουν τις καταχρηστικές συμπεριφορές των τραπεζών; Τις αθέμιτες πρακτικές που όλοι έχουμε δει; Αυτό είναι το ζήτημα.
      Σήμερα, κύριε Υπουργέ, ο Διοικητής της Τράπεζας της Ελλάδας, ο κ. Προβόπουλος σε ενημερωτική συνεδρίαση που είχαμε στην Επιτροπή Οικονομικών, ομολόγησε ότι υπήρξαν πράγματι και πρόσφατα βάναυσες παραπλανητικές διαφημίσεις των τραπεζών τις οποίες, όπως είπε, έκοψε. Και τον ρωτήσαμε οι Βουλευτές γιατί δεν έδωσε δημοσιότητα στο ζήτημα και ζητήσαμε ομοφώνως να είναι πιο αυστηρή ως Τράπεζα της Ελλάδος απέναντι στις καταχρηστικές πρακτικές και στις εκμαυλιστικές τακτικές των τραπεζών. Μας απαίτησε «το κάνω αλλά το κάνω όχι σε υψηλούς τόνους, όπως καταλαβαίνετε, για λόγους μη παρέμβασης στον ανταγωνισμό». Λέω σχεδόν τα λόγια του. Διαβάστε παρακαλώ τα πρακτικά, από τη συζήτηση κύριοι συνάδελφοι. Έχουν ενδιαφέρον 
      Αποτελεσματική και πλήρη πρόταση περιμένουμε σήμερα, σε μια εποχή που τα νοικοκυριά είναι υπερχρεωμένα. Το λέγαμε και το τονίζαμε χρόνια. Βλέπαμε την υποχρέωση, φοβόμαστε μήπως δημιουργηθεί φούσκα και σκάσει. Τα νοικοκυριά δεν τρέχουν από χόμπυ στα δάνεια. Δυσπραγούν. Τα νοικοκυριά αυξάνουν τα χρέη και οι τράπεζες τα κέρδη. Και λέμε ότι πρέπει να υπάρξει ένα αποτελεσματικό σύστημα, μια ανθεκτική ασπίδα προστασίας. Αυτό ζητάμε. 
      Έχουμε καταθέσει, κύριε Υπουργέ, επτά τροπολογίες έτσι ώστε οι σχετικές ρυθμίσεις να γίνουν ουσιαστικές, να γίνουν αποτελεσματικές και να συμπληρωθούν με νέες διατάξεις. Και τι καλύτερο, κύριοι συνάδελφοι της Νέας Δημοκρατίας, σε μια τέτοια περίπτωση οι ρυθμίσεις να έχουν την ευρύτερη κοινοβουλευτική αποδοχή; Τι το καλύτερο; Για τον κόσμο και το Κοινοβούλιο.
      Τι καλύτερο από το να έχουμε νέες ρυθμίσεις πραγματικά αποτελεσματικές, που προστατεύουν πολίτες, οι οποίοι κατήντησαν έρμαιο τραπεζικών πρακτικών και συμπεριφορών, αλλά και όμηροι συμφωνιών, οι οποίες τους οδηγούν πραγματικά σε αδιέξοδα; 
      Αυτό είναι το ζητούμενο. Θα κάνουμε ιστό πραγματικής προστασίας ή όχι; Ιδιαίτερα σήμερα, όπως είπα, που δυσπραγούν τα νοικοκυριά;
      Ο κύριος Υπουργός μίλησε πάλι για την κρίση. Εμείς δεν έχουμε αντίρρηση -ο Πρόεδρος του ΠΑ.ΣΟ.Κ., είπε, πρώτος ότι θα στηρίξει επί της αρχής κάθε πρωτοβουλία και τα μέτρα εκείνα τα οποία αποσκοπούν στο να ξεπεράσουμε την κρίση- με τη θωράκιση του τραπεζικού συστήματος, ούτε με την ασφάλεια και εγγύηση των καταθέσεων. Διότι το μεγάλο πρόβλημα στις Ελληνικές Τράπεζες είναι η ρευστότητα και όχι τα τοξικά ομόλογα. 
      Αυτό μας έλεγε το πρωί και ο κ. Προβόπουλος, ο Διοικητής της Τράπεζας της Ελλάδας. Το ερώτημα όμως, είναι: Ωραία να διασφαλίσουμε τη ρευστότητα. Δίδονται 28.000.000.000. Να δούμε κατ’ αρχάς το νομοσχέδιο από εσάς. Να δούμε κυρίως τους όρους. Να δούμε πώς διασφαλίζεται το που θα αξιοποιηθεί αυτή η ρευστότητα. Πώς θα αξιοποιηθεί η ρευστότητα. Θα αξιοποιηθεί για τόνωση της αγοράς και σε όφελος των φορολογουμένων, οι οποίοι καλούνται να πληρώσουν τα σπασμένα; Θα υπάρξει χρηματοδότηση των μικρομεσαίων επιχειρήσεων που νιώθουν την πιστωτική ασφυξία; Θα πάει για ενίσχυση αυτών οι οποίοι θέλουν στέγη; Ή μήπως θα ενθυλακωθούν όλα αυτά τα χρήματα στις τσέπες ορισμένων επιτήδειων και εγχώριων «golden boys»;
      Αυτά είναι τα μεγάλα ερωτήματα, στα οποία θα έπρεπε κανείς να απαντήσουμε θετικά. Αυτά είναι ζητούμενα, προς απάντηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα τελειώσω μέσα στο χρόνο μου.
      Εμείς έχουμε κάνει συγκεκριμένες προτάσεις για την αντιμετώπιση της κατάστασης.
      ΠΡΟΕΔΡΕΥΟΥΣΑ (Έλσα Παπαδημητρίου): Παρήλθε ο χρόνος σας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κυρία Πρόεδρε.
      Το ΠΑ.ΣΟ.Κ. έχει από καιρό πάρει θέση για την ανακούφιση των ασθενεστέρων. Στο πλαίσιο αυτό έχουμε κάνει και την πρόταση για τους δανειολήπτες. Εσείς απορρίπτετε κάθε πρότασή μας και τις δύο για τους δανειολήπτες. 
      Τουλάχιστον, κύριε Υπουργέ -και κάνω προσωπική έκκληση- δεχθείτε τις τροπολογίες, έτσι ώστε οι ρυθμίσεις αυτές να βελτιωθούν. Αυτό θα είναι το ελάχιστο ένα δείγμα ότι πραγματικά ενδιαφέρεστε για την προστασία των δανειοληπτών. Αλλιώς, τα περί ευαισθησίας σας θα μείνουν ως σκέτη υποκρισία. Θα επιβεβαιωθεί ότι σύρεστε προς αυτήν την πρόταση εν μέσω της κρίσης και υπό το βάρος των δυσμενών πραγματικά αποτελεσμάτων στα νοικοκυριά, από την οικονομική σας πολιτική.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Γείτονα.
      Το λόγο έχει ο κ. Ηλίας Πολατίδης.
      ΑΝΑΣΤΑΣΙΑ-ΣΥΛΒΑΝΑ ΡΑΠΤΗ: Κυρία Πρόεδρε, τι ώρα θα τελειώσουμε;
      ΠΑΝΑΓΙΩΤΗΣ ΛΑΦΑΖΑΝΗΣ: Τι ώρα θα τελειώσουμε, κυρία Πρόεδρε;
      ΠΡΟΕΔΡΕΥΟΥΣΑ (Έλσα Παπαδημητρίου): Να κάνουμε λίγη υπομονή; Η αρχική ιδέα του Προεδρείου ήταν 01.00’, επειδή είναι εγγεγραμμένοι πολλοί συνάδελφοι. Μπορεί, όμως, να είναι και στις 12.00’. Θα περιμένω εντολή Προέδρου. Κατά τις 22.00’ θα το δούμε.
      Ορίστε, κύριε Πολατίδη, έχετε το λόγο.
      ΗΛΙΑΣ ΠΟΛΑΤΙΔΗΣ: Ευχαριστώ, κυρία Πρόεδρε.
      Ένα βασικό θέμα του σχεδίου νόμου, που συζητά σήμερα η Βουλή, είναι το θέμα της αυξήσεως της εγγυήσεως των καταθέσεων στις τράπεζες από τις 20.000 στις 100.000. Αυτό σημαίνει ότι με αυτόν τον τρόπο αναλαμβάνει η ελληνική οικονομία ένα δυσβάσταχτο βάρος ύψους 28.000.000.000 ευρώ, το οποίο στερείται από κάποιες άλλες κοινωνικές ομάδες. Και δεν σημαίνει τίποτα, ότι αυτό είναι εγγύηση και δεν σημαίνει ότι πραγματικά βγαίνουν κάποια χρήματα από τον Προϋπολογισμό. Διότι, εάν πάμε σε μία γενικευμένη οικονομική κρίση, όπως πολλοί λένε, είναι ενδεχόμενο κάποιες από αυτές τις εγγυήσεις να καταπέσουν. 
      Τότε, κύριε Υπουργέ, θα χρειαστεί να πληρώσετε με πραγματικά χρήματα αυτές τις εγγυήσεις. Από πού θα προβλεφθούν; Μόνο και μόνο επειδή κάνετε αυτό το «σχέδιο σωτηρίας» θεωρείτε ότι δεν θα συμβεί το παραμικρό; Επομένως, για ποιο λόγο χρειάζονται τελικά αυτές οι εγγυήσεις και αυτό το ποσό; Και πώς ακριβώς έχει βγει;
      Το βασικότερο, όμως, ερώτημα που πρέπει να απαντήσουμε είναι εάν τελικά υπάρχει κάποια αυτορρύθμιση στις αγορές ή όχι. Ήταν βασικός πυλώνας της πολιτικής σας ότι οι αγορές αυτορρυθμίζονται και το βασικό που χρειάζεται είναι να τις αφήσουμε να δουλέψουν. Εξακολουθεί να ισχύει αυτό υπό το πρίσμα των νεωτέρων εξελίξεων, ναι ή όχι; Απάντηση επ’ αυτού δεν δίνετε, όπως βέβαια και σε πολλά άλλα θέματα.
      Υπάρχει, τελικά, μια διάκριση πραγματικής και μη πραγματικής οικονομίας, μιας δηλαδή οικονομίας «αέρα» και κάποιας άλλης που έχει σχέση με την παραγωγή; Πάλι και εδώ δεν δίνετε καμμία εξήγηση για το εάν υπάρχει, παρ’ όλο που με τις δικές σας πράξεις και δηλώσεις πλέον λέτε ότι δεν πρέπει να περάσει η κρίση στην πραγματική οικονομία. Άρα υπάρχει πραγματική οικονομία, ενώ μέχρι να φθάσει η κρίση στο σημείο αυτό που έφθασε σήμερα λέγατε ότι δεν υπάρχει αυτή η διάκριση και κακώς γίνεται.
      Σύμφωνα με δηλώσεις στελεχών του Διεθνούς Νομισματικού Ταμείου, τα swaps και τα υπόλοιπα παράγωγα είναι σε ύψος 1.125.000.000.000.000 δολαρίων, ενώ το Α.Ε.Π. όλης της γης είναι 50.000.000.000.000 δολάρια. Άρα υπάρχει μια τεράστια διαφορά αέρα και πραγματικής οικονομίας. Επ’ αυτού του θέματος, γι’ αυτό που μιλάμε, πρέπει να δώσετε μια απάντηση. 
      Όταν ο Πρόεδρος του Λαϊκού Ορθόδοξου Συναγερμού, ο κ. Καρατζαφέρης, ήδη από το 2001-2002 ως ανεξάρτητος Βουλευτής και Πρόεδρος κόμματος μόνος του πρότεινε αυτήν ακριβώς την προστασία, πρότεινε δηλαδή να υπάρξει προστασία για τους δανειολήπτες, να προϋπάρξει προστασία από τους καταχρηστικούς όρους των τραπεζών, το μόνο που αντιμετώπιζε ήταν σκωπτικά σχόλια, ότι δεν ξέρει τι του γίνεται, ότι είναι λαϊκιστής. Σήμερα έρχεστε εσείς και υιοθετείτε αυτά τα μέτρα. Τελικά, πότε είχατε δίκιο; Εάν τότε ήταν ο Πρόεδρος του ΛΑ.Ο.Σ. λαϊκιστής, διότι πρότεινε αυτά τα οποία εσείς κάνετε σήμερα, εσείς που έρχεστε να τα εφαρμόσετε είστε υποκριτές ή κάτι άλλο; 
      Πρέπει, όμως, να ανατρέξουμε και στα αίτια. Γιατί, τελικά, είναι αναγκασμένοι οι πολίτες να έχουν όλες αυτές τις επιβαρύνσεις από τις τράπεζες; Δεν γίνεται τίποτα τυχαία. Είναι μια συμπαιγνία και σε αυτό το θέμα της Νέας Δημοκρατίας και του ΠΑ.ΣΟ.Κ., διότι το 1980 η Νέα Δημοκρατία εισάγει τον αυθαίρετο ανατοκισμό, το ΠΑ.ΣΟ.Κ. στα επόμενα χρόνια τον διατηρεί, η Νέα Δημοκρατία έρχεται την περίοδο 1990-1993 -κατά την οποία λέγονται πολλά λόγια για τα πανωτόκια, στην πράξη, όμως, δεν γίνεται το παραμικρό- και έχουμε τα προβλήματα με τις επιχειρήσεις πολλών τομέων της ελληνικής οικονομίας, το ΠΑ.ΣΟ.Κ. έρχεται κατόπιν και ενώ υπάρχει η οικονομική κρίση, επεκτείνει το δανεισμό προς τα νοικοκυριά στο μετέπειτα διάστημα της δεκαετίας του ’90 και έως τις αρχές του 2004, θεωρώντας ότι με αυτόν τον τρόπο επιτρέπει στα νοικοκυριά να διατηρούν ένα επίπεδο ζωής το οποίο δεν μπορούσε να συντηρηθεί από τα εισοδήματά τους. Αυτός ήταν ο τρόπος, με τον οποίο λύνονταν οι κοινωνικές ανάγκες, να στραφούν όλοι προς το δανεισμό, να μειωθεί το θέμα της καταστροφής της παραγωγικής υποδομής, της μεταφοράς αυτής της υποδομής στο εξωτερικό, του τεράστιου ελλείμματος του εμπορικού ισοζυγίου. Όλα αυτά τα θέματα λύθηκαν με μια φούσκα των ακινήτων. Και αυτής της φούσκας των ακινήτων, ευτυχώς, για λόγους τυχαίους και όχι προλήψεως από την πλευρά των κυβερνήσεων, δεν έχουμε ζήσει τις τραγικές επιπτώσεις. Πρέπει, όμως, να δούμε τι θα γίνει στο μέλλον. 
      Ερχόμαστε στο 2008, όπου οι συνάδελφοι του ΠΑ.ΣΟ.Κ. καταθέτουν μια πρόταση, την οποία εμείς, επειδή ακριβώς ήταν προς τη σωστή κατεύθυνση, την υπερψηφίσαμε. Γιατί, όμως, το 2008, κύριοι; Η αιτία του προβλήματος ήταν από το 1980. Κυβερνήσατε τόσα χρόνια στο μεταξύ, γιατί το 2008 ήταν η πρώτη φορά που είπατε ότι πραγματικά υπάρχει θέμα με τα κοράκια, με τους πλειστηριασμούς, με ένα σωρό άλλες ρυθμίσεις, οι οποίες οδηγούν σ’ αυτές τις καταστάσεις; 
      Τελικά, ερχόμαστε στο σημερινό νομοσχέδιο, το οποίο φυσικά δεν αντιμετωπίζει τις αιτίες του προβλήματος. Προσπαθεί να απαντήσει στα βασικά ζητήματα, αλλά επιφανειακά. 
      Υπάρχουν δύο ρυθμίσεις, τις οποίες θα μπορούσατε να κάνετε. Θα σας κάνω δύο ερωτήσεις και όποιος θέλει μπορεί να απαντήσει. Γιατί να είναι απαιτητό όλο το ποσό, όταν υπάρχει πρόβλημα σε μία ή δύο δόσεις; Γιατί επιτρέπετε να έχουν μέσα αυτόν τον όρο οι τράπεζες; Εάν κάποιος δεν μπορεί να πληρώσει για λόγους υγείας ή οτιδήποτε άλλο μία ή δύο δόσεις του δανείου του, ξαφνικά μπορεί να πληρώσει ολόκληρο το ποσό; 
      Γιατί μετά δίνετε στην τράπεζα το πάνω χέρι ούτως ώστε να εκβιάζει από την επόμενη μέρα, με αυτούς τους πλειστηριασμούς; Γιατί επιτρέπετε σε αυτό το κύκλωμα, που έχει εγκατασταθεί δυστυχώς σε όλες τις τράπεζες, να είναι ανεξέλεγκτο; Γιατί, εφόσον είναι τόσο υψηλότερο της τάξης του 16%, 17%, 18% το επιτόκιο της πιστωτικής κάρτας, εσείς επιτρέπετε και επιτόκιο υπερημερίας; Μα, ακριβώς γι’ αυτό το λόγο δεν είναι τόσο υψηλό το επιτόκιο, για να καλύπτει αυτούς τους κινδύνους; Γιατί επιτρέπετε και πρόσθετο επιτόκιο υπερημερίας, ανατοκισμούς τόκων σε μηνιαία βάση κ.λπ., τα οποία όλα αυτά οδηγούν τελικά σε αυτές τις καταστάσεις; Και γιατί στο συγκεκριμένο νομοσχέδιο βάζετε τον όρο στο πρώτο άρθρο, ότι αν είναι μοναδική η προσφορά, γίνεται δεκτή ακόμη κι αν αυτός που δίνει την προσφορά δεν είναι παρών; Δηλαδή τι δημιουργούμε; Δημιουργούμε μια βιομηχανία κάποιων οι οποίοι μοιράζουν φακέλους οπουδήποτε. Δηλαδή, βιομηχανοποιείτε τη διαδικασία αυτών που λέμε «κοράκια». Αυτό κάνει το νομοσχέδιό σας.
      Είναι προφανές ότι το νομοσχέδιο είναι ένα φύλλο συκής και δεν μπορεί να κρύψει τη γύμνια της δικής σας οικονομικής πολιτικής, γι’ αυτό και το καταψηφίζουμε.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε.
      Ο κ. Μπούγας έχει το λόγο.
      ΙΩΑΝΝΗΣ ΜΠΟΥΓΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, για άλλη μία φορά καταδεικνύεται το πρόβλημα αξιοπιστίας και η υποκρισία, θα έλεγα, των κομμάτων της Αντιπολίτευσης, ιδιαίτερα του ΠΑ.ΣΟ.Κ., διότι έρχεται και καταψηφίζει επί της αρχής ένα νομοσχέδιο το οποίο αναμφισβήτητα εισάγει μέτρα ανακούφισης των δανειοληπτών, όχι γι’ αυτά τα οποία προβλέπει, όχι για τις ρυθμίσεις τις οποίες εισάγει, αλλά για εκείνα που κατά την εκτίμηση των Βουλευτών της Αξιωματικής Αντιπολίτευσης δεν προβλέπει και που σήμερα οι Βουλευτές της Αξιωματικής Αντιπολίτευσης, με έναν τρόπο μαξιμαλιστικό, θα έλεγα, εισηγούνται σε μία πρόταση νόμου την οποία προτείνουν, εάν και οι ίδιοι είχαν τη δυνατότητα κατά το παρελθόν, σε νομοθετήματα των κυβερνήσεών τους, να τα προβλέψουν και να τα ρυθμίσουν.
      Ένα μόνο θα πω: Η τελευταία τροποποίηση από Κυβέρνηση ΠΑ.ΣΟ.Κ. έγινε το 2001. Δεν είχατε τότε, κυρίες και κύριοι συνάδελφοι, την ευαισθησία να αυξήσετε την τιμή πριν της προσφοράς, την οποία διατηρήσατε στο ήμισυ της εκτιμηθείσας αξίας του ακινήτου και σήμερα έρχεστε, σε μία επίδειξη υποκριτικής ευαισθησίας, να μας πείτε ότι τάχα οι ρυθμίσεις του εισηγούμενου σχεδίου νόμου, είναι ανεπαρκείς.
      Κυρίες και κύριοι συνάδελφοι, καθήκον κάθε πολιτείας, για να μπορέσει να έχει ένα υγιές χρηματοπιστωτικό σύστημα, είναι η διαμόρφωση ενός λειτουργικού θεσμικού πλαισίου, ικανού να ισορροπεί ανάμεσα στην ανάγκη αφενός προστασίας των συμφερόντων των καταθετών και δανειοληπτών, κυρίως έναντι των καταχρηστικών όρων των τραπεζών, και αφ’ ετέρου στην ανάγκη διασφάλισης και φερεγγυότητάς του. 
      Η πρόσφατη κρίση που εκδηλώθηκε στις Η.Π.Α., ως κατάρρευση τίτλων στεγαστικών δανείων μειωμένης εξασφάλισης, επηρεάζει την Ευρώπη κυρίως ως κρίση εμπιστοσύνης και συνεπακόλουθα κρίση ρευστότητας μεταξύ των τραπεζών. Αρκεί, όμως, αυτή η κρίση εμπιστοσύνης να οδηγήσει σε ύφεση την πραγματική οικονομία. Όλα αυτά συμβαίνουν επειδή η απροθυμία των τραπεζών να δανείζουν η μία την άλλη προκαλεί επιφυλακτικότητα να χορηγήσουν δάνεια στις επιχειρήσεις και στους καταναλωτές, άρα να χρηματοδοτήσουν παραγωγικές επενδύσεις αφ’ ενός και αφ’ ετέρου την ιδιωτική κατανάλωση. Έτσι, η έλλειψη ρευστότητα επηρεάζει την πραγματική οικονομία, η οποία πλήττεται, επιπροσθέτως, από την οικονομική ανασφάλεια των πολιτών, την απροθυμία τους να ξοδέψουν χρήματα και τον περαιτέρω περιορισμό της ιδιωτικής κατανάλωσης.
      Τα μέτρα τα οποία πρόσφατα ελήφθησαν στο ECOFIN, αλλά και στη Συνάντηση Κορυφής του EUROGROUP, μπορούν σταδιακά να αποκαταστήσουν την κλονισμένη εμπιστοσύνη του χρηματοπιστωτικού συστήματος και να οδηγήσουν στην υπέρβαση της κρίσης πριν αυτή πλήξει την πραγματική οικονομία. Επομένως είναι μέτρα προς το συμφέρον όλων. Μέτρα προς το συμφέρον των τραπεζικών ιδρυμάτων, ασφαλώς, των επιχειρήσεων, αλλά και μέτρα υπέρ των δανειοληπτών και των καταθετών. Άλλωστε, η οικονομία της αγοράς δεν είναι οικονομία ασύδοτη, αλλά επιδέχεται κρατικής παρέμβασης, όταν αυτό απαιτεί το δημόσιο συμφέρον. 
      Η εθνική μας οικονομία αναμφισβήτητα επηρεάζεται από τη διεθνή κρίση εξ αιτίας των συνεπειών της στην πραγματική οικονομία, όχι, όμως, λόγω της εμπλοκής των ελληνικών τραπεζών στην αγορά των λεγόμενων «τοξικών» ομολόγων. Οι ελληνικές τράπεζες, όπως είναι σε όλους γνωστό, παρουσιάζουν αυξημένη κερδοφορία, υψηλή κεφαλαιακή επάρκεια και ανάπτυξη η οποία βασίστηκε στην επέκταση του κύκλου των εργασιών τους βάσει της προσέλκυσης περισσότερων πελατών και της δανειοδότησης της πελατείας τους με χρήματα τα οποία προέρχονται από δικούς τους πόρους, δηλαδή από τις αποταμιεύσεις των καταθετών τους.
      Το χρηματοπιστωτικό σύστημα της χώρας, επομένως, δεν απειλείται από τη διεθνή κρίση η οποία έπληξε κατά βάση επενδυτικές και όχι εμπορικές τράπεζες.
      Όμως, θα πρέπει να θυμίσω, διότι δεν πρέπει να παραγνωρίζεται, ότι η Κυβέρνηση της Νέας Δημοκρατίας έγκαιρα από το 2004 που είχε την ευθύνη της διακυβέρνησης, καλούμενη να αντιμετωπίσει τις συνέπειες της χρηματιστηριακής κρίσης των ετών 1999, 2000, θέσπισε για την προστασία του συστήματος μια πλειάδα σημαντικών νόμων για την εξυγίανση της κεφαλαιαγοράς και την αποτελεσματική εποπτεία του τραπεζικού συστήματος.
      Θυμίζω το ν. 3340/2005 για την προστασία της κεφαλαιαγοράς, το ν. 3401/2005 για το ενημερωτικό δελτίο δημόσιας προσφοράς κινητών αξιών, τους ν. 3455 και 3458 για την εποπτεία και εξυγίανση των πιστωτικών ιδρυμάτων. Επίσης, θυμίζω το ν. 3586/2007 με τον οποίο για πρώτη φορά καθορίστηκε το θεσμικό πλαίσιο επενδύσεων και αξιοποίησης φορέων κοινωνικής ασφάλισης. Αυτοί οι νόμοι επέτρεψαν την αξιοποίηση των αποθεματικών των ταμείων αφενός και τη διασφάλιση και προστασία του συστήματος αφ’ ετέρου.
      Από την άλλη πλευρά, όπως επίσης είναι γνωστό, η υγεία του χρηματοπιστωτικού τομέα προϋποθέτει τη δυνατότητα των δανειοληπτών να ανταποκρίνονται  ασφαλώς στις υποχρεώσεις που αναλαμβάνουν αλλά και την προστασία τους εκ μέρους κυρίως της πολιτείας έναντι αθέμιτων πρακτικών που ακολουθούν τα τραπεζικά ιδρύματα. Και προς τον σκοπό αυτό, δηλαδή της προστασίας των καταναλωτών από αθέμιτες και καταχρηστικές πρακτικές, η Κυβέρνηση έλαβε έγκαιρα και δραστικά μέτρα.
      Θυμίζω το νόμο για τη ρύθμιση των πανωτοκίων, τον έλεγχο και τις κυρώσεις για αθέμιτες τραπεζιτικές πρακτικές όπως εναρμονισμένες πρακτικές και καταχρηστικοί όροι γενικών συναλλαγών, την προσαρμογή για την προστασία των καταναλωτών στις εξελίξεις του Ευρωπαϊκού  Δικαίου με το ν. 3587/07. Και τώρα, με τη συζήτηση του παρόντος σχεδίου νόμου στην Εθνική Αντιπροσωπεία, επεκτείνεται η προστασία των δανειοληπτών και στο κρίσιμο πεδίο της αναγκαστικής εκτέλεσης.
      Δεν θα υπεισέλθω -αυτό θα το κάνω κατά τη συζήτηση των άρθρων- στις επιμέρους ρυθμίσεις. Όμως, θέλω από τώρα να επισημάνω κύριε Υπουργέ, δύο ζητήματα που τα θεωρώ σημαντικά. Το πρώτο είναι το εδάφιο 3 του άρθρου 5 το οποίο μπορεί να δημιουργήσει προβλήματα και να ακυρώσει την εισηγούμενη για τους δανειολήπτες προστασία και αυτό διότι ο δανειολήπτης εάν αναγκαστεί, ασκώντας ανακοπή, να αποδείξει ότι βρίσκεται σε ανυπαίτια αδυναμία πληρωμής, τότε θα περιέλθει σε μια δυσχερέστατη θέση.
      Προτείνω να απαλειφθεί το εδάφιο 3 και στην ανακοπή, την οποία θα ασκήσει ο δανειολήπτης, η τράπεζα με ένσταση καταχρηστικότητος να μπορεί να αποδείξει ότι ο ίδιος καταχρηστικά δεν εκπληρώνει την οφειλή του. 
      Και τέλος μια παρατήρηση που αφορά τη μεταβατική διάταξη. Οι ρυθμίσεις του εισηγούμενου σχέδιου νόμου εφαρμόζονται για το μέρος της αναγκαστικής εκτέλεσης το οποίο ακόμη δεν έχει ολοκληρωθεί. Όμως εδώ κινδυνεύουμε να έχουμε μια ανεπιεική ρύθμιση. Με την κατασχετήρια έκθεση ή την περίληψή της να έχει κοινοποιηθεί για ποσό 2/3 της αξίας του ακινήτου και αυτό να είναι το ποσό με βάση του οποίου θα εκπλειστηριαστεί. Γι’ αυτό προτείνω κύριε Υπουργέ, να υπάρχει η δυνατότητα, εάν δεν έχει χαθεί η προθεσμία ανακοπής του 954, ΚΠολΔ να μπορούν οι οφειλέτες να ασκούν ανακοπή για τη διόρθωση της κατασχετήριας έκθεσης έτσι ώστε το ποσό να ανταποκρίνεται στην πλήρη αντικειμενική αξία του ακινήτου.
      Κατά τα λοιπά νομίζω ότι είναι ένα νομοθέτημα το οποίο πράγματι προστατεύει τους καταναλωτές, αφ’ ετέρου δε εγγυάται και τη διασφάλιση των τραπεζών να μπορούν να δίνουν δάνεια για να προχωρήσει η οικονομία. 
      Ευχαριστώ πολύ κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει η συνάδελφος κυρία Κατσέλη.
      ΛΟΥΚΑ ΚΑΤΣΕΛΗ: Κύριε συνάδελφε, υποκριτική ευαισθησία δεν είναι να τροποποιείς και να βελτιώνεις προηγούμενες ρυθμίσεις επειδή δεν δούλεψαν ή δεν ήταν επαρκείς. Το πρόβλημα είναι να μην ακούς, να μη μαθαίνεις, να μην προβλέπεις, να παίρνεις μέτρα προς τη λάθος κατεύθυνση. Και δυστυχώς αυτό κάνει η κυβέρνηση. 
      Η πρόσφατη κρίση στις διεθνείς χρηματοπιστωτικές αγορές επιβαρύνει ήδη την κακή κατάσταση της οικονομίας και έχει δημιουργήσει αγαπητοί συνάδελφοι ήδη μια κατάσταση πιστωτικής ασφυξίας για τα νοικοκυριά και τις επιχειρήσεις. Στις μέρες μας τα δάνεια προς τις επιχειρήσεις έχουν σταματήσει ή δίνονται με το σταγονόμετρο. Η κατάσταση στην αγορά, όπως επιβεβαιώνουν οι ίδιοι οι ιδιοκτήτες μικρών και μεσαίων επιχειρήσεων, είναι τραγική. Το επιτόκιο που πληρώνουν είναι περίπου δύο με τρεις ποσοστιαίες μονάδες υψηλότερο από τις μεγάλες επιχειρήσεις. Το κόστος άσκησης της δραστηριότητάς τους έχει γίνει πλέον απαγορευτικό και κινδυνεύουν με κλείσιμο. Ήδη έχουμε περιπτώσεις μεγάλων κατασκευαστικών εταιρειών οι οποίες σήμερα δεν μπορούν να αντλήσουν νέα δάνεια. Ακόμα και εγκεκριμένα δάνεια έχουν σταματήσει. 
      Υπάρχει πρόβλημα στην αγορά, κυρίες και κύριοι συνάδελφοι, και ακούσαμε τον Υπουργό σήμερα να μιλά για τη νομοθετική ρύθμιση που θα φέρει στη Βουλή μία εβδομάδα μετά την εξαγγελία των μέτρων. Και ρωτάω: Γιατί τέτοια καθυστέρηση; Όλες οι άλλες χώρες έχουν ήδη καταθέσει νομοθετικές ρυθμίσεις. Τι περιμένετε, κύριοι της Κυβέρνησης; 
      Την ίδια στιγμή όχι μόνον καθυστερεί η νομοθετική ρύθμιση στην οποία έχουμε συγκεκριμένες προτάσεις να κάνουμε, αλλά η Κυβέρνηση παρακολουθεί τελείως αμήχανη τις εξελίξεις και λέει ότι συνεχίζει να έχει την ίδια οικονομική πολιτική που από το 2004 έχει φέρει την οικονομία σε τέτοιο αδιέξοδο. Όταν οι περισσότερες άλλες χώρες εδώ και καιρό έπαιρναν μέτρα στήριξης της παραγωγικής τους βάσης, η Κυβέρνηση κατάργησε το αφορολόγητο πριν ένα μήνα για ελεύθερους επαγγελματίες και μικρομεσαίες επιχειρήσεις και αύξησε το φορολογικό βάρος για τα μεσαία εισοδηματικά στρώματα με την αύξηση του Φ.Π.Α., τους φόρους κατανάλωσης, την επιβολή του ενιαίου τέλους ακινήτων. Τη στιγμή που η αγοραστική δύναμη των νοικοκυριών θα έπρεπε όσο ποτέ άλλοτε να στηριχθεί η κυβέρνηση για το 2009 φορτώνει τους φορολογούμενους με 7,4 δισεκατομμύρια περισσότερους φόρους που πέφτουν και πάλι πάνω στις πλάτες των χαμηλών και μεσαίων εισοδηματικών στρωμάτων. Όταν η παραγωγική μας βάση έπρεπε τώρα όσο ποτέ άλλοτε να ενισχυθεί, η Κυβέρνηση προχωρά να μειώσει τις δημόσιες επενδύσεις κατά άλλο ένα δισεκατομμύριο, να σταματήσει ουσιαστικά το Δ΄  Κοινοτικό Πλαίσιο Στήριξης, το ΕΣΠΑ 2007-2013 που τώρα δεν θα ξεκινήσει παρά στο τέλος του 2009. Όταν όλες οι άλλες χώρες παίρνουν μέτρα ανακούφισης των ασθενέστερων και των πιο ευάλωτων ομάδων, η Κυβέρνηση όχι μόνον αυξάνει τις ανισότητες με τη φορολογική της πολιτική, όχι μόνον δεν υιοθετεί καμμία από τις δικές μας προτάσεις, αλλά κινδυνολογεί για το ένα δισεκατομμύριο ευρώ που δίνουμε εμείς με το επίδομα θέρμανσης, με το έκτακτο επίδομα αλληλεγγύης και με την επιστροφή του Φ.Π.Α. στους αγρότες. 
      Τι θα έπρεπε να κάνει μία σοβαρή κυβέρνηση; Μία σοβαρή κυβέρνηση θα έπρεπε κάτω από τις σημερινές συνθήκες πρώτον να καταθέσει αμέσως τη νομοθετική ρύθμιση για την παροχή ρευστότητας προς τις τράπεζες με κανόνες όμως και όρους που θα στηρίζουν την πραγματική οικονομία. Και αυτή είναι η βασική μας ένσταση στα όσα έχει εξαγγείλει η κυβέρνηση. Δεύτερον, όπως προτείναμε και πρότεινε χθες ο Πρόεδρός μας, μία υπεύθυνη κυβέρνηση θα έπρεπε να υιοθετήσει το παράδειγμα άλλων χωρών και να δημιουργήσει ένα ταμείο αναχρηματοδότησης τραπεζών που θα λειτουργεί υπό την εποπτεία της Τραπέζης της Ελλάδος και του Υπουργείου Οικονομικών, το οποίο θα ζητήσει από τις τράπεζες να παρέχουν ως εξασφαλίσεις προς αυτό το ταμείο νέα ή αναχρηματοδοτούμενα δάνεια προς την ελληνική οικονομία, προς μικρομεσαίες και εξαγωγικές επιχειρήσεις. Το ζητούμενο, κυρίες και κύριοι συνάδελφοι, είναι να στηριχθεί η πραγματική οικονομία. Μία σοβαρή κυβέρνηση θα μπορούσε ακόμα και να προχωρήσει σε αναστολή των διαδικασιών αναγκαστικής εκτέλεσης για ένα διάστημα δύο ετών για όλα τα δάνεια που έχουν καθ’ οιονδήποτε τρόπο εκχωρηθεί ή μεταβιβαστεί. Οπωσδήποτε, όμως, μία σοβαρή κυβέρνηση θα έπρεπε να δώσει τη δυνατότητα και κίνητρα στις τράπεζες να προχωρήσουν σε διακανονισμούς και αναχρηματοδότηση των δανείων με ευνοϊκούς όρους. 
      Η Kυβέρνηση δίνει, τουλάχιστον ως προς τις εξαγγελίες της, μια λευκή επιταγή στις τράπεζες χωρίς να τις συνδέει με την πραγματική οικονομία και αυτό είναι το πρόβλημα και αυτό είναι που μας διαφοροποιεί από τη δική σας πολιτική.
      Μέσα σε αυτήν την κατάσταση συζητάμε σήμερα αυτό το νομοσχέδιο, το οποίο είναι ήδη ξεπερασμένο από τις εξελίξεις που τρέχουν και τις οποίες η Κυβέρνηση αδυνατεί πλέον να παρακολουθήσει. Η κατάσταση σε πολλά  νοικοκυριά είναι τραγική. Τα επιτόκια στα δάνεια και τις κάρτες αυξάνονται. Για τις πιστωτικές κάρτες μιλάμε για επιτόκια της τάξης του 20% για μεγάλες ομάδες δανειοληπτών, ενώ οι δανειολήπτες επιβαρύνονται ακόμα από πρόσθετες χρεώσεις για ανάληψη μετρητών από τα αυτόματα ταμειακά μηχανήματα. Υπάρχει μεγάλος κίνδυνος στο μέλλον καθώς μειώνεται το εισόδημά τους πολλά νοικοκυριά να μην μπορούν να εξυπηρετήσουν πια τις δανειακές τους υποχρεώσεις, περισσότερα νοικοκυριά να μην μπορούν να το κάνουν αυτό, με αποτέλεσμα να μπούμε σε ένα φαύλο κύκλο οικονομικής επιβράδυνσης, πρόσθετων επισφαλειών,  μείωσης καταθέσεων και τελικά μείωσης της ίδιας της κεφαλαιακής επάρκειας των τραπεζών. Γι’ αυτό πρέπει να αλλάξει η πολιτική. 
      Περιμέναμε εν μέσω της χρηματοπιστωτικής κρίσης ένα νομοσχέδιο το οποίο θα στήριζε πραγματικά τους δανειολήπτες. Αντ’ αυτού έχουμε ένα νομοσχέδιο το οποίο απλώς υιοθετεί -και μάλιστα με λάθος τρόπο- δύο από τις προτάσεις μας και δεν κάνει τίποτε άλλο. Ο εισηγητής μας αλλά και εισηγητές από άλλα κόμματα σας είπαν πώς πρέπει αυτά τα δύο άκρα να διορθωθούν, ώστε τουλάχιστον να είναι εφαρμόσιμο. Καταθέτουμε πέντε τροπολογίες για την ενίσχυση των δανειοληπτών. Ζητάμε πάνω απ’ όλα να μπει τέλος στα  πανωτόκια, όσον αφορά στις συμβάσεις στεγαστικών,  καταναλωτικών δανείων και πιστωτικών καρτών και να καθιερωθεί ως ανώτατο όριο οφειλής του δανειολήπτη το διπλάσιο του χορηγηθέντος κεφαλαίου. Ζητάμε να μπει τέλος στις καταχρηστικές πρακτικές των εισπρακτικών εταιρειών. Ζητάμε να μπει τέλος στις αδικαιολόγητες καταχρηστικές χρεώσεις των δανείων και των πιστωτικών καρτών. Ζητάμε να διασφαλιστεί η διαφάνεια στη διαμόρφωση του κυμαινόμενου επιτοκίου και ζητάμε να κατοχυρωθεί το δικαίωμα του δανειολήπτη για πρόωρη εξόφληση του δανείου. Αυτά είναι τα ελάχιστα μέτρα στήριξης των δανειοληπτών, είναι ελάχιστα μέτρα που στηρίζουν την πραγματική οικονομία και γι’ αυτό δεν μπορούμε να ψηφίσουμε το νομοσχέδιο επί της αρχής στη σημερινή του μορφή. 
      Πάνω απ’ όλα, όμως, είναι η ώρα ανατροπής της πολιτικής της Κυβέρνησης, είναι η ώρα υιοθέτησης μιας άλλης εναλλακτικής οικονομικής πολιτικής που θα στηρίζει τα μεσαία και χαμηλά στρώματα για να βγούμε από το σημερινό αδιέξοδο. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει η κ. Περλεπέ-Σηφουνάκη. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κυρία Πρόεδρε.
      Κυρίες και κύριοι συνάδελφοι, χρειάστηκε να φθάσει ο κόμπος στο χτένι και η θηλιά στο λαιμό για να εξαγγείλει η Κυβέρνηση κάποια μέτρα για τους δανειολήπτες. Βέβαια, τα γεγονότα των τελευταίων εβδομάδων, ανάγκασαν το οικονομικό επιτελείο να επεκταθεί και σ’ άλλα ζητήματα που αιωρούνται ως δαμόκλεια σπάθη πάνω από τα κεφάλια των πολιτών. Αναφέρομαι στις εγγυήσεις των καταθέσεων και τις λοιπές ρυθμίσεις που προβλέπονται στις κυβερνητικές τροπολογίες. Είναι φανερό όμως ότι τα μέτρα αυτά υπολείπονται από τις ανάγκες και τις περιστάσεις, δεν απαντούν στα μεγάλα προβλήματα που έχουν να κάνουν με τα χρήματα των πολιτών ούτε με τις εν γένει συναλλαγές τους με τις τράπεζες. 
      Όσον αφορά την παγκόσμια κρίση, υπήρχαν μηνύματα, υπήρχαν διάφορα γεγονότα πριν αυτή ξεσπάσει στο βαθμό που εξελίσσεται σήμερα, αλλά η Κυβέρνηση δεν είχε  πάρει είδηση τίποτα. Η πετρελαϊκή κρίση ήταν σειρήνα και όχι απλώς καμπανάκι, κάποιοι φαίνεται όμως ότι δεν έχουν αυξημένη την αίσθηση της ακοής ή κάνουν πως δεν ακούνε. Θυμίζω την γνωστή περιγραφή για το διπλανό χωριό που καίγεται, για τη διπλανή συνοικία που καίγεται, για το σπίτι του διπλανού που έχει πάρει φωτιά, αλλά ο κάτοικος του μοναδικού σπιτιού που δεν έχει γίνει ακόμα στάχτη μονολογεί: «Ευτυχώς, το δικό μου σπίτι είναι εντάξει».
      Εμείς τα λέγαμε, φωνάζαμε για τα δομημένα ομόλογα και τα επενδυτικά σκουπίδια των χρυσοδάκτυλων της νεοφιλελεύθερης οικονομίας. Δυστυχώς «χρυσά παιδιά» δεν υπάρχουν μόνο στην άλλη άκρη του Ατλαντικού, στα μεγάλα χρηματιστήρια και στις ξένες τράπεζες, αλλά βρίσκονται και εδώ. 
      Παγίδευσαν πολλούς συμπολίτες μας. Διασπάθισαν τα χρήματα των ταμείων των ασφαλισμένων. Η χρηματοοικονομική κρίση δεν μπορεί να κρύψει τις ευθύνες της Κυβέρνησης για την οικονομική διαχείριση που έκανε μέχρι σήμερα. 
      Η αδυναμία να κλείσει ο περυσινός προϋπολογισμός, που επικαλέστηκε η Νέα Δημοκρατία για να πάμε σε εκλογές, ήταν απότοκο της πολιτικής της, της πολιτικής που μας επέβαλε την επιτήρηση, της πολιτικής που φόρτωσε και φορτώνει τους πολίτες μας με χρέη, της πολιτικής της φοροεπιδρομής στα χαμηλά και μεσαία εισοδήματα.
      Τα φορολογικά μέτρα που ψηφίσατε, κύριοι συνάδελφοι της Νέας Δημοκρατίας, πριν από λίγο καιρό, εκτός από αβάσταχτο βάρος για τους πολίτες, θα αποδειχθούν δυστυχώς κι ένας αξεπέραστος σκόπελος για την οικονομική ανάπτυξη. 
      Σε περιόδους κρίσης και έλλειψης ρευστότητας στην αγορά, ούτε οι πιο ακραίες νεοφιλελεύθερες κυβερνήσεις δεν παίρνουν τέτοια μέτρα. Όμως, εσείς το κάνατε και αυτό. Σήμερα που έσπασαν οι φούσκες, τώρα που ο κίνδυνος για ντόμινο καταρρεύσεων είναι συνεχής, τώρα παίρνετε κάποια μέτρα. 
      Το νομοσχέδιο για τους δανειολήπτες έπρεπε να είχε συζητηθεί πριν από καιρό. Όταν όμως το ΠΑ.ΣΟ.Κ. κατέθετε και ξανακατέθετε σχετικές προτάσεις νόμων, εσείς τις απορρίπτατε. Όταν πλέον ο δανεισμός των πολιτών και των νοικοκυριών έπιασε κορυφή, εσείς ακόμα μιλούσατε για αυτορρύθμιση της αγοράς. 
      Οι μόνοι όμως που αυτορρυθμίζονταν τα τελευταία πέντε χρόνια –σύμφωνα, βέβαια, με τα συμφέροντά τους- ήταν οι τραπεζίτες. Τα μπόνους των στελεχών των τραπεζών αυξάνονται με ιλιγγιώδη ρυθμό, χωρίς εποπτικό έλεγχο από τις αρμόδιες αρχές. Τα ψιλά γράμματα στις συμβάσεις δανείων γινόντουσαν όλο και μικρότερα, όλο και περισσότερα. 
      Μόνο τα ειδοποιητήρια για τις κατασχέσεις ήταν γραμμένα με κεφαλαία, όπως και οι χρεωστικοί λογαριασμοί για τους πολίτες, «δόση οφειλής σας τόσο, πληρωτέο μέχρι την τάδε του μηνός», πάντα με μεγάλα καθαρά γράμματα. Όποιος δεν έχει να πληρώσει, εκτός από τις συνέπειες, αντιμετωπίζει και την πίεση, σε βαθμό τραμπουκισμού, από τις εντεταλμένες εταιρείες που παίρνουν τηλέφωνο και απειλούν τους πολίτες που καθυστέρησαν να πληρώσουν τη δόση τους. 
      Με τις ρυθμίσεις του νομοσχεδίου, δυστυχώς, το δίχτυ προστασίας που υποτίθεται ότι μπαίνει στους δανειολήπτες είναι τρύπιο. Μόνο λίγοι καλύπτονται, αλλά οι πολλοί παραμένουν χωρίς ασπίδα προστασίας στο χρηματοοικονομικό τομέα. 
      Εμείς λέμε όχι στις ανεξέλεγκτες κατασχέσεις κατοικιών. Ζητάμε την απαγόρευση κατάσχεσης της κύριας κατοικίας. Ζητάμε να έχει τη δυνατότητα ο οφειλέτης να ζητά ανακοπή της κατάσχεσης, τουλάχιστον, μέχρι πέντε μέρες πριν τον πλειστηριασμό. Θέλουμε να διαφυλάξουμε την αξία των περιουσιακών στοιχείων του πολίτη. Γι’ αυτό δεν πρέπει να πωλείται σε πλειστηριασμό κανένα ακίνητο σε αξία μικρότερη από την αντικειμενική του, όσες φορές κι αν γίνει ο πλειστηριασμός. 
      Πρέπει να σταματήσουν οι αθέμιτες πρακτικές τραπεζών προς τους δανειολήπτες. Η συνολική οφειλή τους να μη μπορεί να υπερβεί το διπλάσιο του ύψους των δανείων που έχουν λάβει και όχι μόνο για τα δάνεια πρώτης κατοικίας, αλλά και για τα καταναλωτικά και για τις πιστωτικές κάρτες. Πρέπει να μπορούν να καταγγέλλουν τη σύμβαση δανείου οποτεδήποτε, όταν πρόκειται για δάνειο με κυμαινόμενο επιτόκιο. 
      Έχει υποχρέωση η Κυβέρνηση να εξασφαλίσει τη διαφάνεια στη διαμόρφωση ενός κυμαινόμενου επιτοκίου. Όταν πέφτει το επιτόκιο αναφοράς, να προσαρμόζεται ανάλογα και το στεγαστικό δάνειο. Πρέπει να σταματήσουν οι αδιαφανείς χρεώσεις από τις τράπεζες και τα απαράδεκτα πανωτόκια.
      Κυρίες και κύριοι συνάδελφοι, η Κυβέρνηση ανακοίνωσε και προωθεί μέτρα για τη στήριξη του χρηματοοικονομικού συστήματος στην Ελλάδα. Δίνει 28.000.000.000 ευρώ στις τράπεζες. Δεν μπορεί όμως οι τράπεζες να στηριχθούν με «λευκή» επιταγή από τον Έλληνα φορολογούμενο. Πρέπει να διασφαλιστεί ότι η ρευστότητα αυτή δεν θα χρησιμοποιηθεί για κερδοσκοπικούς σκοπούς και αδιαφανείς τοποθετήσεις. Πρέπει τα χρήματα αυτά να ενισχύσουν ουσιαστικά την απρόσκοπτη δανειοδότηση των μικρομεσαίων επιχειρήσεων, των επαγγελματιών και της οικοδομικής δραστηριότητας που σήμερα έχει καταρρεύσει μέσω των στεγαστικών δανείων.
      Πρέπει να διασφαλιστεί το δημόσιο συμφέρον. Οι πολίτες δεν πρέπει σε καμμία περίπτωση να σηκώσουν πρόσθετα βάρη, αλλά πρέπει αντίθετα να αποκτήσουν σημαντικό μέρισμα από τη στήριξη του χρηματοπιστωτικού συστήματος. 
      Βέβαια, μέχρι τώρα τίποτα δεν δείχνει ότι θα συμβεί κάτι τέτοιο. Το ταμείο κατά της φτώχειας δεν έχει δώσει ούτε 1 ευρώ στους έχοντες ανάγκη. 
      Με τα μόλις 100.000.000 ευρώ που υποτίθεται ότι βρήκε η Κυβέρνηση για το ταμείο της, ακόμη δεν έχει διοχετεύσει ούτε 1 ευρώ σε κανένα. Και μόνο από αυτό φαίνεται ότι το ενδιαφέρον της είναι υποκριτικό. Επιμένετε νεοφιλελεύθερα για τους λίγους. Εμείς παλεύουμε και υπερασπιζόμαστε τα συμφέροντα των πολλών, τα πραγματικά συμφέροντα των πολιτών για να πάει η οικονομία μπροστά και για να προοδεύσει η χώρα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου):  Η κ. Ξενογιαννακοπούλου έχει το λόγο.
      ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Αγαπητοί συνάδελφοι, το νομοσχέδιο που συζητάμε σήμερα που έχει τον τίτλο «Προστασία των δανειοληπτών», είναι ένα νομοσχέδιο αποσπασματικό, ανεπαρκές και έρχεται πάρα πολύ  καθυστερημένα. Είναι αποσπασματικό γιατί έρχεται να αντιμετωπίσει ορισμένες πτυχές. Είναι ανεπαρκές γιατί δεν μπορεί να αντιμετωπίσει το τεράστιο ζήτημα της υπερχρέωσης, που δυστυχώς βλέπουμε συνεχώς να διογκώνεται στην ελληνική οικονομία σε κάθε ελληνική οικογένεια. Είναι μείζον πρόβλημα και το ζούμε αυτά τα χρόνια. Δεν οφείλεται στην διεθνή κρίση αλλά στις πολιτικές που ασκήθηκαν όλα αυτά τα χρόνια, σε συγκεκριμένες εισοδηματικές πολιτικές, σε συγκεκριμένες αντιλήψεις τραπεζών που έδωσαν το βάρος και την προτεραιότητα στα καταναλωτικά δάνεια, αλλά και στους όρους με τους οποίους τα έδιναν. 
      Φυσικά έρχεται με πολύ μεγάλη καθυστέρηση. Όταν εμείς ήρθαμε ως κοινοβουλευτική ομάδα και φέραμε τις προτάσεις μας πριν από μερικούς μήνες ήδη υπήρχαν, οι ενδείξεις για μια ευρύτερη διεθνή κρίση την οποία τώρα η οικονομία στη χώρα μας αρχίζει να την υφίσταται. Και έρχεται η κρίση και βρίσκει την ελληνική οικονομία κυριολεκτικά εξασθενημένη από τις δικές σας πολιτικές και μόνο. 
      Συνεπώς παρά το ότι ακούσαμε τον κύριο Πρωθυπουργό πριν από μία εβδομάδα στις Βρυξέλλες, να λέει αυτάρεσκα, ότι αισθάνεται πάρα πολύ ισχυρός και ότι θεωρεί ότι η οικονομική πολιτική που ασκεί η Κυβέρνηση της Νέας Δημοκρατίας τα τελευταία χρόνια είναι ιδιαίτερα επιτυχημένη και γι’ αυτό θα συνεχίσει την ίδια πολιτική, η πραγματικότητα είναι ότι κανένας Έλληνας πολίτης δεν αισθάνεται ισχυρός. Ο Έλληνας πολίτης ζει στην ανασφάλεια και στην αβεβαιότητα όπως και στο σύνολό της η ελληνική κοινωνία. 
      Αυτήν τη στιγμή μιλάμε για τη καρδιά του προβλήματος, μιλάμε για την υπερχρέωση, για τους δανειολήπτες και το πώς μπορούμε να στηρίξουμε αποτελεσματικά την ελληνική οικογένεια, τον εργαζόμενο, τον επαγγελματία και τίθενται τρία κρίσιμα ερωτήματα: Το πρώτο κρίσιμο ερώτημα σ’ αυτήν την περίοδο της γενικευμένης εγχώριας και διεθνούς κρίσης είναι τελικά, ποιοι και πώς μπορούν να εγγυηθούν την έξοδο απ’ αυτήν την κρίση. Σίγουρα δεν μπορούν να την εγγυηθούν εκείνες οι πολιτικές δυνάμεις και στη συγκεκριμένη περίπτωση η Κυβέρνηση της Νέας Δημοκρατίας, που είναι συνυπεύθυνη για τη δημιουργία και το βάθεμα αυτής της κρίσης και συνεχίζει με τις επιλογές της προς την ίδια κατεύθυνση.
      Το δεύτερο κρίσιμο ερώτημα που τίθεται, είναι ποιος θα σηκώσει τελικά το βάρος για την έξοδο απ’ αυτήν την κρίση, γιατί η έως τώρα εμπειρίας μας από τις πολιτικές σας και τις προτάσεις σας, όπως τις παρουσιάζετε αποσπασματικά, χωρίς συγκεκριμένες εγγυήσεις –αναφέρθηκαν προηγουμένως η κ. Κατσέλη και ο εισηγητής μας- όπως φαίνεται το βάρος, δυστυχώς, θα κληθούν να το πληρώσουν πάλι οι εργαζόμενοι επαγγελματίες, η πλειονότητα του ελληνικού λαού. Και με αφορμή την κρίση, θα ξαναγίνει μία ακόμα χειρότερη κοινωνικά άδικη αναδιανομή. 
      Άρα, το τρίτο είναι το κρίσιμο ερώτημα. Ποιες δηλαδή, είναι εκείνες οι πολιτικές, ποια είναι εκείνα τα μέτρα, που μπορούν κυριολεκτικά να στηρίξουν αυτήν τη στιγμή τον εργαζόμενο, τον επαγγελματία, την ελληνική οικογένεια. 
      Εκεί, λοιπόν, χρειάζεται μια άλλη πολιτική η οποία, όπως αναφέρθηκε και από τους προηγούμενους συναδέλφους, πρέπει σε αντίθεση του απλά να δίνει μια λευκή επιταγή στις τράπεζες –όπως ακούσαμε και τον κύριο Υπουργό προηγουμένως να μας αναφέρει- να εγγυάται ότι αυτές οι ρυθμίσεις και αυτά τα μέτρα, θα έχουν αποτέλεσμα στην πραγματική οικονομία, θα στηρίξουν το εισόδημα, θα στηρίξουν τον εργαζόμενο. 
      Όμως πώς να γίνει αυτό, όταν η συνολική σας πολιτική είναι προσχηματική, όπως φαίνεται και από το νομοσχέδιο που συζητάμε σήμερα, όπως επίσης και απ’ όλες τις πολιτικές επιλογές σας, από τον προϋπολογισμό που έχετε καταθέσει, μέχρι τις γενικές πολιτικές που εφαρμόζετε στο χώρο της εργασίας ή στη φορολογική σας πολιτική; 
      Σήμερα ξέρετε πολύ καλά ότι είναι ημέρα γενικής απεργίας. Έγινε συλλαλητήριο στο Πεδίο του Άρεως, όπου οι εργαζόμενοι φώναξαν ένα σύνθημα «φτάνει πια». Φτάνει πια αυτή η πολιτική, αυτή η μονόπλευρη πολιτική, που συνεχώς φέρνει σε αδιέξοδο και βαθαίνει την κρίση στη χώρα μας, εις βάρος της πλειονότητας του ελληνικού λαού. 
      Αυτή είναι η πραγματικότητα. Πολύ δε περισσότερο, την ώρα που έρχεστε να δώσετε μια λευκή επιταγή στις τράπεζες, στο τραπεζικό σύστημα -που δεν είπε κανείς ότι δεν πρέπει να στηριχθεί ως τμήμα και εργαλείο της οικονομίας, αλλά με στόχευση για την ανάπτυξη και τη συνολική πρόοδο του ελληνικού λαού- την ίδια ώρα ακριβώς, την ίδια μέρα η Ένωση Ελληνικών Τραπεζών δήλωσε ότι αμφισβητεί τη συλλογική σύμβαση όσον αφορά τον τραπεζικό κλάδο και τις συλλογικές διαπραγματεύσεις. Αυτή είναι η απάντηση δυστυχώς των ελληνικών τραπεζών, στην ώρα της κρίσης, απέναντι στους εργαζόμενους.
      Όσον αφορά το νομοσχέδιο, ο εισηγητής μας αναφέρθηκε με πολλές λεπτομέρειες και με μεγάλη επάρκεια στις συγκεκριμένες τροπολογίες που έχουμε καταθέσει. Πιστεύουμε ότι αυτές οι τροπολογίες είναι δείγμα γραφής, πως σ’ ένα συγκεκριμένο κρίσιμο θέμα, όπως είναι η υπερχρέωση, μπορεί πραγματικά να στηριχθεί το εισόδημα και η ελληνική οικογένεια, πολύ δε περισσότερο σε περίοδο κρίσης. 
      Εγώ θα αναφερθώ πάρα πολύ σύντομα, στην τροπολογία που αφορά την κύρια κατοικία. Είναι κρίσιμο θέμα, κύριε Υπουργέ, γιατί δεν μπορεί σήμερα να κινδυνεύουν να χάσουν τα σπίτια τους άνθρωποι για τα δάνεια και τις πιστωτικές κάρτες. Πρέπει και οφείλετε να το αντιμετωπίσετε με μεγαλύτερη υπευθυνότητα αυτό το θέμα. 
      Το ζήτημα όσον αφορά τον πλειστηριασμό επί της αντικειμενικής αξίας, το ανέφεραν πάρα πολλοί συνάδελφοι απ’ όλα τα κόμματα. Είναι ένα θέμα πάρα πολύ σημαντικό, όπως και μια σειρά από άλλα θέματα που αφορούν την καταχρηστική δυνατότητα των τραπεζών και την ανάγκη κυριολεκτικά να υπάρχει μεγαλύτερη προστασία.
      Κυρίες και κύριοι συνάδελφοι, η Κυβέρνηση της Νέας Δημοκρατίας σ’ αυτήν την δύσκολη ώρα της κρίσης, είναι μια παραφωνία και μέσα στο Συμβούλιο Υπουργών στην Ευρώπη. Όταν όλες οι ευρωπαϊκές κυβερνήσεις στηρίζουν τον μικρομεσαίο επαγγελματία, τον εργαζόμενο, την οικογένεια, εσείς έρχεστε με μια φοροεπιδρομή και με αντιλαϊκά μέτρα, να τους βυθίσετε ακόμη περισσότερο στο αδιέξοδο. Το «φτάνει πια» ηχεί δυνατό, ηχεί ολοένα και πιο ισχυρό απέναντι στην Κυβέρνηση και τις επιλογές της.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Λαφαζάνης, Κοινοβουλευτικός Εκπρόσωπος του ΣΥ.ΡΙΖ.Α., έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε. 
      Όπως τόνισε και η εισηγήτριά μας, το νομοσχέδιο αυτό είναι μια συρραφή ημίμετρων, δίνει ασπιρίνες, σ’ ένα πρόβλημα το οποίο έχει εξελιχθεί σε γάγγραινα για την ελληνική κοινωνία, το πρόβλημα της υπερχρέωσης των δανειοληπτών και μάλιστα αυτών που είναι σε δυσχέρεια να αποπληρώσουν τα δάνεια και βλέπουμε να φθάνουν στο σημείο ακόμη και για 1.000 ευρώ να τους παίρνουν το σπίτι. 
      Το νομοσχέδιο αυτό, δεν αντιμετωπίζει κανένα από αυτά τα προβλήματα, τα μεγάλα προβλήματα, των δανειοληπτών συνολικά. Περισσότερο λειτουργεί σε όφελος των τραπεζών και αυτό γίνεται σε μια στιγμή, που η Κυβέρνηση έρχεται να χαρίσει κυριολεκτικά στις τράπεζες, στο όνομα της αντιμετώπισης της χρηματοπιστωτικής κρίσης, 28.000.000.000 ευρώ.
      Κύριε Υπουργέ, εσείς μέχρι προχθές –δεν αναφέρομαι σε σας προσωπικά, αλλά στην Κυβέρνησή σας- μας λέγατε ότι οι τράπεζες δεν αντιμετωπίζουν κανένα πρόβλημα στην Ελλάδα, ότι είναι υγιείς και ανθηρές.
      Και αιφνιδίως ερχόσαστε και μας λέτε ότι θα ενισχύσετε για την χρηματοπιστωτική κρίση αυτές τις, κατά τα άλλα υγιείς και εύρωστες, τράπεζες με 28.000.000.000 ευρώ! Τι συμβαίνει, λοιπόν, με τις τράπεζες; Ή μας κρύβετε την αλήθεια ή λειτουργείτε, δυστυχώς, ως Κυβέρνηση που θέλει να υπηρετήσει τα τραπεζικά συμφέροντα. 
      Και θα πρόσθετα και το εξής, κύριε Υπουργέ. Αυτήν την ώρα που εσείς μιλάτε για 28.000.000.000 ευρώ στις τράπεζες, να σας πω ότι σήμερα διάβασα ότι η Τράπεζα Πειραιώς ανακοίνωσε για το εννιάμηνο αύξηση κερδών 23%, 441.000.000 ευρώ! Πόσα κέρδη πρέπει, λοιπόν, να έχουν οι τράπεζες για να τους δίνετε και από πάνω τα 28.000.000.000 ευρώ; Πόσα πρέπει να έχουν; Μου το εξηγείτε; Την ώρα που η ανάπτυξη βουλιάζει, που κινδυνεύει η οικονομία να μπει σε ύφεση, η Τράπεζα Πειραιώς έχει αύξηση κερδών 23% και 28.000.000.000 ευρώ στο τραπεζικό σύστημα, όταν στο εξάμηνο δεν υπάρχει τράπεζα που να μην ανακοίνωσε κέρδη μεγαλύτερα από διψήφιο νούμερο! Ποιον εμπαίζετε; Γιατί λειτουργείτε ως «εξυπηρέτες» του τραπεζικού κεφαλαίου; Διότι αυτά τα λεφτά, τα 28.000.000.000 ευρώ, είναι χαριστικά στο τραπεζικό κεφάλαιο! Αυτό κάνετε αυτήν τη στιγμή: Ψίχουλα στους δανειολήπτες, δεν έχουμε λεφτά για συντάξεις, δεν έχουμε λεφτά για μισθούς, δεν έχουμε για τους κοινωνικά ασθενέστερους, αλλά αιφνιδίως 28.000.000.000 ευρώ ανακαλύφθηκαν για να πάνε στο τραπεζικό σύστημα, να πάνε στους τραπεζίτες, να πάνε στο τραπεζικό κεφάλαιο. Και θα σας πω τι θα γίνει. 
      Παρεμπιπτόντως αναφέρομαι και στον προϋπολογισμό. Είδα και την γιγάντια αυτή αύξηση των εξοπλιστικών προγραμμάτων που φθάνουν τα 2,2 δισεκατομμύρια ευρώ, αύξηση περίπου 40%. Μαζί με τις άλλες δαπάνες του Υπουργείου Εθνικής Άμυνας, κάνατε έναν προϋπολογισμό για το Υπουργείο Άμυνας εφάμιλλο του προϋπολογισμού για την υγεία και την παιδεία. Δίνετε τόσα λεφτά για εξοπλιστικά προγράμματα όσα δίνετε για την υγεία και την παιδεία. Σε πόλεμο βρισκόμαστε; Αλλά, βλέπετε, έχουμε μία πολιτική, η οποία βρίσκει λεφτά, για τους τραπεζίτες, για το τραπεζικό κεφάλαιο, βρίσκει λεφτά για να λειτουργεί ως πελάτης των πολυεθνικών κολοσσών των εξοπλιστικών προγραμμάτων και πελάτης των δήθεν «προστατών» μας, αλλά δεν βρίσκει λεφτά για να ενισχύσει μια κοινωνία η οποία σήμερα περνάει πάρα πολύ δύσκολη κατάσταση και δεν βρίσκει τρόπους για να ενισχύσει τους δανειολήπτες, οι οποίοι αυτήν τη στιγμή, βογκάνε από την καθημερινή αύξηση των επιτοκίων. Γιατί τα επιτόκια καλπάζουν μέρα με τη μέρα κι έτσι εξασφαλίζουν κέρδη 23% οι τράπεζες, 30% η μία, 40% η άλλη, μέσα στην κρίση. 
      Και θα ήθελα με την ευκαιρία, να εκφράσω την πλήρη διαφωνία μου με τη θέση που άκουσα από τον εισηγητή του ΠΑ.ΣΟ.Κ. όσον αφορά το πακέτο ενίσχυσης των τραπεζών, των 28.000.000.000 ευρώ. Τι άκουσα και μάλιστα με έκπληξη; Διότι  βλέπω ότι η ηγεσία της Αξιωματικής Αντιπολίτευσης ακολουθεί την πεπατημένη που χάραξε με την ασυδοσία και το ανεξέλεγκτο των τραπεζών. Λέει: Δίνονται τα λεφτά, αλλά δεν υπάρχουν προϋποθέσεις, ώστε οι τράπεζες να μην αλλάξουν τη χρηματοδοτική τους συμπεριφορά. Αυτή ήταν η έκφραση. Να δοθούν τα λεφτά, αλλά να μην κλείσουν οι στρόφιγγες των δανείων, όπως κάνουν τώρα –λέει- οι τράπεζες. Δεν το κατάλαβα, κύριοι της Αξιωματικής Αντιπολίτευσης. Δηλαδή ποιος είναι ο όρος που θέτετε; Να συνεχίσουν να δανειοδοτούν απρόσκοπτα οι τράπεζες, με αυτήν τη ρευστότητα των 28.000.000.000 ευρώ, τους πολίτες; Έλεος! Αυτό κάνουν οι τράπεζες. Και το κάνουν μετά μανίας. Έχουν βάλει όλη την ελληνική κοινωνία στα δάνεια και βεβαίως, εφόσον έχουν την ευχέρεια, θα συνεχίσουν αυτήν τη δανειοληπτική πολιτική, η οποία μάλιστα είναι ληστρική πολιτική, με αυθαίρετη διαφορά των επιτοκίων καταθέσεων από τα επιτόκια χορηγήσεων, η οποία ξεπερνάει το 4%, το 5%, το 6%, για να μη μιλήσω για τις πιστωτικές κάρτες που φθάνει μέχρι και 22%. 
      Εμείς λέμε: Ούτε 1 ευρώ στους τραπεζίτες και στο τραπεζικό κεφάλαιο. Οι τράπεζες, εφόσον έχουν ανάγκη από κεφάλαια και δεν μπορούν να τα καλύψουν οι ίδιες ή με κεφάλαια των μετόχων τους, τότε το κράτος παρεμβαίνει και τις αναλαμβάνει πλήρως υπό δημόσιο έλεγχο, χωρίς καμμία αποζημίωση.
      Αυτή η πρόταση που κάνω είναι πολύ πιο ρεαλιστική από τις αυταπάτες -να το πω κομψά- οι οποίες καλλιεργούνται και μέχρι τώρα έχουν οδηγήσει την κατάσταση εδώ που την έχουν οδηγήσει. Και είναι πολύ πιο ρεαλιστική, διότι, όταν μπαίνει δημόσιο χρήμα υπό οποιαδήποτε μορφή, άμεση ή έμμεση, αυτό το χρήμα πρέπει να είναι εξασφαλισμένο και να διασφαλίζει μια προοπτική. Και επιτέλους, κοινωνικό χρήμα διαχειρίζονται οι τράπεζες, δεν διαχειρίζονται ίδια κεφάλαια ούτε κεφάλαια των μετόχων τους. Διαχειρίζονται λεφτά των αποταμιεύσεων του ελληνικού λαού, τα οποία πηγαίνουν με καταθέσεις-φύλακτρα, δηλαδή, αποδόσεις καταθέσεων ανύπαρκτες, για να γίνεται η ληστεία από εκεί και πέρα με την υπερδανειοδότηση και την υπερχρέωση του ελληνικού λαού.
      Εφόσον, λοιπόν, ούτε και αυτό το ληστρικό ρόλο μπορούν να παίξουν και θέλουν και από πάνω είτε ζεστό χρήμα είτε κρατικές εγγυήσεις, τότε οι τράπεζες αυτές, πρέπει να περάσουν άμεσα υπό δημόσιο έλεγχο, όχι για να φτιάξουμε ένα κρατικό τραπεζικό σύστημα καπιταλιστικού τύπου, όπως κάνουν με παρεμβάσεις τους οι διάφοροι άλλοι, αλλά για να αναπροσανατολίσουμε το ρόλο των τραπεζών, να διαμορφώσουμε μια νέα χρηματοπιστωτική πολιτική με νέα κριτήρια, κοινωνικά και αναπτυξιακά και όχι κερδοσκοπικά κριτήρια, που θα ωφελούν την ανάπτυξη της χώρας και το κοινωνικό σύνολο και όχι τις τσέπες των μεγαλομετόχων των τραπεζών και των μάνατζερ που παίρνουν τα παχυλά μπόνους.
      Θα έλεγα ότι τώρα φαίνεται ακόμα περισσότερο η διαχρονική εγκληματική πολιτική που ακολουθήθηκε στον τραπεζικό τομέα. Έχω καταγράψει από τις μετοχοποιήσεις-ιδιωτικοποιήσεις των τραπεζών που έγιναν από το 1996 -τότε άρχισαν- ότι εισέπραξε το ελληνικό δημόσιο 10,5 δισεκατομμύρια ευρώ. Εισέπραξαν 7,5 δισεκατομμύρια ευρώ οι κυβερνήσεις του ΠΑ.ΣΟ.Κ. και 3.000.000.000 ευρώ από τις μετοχοποιήσεις-ιδιωτικοποιήσεις του τραπεζικού συστήματος οι κυβερνήσεις της Νέας Δημοκρατίας. Εισέπραξαν 10,5 δισεκατομμύρια ευρώ για να ληστεύουν τον ελληνικό λαό, 10,5 δισεκατομμύρια ευρώ για να παραχωρήσουμε στους ιδιώτες να κάνουν αυτήν την πολιτική που άσκησαν όλα αυτά τα χρόνια.
      Και τώρα μιλάμε για προβλήματα, γιατί έχουν κέρδη 23% και τους δίνουμε ένα τριπλάσιο ποσό απ’ αυτό που πήρε το ελληνικό κράτος από την πώλησή τους. Τους δίνει τριπλάσιο ποσό, υποτίθεται για να τις διασώσει και να συνεχίσουν το θεάρεστο έργο τους και τους κρουνούς της δανειοδότησης απρόσκοπτα.
      Και μου λέτε ότι δεν είναι και ρευστά, ότι δεν είναι μετρητά τα λεφτά αυτά. Βεβαίως, όλα τα λεφτά δεν είναι μετρητά, αλλά δεν σημαίνει ότι όταν το κράτος δίνει λεφτά, τα δίνει πάντοτε σε μετρητά, με έμμεσο τρόπο. Δεν υπάρχουν και έμμεσοι τρόπο να δίνει λεφτά στις τράπεζες.
      Δίνετε εγγυήσεις για τη δανειοδότηση των τραπεζών και απ’ ό,τι μαθαίνω, αποσύρετε τις εγγυήσεις που δίνετε στην κλωστοϋφαντουργία, διότι λέτε ότι είναι ασύμβατες με την Ευρωπαϊκή Επιτροπή. Μακάρι να λαθεύω.
      Αποσύρετε τις εγγυήσεις, λοιπόν, για την κλωστοϋφαντουργία. Εγγυήσεις για τις τράπεζες γιατί δίνετε, για τη δανειοδότησή τους; Δεν είναι αυτό μία διευκόλυνση στις τράπεζες απεριόριστη; Όταν πτωχεύσει οποιοσδήποτε άλλος ή όταν έχει προβλήματα οποιοσδήποτε, θα έρθει το κράτος να του εγγυηθεί τα δάνειά του;
      Δεύτερον, κόβετε ειδικά τραπεζικά ομόλογα, όπως τα λέτε, για να ενισχύσετε τη ρευστότητα των τραπεζών. Έρχεται, λοιπόν, το δημόσιο και δανειοδοτείται το ίδιο και μάλιστα, σε μια περίοδο υψηλών επιτοκίων, προκειμένου να ενισχύσει τη ρευστότητα των τραπεζών. Δηλαδή, τι κάνετε; Υποθηκεύετε το μέλλον του ελληνικού λαού την ώρα που η Ελλάδα είναι μια υπερχρεωμένη χώρα.
      Και τρίτον, έρχεστε να τους δώσετε 5.000.000.000 ευρώ ζεστό χρήμα για να ενισχύσετε την κεφαλαιακή τους επάρκεια, χωρίς καν να συμμετέχετε στο μετοχικό κεφάλαιο. Όχι ότι αν συμμετείχατε, θα έπρεπε να τα δώσετε, αλλά και χωρίς καν να το κάνετε αυτό, με προνομιούχες μετοχές. Βάζετε 7,5 δισεκατομμύρια ευρώ νέους φόρους για το 2009 και 5.000.000.000 ευρώ ζεστό χρήμα, τζάμπα χρήμα στο τραπεζικό κεφάλαιο, το αναξιοπαθέν αυτό κεφάλαιο το οποίο έχει τα προβλήματα.
      Αντί γι’ αυτά, λοιπόν, θα έπρεπε να κάνετε μια ριζικά διαφορετική πολιτική, με ουσιαστική ενίσχυση των δανειοληπτών και όχι με μέτρα-ημίμετρα, ασπιρίνες, διάτρητα και αυτά -όταν φτάνει ο δανειολήπτης στο κόκκινο και κινδυνεύει να του πάρουν το σπίτι- που και αυτά, βεβαίως, δεν ανταποκρίνονται.
      Το πρώτο πράγμα που έπρεπε να γίνει, είναι να ανακτηθεί ο δημόσιος έλεγχος της Εθνικής Τράπεζας, ώστε Εθνική Τράπεζα, Ταχυδρομικό Ταμιευτήριο και Αγροτική Τράπεζα, να παίξουν έναν άλλο χρηματοπιστωτικό ρόλο, να ασκήσουν μια άλλη χρηματοπιστωτική πολιτική για τη ριζική μείωση των επιτοκίων.
      Δεύτερον, έπρεπε να παρέμβετε τώρα αμέσως στη χρηματοπιστωτική αγορά, με στόχο να περιορίσετε δραστικά τα επιτόκια χορηγήσεων που καλπάζουν από μέρα σε μέρα και να τα μειώσετε αυτά τα επιτόκια. Μπορούν να μειωθούν και μία και δύο μονάδες αυτά τα επιτόκια σήμερα με δημόσια παρέμβαση. Και μη μου επικαλείσθε την ελεύθερη αγορά. Ελεύθερη αγορά είναι αυτά που κάνετε και ενισχύετε τους τραπεζίτες; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (΄Ελσα Παπαδημητρίου): Ολοκληρώστε, κύριε Λαφαζάνη, παρακαλώ.
      ΠΑΝΑΓΙΩΤΗΣ ΛΑΦΑΖΑΝΗΣ: Ολοκληρώνω.
      Μπορεί να το κάνει σήμερα το δημόσιο και αυτή θα είναι μια σχετική ανακούφιση για το δανειολήπτη σε μια φάση κρίσης και δοκιμασίας, λιτότητας και υποβάθμισης της ζωής των λαϊκών στρωμάτων.
      Αλλά τέτοιου είδους ριζοσπαστικά μέτρα τα οποία μπορούν να ανοίξουν ένα δρόμο για μια άλλη προοδευτική και σοσιαλιστική, θα έλεγα, πολιτική είναι βεβαίως εκτός κάθε δικής σας υποψίας. Εσείς μέσα στην κρίση, ενώ καταρρέει το νεοφιλελεύθερο καπιταλιστικό μοντέλο, ενώ αποτυγχάνει και στην ουσία του ο ίδιος ο καπιταλισμός, αντί να ανακρούσετε πρύμνα, συνεχίζετε και καλπάζετε στο δρόμο των φιλελεύθερων απορρυθμίσεων με τις ακάθεκτες ιδιωτικοποιήσεις που κάνετε αυτήν την ώρα, που υποθηκεύουν το μέλλον του ελληνικού λαού. Καταστρέφετε τη χώρα, οδηγείτε την οικονομία σε ύφεση και τον ελληνικό λαό σε αδιέξοδο.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ, κύριε συνάδελφε.
      Ο Κοινοβουλευτικός Εκπρόσωπος του ΛΑ.Ο.Σ. κ. Ροντούλης έχει το λόγο.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κυρία Πρόεδρε.
      Κύριε Υφυπουργέ, ο εισηγητής μας ο κ. Βορίδης σας μίλησε ιδιαζόντως ευγενικά, εγώ όμως θα σας τα πω θεσσαλικά, χοντρά δηλαδή, για να καταλάβετε σε τι κατάσταση βρισκόμαστε. 
      Αγαπητοί συνάδελφοι, τετρακόσιες χιλιάδες νοικοκυριά καθυστερούν από μία έως τρεις δόσεις, βρίσκονται δηλαδή στο «κόκκινο». Εκατόν είκοσι χιλιάδες νοικοκυριά αυτήν τη στιγμή που μιλάμε, έχουν σταματήσει να εξυπηρετούν κάθε είδους δανειακή τους υποχρέωση. Τριάντα χιλιάδες νοικοκυριά έχουν σταματήσει να εξυπηρετούν τα στεγαστικά τους δάνεια, τα οποία συνήψαν την τελευταία πενταετία. Αυτή είναι η οικτρή, η ζοφερή πραγματικότητα.
      Και το ερώτημα είναι: Η κατάσταση θα βελτιωθεί ή η κατάσταση θα χειροτερέψει; Και βεβαίως είναι πασιφανές ότι η κατάσταση θα χειροτερέψει, λόγω και της παγκόσμιας χρηματοπιστωτικής κρίσεως.
      Θα σας πω το εξής απλό: Θα χειροτερέψουν οι εξυπηρετήσεις των στεγαστικών δανείων. Αυτό είναι το μόνο βέβαιο, το μόνο σίγουρο, διότι χιλιάδες στεγαστικά δάνεια έχουν συναφθεί με σταθερό επιτόκιο, για ένα ορισμένο χρονικό διάστημα βεβαίως. Φανταστείτε τι θα γίνει, όταν θα περάσουμε σε κυμαινόμενο επιτόκιο.
      Να σας φέρω δε ένα μεγάλο παράδειγμα, κύριε Υφυπουργέ, που βλέπει το φως της δημοσιότητας τις τελευταίες μέρες; Αφορά τους ανθρώπους που πήραν στεγαστικό δάνειο, τους δικαιούχους από τον Οργανισμό Εργατικής Κατοικίας. Αφορά τα εργατικά στρώματα που πήραν επιδότηση επιτοκίου από τον Οργανισμό Εργατικής Κατοικίας.
      Ξέρετε τι συμβαίνει; Όλα τα δάνεια που επιδοτούνται από τον Οργανισμό Εργατικής Κατοικίας είναι κυμαινομένου επιτοκίου. Άρα, ήδη υπάρχει μία στάνταρ επιβάρυνση με τόκους αυτών των νοικοκυριών, που καταλήγουν βεβαίως οι τόκοι, τα χρήματα αυτά, στα θησαυροφυλάκια των τραπεζών. Αυτό δεν αμφισβητείται.
      Παρακολουθήστε, όμως και κάτι άλλο, κύριε Υφυπουργέ, που εκεί θα πρέπει να υπάρξει άμεση κυβερνητική παρέμβαση, την οποία δεν τη βλέπουμε.
      Υπήρξαν τράπεζες, πέντε εκ των δεκαπέντε -και πιθανόν να ακολουθήσουν κι άλλες- που έχουν συμβληθεί με τον Οργανισμό Εργατικής Κατοικίας, οι οποίες  καταγγέλλουν τη σύμβαση με τον Οργανισμό Εργατικής Κατοικίας και ζητούν αλλαγή του επιτοκίου, δηλαδή να μην ισχύει το επιτόκιο της Ευρωπαϊκής Κεντρικής Τράπεζας, αλλά να ισχύει το Euriboar. Τι θα κάνει η Κυβέρνηση γι’ αυτούς τους δικαιούχους του Οργανισμούς Εργατικής Κατοικίας; Θα μιλήσετε; Περιμέναμε να έρθει μία νομοθετική ρύθμιση. Και απευθυνόμαστε στα εργατικά στρώματα. Ελπίζουμε να πείτε κάτι μέχρι το τέλος της συζήτησης του σχεδίου νόμου. 
      Και ενώ συμβαίνει όλη αυτή η πραγματικότητα που με τόσο γλαφυρό τρόπο σας περιέγραψε και ο κ. Λαφαζάνης πριν, κάνετε λόγο για 27-28.000.000.000 ευρώ που θα ενισχύσουν τη ρευστότητα των τραπεζών. Λέτε, όμως, παραλλήλως ότι ο άμεσος κουμπαράς που μπορεί να χρησιμοποιηθεί είναι 5.000.000.000 ευρώ. Δυνητικά είναι 27-28.000.000.000 ευρώ. Ωραία! Γιατί, λοιπόν, αυτά τα 5.000.000.000 ευρώ που μπορείτε να χρησιμοποιήσετε -σύμφωνα με δικές σας ανακοινώσεις- δεν τα δίνετε άμεσα στις οικογένειες που πρέπει να εξυπηρετήσουν τα στεγαστικά τους δάνεια, υπό την προϋπόθεση ότι αυτά τα χρήματα θα δοθούν στις τράπεζες; Άρα, λοιπόν, και η ρευστότητα των τραπεζών θα ενισχυθεί –μια που αυτό έχετε ως κυρίαρχο στόχο, να μη χάσουν τα “golden boys” τίποτα και πικραθούν- αλλά και οι έρμοι δανειολήπτες, θα μπορέσουν να φύγουν απ’ αυτό το βρόγχο των δανείων που δεν μπορούν να εξυπηρετήσουν, αναλαμβάνοντας βεβαίως την υποχρέωση στο μέλλον να αποδώσουν αυτά τα χρήματα πίσω, αλλά με πολύ μικρότερο επιτόκιο και σε μεγαλύτερο χρονικό εύρος αποπληρωμής. 
      Τότε θα μπορούσαμε να πούμε ότι κάτι πάτε να κάνετε, κύριε Λιάσκο. Όταν δεν γίνονται αυτά, τότε ενισχύετε μόνο τις τράπεζες, χωρίς να κοιτάξετε τον άνθρωπο που, πραγματικά, έχει ανάγκη. Κοιτάμε να ενισχύσουμε τους κερδοφορούντες και όχι τον πολίτη που στενάζει χρόνια τώρα από μία ληστρική τραπεζική πρακτική. 
      Και βεβαίως, έρχομαι να κρίνω το σχέδιο νόμου. Κοιτάξτε να δείτε. Βαρύγδουπος τίτλος: «Σχέδιο νόμου για την προστασία των δανειοληπτών». Θα πρέπει να σας πω ότι μόνο σχέδιο νόμου προστασίας των δανειοληπτών δεν είναι. Θα μπορούσε να ειπωθεί ότι είναι ένα σχέδιο νόμου, που προσπαθεί να περιορίσει κατά κάποιο τρόπο τους πλειστηριασμούς, τις αναγκαστικές κατασχέσεις κλπ. Να το δεχθούμε. Όμως ο τίτλος: «προστασία των δανειοληπτών» είναι πολύ μεγάλο πράγμα. Είναι πολύ βαρύς ο τίτλος για να εξυπηρετηθεί μ’ αυτό το σχέδιο νόμου των πέντε άρθρων, το οποίο έγινε κυριολεκτικά στο πόδι και υπό την πίεση της πολιτικής συγκυρίας. Διότι μ’ όλα αυτά τα σκάνδαλα και βέβαια, με το μείζον σκάνδαλο του Βατοπαιδίου που βρίσκεται εν εξελίξει, έπρεπε να δείξετε και ένα φιλολαϊκό πρόσωπο.
       Επιλέξατε, λοιπόν, αυτό το σχέδιο νόμου, προκειμένου να δείξετε αυτό το φιλολαϊκό πρόσωπο, ένα πρόσωπο αρωγής προς τα λαϊκότερα στρώματα, το οποίο όμως όλοι καταλαβαίνουμε ότι κινείται στην αντίθετη κατεύθυνση, δηλαδή είναι ένα σχέδιο νόμου «προπαγάνδα», για να σας δώσει αυτό το φύλλο συκής περί φιλολαϊκής πολιτικής
        Τι θα μπορούσατε να κάνετε; Για να πούμε ότι έχουμε ένα πραγματικό σχέδιο νόμου προστασίας των δανειοληπτών, αγαπητοί συνάδελφοι και αγαπητέ κύριε Υφυπουργέ, θα έπρεπε να «χτυπήσετε» την πηγή του κακού. Και η πηγή του κακού είναι η καταχρηστική δράση των τραπεζών, οι καταχρηστικοί όροι που χρησιμοποιούν οι τράπεζες και έτσι δεν επιτρέπουν στους πολίτες, στους καταναλωτές, να αποπληρώνουν τα χρέη τους, με αποτέλεσμα να περιέρχονται σε δυσχερέστατη θέση. Άρα, λοιπόν, η πηγή του κακού που είναι η καταχρηστική δράση των τραπεζών μένει σ’ αυτό το σχέδιο νόμου εντελώς ανέπαφη. 
      Ας δούμε, για παράδειγμα, τι θα μπορούσατε να κάνετε. Θα σας πω το πρώτο απλό που μου έρχεται στο μυαλό. 
      	Θα μπορούσε το επιτόκιο των πιστωτικών καρτών, ακολουθώντας τα πρότυπα της Ευρωζώνης να πάει στο 10%, από 18% που είναι σήμερα. Διότι υπάρχει και το τραπεζικό καρτέλ συν όλα τα άλλα καρτέλ, «κουμπάροι» και τα συναφή. Άρα γιατί δεν το κάνετε αυτό, για να εναρμονιστείτε και με τα ισχύοντα στην Ευρωζώνη; Αυτό είναι ένα πολύ απλό μέτρο. 	
      	Δεύτερον, τι άλλο θα μπορούσατε να κάνετε; Θα μπορούσατε να υλοποιήσετε κάτι πολύ απλό, αρκεί να υπάρχει πολιτική βούληση, μια και εσείς έχετε έτοιμους τους κουμπαράδες: 5.000.000.000 ευρώ, 27.000.000.000 ευρώ, 28.000.000.000 ευρώ. Έχετε έτοιμους τους κουμπαράδες. Θα μπορούσατε να προχωρήσετε σε μια νέα αγροτική σεισάχθεια. Δηλαδή θα έπρεπε τα χρέη τα αγροτικά, τα κτηνοτροφικά των μικρομεσαίων αγροτών μας να χαριστούν. Είναι πρόταση του Λαϊκού Ορθοδόξου Συναγερμού. Την κάναμε στον αξιότιμο, κατά τα άλλα, Υπουργό Γεωργίας κ. Κοντό και η απάντηση ήταν «το βλέπουμε». 
      Κύριε Υφυπουργέ, ακόμη το βλέπουμε. Εκτός από λόγια, θα κάνετε και κάτι ουσιαστικό; Θα προχωρήσουμε και σε πράξεις; Διότι «το βλέπουμε» καλά είναι έτσι λεκτικά. Όμως, του άλλου του παίρνουν το χωράφι, του παίρνουν τα μηχανήματα, του παίρνουν το σπίτι και εσείς λέτε «το βλέπουμε». Όπως βλέπατε τόσο καιρό που γίνονταν οι κατασχέσεις και οι πλειστηριασμοί –εννοώ από το 2004 που είστε Κυβέρνηση- και τώρα, το 2008, εσείς καταλάβατε –ο Καρατζαφέρης φώναζε από το 2000- μετά από πέντε έτη κυβερνητικής θητείας, ότι υπάρχει πρόβλημα. Και βεβαίως, δικαίωμά σας είναι να είστε τόσο αργής αντίληψης. Όμως ο άλλος ο πολίτης, τι φταίει να υφίσταται όλα αυτά τα πράγματα λόγω της δικής σας αβελτηρίας; Διότι εκεί είναι το πρόβλημα. 
      Τι άλλο θα μπορούσατε, επίσης, να κάνετε; Να σπάσετε τα δεσμά του «ΤΕΙΡΕΣΙΑ». Τι θα γίνει μ’ αυτό το καραγκιοζιλίκι τον «ΤΕΙΡΕΣΙΑ»; Μαθαίνω, κύριε Υφυπουργέ, ότι ετοιμάζει τώρα –ακούστε, αγαπητοί συνάδελφοι- ο «ΤΕΙΡΕΣΙΑΣ», αυτή η μεγάλη ανώνυμος εταιρεία, ειδικό σχέδιο, ειδικό πρόγραμμα, για να δίνει εξατομικευμένα δάνεια. Δηλαδή κανονικό φακέλωμα χιλιάδων δανειοληπτών, προκειμένου οι πληροφορίες αυτές να περνούν στις τράπεζες, ούτως ώστε –άκουσον, άκουσον!- να περάσουμε στην εποχή των εξατομικευμένων δανείων. 
      Και ενώ εσείς θα έπρεπε να κάνετε μια παρέμβαση για τον «ΤΕΙΡΕΣΙΑ», να πείτε δηλαδή ότι τα ποσά είναι πολύ μικρά, βάσει των οποίων κάποιος εγγράφεται στη λίστα του «ΤΕΙΡΕΣΙΑ». Θα μπορούσατε να ανεβάσετε τα ποσά, εν πρώτοις. Δεύτερον, θα μπορούσατε να περιορίσετε ασφυκτικά το χρόνο εγγραφής κάποιου στον «ΤΕΙΡΕΣΙΑ». Διότι κάποτε θα πρέπει να βγαίνει ο πολίτης από τον «ΤΕΙΡΕΣΙΑ» και να συνεχίζει απρόσκοπτα. Μην τον κρατάτε όμηρο! Και αντί να κάνετε κάτι γι’ αυτά τα ουσιώδη, βάζετε ένα βαρύγδουπο τίτλο, ωσάν να έχετε βρει τη λυδία λίθο επίλυσης του προβλήματος των δανειοληπτών. 
      Θα σας πω μια ιστορία, για να κλείσω, κύριε Υπουργέ. 
      Πριν από εκατόν πενήντα χρόνια έγινε η κομμούνα του Παρισιού. 
      ΜΑΥΡΟΥΔΗΣ ΒΟΡΙΔΗΣ: Πού τη θυμήθηκες την κομμούνα τώρα;
      (Γέλωτες από την πτέρυγα του ΠΑ.ΣΟ.Κ.)
      ΑΣΤΕΡΙΟΣ ΡΟΝΤΟΥΛΗΣ: Δυσανασχετεί ο κ. Βορίδης. Μη φοβάστε, κύριε Βορίδη! Μόνο κομμουνιστής δεν θα γίνω. 
      Έγινε, λοιπόν, η κομμούνα του Παρισιού. Το πρώτο μεγάλο πρόβλημα που ετέθη προς διαχείριση, ήταν τι θα γίνει με το ενεχυροδανειστήριο. Διότι έδιναν εκεί οι κάτοικοι του Παρισιού τα τιμαλφή τους, για να πάρουν ένα κομμάτι ψωμί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τριάντα δεύτερα, κυρία Πρόεδρε. Ιστορία λέω. 
      Πήγαινε, λοιπόν, από το ενεχυροδανειστήριο στη συνέχεια και πωλούσε πανάκριβα αυτά τα τιμαλφή. Άρα ο οπλισμένος όχλος, πήρε τα όπλα και κινήθηκε εναντίον των ενεχυροδανειστηρίων. 
      Εύχομαι, κύριε Υφυπουργέ, να μην έρθει η ώρα που θα πάρουν τα όπλα οι πολίτες, για να κινηθούν κατά των τραπεζών, γιατί αυτή είναι η πραγματικότητα. Τα δε δικαστήρια τα έχετε μετατρέψει σε τραπεζοδικεία και σε πλειστηριοδικεία. Αυτή είναι η πραγματικότητα. 
      Έχουμε χιλιάδες αιτήσεις πλειστηριασμών κάθε χρόνο. Φανταστείτε, λοιπόν, πόσο μεγάλο, πόσο ζοφερό είναι το πρόβλημα. Για τους Έλληνες το τραπεζικό σύστημα είναι μια νέα Βαστίλη, που θα πρέπει να γκρεμίσουν.
      Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού) 
      ΠΡΟΕΔΡΕΥΟΥΣΑ (Έλσα Παπαδημητρίου): Επανερχόμεθα στον κατάλογο των αγορητών. 
      Το λόγο έχει η κ. Τζάκρη.
      Κυρίες και κύριοι συνάδελφοι, παρακαλώ να τηρείτε το χρόνο σας, έτσι ώστε να προλάβουν να μιλήσουν αρκετοί συνάδελφοι. 
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, είναι γεγονός ότι η ελληνική οικονομία βρίσκεται σήμερα σε πολύ χειρότερη κατάσταση απ’ αυτήν στην οποία βρίσκονταν πέντε ή έξι χρόνια πριν. 
      Τα νοικοκυριά αντιμέτωπα με την ακρίβεια, την ανεργία, την υψηλή φορολογία, τη συρρίκνωση της αγοραστικής τους δύναμης και την αποδυνάμωση του κοινωνικού κράτους, μειώνουν συνεχώς τις δαπάνες τους. 
      Η αγορά έχει σοβαρά προβλήματα, ενώ οι καινούργιοι κλυδωνισμοί και οι διεθνείς συγκυρίες, έρχονται σε μια στιγμή που η ελληνική οικονομία είναι ήδη πολύ εξασθενημένη. Είναι εξαντλημένη μάλιστα θα έλεγα, από συγκεκριμένες πολιτικές επιλογές της παρούσας Κυβέρνησης. Πολιτικές οι οποίες οδήγησαν τα νοικοκυριά στην εξαθλίωση και τα έστρεψαν αναγκαστικά στον εύκολο και ανεξέλεγκτο δανεισμό από τις τράπεζες.
      Βρισκόμενοι σ’ αυτήν την κατάσταση οι πολίτες είχαν να αντιμετωπίσουν από τη μία μεριά την ασυδοσία του τραπεζικού συστήματος, προσανατολισμένου στα υπερκέρδη και από την άλλη την Κυβέρνηση, να υπερασπίζεται σθεναρά την ασυδοσία αυτή, απορρίπτοντας κάθε πρόταση για προστασία των δικαιωμάτων των δανειοληπτών. 
      Για την Κυβέρνησή σας δεν υπήρχαν όπως φαίνεται μέχρι πρόσφατα –παρά τα τελευταία στοιχεία- πάνω από διακόσιες χιλιάδες νοικοκυριά που βρίσκονται  ήδη στο «κόκκινο», με το κόστος αποπληρωμής των δανείων τους που να ξεπερνά το 40% ή ακόμα και το 50% του μηνιαίου εισοδήματός τους!
      Σήμερα φέρνετε, λοιπόν, προς ψήφιση αυτό το νομοσχέδιο, που επιγράφεται «Προστασία των δανειοληπτών».
      Σας ερωτώ, κύριε Υπουργέ, τι σας έκανε τρεις μήνες μετά την απόρριψη της δικής μας πρότασης νόμου να φέρετε αυτό εδώ το νομοσχέδιο, το οποίο μάλιστα αποτελεί ένα κουτσουρεμένο σχέδιο της δικής μας πρότασης, απογυμνωμένο από πολύ χρήσιμες ρυθμίσεις; Προφανώς όχι από την επιθυμία σας να προστατεύσετε το δανειολήπτη, αλλά από τις δημοσκοπήσεις και το τσαλακωμένο προφίλ του Πρωθυπουργού, μετά την πρόσφατη φοροεπιδρομή και το τελευταίο σκάνδαλο της Μονής του Βατοπαιδίου. Και λέω πως ενδιαφέρεστε για τους δανειολήπτες, όχι από αντιπολιτευτική διάθεση, αλλά από απλή ανάγνωση και ανάλυση των άρθρων του νομοσχεδίου.
      Και για να γίνω πιο συγκεκριμένη, το εν λόγω νομοσχέδιο, δεν προστατεύει τον δανειολήπτη, αφού δεν ρυθμίζει τη σχέση του με τις τράπεζες. Δεν αναφέρεται καθόλου στα βασικά δικαιώματα του δανειολήπτη, στις αδικαιολόγητες χρεώσεις και στις καταχρηστικές πρακτικές των τραπεζών. 
      Δεν αναφέρεται στη δυνατότητα καταγγελίας σύμβασης δανείου οποτεδήποτε, εφόσον έχει συνομολογηθεί κυμαινόμενο επιτόκιο. Δεν αναφέρεται στη διαφάνεια για τη διαμόρφωση ενός κυμαινόμενου επιτοκίου, πως όταν πέφτει το επιτόκιο αναφοράς, να προσαρμόζεται ανάλογα και το δάνειο. Δεν αναφέρεται στην προστασία του δανειολήπτη και των κατόχων πιστωτικών καρτών από αδιαφανείς χρεώσεις και από τον εκτοκισμό των ποσών που οφείλονται, για συναλλαγές που έγιναν πριν από τη γνωστοποίηση του λογαριασμού στον οφειλέτη.
      Δεν φροντίζει για την επιβολή συγκεκριμένων απαγορεύσεων και κυρώσεων στις λεγόμενες εισπρακτικές εταιρείες, οι οποίες πολύ συχνά με τακτικές παραπλάνησης, ηθικής παρενόχλησης και ψυχολογικών πιέσεων, επιδιώκουν την είσπραξη των οφειλών. 
      Δεν ρυθμίζει τέλος το θέμα των πανωτοκίων και δεν επεκτείνει τη ρύθμιση που ισχύει σήμερα μόνο για τους αγρότες και στους δανειολήπτες στεγαστικών δανείων, καταναλωτικών δανείων και πιστωτικών καρτών, ώστε η συνολική οφειλή τους, να μη μπορεί να υπερβεί το διπλάσιο του ύψους που έχουν δανειστεί. 
      Το ΠΑ.ΣΟ.Κ., πιστεύοντας ότι τα μέτρα για την προστασία των δανειοληπτών πρέπει να είναι ουσιαστικά και όχι να αποτελούν ένα επικοινωνιακό και μόνο παιχνίδι, κατέθεσε όλες τις παραπάνω ρυθμίσεις, με τη μορφή των τροπολογιών. 
      Σας καλούμε, λοιπόν, να προχωρήσετε στην ψήφισή τους, εάν ενδιαφέρεστε όπως ισχυρίζεστε, για την πραγματική προστασία των δανειοληπτών. 
      Τι ρυθμίζει όμως το νομοσχέδιο το οποίο εσείς φέρατε; Αυτό που ρυθμίζει είναι το τελικό στάδιο, όταν δηλαδή ο δανειολήπτης βρίσκεται στο τελευταίο στάδιο και κινδυνεύει να χάσει το σπίτι του. Και το χειρότερο είναι ότι ακόμα και αυτές οι ρυθμίσεις, έτσι όπως νομοθετούνται είναι αποσπασματικές. Και αναφέρομαι βέβαια στις ρυθμίσεις, που αφορούν τις ανεξέλεγκτες κατασχέσεις κατοικιών λόγω χρεών στις τράπεζες και τους πλειστηριασμούς. 
      Τι κάνετε, λοιπόν, με το νομοσχέδιο αυτό; Αυξάνετε μεν το όριο της απαίτησης της τράπεζας από τα 10.000 ευρώ στα 20.000 ευρώ, αλλά δεν αλλάζετε τη διαδικασία, προκειμένου το μέτρο αυτό να καταστεί αποτελεσματικό στην πράξη. Αυτήν τη στιγμή, μέχρι να πάρει είδηση ο οφειλέτης ότι θα του κατάσχουν το σπίτι, έχει ήδη χάσει την προθεσμία και ουσιαστικά προχωρά η τράπεζα στην κατάσχεση. 
      Δεν ακούσατε όμως απ’ ότι φαίνεται τον αντιπρόεδρο του Ε.Κ.ΠΟΙ.ΖΩ., ο οποίος μιλώντας στην αρμόδια επιτροπή κατά τη συζήτηση του παρόντος νομοσχεδίου είπε ότι επί δεκατέσσερις μήνες που λειτουργεί αυτό το όριο του ακατάσχετου για ύψος μέχρι 10.000 ευρώ, δεν έχει βγει καμμία δικαστική απόφαση και δεν έχει αξιοποιήσει την ισχύουσα διάταξη κανείς δανειολήπτης, είτε γιατί έχει χάσει την προθεσμία των δεκαπέντε ημερών της ανακοπής, είτε γιατί δεν έχει χρήματα να πληρώσει το δικηγόρο, με αποτέλεσμα, να μη μπορεί να αξιοποιήσει αυτήν την ευεργετική για τον ίδιο διάταξη. 
      Και αφού δεν ακούσατε, δεν δώσατε στον οφειλέτη τη δυνατότητα της άσκησης ανακοπής, με σκοπό την ακύρωση της κατάσχεσης πέντε εργάσιμες μέρες πριν από τον πλειστηριασμό.
      Το κάναμε όμως εμείς, με την κατάθεση σχετικής τροπολογίας και για το θέμα αυτό και πραγματικά έχετε τη δυνατότητα, κύριε Υπουργέ, ακόμη και σήμερα να την ψηφίσετε.
      Και δεν σταμάτησε εδώ το ΠΑ.ΣΟ.Κ., προχώρησε ακόμη περισσότερο: Απαγορεύει την κατάσχεση της κύριας κατοικίας, αντί της μοναδικής κατοικίας που ισχύει μέχρι σήμερα, ώστε να μην αποκλείονται από την εφαρμογή της διάταξης δανειολήπτες που έχουν τη δευτερεύουσα κατοικία, επεκτείνει και στον εγγυητή την προστασία από την κατάσχεση της κύριας κατοικίας και επεκτείνει την έννοια της κύριας κατοικίας και στην κατοικία που κατοικεί ο σύζυγος ή η σύζυγος και τα προστατευόμενα τέκνα του οφειλέτη.
      Όσον αφορά τους πλειστηριασμούς, επειδή όλοι γνωρίζουμε τι συμβαίνει στο χώρο αυτό με τα «κοράκια» και τους «αετονύχηδες» που λυμαίνονται αυτό το χώρο, θεωρούμε ότι η διάταξη του σχεδίου νόμου, που αφήνει την ευχέρεια στο δικαστήριο να ορίσει τιμή πρώτης προσφοράς χαμηλότερη από την αντικειμενική αξία, σε περίπτωση που ο πλειστηριασμός βέβαια διενεργείται δυο φορές χωρίς να έχουν εμφανιστεί οι πλειοδότες, θα αφήσει να διαιωνίζεται η υπάρχουσα κατάσταση.
      Γι’ αυτό και πάλι υπό μορφή τροπολογίας, ήρθαμε και προτείνουμε, σε καμμία περίπτωση να μη βγαίνει σε πλειστηριασμό ακίνητο σε αξία χαμηλότερη από την αντικειμενική, όσες φορές κι αν επαναληφθεί ο πλειστηριασμός, καθώς και ότι η τιμή της πρώτης προσφοράς, δεν μπορεί να είναι κατώτερη της αντικειμενικής αξίας του ακινήτου.
      Επειδή, όμως, δεν τα ισοπεδώνουμε όλα, όπως συνηθίζετε να μας κατηγορείτε, λέμε ότι η διάταξη που αφορά στο ακατάσχετο των μισθών μέχρι 1.000 ευρώ, βρίσκεται προς τη σωστή κατεύθυνση.
      Τελειώνοντας, κυρίες και κύριοι συνάδελφοι, θέλω να επισημάνω ότι η πραγματική προστασία των δανειοληπτών, δεν μπορεί να υπάρξει όσο δεν θίγονται τα υπερκέρδη των τραπεζών. Σήμερα παρά την κρίση, οι ελληνικές τράπεζες παρουσιάζουν κερδοφορία που φθάνει σε κάποιες περιπτώσεις μέχρι και το 65%, όταν αντίστοιχα στα ευρωπαϊκά πιστωτικά ιδρύματα, τα κέρδη τους δεν ξεπερνούν το 30% και τα επιτόκια αντί να μειώνονται, αυξάνονται.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Σήμερα η Κυβέρνηση, παίρνει μέτρα στήριξης των τραπεζών, ύψους 28.000.000.000 ευρώ μάλιστα, από τα οποία όπως φαίνεται δεν ωφελούνται οι ίδιοι οι δανειολήπτες. Οι εγγυήσεις του δημοσίου, όμως, πρέπει να δοθούν υπό πολλές και σαφείς προϋποθέσεις. Να είναι ανοιχτές και διαφανείς οι διαδικασίες με τις οποίες χορηγούνται, οι οποίες εγγυώνται ότι θα λειτουργήσουν υπέρ των δανειοληπτών και υπέρ των φορολογουμένων.
      Πέραν των άλλων, πρέπει να ληφθούν μέτρα για την ενίσχυση της διαφάνειας, των μηχανισμών εποπτείας και ελέγχου της κεφαλαιαγοράς και μέτρα σωστής πληροφόρησης των πολιτών.
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κυρία συνάδελφε.
      ΘΕΟΔΩΡΑ ΤΖΑΚΡΗ: Ολοκληρώνω, κυρία Πρόεδρε. Είχε ξεκινήσει ο χρόνος μου πριν φθάσω στο Βήμα.
      Σήμερα που χρειάζεται ένα ολοκληρωμένο πλέγμα προστασίας των δανειοληπτών, καταθέτετε ένα νομοσχέδιο διάτρητο και ανεπαρκές, που αφήνει έκθετο τον δανειολήπτη και μάλιστα σε μια τόσο δύσκολη ώρα, που τα εισοδήματα καταρρέουν, που η οικονομία ακολουθεί πτωτικούς ρυθμούς και τα επιτόκια καθημερινά αυξάνουν.
      Και είναι λυπηρό, γιατί έτσι όπως παρουσιάζεται  το παρόν νομοσχέδιο, δεν μας αφήνει περιθώρια να το ψηφίσουμε.
       Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Καρτάλης έχει το λόγο.
      ΔΗΜΗΤΡΙΟΣ ΒΑΡΒΑΡΙΓΟΣ: Κυρία Πρόεδρε, τι ώρα θα τελειώσουμε απόψε;
      ΠΡΟΕΔΡΕΥΟΥΣΑ (Έλσα Παπαδημητρίου): Θα ειδοποιηθώ από τον κύριο Πρόεδρο λίγο μετά της 22.00΄.
      ΔΗΜΗΤΡΙΟΣ ΒΑΡΒΑΡΙΓΟΣ: Εμείς που είμαστε εδώ, θα μιλήσουμε;
      ΠΡΟΕΔΡΕΥΟΥΣΑ (Έλσα Παπαδημητρίου): Να σας απαντήσω στη 01.00΄ και να τηρήσω ότι θα λήξουμε στη 01.00΄; Είναι εκτός Βουλής ο Πρόεδρος. Μετέφερα την επιθυμία του Σώματος να τελειώσουμε νωρίτερα.
      Ορίστε, κύριε Καρτάλη, έχετε το λόγο.
      ΚΩΝΣΤΑΝΤΙΝΟΣ ΚΑΡΤΑΛΗΣ: Κυρίες και κύριοι συνάδελφοι, σ’ όλη την Ευρώπη, η κρίση που μαστίζει τις κοινωνίες, αντιμετωπίζεται από τις κυβερνήσεις των χωρών με μέτρα που προστατεύουν τους πολίτες και ενισχύουν την κοινωνική συνοχή. 
      Στη χώρα μας συμβαίνει ακριβώς το αντίθετο. Η κρίση αντιμετωπίζεται με μέτρα που θίγουν τους πολίτες και τους οδηγούν ακόμη περισσότερο στην κοινωνική απομόνωση. Αναφέρω χαρακτηριστικά την κατάργηση του αφορολόγητου ορίου για τους ελεύθερους επαγγελματίες, την καταγγελία αζημίως των συμβάσεων για μια σειρά από εταιρείες του δημοσίου, τις οποίες η ελληνική Κυβέρνηση στοχεύει να ιδιωτικοποιήσει, τα ζητήματα που έχουν να κάνουν με την μείωση του ποσού που έχει διατεθεί για το Πρόγραμμα Δημοσίων Επενδύσεων κατά 1.000.000.000 ευρώ, που σημαίνει μείωση της περιφερειακής ανάπτυξης, δηλαδή περαιτέρω συρρίκνωση της ανάπτυξης της υπαίθρου και της λειτουργίας μικρομεσαίων επιχειρήσεων. 
      Και αναφέρομαι σ’ ένα χαρακτηριστικό παράδειγμα, το οποίο είχα την ευκαιρία να συζητήσω με τον παριστάμενο κύριο Υφυπουργό. Στη Σκιάθο από την πτώχευση της εταιρείας XL προκλήθηκαν απώλειες 2.000.000 ευρώ πολλές μικρές και μεσαίες επιχειρήσεις του νησιού. Θα μου πείτε: «Είναι μεγάλο το ποσό αυτό, σε σχέση μ’ όλα αυτά που συμβαίνουν στην ελληνική κοινωνία και στο διεθνή περίγυρο;». Προφανώς όχι.
      Όμως αν κάποιος υπολογίσει ότι την επόμενη χρονιά η ακύρωση αυτών των κρατήσεων διπλασιάζει την απώλεια των ποσών, οδηγεί την τοπική κοινωνία σε απόγνωση. Ζητούν, λοιπόν, οι επιχειρηματίες, αναβολή της καταβολής του Φ.Π.Α., αναβολή της καταβολής του φόρου εισοδήματος, αναβολή της καταβολής των εισφορών για το Ι.Κ.Α., για να μην οδηγηθούν σε απολύσεις προσωπικού και τους απαντά το Υπουργείο Οικονομικών, ότι εάν τα έκανε όλα αυτά θα οδηγούσε σε στρέβλωση του ανταγωνισμού στην ελληνική οικονομία. Αυτή είναι η αντίληψη της ελληνικής Κυβέρνησης για την προστασία του πολίτη, όταν βρίσκεται σε κρίση το χρηματοπιστωτικό σύστημα ή η κοινωνία, ή το επενδυτικό κλίμα της χώρας μας. Και μέσα σ' αυτό το πλαίσιο, η Κυβέρνηση δρομολογεί την κεφαλαιακή ενίσχυση των ελληνικών τραπεζών με το ποσό των 28.000.000.000 ευρώ. Χαρακτηριστικά θα αναφέρω ότι εάν μόλις το 3% του ποσού αυτού κυρίες και κύριοι συνάδελφοι, επενδύετο φέτος για την παιδεία, αν δηλαδή εξευρίσκετο με την ίδια ευκολία για την παιδεία, θα είχαμε φέτος εκπαίδευση σ’ όλες τις βαθμίδες, πολύ καλύτερη από αυτήν που παρέχεται φέτος όπως και πέρυσι και προπέρυσι με τις πολλές ελλείψεις σε κτηριακό δυναμικό και σε ανθρώπινο δυναμικό. 
      Βεβαίως, πρέπει να στηριχθούν οι τράπεζες και βεβαίως πρέπει να υπάρχει μια ρευστότητα στην αγορά όχι όμως με λευκή επιταγή.  Η ασφάλεια του χρηματοπιστωτικού συστήματος είναι δημόσιο αγαθό και έτσι πρέπει να αντιμετωπίζεται. Όμως θα πρέπει να διασφαλίζεται ότι η κεφαλαιακή αυτή ενίσχυση των 28.000.000.000 ευρώ καταλήγει σε ρευστότητα στην αγορά σ’ ό,τι αφορά στις μικρομεσαίες επιχειρήσεις που είναι η ραχοκοκαλιά της ελληνικής οικονομίας και που σήμερα βογκούν σ’ ό,τι αφορά στην αποπληρωμή δανείων, στην τήρηση των υποχρεώσεών τους προς τους κοινωφελείς οργανισμούς, στην ανταπόκρισή τους, στις αυξημένες τιμές των Δ.Ε.Κ.Ο., αλλά και στα βάρη τα οποία έχουν αναλάβει, σε σχέση με επενδυτικά τους σχέδια. 
      Αναφέρθηκε προηγουμένως ένας συνάδελφος της Νέας Δημοκρατίας ότι θα έπρεπε να ψηφίσουμε το νομοσχέδιο επί της αρχής, γιατί προστατεύει όπως λέει ο τίτλος τους δανειολήπτες. Είναι η ίδια επιχειρηματολογία που είχε αναπτυχθεί και σε προηγούμενα νομοσχέδια ότι θα έπρεπε να τα έχουμε ψηφίσει επί της αρχής επειδή οι τίτλοι τους είναι σωστοί. Όπως για παράδειγμα το νομοσχέδιο του κ. Αλογοσκούφη για τη φορολογική δικαιοσύνη ή του κ. Λιάπη, για την αντιμετώπιση του ντόπινγκ. Αν αύριο, λοιπόν, η Κυβέρνηση φέρει ένα νομοσχέδιο που θα λέει κάνουμε τους φτωχούς πλούσιους, θα πρέπει να το ψηφίσουμε επί της αρχής, επειδή μια πλαστή κατάσταση παρουσιάζεται στην ελληνική Βουλή και περιλαμβάνει μια σειρά από ρυθμίσεις, που δεν ανταποκρίνονται στις ανάγκες της κοινωνίας. 
      Υπάρχει πρόβλημα στην κοινωνία; Αυτό είναι το βασικό ερώτημα. Σήμερα τριακόσιες σαράντα χιλιάδες νοικοκυριά, δαπανούν πάνω από το 40% των μηνιαίων εισοδημάτων τους για να καλύψουν τις δανειακές τους ανάγκες. Ήταν όλες αυτές οι οικογένειες αμελείς και σπάταλες και δανείστηκαν παραπάνω από αυτό που έπρεπε; Μπορεί μερικές να ήταν. Η μεγάλη πλειοψηφία όμως, είναι οικογένειες που χρησιμοποίησαν τον  τραπεζικό δανεισμό, για να συμπληρώσουν το ελλιπές εισόδημα το οποίο είχαν για τις ανάγκες που  έχουν σήμερα στην κοινωνία, για να αντιμετωπίσουν τη συρρίκνωση των μισθών τους ,να αντιμετωπίσουν την ακρίβεια, να αντιμετωπίσουν μια καταρρέουσα παιδεία, που στρέφει τα παιδιά στην ιδιωτική εκπαίδευση, να αντιμετωπίσουν μια καταρρέουσα υγεία, ένα σύστημα υγείας, που τους οδηγεί στα ιδιωτικά θεραπευτήρια. Αυτές  θα έπρεπε να ήταν οι πρόνοιες μιας σοβαρής πολιτείας προς τους πολίτες. 
      Και τώρα, έχουμε ένα  νομοσχέδιο που παρά τις κάποιες θετικές πρόνοιες, δεν παύει να είναι επιδερμικό. Αναφέρεται για παράδειγμα στην κατάσχεση της κύριας κατοικίας για τον ιδιοκτήτη και για την οικογένειά του. Εμείς λέμε προφανώς ότι δεν πρέπει να περιορίζεται στον ιδιοκτήτη η απαγόρευση της κατάσχεσης. Θα πρέπει να αφορά και τα άλλα μέλη αν κατοικούν εκεί ο  σύζυγος και τα προστατευόμενα μέλη, γιατί προφανές είναι ότι ο νομοθέτης πρέπει να έχει στο μυαλό του την έννοια της οικογένειας. Αυτή είναι που θίγεται. Δεν θίγεται μόνο το φυσικό πρόσωπο που κατέχει το ακίνητο και κατοικεί σ’ αυτό. Θίγονται και τα συναρτώμενα μέλη, τα οποία πολλές φορές έλκουν αν θέλετε την κοινωνική τους αναφορά και την ύπαρξή τους στην κοινωνία από το βασικό μέλος της οικογένειας.
      Εμείς  υποστηρίζουμε επίσης ότι  δεν πρέπει να βγαίνει ποτέ, μα ποτέ, ένα ακίνητο όσες φορές και αν επαναληφθεί η δημοπρασία ο πλειστηριασμός σε τιμή χαμηλότερη από την αντικειμενική. Νομίζουμε ότι αυτό είναι απόλυτα δίκαιο και έτσι μπορούμε να προστατεύσουμε τον Έλληνα πολίτη από τα διάφορα κυκλώματα, που προφανώς έχουν δημιουργηθεί και πολλές  φορές λυμαίνονται τις περιουσίες τους και εκμεταλλεύονται αστοχίες οι οποίες καταγράφονται σ’ ό,τι αφορά στην ικανότητα των οικογενειών να πληρώσουν δανειακές ανάγκες. 
      Ένας από τους μεγάλους εκπροσώπους περιφερειακών μέσων ενημέρωσης, στον σύνδεσμό τους ανέφερε τις προάλλες ότι έχουν αυξηθεί με ραγδαίο ρυθμό οι καταχωρήσεις στα περιφερειακά μέσα ενημέρωσης προφανώς στις εφημερίδες για πλειστηριασμούς ακινήτων από πτωχεύσεις, που γίνονται για ανώνυμους Έλληνες πολίτες, που δεν μπορούν να ανταποκριθούν στις δανειακές συμβάσεις. Το πρόβλημα, λοιπόν, είναι πρακτικό και εμείς ζητάμε πραγματικές λύσεις. Ζητάμε επίσης να καλύπτει η ρύθμιση και τους εκκρεμείς πλειστηριασμούς. Ζητάμε προφανώς, να υπάρχει υποχρεωτική αναπροσαρμογή της τιμής προσφοράς για το ακίνητο, όταν αλλάξουν οι αντικειμενικές αξίες εν τω μεταξύ, γιατί συνήθως περνάει ένας χρόνος και μπορεί να έχουν αλλάξει οι αντικειμενικές αξίες. 
      Και ζητάμε προφανώς το υπέρτερο τίμημα, δηλαδή αν η τιμή της προσφοράς είναι μεγαλύτερη από την αντικειμενική αξία, το υπέρτερο τίμημα να το λαμβάνει ο πολίτης και όχι η τράπεζα, όπως πολλές φορές συμβαίνει σήμερα. Και προφανώς ζητάμε την προστασία των πολιτών, από την ελεύθερη και αδικαιολόγητη κύμανση ή διακύμανση των επιτοκίων, πολλές φορές με αδιαφανή τρόπο, με αποτέλεσμα ο πολίτης να επιβαρύνεται ακόμη περισσότερο. Ζητάμε το σεβασμό των αποφάσεων του Συμβουλίου της Επικρατείας σ’ ό,τι αφορά τα πανωτόκια και τους ανατοκισμούς και να μην υπάρχει αυτή η ασυδοσία από τους εισπρακτικούς μηχανισμούς των τραπεζών, που τηλεφωνούν σε κάθε σπίτι, παραβιάζουν το απόρρητο, έχουν όλους τους καταλόγους των Ελλήνων πολιτών και ζητούν με επιτακτικό τρόπο την ικανοποίηση των δανειακών υποχρεώσεων των πολιτών, με τρόπο που τους προσβάλλει και προφανώς θίγει την αξιοπρέπειά τους.
      Κυρίες και κύριοι συνάδελφοι, σ’ όλον τον κόσμο, αλλά και στην Ελλάδα, οι πολίτες ήταν που στήριξαν την κερδοφορία και την ανάπτυξη των τραπεζών. Δεν θα πρέπει οι πολίτες, να στηρίξουν την κρίση των τραπεζών. Νομίζω ότι η Κυβέρνηση, οφείλει να πάρει δραστικά μέτρα, να αποσαφηνίσει, πώς θα διανείμει την κεφαλαιακή ενίσχυση των 28.000.000.000 ευρώ και να υιοθετήσει όλες τις τροπολογίες που κατέθεσε το ΠΑ.ΣΟ.Κ., προς όφελος των Ελλήνων πολιτών.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Καρτάλη.
      Ο κ. Τσιρώνης έχει το λόγο.
      ΔΗΜΗΤΡΙΟΣ ΤΣΙΡΩΝΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, συζητάμε σήμερα το νομοσχέδιο με τον φιλόδοξο τίτλο: «Προστασία δανειοληπτών και άλλες διατάξεις», ένα νομοσχέδιο, το οποίο κάνει ένα βήμα που είναι μισό, είναι ελλιπές, είναι μετέωρο. Αν δεν ολοκληρωθεί αυτό το βήμα, θα πέσει στο κενό. Γι’ αυτό, από την πρώτη στιγμή και στην επιτροπή και σήμερα εδώ στην Ολομέλεια και μέσω του εισηγητού μας, αλλά και άλλοι ομιλητές του ΠΑ.ΣΟ.Κ., έχουμε πει ξεκάθαρα σ’ όλους τους τόνους ότι αν θέλετε πραγματικά να προστατέψουμε τους δανειολήπτες, όλους αυτούς τους συμπολίτες μας που χάνουν τα σπίτια τους, που χάνουν τις επιχειρήσεις τους, που για μια επιταγή γράφονται στον «ΤΕΙΡΕΣΙΑ» και δεν μπορούν να έχουν ξανά επαγγελματική δραστηριότητα εφ’  όρου ζωής, αν πραγματικά θέλετε να προχωρήσουμε σε μέτρα που να ακουμπάνε τους πολίτες, να ακουμπάνε τους μικρομεσαίους και να δώσουμε διέξοδο σ’ αυτά τους τα προβλήματα, πρέπει να ολοκληρώσουμε αυτό το βήμα. Γιατί εμφανίζεται η Κυβέρνηση, να έχει όψιμο ενδιαφέρον απέναντι στους δανειολήπτες, όπως όψιμο, κυρίες και κύριοι συνάδελφοι, ήταν και το ενδιαφέρον για το Ταμείο Κοινωνικής Συνοχής, αυτό το λεγόμενο «ταμείο φτώχειας», το οποίο κάθε φορά το εξαγγέλλετε. Το νομοθετήσαμε και στη Βουλή, είπατε ότι θα δώσετε 2.000.000.000 ευρώ το χρόνο, δίνετε μόλις το 1/20. Έχουν εγγραφεί στον προϋπολογισμό του 2008 μόλις 100.000.000 και δεν έχει δοθεί τίποτα παραπάνω γι’ αυτό το ταμείο φτώχειας που θα έδινε λύσεις επιβίωσης στους αναξιοπαθούντες, στους οικονομικά ασθενέστερους της κοινωνίας μας, στους συνταξιούχους, στους άνεργους, στους πολύτεκνους, σ’ αυτούς οι οποίοι δεν μπορούν να βρουν λύσεις και να επιβιώσουν στη σημερινή ζωή και στις σημερινές δύσκολες οικονομικές καταστάσεις. Και εν μέσω αυτού του κυκλώνα της οικονομικής κρίσης η Κυβέρνηση συζητά να δώσει 28.000.000.000 ευρώ -συζητά ο κ. Αλογοσκούφης, συναντιέται αυτές τις μέρες και χθες και σήμερα με τους τραπεζίτες- στις τράπεζες, που είναι ένα τεράστιο ποσό, και δεν βρίσκει αυτά τα 2.000.000.000 να δώσει στους φτωχούς, να χρηματοδοτήσει αυτό το ταμείο φτώχειας, αυτό το Ταμείο Κοινωνικής Συνοχής. Αυτή είναι η αλήθεια, αυτή είναι η πραγματικότητα. Έχουν βγάλει τα μαχαιροπήρουνα οι τραπεζίτες, έχουν στρώσει το τραπέζι και ετοιμάζονται για το μεγάλο φαγοπότι. Αυτό το φαγοπότι θα πρέπει να σταματήσει, να γίνουν όλα με κανόνες, να γίνουν με προϋποθέσεις. Δεν μπορούμε, κύριε Υπουργέ, να δώσουμε τα χρήματα στις τράπεζες με ασυδοσία.  Για τα ψιλά γράμματα των δανειακών συμβάσεων των τραπεζών που έχουν οδηγήσει σε αδιέξοδο πάρα πολλούς συμπολίτες μας, θα πρέπει να μπει ένα φρένο. Και το συζητάμε σήμερα σε μια μέρα όπου οι εργαζόμενοι απεργήσανε και διαδηλώσανε για μικρές αυξήσεις, για να προστατεύσουν τα ασφαλιστικά τους ταμεία, όπως αύριο οι επαγγελματίες, οι μικρομεσαίοι, οι καταστηματάρχες κλείνουν τα μαγαζιά τους, κλείνουν τις επιχειρήσεις τους. Για πρώτη φορά συμβαίνει αυτό στα χρονικά, να κλείσουν τα καταστήματα για να προστατεύσουν τα ασφαλιστικά τους ταμεία. 
      ΙΟΡΔΑΝΗΣ ΤΖΑΜΤΖΗΣ: Για πρώτη φορά επί Νέας Δημοκρατίας; 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ) 
      ΔΗΜΗΤΡΙΟΣ ΤΣΙΡΩΝΗΣ: Βεβαίως αυτή είναι η αλήθεια και η πραγματικότητα. 
      Και αυτήν τη μέρα επέλεξε η Κυβέρνηση να φέρει και στη Βουλή το νομοσχέδιο για το κλείσιμο της Ολυμπιακής. Αύριο δεν εισάγεται στην Επιτροπή της Βουλής η συζήτηση για το ξεπούλημα και της Ολυμπιακής; Το ξεπούλημα του εθνικού πλούτου. Σ’ αυτό προχωρείτε. 
      Σας έχουμε καταθέσει συγκεκριμένες προτάσεις νόμου να χορηγηθεί το επίδομα θέρμανσης και να δοθεί έκτακτο επίδομα αλληλεγγύης στους οικονομικά ασθενέστερους, λόγω της οικονομικής κρίσης που υπάρχει. Και γι’ αυτό το νομοσχέδιο -που σήμερα φαίνεται ελλιπές- σας έχουμε καταθέσει  πρόταση νόμου «για την ελάφρυνση των νοικοκυριών, για την προστασία των καταναλωτών από την υπερχρέωση». Το 2006 την απορρίψατε. Εδώ την έχω την πρόταση. Είναι μια πλήρης πρόταση  νόμου. Την απορρίψατε για δεύτερη φορά φέτος το καλοκαίρι στις 10.7.2008.
      Θα αναγκαστείτε στην πορεία να το φέρετε. Όταν οι δημοσκοπήσεις θα δείξουν ότι έχει παγιωθεί αυτή η κατάσταση με το ΠΑ.ΣΟ.Κ. μπροστά θα δείτε ότι θα το φέρετε. Όπως φέρατε και αυτό το νομοσχέδιο. Ξέρετε πότε το φέρατε; Όταν οι δημοσκοπήσεις σας έδειξαν ότι είστε στη δεύτερη θέση. Αυτή δεν είναι η αλήθεια; Θυμάστε ποια ημερομηνία το φέρατε, κυρίες και κύριοι συνάδελφοι της Νέας Δημοκρατίας; Ρωτήστε την Κυβέρνηση, τον κ. Παπαθανασίου πότε το κατέθεσε στη Βουλή. Όταν ήσασταν δεύτεροι στις δημοσκοπήσεις. Αυτή είναι η αλήθεια. 
      Ήταν μια ευκαιρία, κυρίες και κύριοι συνάδελφοι της Συμπολίτευσης και κύριε Υπουργέ, σ’ αυτό το νομοσχέδιο να συμφωνήσουμε. Είχαμε όλη την καλή διάθεση. Αλλά τι να συμφωνήσουμε; Σε ρυθμίσεις οι οποίες αφήνουν στη μέση όλη αυτή την κατάσταση; Που αφήνουν έκθετους και έρμαια των τραπεζών τους δανειολήπτες; 
      Γνωρίζω πολλές επιχειρήσεις στην εκλογική μου περιφέρεια την Άρτα, μικρομεσαίες επιχειρήσεις που μπαίνουν black list για μια μικρή επιταγή. Γνωρίζω οικογένειες οι οποίες χάνουν τα σπίτια τους, την πρώτη τους κατοικία, την κύρια κατοικία. Νομοθετήστε το τουλάχιστον αυτό. Γιατί τη μοναδική κατοικία; Έχουμε φέρει επτά τροπολογίες και είπατε, κύριε Παπαθανασίου, ότι θα φέρετε αύριο τις τροπολογίες. Γιατί να τις φέρετε αύριο; Να τις φέρετε σήμερα. Να δούμε και εμείς τι θέλετε να νομοθετήσετε. Να δούμε και εμείς που θέλουμε να το ψηφίσουμε επί της αρχής αυτό το νομοσχέδιο και δεν μας αφήνετε. Δεν μας επιτρέπετε να το ψηφίσουμε αυτό το νομοσχέδιο. Και σας το λέω και δεσμευόμαστε. 
      Πείτε εδώ απόψε στη Βουλή, δεσμευθείτε ότι θα υιοθετήσετε τις επτά τροπολογίες του ΠΑ.ΣΟ.Κ. και θα ψηφίσουμε επί της αρχής το νομοσχέδιο. Τι άλλο θέλετε να πούμε; Το λέμε δημόσια και ενώπιον του ελληνικού λαού. Αυτή είναι η αλήθεια.
      Μην ειρωνεύεστε, κύριοι συνάδελφοι. Αυτή είναι η πραγματικότητα. Αν θέλετε να κοιτάζετε στα μάτια τους Έλληνες καταναλωτές, τους δανειολήπτες, να πάτε στην εκλογική σας περιφέρεια, κύριε Τζαμτζή, να τους κοιτάξετε να δείτε. Να δείτε τους αγρότες στα μάτια που είναι καταχρεωμένοι.
      ΙΟΡΔΑΝΗΣ ΤΖΑΜΤΖΗΣ: Τόσα χρόνια δεν τους σκεφτόσασταν; 
      ΔΗΜΗΤΡΙΟΣ ΤΣΙΡΩΝΗΣ: Που τους υποσχεθήκατε ότι θα κατεβάσετε το Φ.Π.Α. στο 8% και ήδη έχει πάει στο 19%. 
      ΙΟΡΔΑΝΗΣ ΤΖΑΜΤΖΗΣ: Εμείς βγάλαμε τη θηλιά από τους αγρότες. 
      ΔΗΜΗΤΡΙΟΣ ΤΣΙΡΩΝΗΣ: Να πάτε να τους κοιτάξετε στα μάτια, κύριε Τζαμτζή. 
      ΠΡΟΕΔΡΕΥΩΝ (Αναστάσιος Νεράντζης): Κύριε Τζαμτζή, σας παρακαλώ. Μη διακόπτετε. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Τώρα, κύριε Πρόεδρε, είστε πολύ μαλακός.
      ΔΗΜΗΤΡΙΟΣ ΤΣΙΡΩΝΗΣ: Τους παίρνουν τα μηχανήματα. Γίνονται κατασχέσεις, γίνονται πλειστηριασμοί στους αγρότες. Αυτή είναι η αλήθεια. Θέλετε να την ακούσετε;
      Κύριε Υπουργέ, κλείνοντας θέλω να πω ότι αυτό το νομοσχέδιο επί της αρχής δεν μπορούμε να το κάνουμε αποδεκτό. Είναι ελλιπές, είναι μετέωρο, είναι αποσπασματικό και δεν μπορούμε να το κάνουμε αποδεκτό. Δεσμευθείτε απόψε στη Βουλή ότι θα κάνετε αποδεκτές τις επτά τροπολογίες του ΠΑ.ΣΟ.Κ. και είμαστε εδώ να το ψηφίσουμε. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
      Το λόγο έχει ο Βουλευτής του ΠΑ.ΣΟ.Κ. στο Νομό Κορινθίας ο κ. Παναγιώτης Μπεγλίτης. Ορίστε, κύριε συνάδελφε. 
      ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κύριε Πρόεδρε. Κυρίες και κύριοι συνάδελφοι, αν κανείς μελετήσει τα Πρακτικά του περασμένου Ιουλίου, τις παρεμβάσεις των συναδέλφων της κυβερνητικής Πλειοψηφίας θα διαπιστώσει μια μεγάλη απόσταση σε σχέση με τα σημερινά επιχειρήματα των ίδιων συναδέλφων και βεβαίως της πολιτικής ηγεσίας του Υπουργείου Οικονομικών. 
      Θα πιστέψει κανείς, αν διαβάσει αυτά τα Πρακτικά, ότι ζούμε σε δύο διαφορετικές χώρες. Σε μία άλλη χώρα τον Ιούλιο, όταν η κυβερνητική Πλειοψηφία αρνιόταν να υποστηρίξει και να δεχθεί τη νομοθετική πρωτοβουλία του ΠΑ.ΣΟ.Κ., το σχέδιο νόμου για τους δανειολήπτες και σε διαφορετική χώρα σήμερα, τον Οκτώβριο του 2008. 
      Θα θέλαμε μία πολιτική εξήγηση, μία αξιόπιστη εξήγηση γι’ αυτήν τη μεγάλη αλλαγή, γι’ αυτήν τη μεγάλη στροφή της Κυβέρνησης και της κυβερνητικής Πλειοψηφίας.
      Η μόνη, όμως, εξήγηση, που υπάρχει, είναι η ίδια η πολιτική συγκυρία. Διαφορετική πολιτική συγκυρία τον Ιούλιο, διαφορετικό πολιτικό κλίμα σήμερα, που ουσιαστικά εξαναγκάζει και οδηγεί την Κυβέρνηση εσπευσμένα και αγχωτικά να αναλάβει αυτήν τη νομοθετική πρωτοβουλία.
      Κυρίες και κύριοι συνάδελφοι, τόσο με τη νομοθετική πρωτοβουλία, το σχέδιο νόμου του ΠΑ.ΣΟ.Κ. τον Ιούλιο, όσο και με τις επτά τροπολογίες, που υποβάλαμε, δείχνουμε πώς πρέπει να ασκείται μία υπεύθυνη προγραμματική αντιπολίτευση σε ζητήματα μέγιστης κοινωνικής ευαισθησίας, σε ζητήματα που άπτονται σοβαρών κοινωνικών προβλημάτων. 
      Δυστυχώς, αυτήν την ευθύνη δεν μπορείτε εσείς σήμερα να την αναγνωρίσετε, γιατί δεν την είχατε ποτέ ως αξιωματική αντιπολίτευση στο παρελθόν.
      Επιπλέον, πράξη πολιτικής ευθύνης είναι η υποστήριξη από την πλευρά του Προέδρου του ΠΑ.ΣΟ.Κ. Γιώργου Παπανδρέου της εγγύησης των καταθέσεων, η συναινετική μας προσέγγιση στην πρόταση της Κυβέρνησης για την εγγύηση των καταθέσεων. 
      Πράξη πολιτικής ευθύνης είναι σήμερα όταν ζητούμε από την Κυβέρνηση να φέρει νομοσχέδιο, νομοθετική πρωτοβουλία για να συνδέσει επιτέλους αυτήν την υποστήριξη στον τραπεζικό τομέα, το πακέτο των 28.000.000.000, με την πραγματική οικονομία. 
      Πράξη πολιτικής ευθύνης είναι η αγωνία μας -η έκδηλη και έμπρακτη αγωνία μας- για την κατάσταση στην οποία βρίσκεται σήμερα ο ελληνικός λαός, η ελληνική κοινωνία, για την κατάσταση που βρίσκονται σήμερα οι δανειολήπτες στη χώρα μας, ο αγροτικός κόσμος, οι μικροεπιχειρηματίες, οι μικρές και μεσαίες επιχειρήσεις, οι βιοτεχνίες της χώρας.
      Κυρίες και κύριοι συνάδελφοι, φοβάμαι ότι το σχέδιο νόμου, που φέρνει η Κυβέρνηση σήμερα, δεν απαντά στα ζητήματα και τα προβλήματα της πραγματικής οικονομίας. Μπορεί να απαντάει σε ορισμένες συγκυριακές πολιτικές ανάγκες της Κυβέρνησης, όχι όμως στα κρίσιμα ζητήματα που αντιμετωπίζει σήμερα ο ελληνικός λαός.
      Και δεν απαντά, γιατί όλα αυτά που καλύπτει το σχέδιο νόμου, πολύ γρήγορα θα χρειαστεί να επαναρρυθμιστούν. Διότι η κατάσταση της ελληνικής οικονομίας πηγαίνει από το κακό στο χειρότερο, γιατί η ελληνική οικονομία βαλτώνει καθημερινά, γιατί έχουμε, κύριε Υπουργέ, σοβαρό πρόβλημα ρευστότητας στην αγορά. Έχουμε μείωση της αγοραστικής δύναμης, μείωση του εισοδήματος. Έχουμε μείωση του βιοτικού επιπέδου και αναγκάζονται τελικά τα ελληνικά νοικοκυριά, ο Έλληνας πολίτης να προστρέξει στις τράπεζες, να υπερχρεωθεί, είτε για να ζήσει είτε για να κινήσει την επιχειρηματική του δραστηριότητα, την επιχείρησή του, τη βιοτεχνία του.
      Κι έρχεστε σήμερα εσείς να απαντήσετε μ’ αυτόν το μεσοβέζικο, θα έλεγα, τρόπο, με αυτόν τον -να μου επιτρέψετε την έκφραση- ματζίρικο τρόπο σ’ αυτές τις μεγάλες ανάγκες των ελληνικών νοικοκυριών. 
      Αυξήσατε το όριο απαίτησης των τραπεζών από 10.000 σε 20.000. 
      Θα σας πω την προσωπική μου άποψη. Θεωρώ μικρή αυτήν την αύξηση, γιατί πολύ σύντομα η κρίση ρευστότητας της ελληνικής οικονομίας και των μικρομεσαίων επιχειρήσεων θα σας αναγκάσει –και θα μας αναγκάσει όλους- να επανεξετάσουμε αυτό το όριο απαίτησης των ελληνικών τραπεζών. Το κάνατε, όμως, αλλά δεν το συνοδεύσατε και δεν το συνδυάσατε με μία νέα αποτελεσματική διαδικασία. 
      Η διαδικασία ανακοπής είναι ουσιαστικά δώρο άδωρον. Πρέπει να το δείτε ξανά, έστω και τώρα στην Ολομέλεια. Να δείτε θετικά την πρόταση, την τροπολογία που σας υπέβαλε το ΠΑ.ΣΟ.Κ..
      Κυρίες και κύριοι συνάδελφοι, κύριε Υπουργέ, εγώ θα σας μιλήσω από τη δική μου εμπειρία, γιατί έχω πάρει πριν από εννέα χρόνια ένα δάνειο από μία τράπεζα, για να πάρω σπίτι εδώ, στην Αθήνα, μαζί με τη γυναίκα μου. Πρώτη, κύρια ή μοναδική κατοικία, για εμένα και τις ανάγκες μου είναι το ίδιο αυτήν τη στιγμή. Θέλω, όμως, να σας πω το εξής. Σήμερα, παρ’ όλο που μειώνεται με όρους ευρωπαϊκούς το επιτόκιο αναφοράς, εγώ κάθε μήνα πληρώνω μεγαλύτερο κυμαινόμενο επιτόκιο. Όταν σε όλη την Ευρώπη μειώνεται το κυμαινόμενο επιτόκιο, εγώ σήμερα εδώ, στην Ελλάδα, ως Έλληνας πολίτης πληρώνω μεγαλύτερο κυμαινόμενο επιτόκιο. Πότε θα βρεθεί μία σταθερή αναφορά κυμαινόμενου επιτοκίου με το επιτόκιο αναφοράς, είτε είναι αυτό το επιτόκιο της Ευρωπαϊκής Κεντρικής Τράπεζας είτε είναι το επιτόκιο της διατραπεζικής αγοράς; Πώς θα προστατευθεί ο νέος εργαζόμενος δημόσιος υπάλληλος;
      Δεύτερο ζήτημα από δική μου πάλι εμπειρία. Θα μπορούσα να πω ότι με τη σχετική οικονομική δυνατότητα που έχω σήμερα θα ήθελα να προχωρήσω σε πρόωρη εξόφληση του δανείου με κυμαινόμενο επιτόκιο. Δεν μπορώ να το κάνω, γιατί υπάρχουν μεγάλες επιβαρύνσεις από τις τράπεζες. Γιατί δεν δίνετε αυτήν τη δυνατότητα και στην πρόωρη εξόφληση ενός δανείου; Γιατί δεν ελέγχετε τις τράπεζες στο θέμα των επιπρόσθετων επιβαρύνσεων για όσους θέλουν να προχωρήσουν σε πρόωρη εξόφληση;
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Δυστυχώς, δεν προχωρήσατε ούτε στο ζήτημα του ανατοκισμού, στα πανωτόκια, δεν προχωρήσατε στη θεσμοθέτηση του ανώτατου ορίου οφειλής. Είναι δυνατόν σήμερα, με όλα τα προβλήματα της ελληνικής οικονομίας, το αρχικό δάνειο να πολλαπλασιάζεται; Λέμε, υποστηρίξαμε -και πιστεύω ότι είναι λογικό και θα πρέπει να το αποδεχθείτε- η οφειλή να μην υπερβαίνει το διπλάσιο του αρχικού δανείου.
      Τελειώνω με μία άλλη παρατήρηση. Τι θα γίνει με τους εκκρεμείς πλειστηριασμούς; Μέσα στο 2008 και μέχρι σήμερα που μιλάμε, δανειολήπτες Έλληνες συμπολίτες μας έχουν χάσει τα σπίτια τους, έχουν κατασχεθεί τα σπίτια τους. Εκκρεμούν πλειστηριασμοί αυτήν τη στιγμή. Τι θα γίνει γι’ αυτούς; Θα ισχύσει ο νέος νόμος που θα ψηφιστεί από εδώ και πέρα; Γι’ αυτούς που έχασαν τα σπίτια τους μέσα στο 2008 ή το 2007 δεν θα πρέπει να υπάρξει μία αναδρομική ρύθμιση;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, παρακαλώ.
      ΠΑΝΑΓΙΩΤΗΣ ΜΠΕΓΛΙΤΗΣ: Ολοκληρώνω, κύριε Πρόεδρε.
      Κυρίες και κύριοι συνάδελφοι, δόθηκε μία μεγάλη ευκαιρία στην Κυβέρνηση να επιβεβαιώσει ένα πρόσωπο κοινωνικής ευαισθησίας. Αυτήν την ευκαιρία την έχασε, όπως έχασαν και πολλές άλλες ευκαιρίες την τελευταία περίοδο και ο κ. Καραμανλής και η κυβερνητική Πλειοψηφία. Εμείς, κάτω απ’ αυτές τις συνθήκες, δεν μπορούμε να αποδεχθούμε και να ψηφίσουμε επί της αρχής αυτό το νομοσχέδιο.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής της Νέας Δημοκρατίας στο Νομό Σερρών κ. Θεόφιλος Λεονταρίδης.
      ΘΕΟΦΙΛΟΣ ΛΕΟΝΤΑΡΙΔΗΣ: Κυρίες και κύριοι συνάδελφοι, στόχος της Κυβέρνησης με το παρόν νομοσχέδιο είναι να προστατεύσουμε τους δανειολήπτες και μάλιστα εκείνους που έχουν περισσότερη ανάγκη, βάζοντας τάξη στους πλειστηριασμούς, φρένο στους επιτήδειους της αγοράς, διευρύνοντας στην παρούσα κρίσιμη φάση και άλλο την κοινωνική ομπρέλα. 
      Με την πρωτοβουλία αυτή η Κυβέρνηση εστιάζει το ενδιαφέρον της στη δημιουργία ισχυρότερου δείκτη κοινωνικής προστασίας, που αποτελεί βασικό στόχο της πολιτικής μας και γίνεται σήμερα επιτακτικότερος. 
      Συγκεκριμένα, η πρόταση για τη διαδικασία με την οποία γίνονται οι πλειστηριασμοί, τον τόπο και τον τρόπο που γίνονται, είναι σαφώς διαφανέστερη και ασφαλέστερη. Οι προτεινόμενες τροποποιήσεις κρίνονται επιβεβλημένες, με στόχο την αντιμετώπιση καταστρατηγήσεων, τον εξορθολογισμό και την εξυγίανση της υφιστάμενης διαδικασίας πλειστηριασμού κινητών και ακινήτων. Έτσι, αποκλείονται υπόγειες και αδιαφανείς διαδικασίες κατά τη διάρκεια των πλειστηριασμών.
      Απαγορεύεται ο πλειστηριασμός ακινήτων σε τιμή κατώτερη της αντικειμενικής αξίας τους, ώστε να αποτρέπονται οι εκποιήσεις ακινήτων σε μη εύλογες αξίες και ιδιαίτερα χαμηλές τιμές προς βλάβη των συμφερόντων των δανειστών, των οφειλετών και της οικονομίας γενικότερα. Ορίζοντας ως ελάχιστη αξία έναρξης του πλειστηριασμού την αντικειμενική του αξία, όπως αυτή ορίζεται, αποφεύγεται η σκόπιμη εκμετάλλευση αδυναμιών της ισχύουσας νομοθεσίας από καιροσκόπους.
      Η υφιστάμενη απαγόρευση κατάσχεσης των μισθών, συντάξεων ή ασφαλιστικών παροχών ανεξαρτήτως ύψους, από τις τράπεζες, επεκτείνεται και στην περίπτωση που η καταβολή των ποσών αυτών γίνεται με κατάθεση σε τραπεζικό λογαριασμό του δικαιούχου. 
      Επίσης, αυξάνεται το όριο απαγόρευσης, κατάσχεσης μέρους των μισθών, συντάξεων και ασφαλιστικών βοηθημάτων για χρέη προς το δημόσιο από 600 ευρώ σε 1.000 ευρώ. 
      Τέλος, με το άρθρο 5, αυξάνεται το ποσό κάτω από το οποίο δεν επιτρέπεται ο πλειστηριασμός της μοναδικής κατοικίας του δανειολήπτη από 10.000 ευρώ σε 20.000 ευρώ, εξασφαλίζοντας την προστασία των δανειοληπτών και της μοναδικής τους κατοικίας, εφόσον αυτό αποδειχθεί. 
      Ο κοινωνικός χαρακτήρας των εν λόγω ρυθμίσεων είναι προφανής και δίνεται η δυνατότητα να υπάρχει μία πραγματικά σωστή αντιμετώπιση από τις τράπεζες για τους δανειολήπτες. Σε αυτήν την κρίσιμη καμπή απαιτούνται –και αυτό το κάνουμε- μέτρα προστασίας των δανειοληπτών και ειδικά εκείνων που αντιμετωπίζουν πρόβλημα αποπληρωμής των υποχρεώσεών τους. Από την άλλη πλευρά όμως, μεγαλώνει ακόμη περισσότερο η ευθύνη των τραπεζών που θα πρέπει να αντιληφθούν ότι σε περιόδους κρίσεων είναι από δύσκολο έως αδύνατον να διατηρήσουν τους υψηλούς ρυθμούς αύξησης των κερδών τους. Οπότε καλύτερα θα ήταν να αποδεχθούν το γεγονός ότι η φετινή χρονιά θα είναι λιγότερο καλή από τις προηγούμενες, από πλευράς αποτελεσμάτων και να μην επιχειρήσουν να  μετακυλήσουν το σύνολο του κόστους στους πελάτες τους. Άλλωστε, η διάλυση του κοινωνικού ιστού θα επιστρέψει και σ’ αυτές ως μπούμερανγκ. 
      Κυρίες και κύριοι συνάδελφοι, με την ευκαιρία αυτού του νομοσχεδίου θα ήθελα να εκφράσω την ικανοποίησή μου για μία πολύμηνη μάχη που δώσαμε προκειμένου να υπηρετήσουμε τα συμφέροντα του Νομού Σερρών. Αυτή η πολύμηνη μάχη είχε τη θετική της κατάληξη. Αναφέρομαι στην τροπολογία που κατατέθηκε, η υπερψήφιση της οποίας θα επανορθώσει μία αδικία σε βάρος του νομού μας, αφού στο εξής οι εργαζόμενοι του Νομού Σερρών θα παίρνουν και αυτοί, από 1.1.2009, το επίδομα των 120 ευρώ των παραμεθορίων περιοχών. Το επίδομα αυτό θα δίνεται στους υπαλλήλους του δημοσίου τομέα, στα νομικά πρόσωπα δημοσίου δικαίου, στους Ο.Τ.Α. α΄ και β΄ βαθμού, στην πρωτοβάθμια, δευτεροβάθμια, τριτοβάθμια εκπαίδευση και σ’ άλλες δημόσιες υπηρεσίες. 
      Αυτή η ευτυχής κατάληξη λοιπόν, για ένα θέμα σημαντικό για το νομό μας που εκκρεμούσε εδώ και πολλά χρόνια και είχε αντιμετωπιστεί ως σήμερα αποσπασματικά και που δημιουργούσε το αίσθημα της αδικίας, γιατί από περιοχή σε περιοχή, μέσα στον ίδιο νομό, με μεθοριακή γραμμή άνω των ενενήντα χιλιομέτρων υπήρχαν διαφορετικά κίνητρα, είναι μία απόφαση της οποίας σήμερα υλοποιείται το δεύτερο σκέλος. Σε αυτήν τη θετική κατάληξη είχε καθοριστική συμβολή και η συνεδρίαση της 6ης Φεβρουαρίου 2007 όπου ο Υπουργός Εσωτερικών κ. Παυλόπουλος αποδέχτηκε ότι και ο Νομός Σερρών έχει όλες τις ιδιαιτερότητες που έχουν οι ήδη χαρακτηρισμένες παραμεθόριες περιοχές, για να χαρακτηριστεί παραμεθόριος στο σύνολό του. 
      Φυσικά τα στατιστικά στοιχεία που σας έχω καταθέσει τόσο στη Βουλή όσο και στο Υπουργείο, τα οποία σας καταθέτω και σήμερα για τα Πρακτικά της Βουλής και καταγράφουν τη δεινή οικονομική θέση του Νομού Σερρών και τη φθίνουσα πορεία του, ανέδειξαν ακόμη πιο επιτακτική την ανάγκη παροχής σημαντικών κινήτρων που θεσμοθετούνται με την ένταξη του νομού στις παραμεθόριες περιοχές. 
      (Στο σημείο αυτό ο Βουλευτής κ. Θεόφιλος Λεονταρίδης καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πράγματι, με την ψήφιση πέρυσι, το Νοέμβριο του 2007, ο Νομός Σερρών χαρακτηρίστηκε παραμεθόριος στο σύνολό του. Για εμάς, λοιπόν, η ημέρα εκείνη, η 7η Νοεμβρίου 2007, είναι σημαντική ημέρα για όλο το Νομό Σερρών, γιατί ελήφθη η πρώτη απόφαση, ικανοποιήθηκε το πρώτο σκέλος και σήμερα ικανοποιείται το δεύτερο σκέλος, δηλαδή το επίδομα των 120 ευρώ των παραμεθορίων περιοχών. 
      Θέλω, λοιπόν, να ευχαριστήσω τον Υπουργό Οικονομίας κ. Αλογοσκούφη, μεταφέροντας και τις ευχαριστίες του λαού των Σερρών, γιατί στις συναντήσεις και συζητήσεις που είχαμε και προηγήθηκαν γύρω από το θέμα αυτό, δεσμεύτηκε ότι σ’ ένα από τα νομοσχέδια που θα φέρει στη Βουλή θα ψηφιστεί η ρύθμιση για το επίδομα που αφορά το Νομό Σερρών και το έκανε πράξη. Γι’ αυτό έδωσε εντολή στο γενικό γραμματέα και στους υπηρεσιακούς παράγοντες του Γενικού Λογιστηρίου του Κράτους να συντάξουν αυτήν την τροπολογία, την οποία στη συνέχεια υπέγραψε και κατέθεσε στη Βουλή. 
      Ο λαός των Σερρών αναγνωρίζει αυτήν τη θετική εξέλιξη, αυτήν τη δίκαιη απόφαση που έχει πάρει η Κυβέρνηση, γιατί τα παραπάνω μέτρα θα συμβάλλουν στην άρση των αδικιών, στην ίση μεταχείριση των πολιτών και στη συγκράτηση του ανθρώπινου δυναμικού στις παραμεθόριες και ακριτικές περιοχές. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο συνάδελφος κ. Ρήγας.
      ΠΑΝΑΓΙΩΤΗΣ ΡΗΓΑΣ: Είναι πάγια και διαπιστωμένη η τακτική εκ μέρους της Κυβέρνησης να νομοθετεί με ψευδεπίγραφα νομοσχέδια. Βρισκόμαστε για άλλη μια φορά μπροστά σ’ ένα τέτοιο νομοσχέδιο, όπου σύμφωνα με την Κυβέρνηση αρκεί ο τίτλος να επιτυγχάνει το στόχο και δεν έχει καμμία σημασία το περιεχόμενο και η ουσία του νομοσχεδίου. Αρκεί, λοιπόν, κατά την Κυβέρνηση ότι τιτλοφορείται το παρόν νομοσχέδιο ως νομοσχέδιο που λαμβάνει μέτρα για την προστασία των δανειοληπτών για να θεωρηθεί ότι εκπληρώνει αυτό το σκοπό.
      Είναι όμως έτσι τα πράγματα; Καλύπτεται μ’ αυτό το νομοσχέδιο ο στόχος που είναι η προστασία των δανειοληπτών; Κάθε άλλο. Αυτήν τη στιγμή είναι συγκεκριμένος ο στόχος και ο λόγος για τον οποίο η Κυβέρνηση φέρει αυτό το νομοσχέδιο. 
      Πρώτον,  είναι η πολιτική συγκυρία. Δεν μπορεί να απαντήσει η Κυβέρνηση μ’ άλλο τρόπο μπροστά στην οργή του ελληνικού λαού από τα απανωτά σκάνδαλα και έρχεται μ΄ αυτό το ψευδεπίγραφο νομοσχέδιο να εμφανίσει τη φιλολαϊκή της δήθεν θέση απέναντι στους δανειολήπτες. 
      Ο δεύτερος λόγος είναι ότι πρέπει μπροστά σ’ αυτήν τη διεθνή οικονομική κρίση να φανεί ότι λαμβάνει μέτρα. Είναι, λοιπόν, καθαρά επικοινωνιακοί οι λόγοι για τους οποίους έρχεται το νομοσχέδιο, γιατί πώς μπορούμε να κρίνουμε την ευθύνη και την αποτελεσματικότητα μιας κυβέρνησης; Θα την κρίνουμε από το πόσο έγκαιρα παίρνει κάποια μέτρα και δεύτερον από το ποια είναι η αποτελεσματικότητα αυτών των μέτρων. 
      Απ’ αυτά που βλέπουμε σήμερα, ούτε έγκαιρα ήρθε το νομοσχέδιο ούτε αποτελεσματικά είναι τα μέτρα τα οποία λαμβάνονται μ’ αυτό το νομοσχέδιο.
      Η Κυβέρνηση κατηγορεί το ΠΑ.ΣΟ.Κ. για ανευθυνότητα. Θα ήθελα να ρωτήσω: Πόσο μεγαλύτερη μπορεί να είναι η υπευθυνότητα ενός κόμματος της αντιπολίτευσης από το να έχει φέρει δύο φορές μέχρι σήμερα πρόταση νόμου εγκαίρως που ρύθμιζε με πολύ πιο αποτελεσματικό τρόπο αυτό που πάτε να ρυθμίσετε εσείς σήμερα; Πόσο πιο υπεύθυνη μπορεί να είναι μια αντιπολίτευση όταν για όλα τα μεγάλα προβλήματα που αντιμετωπίζει σήμερα ο ελληνικός λαός έχει καταθέσει εγκαίρως ολοκληρωμένες, επεξεργασμένες προτάσεις νόμου; Η υπευθυνότητα του ΠΑ.ΣΟ.Κ. μέχρι σήμερα έχει πιστοποιηθεί. Αυτό που δεν έχει πιστοποιηθεί είναι η υπευθυνότητα της Κυβέρνησης. 
      Η Κυβέρνηση, λοιπόν, έρχεται τώρα καθυστερημένα με αναποτελεσματικό τρόπο να προστατεύσει δήθεν τους δανειολήπτες. Κάνει όμως κάτι τέτοιο; Κάθε άλλο. Η πραγματική οικονομία στην Ελλάδα έχει υποστεί ήδη τις συνέπειες της κρίσης. Και δεν έχει υποστεί τις συνέπειες της διεθνούς οικονομικής κρίσης. Έχει υποστεί τις συνέπειες της πολιτικής της Κυβέρνησης διότι η πραγματική οικονομία στην Ελλάδα έχει εμφανίσει εδώ, και πάρα πολύ καιρό, πολύ σαφή σημάδια, όπως είναι η ακρίβεια, όπως είναι η μείωση του εισοδήματος, όπως είναι ο υπερδανεισμός των νοικοκυριών, όπως είναι η αδυναμία των δανειοληπτών να εξυπηρετήσουν τα δάνειά τους. 
      Αυτό στην Ελλάδα έχει εμφανισθεί πολύ πριν ξεσπάσει η διεθνής οικονομική κρίση. Άρα, λοιπόν, δεν έχουμε να περιμένουμε παρά πολύ χειρότερα για την πραγματική οικονομία της χώρας μας, αφού ήδη οι συνέπειες είναι οδυνηρές. 
      Και η Κυβέρνηση πέρα απ’ αυτό το ψευδεπίγραφο νομοσχέδιο, με όλα αυτά που προηγήθηκαν, δηλαδή, και με την κατάργηση του αφορολογήτου των ελευθέρων επαγγελματιών και με όλα τα άλλα μέτρα συν τον προϋπολογισμό που προβλέπει την πρόσθετη φορολόγηση των Ελλήνων πολιτών με 7,5 δισεκατομμύρια ευρώ, δείχνει ότι κάθε άλλο παρά προσπαθεί να ελαφρύνει τον Έλληνα πολίτη, τον Έλληνα φορολογούμενο, τα ελληνικά νοικοκυριά από τις συνέπειες της διεθνούς οικονομικής κρίσης. 
      Το ΠΑ.ΣΟ.Κ. κατέθεσε μια πολύ πιο ολοκληρωμένη πρόταση. Οι συνάδελφοι που προηγήθηκαν στο Βήμα έχουν διατυπώσει με πάρα πολύ μεγάλη καθαρότητα και σαφήνεια τις διαφοροποιήσεις μας και τις αντιρρήσεις μας. 
      Θα αναφερθώ μόνο σε δυο, τρία σημεία όπως αυτό που δεν κατοχυρώνει το τίμημα του πλειστηριασμού και μετά τον πρώτο άγονο πλειστηριασμό. Πρέπει να ξέρετε ότι κάποιες πρακτικές που πολύ εύκολα μπορεί να υιοθετηθούν μπορεί να κάνουν έναν πλειστηριασμό να καταστεί άγονος. Και αυτό μπορεί να γίνει με πάρα πολλούς τρόπους από τη στιγμή που συγκεκριμένα κυκλώματα ελέγχουν όλο αυτό το σύστημα των πλειστηριασμών. Θα πρέπει, λοιπόν, για να μην είναι ατελέσφορο και αλυσιτελές ως γενικευμένο μέτρο να υπάρξει η δυνατότητα όσες φορές και αν επαναληφθεί ο πλειστηριασμός, να μην πέφτει η τιμή αναφοράς κάτω από την αντικειμενική αξία. 
      Επίσης, θα πρέπει να επεκταθεί πέρα από τους δανειολήπτες η προστασία και στους εγγυητές των δανείων. Είναι μια κατηγορία η οποία επιβαρύνεται πολλές φορές λόγω της εγγύησης που έχει παράξει προς δανειολήπτες από την αδυναμία του δανειολήπτη να εξυπηρετήσει το δάνειό του. Για τους εγγυητές, λοιπόν, δεν έχει ληφθεί καμμία μέριμνα. Υπάρχει ανάγκη και σ’ αυτό το σημείο να υπάρξει συγκεκριμένη παρέμβαση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Εμείς θεωρούμε ότι η Κυβέρνηση για λόγους επικοινωνιακούς νομοθετεί σήμερα, νομοθετεί ατελέσφορα και δεν πρόκειται σε καμμία περίπτωση να ελαφρύνει τη θέση των δανειοληπτών. Γι’ αυτό και δεν ψηφίζουμε το συγκεκριμένο νομοσχέδιο.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Χαρακόπουλος.
      ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κύριε Πρόεδρε.
      Πράγματι προκαλεί ερωτηματικά η στάση του ΠΑ.ΣΟ.Κ. που αντί να επιχαίρει γιατί η Κυβέρνηση κινούμενη και  προς την κατεύθυνση της δικής του πρότασης προ μηνών νομοθετεί σήμερα μέτρα υπέρ των δανειοληπτών, αντί να υπερψηφίζει, λοιπόν, τη νομοθετική μας πρωτοβουλία, την καταψηφίζει. Οι πολίτες που μας ακούν και η ελληνική κοινωνία θα βγάλει τα συμπεράσματά της.
      Κυρίες και κύριοι συνάδελφοι, η παγκόσμια χρηματοπιστωτική κρίση και οι λύσεις που δρομολογούνται με συνεννόηση της διεθνούς κοινότητας για την αντιμετώπισή της, αναμφίβολα ανατρέπουν στερεότυπα χρόνων και δημιουργούν νέα ερωτηματικά. Βεβαίως, κάθε κρίση μπορεί να κρύβει ευκαιρίες για εκείνους που δεν μένουν αδρανείς  παρακολουθώντας τα γεγονότα αλλά πρωτοστατούν. 
      Προς αυτήν την κατεύθυνση κινήθηκε επιτυχώς η Κυβέρνηση με πρωτοβουλίες και παρεμβάσεις του Πρωθυπουργού Κώστα Καραμανλή. Η Ελλάδα ήταν από τις πρώτες χώρες που εγγυήθηκαν τις καταθέσεις στις τράπεζες. Η κρίση όμως και οι παρεμβάσεις για διάσωση του χρηματοπιστωτικού ιδρύματος αναδεικνύουν πλέον και την κοινωνική διάσταση που οφείλουν να έχουν τα πιστωτικά ιδρύματα. Η κρατική παρέμβαση δεν μπορεί να γίνεται για να αυγατίζουν τα μπόνους των διευθυντικών στελεχών που οδήγησαν στην πτώχευση της τράπεζας.
      Κυρίες και κύριοι συνάδελφοι, η ταχύρρυθμη άνοδος του βιοτικού επιπέδου από το δεύτερο μισό του 20ου αιώνα είναι συνυφασμένη με την έκρηξη της ανάπτυξης του χρηματοπιστωτικού συστήματος και τη λειτουργία –με τις όποιες παθογένειες- των τραπεζών ως μεσιτών χρήματος. Ειδικά στην Ελλάδα η παρεμβατικότητα του πιστωτικού συστήματος στην καθημερινότητα έγινε ιδιαίτερα αισθητή την τελευταία εικοσαετία, όπου είχαμε εκτίναξη στα δάνεια για πρώτη κατοικία. Το όνειρο κάθε Έλληνα να βάλει «ένα κεραμίδι πάνω από το κεφάλι του» έγινε πράξη σε μεγάλο βαθμό με τη δυνατότητα δανεισμού από τις τράπεζες. Ωστόσο, η δανειοδότηση, η απορρόφηση δηλαδή χρήματος από το μέλλον προς άμεση χρήση, δεν υπαγορευόταν μόνο από πραγματικές ανάγκες, αλλά πολλές φορές έγινε αλόγιστα και με σκοπό να υπηρετήσει ανάγκες επίπλαστες, αναντίστοιχες με το βαλάντιο των δανειοληπτών. Λάθος υπολογισμοί, αναποδιές ή σε ακραίες περιπτώσεις ακόμη και εθισμός σ’ έναν τρόπο ζωής που δεν συμβάδιζε με τα έσοδα του νοικοκυριού οδήγησε πολλούς πολίτες στην υπερχρέωση και τις τράπεζες σ’ έναν ατέρμονο αγώνα όλο και μεγαλύτερης κερδοφορίας. Μετά τα γνωστά θαλασσοδάνεια, νέες λέξεις όπως διακοποδάνεια, εορτοδάνεια και μετοχοδάνεια μπήκαν στο λεξιλόγιό μας. Μάλιστα, την περίοδο του πάρτι του Χρηματιστηρίου, υπό την ενθάρρυνση της τότε κυβέρνησης, πολλοί ήταν εκείνοι που δανείζονταν για να τζογάρουν στη Σοφοκλέους. Τότε τριπλασιάστηκε και το ποσό που μπορούσε να δανειστεί κάποιος για να παίξει στο Χρηματιστήριο. Ήταν η εποχή που Υπουργοί του ΠΑ.ΣΟ.Κ. χαρακτήριζαν το Χρηματιστήριο καθρέφτη της ελληνικής οικονομίας και μιλούσαν για το «κόμμα του Χρηματιστηρίου». Και φυσικά, όταν το πάρτι τελείωσε, βρέθηκαν χιλιάδες πολίτες εγκλωβισμένοι με χαρτιά χωρίς αντίκρισμα. Προϊόντος του καιρού, το ζήτημα του δανεισμού διογκώθηκε και δημιουργήθηκαν στρεβλώσεις που έφεραν πολλούς πολίτες στα πιστωτικά τους όρια.
      Κυρίες και κύριοι συνάδελφοι, το παρόν σχέδιο νόμου θωρακίζει τα συμφέροντα των δανειοληπτών, ειδικά σε περιπτώσεις όπου οι υπερβολές και οι αδικίες εις βάρος τους είναι καταφανείς. Πρώτο βήμα αποτελεί η παύση των αυθαίρετων πρακτικών που έως σήμερα παρατηρούνται στους πλειστηριασμούς. Πλέον η διεξαγωγή τους θα γίνεται ενώπιον συμβολαιογράφου και κάθε πλειοδότης οφείλει να καταθέτει εγγυοδοσία ίση με την τιμή της πρώτης προσφοράς. Παράλληλα, θεσπίζεται και η χρήση γραπτών και σφραγισμένων προσφορών. Έτσι, εξορθολογίζεται η υφιστάμενη διαδικασία πλειστηριασμού και παράλληλα αντιμετωπίζονται οι όποιες καταστρατηγήσεις, προκειμένου να προστατευθεί ο πολίτης από τις γνωστές πρακτικές επιτηδείων. Το νομοσχέδιο που συζητούμε φιλοδοξεί να βάλει στο περιθώριο τα γνωστά κοράκια που σπεύδουν να κατασπαράξουν «μπιρ παρά», τζάμπα τους κόπους μιας ζωής όσων σε κάποια χρονική στιγμή βρέθηκαν εγκλωβισμένοι με χρέη στις τράπεζες.
      Κυρίες και κύριοι συνάδελφοι, με το σχέδιο νόμου αποτρέπεται η επαίσχυντη πρακτική της διενέργειας πλειστηριασμών ακινήτων σε ευτελή επίπεδα τιμών. Λαμβάνεται μάλιστα μέριμνα, ώστε να απαγορεύεται η εκποίηση ακινήτου σε τιμή κατώτερη της αντικειμενικής της αξίας. Έτσι, και αν ακόμη δεν φτάνει στην πραγματική αξία αγοράς, τουλάχιστον διασφαλίζει στο δανειολήπτη ένα αυτονόητο μίνιμουμ. Επιπλέον, λαμβάνεται περαιτέρω μέριμνα για το ευαίσθητο θέμα της προστασίας της πρώτης κατοικίας, για την οποία απαγορεύεται η επιβολή κατάσχεσης, αν το ακίνητο δεν έχει προσημειωθεί, αν η απαίτηση της τράπεζας δεν υπερβαίνει τα 20.000 ευρώ ή αν ο οφειλέτης βρίσκεται σε αποδεδειγμένη αδυναμία να εκπληρώσει τη συμβατική του υποχρέωση. Εκτός μάλιστα από τις ακίνητες, το παρόν σχέδιο νόμου προστατεύει και τις κινητές περιουσίες, καθώς αποτρέπει την κατάσχεση μισθών και συντάξεων. Αυτό πρακτικά σημαίνει ότι επεκτείνεται το ακατάσχετο του μισθού και της σύνταξης από τα 600 στα 1.000 ευρώ το μήνα. Πρόκειται σαφώς για μία πρωτοβουλία που προασπίζει τον κοινωνικό ιστό, βάζοντας το μέτρο της προστασίας για τους πολίτες πολύ πιο ψηλά.
      Κυρίες και κύριοι συνάδελφοι, η κερδοφορία των επιχειρήσεων, η πιστωτική φιλοσοφία ανάπτυξης και οι φιλελεύθεροι όροι κίνησης της αγοράς σε καμμιά περίπτωση δεν πρέπει να δαιμονοποιούνται ούτε να ενοχοποιείται η έννοια του κέρδους, όπως ιδεοληπτικά συνέβαινε από μερίδα της Βουλής στο παρελθόν. Τούτο δεν σημαίνει ότι οφείλουμε να παρακολουθούμε αδιάφοροι την κερδοσκοπική απληστία των τραπεζών, αλλά να διασφαλίσουμε τα συμφέροντα των συναλλασσομένων μ’ αυτές.
      Το παρόν σχέδιο νόμου σ’ αυτό στοχεύει. Σε κάθε περίπτωση κοινωνική απαίτηση είναι η αλλαγή κατεύθυνσης της πολιτικής των τραπεζών ώστε να ανακτηθεί η απαραίτητη αμοιβαία εμπιστοσύνη με τους πολίτες. Τα πιστωτικά ιδρύματα και οι καταναλωτές πρέπει να λειτουργούν ως αναπτυξιακοί σύμμαχοι. Όμως για να συμβεί αυτό απαιτείται οι τραπεζικοί οργανισμοί να αποκτήσουν μεγαλύτερη κοινωνική συνείδηση και οι καταναλωτές να μη λησμονούν ότι η τράπεζα μπορεί να γίνει το αναπτυξιακό ή το στεγαστικό της μέσο. Όμως σε καμμία περίπτωση δεν μπορεί να μετατρέπεται σε όχημα επίπλαστης ευημερίας γιατί η ώρα του λογαριασμού αργά ή γρήγορα φθάνει για όλους μας.
      Με αυτές τις σκέψεις υπερψηφίζω τη νομοθετική πρωτοβουλία του Υπουργείου Οικονομικών που καταδεικνύει την κοινωνική ευαισθησία της Κυβέρνησης.
      ΠΡΟΕΔΡΕΥΩΝ (Αναστάσιος Νεράντζης): Η κ. Κόρκα-Κώνστα έχει το λόγο.
      ΑΘΗΝΑ ΚΟΡΚΑ-ΚΩΝΣΤΑ: Κυρίες και κύριοι συνάδελφοι, συζητάμε ένα σημαντικότατο σχέδιο νόμου που αφορά την προστασία των δανειοληπτών. Θεωρώ ότι αυτό είναι προς όφελος της κοινωνίας, προς όφελος των οικονομικά ασθενέστερων, προς όφελος των ανθρώπων που έχουν ανάγκη και έχουν προβλήματα σχετικά με τα δάνειά τους. 
      Οι συνάδελφοι του ΠΑ.ΣΟ.Κ. που μίλησαν προηγουμένως  ρώτησαν γιατί τώρα, «γιατί είναι οι δημοσκοπήσεις, είναι η διεθνής κρίση»; Η διεθνής κρίση υπάρχει. Δεν υπάρχει αμφιβολία. Από κει και πέρα θέλω να υπενθυμίσω ότι από την αρχή της διακυβέρνησης της Νέας Δημοκρατίας μετά την εικοσαετή θητεία του ΠΑ.ΣΟ.Κ. έγκαιρα είχε προβλεφθεί όταν ανέλαβε τη διακυβέρνηση της χώρας η Νέα Δημοκρατία  και είχε μέσα στο πρόγραμμά της να διασφαλίσει και να ρυθμίσει τα πανωτόκια. Περιμένετε να τα ξεχάσουμε; Οι πολίτες δεν τα έχουν ξεχάσει. Δεν έχουν ξεχάσει αυτό το σοβαρό θέμα που έφερε υπέρμετρη επιβάρυνση και μπήκε «θηλιά και βραχνάς» σε χαμηλόμισθους, σε χαμηλοσυνταξιούχους, σε αγρότες. Αυτό το ζήτημα ρυθμίστηκε και λήφθηκαν μια σειρά άλλα μέτρα που κατέστησαν παράνομους και καταχρηστικούς πολλούς από τους όρους των δανείων που επέβαλαν οι τράπεζες οδηγώντας πολλές φορές τους πολίτες σε αδυναμία να εξοφλήσουν.
      Έτσι και τώρα ερχόμαστε να αντιμετωπίσουμε ένα επίσης σημαντικότατο θέμα, το θέμα των πλειστηριασμών των ακινήτων των οφειλετών. Πάρα πολλοί έχουν πάρει δάνεια και πρώτα απ’ όλα για να έχουν στέγη πράγμα που είναι μέσα στη φιλοσοφία του Έλληνα, να έχει το δικό του σπίτι. Σήμερα εάν ένας πολίτης δανειολήπτης αδυνατεί να εξυπηρετήσει το στεγαστικό του δάνειο ή και το καταναλωτικό του δάνειο ή και το υπόλοιπο από τη χρήση της πιστωτικής του κάρτας η τράπεζα προχωρά σε πλειστηριασμό του ακινήτου ακόμα και αν το ποσό της οφειλής είναι πάρα πολύ μικρό, ακόμα και αν η δυσκολία αποπληρωμής είναι πρόσκαιρη. Πόσες φορές αλήθεια δεν έχουμε ακούσει και δεν έχουμε γίνει δέκτες πολιτών που ζητούν μια μικρή παράταση, ένα μικρό διακανονισμό από την τράπεζα προκειμένου να μην προχωρήσει η τράπεζα στον πλειστηριασμό του ακινήτου; Πόσες φορές δεν έχουμε ακούσει στο περιβάλλον μας ακίνητα να πλειστηριάζονται σε αξία πολύ μικρότερη από την αληθινή, την εμπορική ή ακόμα και την αντικειμενική με μία μέθοδο που μέχρι τώρα την εκμεταλλεύονται διάφορα κυκλώματα; Οι περισσότερες περιπτώσεις αφορούν ανθρώπους που τους συνέβη και κάτι απρόοπτο, που τους έτυχε μια αρρώστια στο σπιτικό τους ή χρειάστηκε να σπουδάσει το παιδί τους κάπου αλλού σε πανεπιστήμιο ή η δουλειά τους έχει κάποια προβλήματα ή γιατί δεν τα λογάριασαν καλά από την αρχή ή γιατί παρουσιάστηκε μια δυσκολία που μπορεί να είναι και πρόσκαιρη, για μικρομεσαίους, για μικροεπαγγελματίες.
      Το πρόβλημα, λοιπόν, είναι κοινωνικό και αφορά πολύ περισσότερους ανθρώπους με χαμηλούς μισθούς, χαμηλοσυνταξιούχους, άνεργους, μικροεπαγγελματίες, μικρές επιχειρήσεις. Με το σχέδιο νόμου που συζητάμε ερχόμαστε να διευθετήσουμε μια άναρχη και άδικη κατάσταση τόσο ως προς τους όρους του πλειστηριασμού αλλά και ως προς τη διαδικασία.
      Κρίνεται ότι αυτές οι διατάξεις είναι επιβεβλημένες, μια και η νομοθεσία μέχρι τώρα άφηνε περιθώρια και παρερμηνειών και γινόταν εκμετάλλευση από κάποιους επιτήδειους εις βάρος των δανειοληπτών. 
      Με το να γίνονται οι πλειστηριασμοί –πράγμα που συμπεριλαμβάνεται στις διατάξεις- κυρίες και κύριοι συνάδελφοι, στο Εειρηνοδικείο της περιοχής ενώπιον συμβολαιογράφου και όχι αυθαίρετα, αυτό αποτελεί δικλίδα ασφαλείας, όπως και κάποια στάδια με την υποβολή γραπτών και σφραγισμένων προσφορών και κατάθεση εγγυοδοσίας ίση με την τιμή της πρώτης προσφοράς. 
      Με την υποβολή στη συνέχεια προφορικών προσφορών, πέραν της πρώτης προσφοράς για την επίτευξη άλλης τιμής, εξασφαλίζεται η αρχή της δημοσιότητας και η ελεύθερη συμμετοχή οποιουδήποτε ενδιαφερομένου και κατοχυρώνεται στον πλειοδότη. 
      Είναι σημαντικό ότι ορίζεται σαν κατώτερη τιμή για τον πλειστηριασμό του ακινήτου η αντικειμενική αξία τουλάχιστον, αφού τα ακίνητα βρίσκονται στο σχέδιο πόλης και για τα υπόλοιπα ακίνητα να προσδιορίζεται με διάφορες ειδικές διατάξεις. Έτσι να αποφεύγονται εκποιήσεις ακινήτων σε πολύ χαμηλές τιμές για «ένα κομμάτι ψωμί», «έναντι πινακίου φακής», όπως έχει συμβεί μέχρι τώρα, γεγονός που προκαλούσε ζημία και σ’ αυτούς που ήταν οι δανειολήπτες, αλλά και γενικά στην οικονομία και τους δανειστές.
      Επίσης, σημαντική είναι η εξυπηρέτηση. Αυτό αναφέρθηκε από τον εισηγητή μας, όταν έχει εξυπηρετηθεί ένα μέρος του δανείου. Είναι πολύ σημαντικό από το εκπλειστηρίασμα να μπορεί να πάρει αυτά τα χρήματα που έχουν δοθεί μέχρι τότε. 
      Είναι σημαντικό ότι απαγορεύεται η κατάσχεση του μισθού ή της σύνταξης, όταν καταβάλλονται απευθείας σε τραπεζικό λογαριασμό του εργαζόμενου ή του συνταξιούχου. Έχουμε παρακολουθήσει και από τις οθόνες της τηλεόρασης περιπτώσεις όπου για 150 ευρώ, για 300 ευρώ, γενικότερα για πολύ λίγα χρήματα να γίνεται κατάσχεση περιουσίας ή μισθού από ανθρώπους που έχουν ανάγκη. 
      Σημαντικό είναι ότι αυξάνεται αυτό το όριο σε μισθούς και συντάξεις και για τα χρέη προς το δημόσιο στα 1.000 ευρώ. Η διάταξη αυτή θεωρώ ότι είναι επιβεβλημένη. Εξυπηρετεί κοινωνικούς λόγους. Έχει σκοπό να βοηθήσει τους χαμηλόμισθους και τους χαμηλοσυνταξιούχους, που ο μισθός και η σύνταξή τους δεν υπερβαίνει –μετά την αφαίρεση των εισφορών- τα 1.000 ευρώ. 
      Στην περίπτωση που το ποσό, μετά την αφαίρεση των εισφορών, υπερβαίνει τα 1.000 ευρώ, μπορεί να γίνεται κατάσχεση μέχρι το 25% αυτού και σε καμμία περίπτωση το εναπομείναν ποσό δεν μπορεί να είναι λιγότερο των 1.000 ευρώ. 
      Εδώ, κύριε Υπουργέ, θα ήθελα να θέσω ένα θέμα που η Εθνική Συνομοσπονδία των Ατόμων με Αναπηρία ανέφερε και σε μας τους Βουλευτές. Εφόσον αναφερόμαστε στα άτομα που έχουν αναπηρία, να μπορεί να υπάρχει μια άλλη μέριμνα, μεγαλύτερο ποσό απ’ αυτό των 1.000 ευρώ. 
      Επίσης, στη διάταξη περιορίζονται οι πλειστηριασμοί της μοναδικής κατοικίας και απαγορεύεται η επιβολή κατάσχεσης, όταν αυτό αποτελεί μοναδική κατοικία. Ο οφειλέτης σ’ αυτήν την περίπτωση να δικαιούται εντός δεκαπέντε ημερών την ανακοπή. Θα θεωρήσω ότι και εδώ χρειάζεται μια πρωτοβουλία των ατόμων με ειδικές ανάγκες ή των ατόμων που έχουν μέσα στην οικογένειά τους άτομα με ειδικές ανάγκες. 
      Θα ήθελα ακόμα να θέσω ένα θέμα που έχει σχέση με το τι γίνεται με τους εκκρεμείς πλειστηριασμούς, γιατί υπάρχουν πάρα πολλές τέτοιες περιπτώσεις μέχρι να γίνει αυτό το νομοσχέδιο νόμος του κράτους. Είναι σημαντικό ότι η απαίτηση της τράπεζας δεν υπερβαίνει τα 20.000 ευρώ. 
      Κλείνοντας, θα ήθελα να θυμίσω ότι αυτή η Κυβέρνηση οφείλει –κι αυτό κάνει- να στέκεται κοντά στον πολίτη, να στέκεται κοντά σ’ αυτούς που έχουν τη μεγαλύτερη ανάγκη, να στέκεται δίπλα στα προβλήματά τους και να εξασφαλίζει την προστασία των δανειοληπτών. Αυτός ακριβώς είναι ο κοινωνικός χαρακτήρας του νομοσχεδίου απέναντι στους ανθρώπους που μέχρι τώρα ήταν ανυπεράσπιστοι σε διάφορες καταστάσεις.
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κυρία Κόρκα.
      Το λόγο έχει ο Βουλευτής Θεσσαλονίκης του Λαϊκού Ορθόδοξου Συναγερμού κ. Βελόπουλος.
      ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, άκουσα με ιδιαίτερη προσοχή τον εκλεκτό Υπουργό, τον κ. Αλογοσκούφη. Ο κ. Αλογοσκούφης, σε μία αποστροφή του λόγου του, είπε κάτι πολύ όμορφο: «Ο δρόμος προς την κόλαση είναι σπαρμένος με καλές προθέσεις». Έτσι είπε ο Υπουργός. Για εμάς ο δρόμος προς την κόλαση είναι σπαρμένος με κακές επιλογές, κύριε Υπουργέ, και δυστυχώς για σας έχετε κάνει πάρα πολύ κακές επιλογές μέχρι και σήμερα.
      Η αλήθεια είναι με το παρόν νομοσχέδιο, με την παρούσα ρύθμιση επιχειρείτε να βελτιώσετε λίγο την κακή εικόνα σας. Κάνετε ένα φτιασίδωμα, θα έλεγα, αυτού του αντιλαϊκού προφίλ που βλέπουμε καθημερινά στην κοινωνία τους τελευταίους μήνες. Δεν είναι κακό αυτό, δεν είναι μεμπτό, κύριε Υπουργέ.
      Το μεμπτό για μένα είναι το γεγονός ότι σας έχω προκαλέσει πάρα πολλές φορές στο ελληνικό Κοινοβούλιο να μου πείτε πόσα πρόστιμα επιβλήθηκαν στις τράπεζες για καταχρηστικούς όρους. Θα περιμένω και σήμερα να μου πείτε τα πρόστιμα, δηλαδή, για τις τράπεζες που παρανόμησαν πόσα πρόστιμα επέβαλε το ελληνικό κράτος γι’ αυτήν την παρανομία. 
      Θα σας προκαταλάβω. Υπάρχει ένα πρόστιμο σε πέντε τράπεζες, 900.000 ευρώ. Αν θεωρείτε τις 900.000 ευρώ πρόστιμο σε τράπεζες που κέρδισαν δισεκατομμύρια ευρώ το προηγούμενο έτος, είναι για να γελάμε ή και για να κλαίμε, αν θέλετε, καμμιά φορά, γιατί ο ελληνικός λαός κλαίει κυριολεκτικά γιατί δεν έχει χρήματα.
      Δεύτερον, κατά τη δική μας ταπεινή άποψη και όπως πολύ ευγενικά ο κ. Βορίδης σας είπε, δεν θεωρούμε ότι κάνετε λάθος βήματα. Είναι καλά τα βήματά σας. Η περπατησιά είναι λίγο περίεργη. Δηλαδή τρεκλίζετε. Ακούστε. Αν θέλετε να κάνετε δουλειά, μην πλειστηριάζετε το πρώτο σπίτι, κύριε Υπουργέ. Το θεωρώ αδιανόητο. Ξέρετε, ο Έλληνας είναι συνδεδεμένος συναισθηματικά με το πρώτο του σπίτι. Είναι η αγωνία του γονιού να αγοράσει σπίτι για το παιδί του για να μείνει, το «κεραμίδι» που λέγαμε παλιά, κύριε Παπαθανασίου. Εμείς μπορεί να μην έχουμε ανάγκη από κεραμίδι, κύριε Παπαθανασίου, γιατί πολλοί εδώ μέσα είναι ευκατάστατοι. Κάποιοι το έχουν ανάγκη, κύριε Παπαθανασίου, κι είναι σε δυσχερή θέση σήμερα. Και εσείς έρχεστε σήμερα και λέτε: «νίπτουμε τας χείρας μας». Όχι. Το πρώτο σπίτι πρέπει να παραμείνει στην κτήση αυτού του ανθρώπου που μπορεί να έχει μια δυσκολία, αλλά αφήστε τον να έχει όνειρα και ελπίδες ότι θα παραμείνει στην οικογένειά του. Μην του βγάζετε τα παιδιά του από μέσα και τα πετάτε στο δρόμο. Βρείτε έναν τρόπο. Αυτό είναι μια έκκληση, παράκληση και του δικού μας κόμματος αλλά και του κοινού περί δικαίου αισθήματος που έχει ο ελληνικός λαός. Έχει συναισθήματα. Μην τα ποδοπατάτε όλα, κύριε Υπουργέ!
      Επίσης, θα πω το εξής που το έχω ξαναπεί εδώ μέσα. Θα το ξαναπώ ακόμη μια φορά. Παρακολουθούμε τηλεόραση όλοι. Ή δεν παρακολουθείτε; Φαντάζομαι ότι παρακολουθείτε όλοι σας. Κύριε Υπουργέ, έχετε δει τις διαφημίσεις των τραπεζών; «Ελάτε, πάρτε δάνειο. Τόκος τόσο. Τώρα, σε δέκα λεπτά, πάρτε δάνειο». Και από κάτω ψιλά γράμματα. Σε καμμία άλλη χώρα πλην της Μπανανίας, που λέγεται Ελλάδα, κύριε Υπουργέ, δεν υπάρχουν τόσο ψιλά γράμματα. Εκεί χρειάζεσαι ειδικό μεγεθυντικό φακό για να δεις τι γράφει και όπως περνάει γρήγορα η κορδέλα, όπως λέγεται τηλεοπτικά, δεν μπορείς να καταλάβεις τι λέει. Και πας στην τράπεζα, υπογράφεις ένα χαρτί, έχει και «ψιλά γράμματα» η ιστορία εκεί, και την πατάει ο πολίτης. Αυτή είναι η αλήθεια, κύριε Υπουργέ, και πρέπει να το δείτε. Είστε καταβεβλημένος γιατί άοκνα υπομένετε εδώ τις όποιες φραστικές επιθέσεις μας επί ώρες, και αυτό είναι προς τιμήν σας, αλλά πρέπει τουλάχιστον να αντιληφθούμε τα αυτονόητα. 
      Υπάρχει και κάτι άλλο που κανείς δεν τόλμησε να πει εδώ μέσα. Κύριε Υπουργέ, είναι δυνατόν να αφήνετε διάφορους τυχοδιώκτες, τυχάρπαστους να παίρνουν τηλέφωνο και να απειλούν τους πολίτες που χρωστούν χρήματα σε τράπεζες, κάποιες εταιρείες «νονών», «νταβατζήδων» που παίρνουν τηλέφωνο και βρίζουν, προκαλούν κάποιον που χρωστάει 1.000 ευρώ; Είστε Κυβέρνηση με συναίσθημα, με αισθήματα, είστε Κυβέρνηση που έχει αυτήν την υποχρέωση απέναντι στον πολίτη, να τον προστατεύσει, και αφήνετε αυτούς τους ανθρώπους που ως κτήνη λειτουργούν –και το λέω εδώ στο Κοινοβούλιο- να απειλούν θεούς και δαίμονες, να βρίζουν αυτόν που χρωστά 1.000 ευρώ στη μάνα του, στη γυναίκα του, στο παιδί του που σηκώνει το τηλέφωνο; Ξέρετε, είναι οι γνωστές εταιρείες παροχής υπηρεσιών που αναλαμβάνουν αντί των τραπεζών να πάρουν χρήματα και εισπράττουν ποσοστό. Πού είναι η πολιτεία λοιπόν; Για ποια κοινωνική μέριμνα μιλάμε, κύριε Υπουργέ; Βρείτε έναν τρόπο και σταματήστε τους.
      Έβλεπα ιδιωτικό τηλεοπτικό σταθμό, τον κ. Ευαγγελάτο στον ΑΝΤΕΝΝΑ, και ειλικρινά έφριξα απ’ αυτά που άκουγα, να απειλούν ανθρώπους, να τους λέει ο άλλος: «έχω πρόβλημα με την καρδιά μου» και να λένε: «δεν με νοιάζει. Να πεθάνεις. Να φέρεις τα λεφτά». Τι είναι αυτό; Πού ζούμε; Δηλαδή τι κοινωνία έχουμε φτιάξει; Πού είναι η Κυβέρνησή σας; Απούσα κι εδώ, κύριε Υπουργέ!
      Θα πω και κάτι άλλο. Θα ενοχλήσω μερικούς, αλλά θα το κάνω. Κύριε Υπουργέ, υπάρχουν συνάδελφοι Βουλευτές εδώ, πρώην Βουλευτές, που είναι νομικοί σύμβουλοι τραπεζών. Θα μου πείτε: «Δεν είναι κακό». Είναι μέλη διοικητικών συμβουλίων των τραπεζών. Και ερωτώ: Αυτοί οι άνθρωποι, αν θα επανέλθουν εδώ μέσα, ποιον θα υπηρετήσουν και θα εξυπηρετήσουν; Τις τράπεζες ή τους πολίτες; Είναι ένα ρητορικό ερώτημα. Και είναι πολλοί εκ των συναδέλφων που εργάζονται ακόμη και σήμερα σε τέτοιου είδους σχήματα. 
      Θα πω και κάτι άλλο το οποίο κι αυτό μου φάνηκε ιδιαίτερα περίεργο. Άκουσα με έκπληξη το Γενικό Γραμματέα του Καταναλωτή, κύριε Υπουργέ, να παρακαλεί τις τράπεζες και να λέει: από τους δεκατέσσερις καταχρηστικούς όρους, -που δικαστικά γνωμοδοτήθηκε ότι είναι καταχρηστικοί όροι- τους τέσσερις τουλάχιστον μην τους εφαρμόζετε. Τους έχω εδώ, κύριε Υπουργέ. «Κόψτε τέσσερις όρους καταχρηστικούς» λέει ο κ. Οικονόμου. Καταλαβαίνετε τι σημαίνει η πολιτεία να παρακαλά τους τραπεζίτες γι’ αυτό που η δικαιοσύνη αποφάσισε και απεφάνθη, ότι είναι παράνομη η λειτουργία των τραπεζών, να παρακαλά, από τους δεκατέσσερις στους τέσσερις με έκπτωση, και να μην εφαρμόζεται ούτε ένας; 
      Αυτό είναι όνειδος για τη δημοκρατία, είναι όνειδος για την Κυβέρνησή σας, είναι όνειδος για τη δικαιοσύνη. Αυτή είναι η τραγωδία μας.
      Και επειδή θα μου πείτε -και θα έχετε και δίκιο- ότι είναι εύκολο να κάνει κανείς κριτική, να λαϊκίζει, να ομιλεί για τα πλατιά λαϊκά στρώματα, θα σας πω κύριε Υπουργέ, τέσσερις από τις προτάσεις που σας προτείνουμε, πέραν των όσων σας είπα.
      Πρώτον, Ανεξάρτητη Αρχή Εποπτείας Χρηματοπιστωτικών, Ασφαλιστικών, Επενδυτικών και Άλλων Συναφών Προϊόντων, κατά το πρότυπο της Financial Services Authority του Ηνωμένου Βασιλείου. Υπάρχει στη Βρετανία.
      ΦΙΛΙΠΠΟΣ ΣΑΧΙΝΙΔΗΣ: (Δεν ακούστηκε). Αυτή η πρόταση είναι από το πρόγραμμα του ΠΑ.ΣΟ.Κ.
      ΚΥΡΙΑΚΟΣ ΒΕΛΟΠΟΥΛΟΣ: Το ξέρω, κύριε Σαχινίδη, μπράβο, αλλά πρέπει να το κάνουν.
      Δεν είναι δική σας κτήση αυτό. Δεν το κατακτήσατε. Το αντιγράψατε από τη Βρετανία. Είστε καλοί αντιγραφείς, κύριε Σαχινίδη. Ας αντιγράψουν τουλάχιστον και οι κύριοι της Νέας Δημοκρατίας.
      Δεύτερον, Ανεξάρτητη Αρχή Εποπτείας των Υπόλοιπων Συναλλαγών στην αγορά, κατά το πρότυπο του F.S. of Fair Dating  του Ηνωμένου Βασιλείου.
      Τρίτον, Ανεξάρτητο και Αποτελεσματικό Γραφείο του Συνηγόρου των Πελατών Τραπεζών -είναι το Banking of Buchman- επίσης κατά το πρότυπο της Βρετανίας, δεδομένου ότι ο θεσμός του τραπεζικού μεσολαβητή που έχει εμφανιστεί, αποτελεί παράρτημα της Ένωσης Ελληνικών Τραπεζών. Δηλαδή, βάζουμε μεσολαβητή που είναι παράρτημα από την Ένωση Ελληνικών Τραπεζών. Αυτό είναι αδιανόητο. Ποιου συμφέροντα θα εξυπηρετήσει ο μεσολαβητής, της τράπεζας που τον διόρισε ή του πολίτη που εκλιπαρεί για βοήθεια;
      Είναι τα αντιφατικά, κύριε Υπουργέ.
      Τέταρτον, Ανεξάρτητο Εποπτικό Συμβούλιο Αυτοελέγχου και Διαφημίσεων κατά το πρότυπο του Association de Autocontrol de la Publicidad της Ισπανίας. Στην Ισπανία υπάρχει, κύριε Υπουργέ…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, κύριε Νεράντζη, σας παρακαλώ, ένα λεπτό.
      Στην Ισπανία, για να περάσει διαφήμιση για τράπεζα, περνά από μία ανεξάρτητη αρχή και όχι λογοκρίνεται, αλλά ελέγχεται, κύριε Υπουργέ, για τα ψιλά γράμματα, για τα μεγάλα γράμματα, για τα μικρά γράμματα, την προτροπή για δανειοληψία και όλα αυτά που, δυστυχώς, εσείς δεν κάνετε.
      Σας δίνουμε, λοιπόν, το μαχαίρι, σας δίνουμε και το καρπούζι και σας λέμε: Αν θέλετε αρωγούς, είμαστε δίπλα σας, αλλά κοιτάξτε κοινωνικά τον Έλληνα πολίτη.
      Το θέμα δεν είναι να δώσετε ψίχουλα στους δανειολήπτες, κύριε Υπουργέ   -αυτή είναι η άποψη η δική μας- το θέμα είναι να γίνετε θετικών προτάσεων ιδεολήπτες. Και εμείς σας δώσαμε προτάσεις. Ακούστε τις, γιατί είναι προτάσεις της ελληνικής κοινωνίας, γιατί τουλάχιστον εμείς έχουμε μία ευαισθησία προς τον άνθρωπο. Δείξτε την και εσείς.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει η Βουλευτής του ΠΑ.ΣΟ.Κ. στο Νομό Ηρακλείου, η κ. Μαρία Σκραφνάκη.
      Ορίστε, κυρία Σκραφνάκη.
      ΜΑΡΙΑ ΣΚΡΑΦΝΑΚΗ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, είμαι ιδιαίτερα ευτυχής που, έστω και ετεροχρονισμένα, είμαστε σήμερα εδώ για να συζητήσουμε ένα πολύ σημαντικό θέμα που αφορά την πλειονότητα των Ελλήνων πολιτών, ένα θέμα που έχει άμεσο, δυστυχώς, αρνητικό αντίκτυπο στην καθημερινότητά τους.
      Δεν είμαι ευτυχής, όμως, που συρθήκατε σ’ αυτήν τη συζήτηση λόγω της εκδήλωσης της διεθνούς οικονομικής κρίσης, ενώ θα μπορούσατε έγκαιρα να είχατε λάβει μέτρα για να περιορίσετε τις αρνητικές επιπτώσεις της. Γιατί επιδείξατε τέτοια εγκληματική αμέλεια; Γιατί αγνοήσατε με τόση αλαζονεία τις προειδοποιήσεις μας για τον κίνδυνο που σήμερα αντιμετωπίζουμε; Γιατί δείξατε τόση απαξίωση στην πρόταση νόμου που ήδη από το 2006 είχαμε καταθέσει για την προστασία των δανειοληπτών; Πού διαγνώσατε λαϊκισμό, όταν το Μάιο του 2008, επανήλθαμε με νέα πρόταση νόμου;
      Υποψιάζομαι ότι η στάση σας οφείλεται στην αυταρέσκειά σας, σε μια εσφαλμένη εντύπωση που καλλιεργείτε στον κόσμο, ότι η ελληνική οικονομία επί των ημερών σας έγινε καλύτερη, ότι το βιοτικό επίπεδο των Ελλήνων αναβαθμίστηκε. Αλήθεια, το πιστεύετε αυτό; Διότι, αν πράγματι το πιστεύετε, τότε ζείτε σ’ άλλο πλανήτη. Αν δεν το πιστεύετε και απλώς καλλιεργείτε σκοπίμως ψευδαισθήσεις, τότε υποκρύπτεται δόλος. Επιδιώκετε την εξαπάτηση.
      Ό,τι και από τα δύο και αν συμβαίνει, ένα είναι το συμπέρασμα, ότι δεν είστε άξιοι να χειρίζεστε πλέον τις τύχες του κόσμου.
      Κύριε Υπουργέ, κυρίες και κύριοι συνάδελφοι, το παραπάνω συμπέρασμα δεν είναι αποκύημα της φαντασίας μου ούτε προϊόν αντιπολιτευτικού οίστρου. Προκύπτει εκ των πραγμάτων από τις δυσκολίες που αντιμετωπίζουν οι περισσότεροι συμπολίτες μας, είτε είναι χαμηλόμισθοι εργαζόμενοι και χαμηλοσυνταξιούχοι είτε είναι καλύτερα αμειβόμενοι υπάλληλοι, ελεύθεροι επαγγελματίες και μικρομεσαίοι επιχειρηματίες, είτε είναι υψηλόβαθμα στελέχη επιχειρήσεων και νοικοκυραίοι επιχειρηματίες.
      Προκύπτει από την καθημερινή λειτουργία της αγοράς, από την έλλειψη ρευστότητας, από τη μείωση της κατανάλωσης, από τον υπερδανεισμό των  νοικοκυριών, από το υψηλό κόστος του χρήματος. Όλοι πλήττονται, από τη μέση ελληνική οικογένεια που έχασε την πενταετία που κυβερνάτε πάνω από 3.000 ευρώ, από το μικρομεσαίο επιχειρηματία που βάζει λουκέτο, διότι δεν μπορεί να ανταποκριθεί στις υποχρεώσεις του, μέχρι και το μεγάλο επιχειρηματία που προχωρά σε μαζικές απολύσεις και αποφεύγει να επενδύσει χρήμα στην αγορά, να αναλάβει ρίσκα, να συμβάλει στην ανάπτυξη και στη δημιουργία νέων θέσεων εργασίας. 
      Το πρόβλημα σας είναι γνωστό, αλλά δεν το ομολογείτε, διότι τότε θα ακυρώνατε το νεοφιλελεύθερο εαυτό σας. Ο πανικός σας όμως είναι ορατός, όπως ορατός είναι και ο φόβος σας για τη λαϊκή αποδοκιμασία της νεοφιλελεύθερης αντίληψης με την οποία ταυτίζεται η πολιτική σας. Είναι η αντίληψη που εξέθρεψε τα golden boys της χρηματοπιστωτικής φούσκας, που επέτρεψε την αμετροεπή κερδοσκοπία των τραπεζών, που έπληξε την πραγματική οικονομία και διεύρυνε κοινωνικές και οικονομικές ανισότητες. 
      Τη στιγμή που η παγκόσμια απάτη αποκαλύπτεται, τη στιγμή που το οικοδόμημα του νεοφιλελευθερισμού καταρρέει, εσείς σπεύδετε να το κρατήσετε με κάθε τρόπο στη ζωή. Διαθέτετε 28.000.000.000 ευρώ για τη σωτηρία των τραπεζών, οι οποίες κατά τα άλλα είναι ισχυρές, όπως ισχυρίζεστε. Ξαφνικά βρήκατε τα χρήματα για να στηρίξετε τις τράπεζες, αλλά δεν βρήκατε χρήματα για να στηρίξετε τους οικονομικά ασθενέστερους. Ξαφνικά βρήκατε τον τρόπο να στηρίξετε αυτούς που προκάλεσαν το πρόβλημα σ’ αυτούς που υποτίθεται ότι με το νομοσχέδιό σας σήμερα θέλετε να προστατεύσετε. 
      Συνεχίζετε να εμπαίζετε τον ελληνικό λαό, συνεχίζετε να υποτιμάτε τη νοημοσύνη των Ελλήνων πολιτών. Δεν σας ενδιαφέρει να προστατεύσετε τους δανειολήπτες καταναλωτές από την υπερχρέωση και τις αθέμιτες πρακτικές των πιστωτικών ιδρυμάτων. Δεν σας ενδιαφέρει να προστατεύσετε την περιουσία τους από τα «κοράκια» που καιροφυλακτούν στους πλειστηριασμούς για να την υφαρπάξουν έναντι πινακίου φακής. 
      Θα σας πω κάτι απλό. Η πρόταση νόμου του ΠΑ.ΣΟ.Κ. όριζε ότι η τιμή πρώτης προσφοράς δεν μπορεί σε καμμία περίπτωση, όσες φορές κι αν επαναληφθεί ο πλειστηριασμός, να υπολείπεται της αντικειμενικής αξίας του ακινήτου. 
      Η Κυβέρνηση με το παρόν νομοσχέδιο αφήνει την ευχέρεια στο δικαστήριο μέσα από το άρθρο 966 του Κώδικα Πολιτικής Δικονομίας να ορίσει τιμή πρώτης προσφοράς χαμηλότερη από την αντικειμενική, σε περίπτωση που ο πλειστηριασμός διενεργηθεί δύο φορές, χωρίς να εμφανιστούν πλειοδότες. Έτσι, τα «κοράκια» θα κάνουν την εμφάνισή τους, κύριε Υπουργέ, μετά από δύο άγονους πλειστηριασμούς, όταν η τιμή θα έχει πέσει. 
      Όσον αφορά το θέμα των κατασχέσεων, κύριε Υπουργέ, υιοθετείτε την πρόταση του ΠΑ.ΣΟ.Κ. για την αύξηση από 10.000 ευρώ σε 20.000 ευρώ του ορίου της απαίτησης της τράπεζας για να προχωρήσει η κατάσχεση. Ωστόσο το μέτρο δεν αρκεί. Αν δεν μεταβληθεί η προβλεπόμενη προθεσμία, όπως εισηγείται το ΠΑ.ΣΟ.Κ., φοβούμαι ότι η διάταξη αυτή θα αποδειχθεί ατελέσφορη και τελικά ανεφάρμοστη. Πρέπει  ο οφειλέτης να έχει τη δυνατότητα να ασκήσει ανακοπή της κατάσχεσης του ακινήτου του από την τράπεζα, τουλάχιστον μέχρι πέντε εργάσιμες μέρες πριν από τη διενέργεια του πλειστηριασμού. 
      Επιπλέον, κύριε Υπουργέ, πρέπει να προβλέπεται το δικαίωμα ακύρωσης της κατάσχεσης της κύριας αντί της μοναδικής κατοικίας που προβλέπει το νομοσχέδιο, ώστε να μην αποκλείονται από την εφαρμογή της διάταξης οι δανειολήπτες που έχουν και δευτερεύουσα κατοικία. 
      Κύριε Υπουργέ, κυρίες και κύριοι συνάδελφοι της Συμπολίτευσης, τα μέτρα για τους δανειολήπτες είναι «ασπιρίνες». Είναι σταγόνα στον ωκεανό. 
      Φέρατε το σχέδιο νόμου για συζήτηση για να θολώσετε τα νερά, να δημιουργήσετε εντυπώσεις. Το μόνο που σας ενδιαφέρει τούτη την ώρα είναι να παραπλανήσετε και πάλι τους πολίτες για να σας δώσουν μερικές ανάσες στις δημοσκοπήσεις, μπας και μπορέσετε να παρατείνετε την παραμονή σας στην εξουσία από την οποία είστε αγκιστρωμένοι. Όμως, τα άγκιστρα δεν αντέχουν πια και αργά ή γρήγορα θα πέσετε. Όσο συντομότερα τόσο καλύτερα για τον τόπο. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης):  Το λόγο έχει η Βουλευτής της Νέας Δημοκρατίας κ. Μπουζάλη.
      ΠΑΡΑΣΚΕΥΗ ΜΠΟΥΖΑΛΗ:  Ευχαριστώ, κύριε Πρόεδρε.
      Κυρίες και κύριοι συνάδελφοι, διανύουμε μία πολύ δύσκολη περίοδο. Το ΠΑ.ΣΟ.Κ. βέβαια, με δηλώσεις του Προέδρου του περίπου πριν από τρεις εβδομάδες δεν το είχε καταλάβει αυτό. Διανύουμε μία περίοδο χρηματοπιστωτικής κρίσης η οποία πλήττει την παγκόσμια οικονομία και ιδιαίτερα τις οικονομίες των ανεπτυγμένων χωρών. Πρόκειται για μία κρίση που μεταφράζεται σε παράλυση των χρηματαγορών, σε έλλειψη εμπιστοσύνης απέναντι στο χρηματοπιστωτικό σύστημα και σε προβλήματα ρευστότητας.
      Μ’ αυτήν τη δυσμενή συγκυρία βρίσκεται αντιμέτωπη και η χώρα μας, η οποία θέλω να σημειώσω ότι εμφανίζεται ιδιαίτερα ανθεκτική χάρη στο γεγονός ότι το ελληνικό τραπεζικό σύστημα στηρίζεται σε υγιείς βάσεις. 
      Κυρίες και κύριοι συνάδελφοι, μέσα σ’ ένα τέτοιο δυσμενές κλίμα έρχεται σήμερα προς συζήτηση το νέο νομοθετικό πλαίσιο του Υπουργείου Οικονομίας και Οικονομικών, σχετικά με την προστασία των δανειοληπτών και τη διεθνή κρίση,  ένα σχέδιο νόμου «ασπίδα» με μεγάλη κοινωνική διάσταση το οποίο στοχεύει καθαρά στην προστασία των οικονομικά ευαίσθητων και ευπαθών κοινωνικών ομάδων.
      Παράλληλα όμως, εμπλουτίζεται και με την αναγκαία διάταξη της διασφάλισης των αποταμιεύσεων των καταθετών, μια διάταξη που εκτός από την προφανή προστασία που προσφέρει, αποκαθιστά κυρίως την εμπιστοσύνη των πολιτών απέναντι στον χρηματοπιστωτικό τομέα, καθώς επίσης διασφαλίζει την ομαλή και υγιή λειτουργία του συστήματος. 
      Αγαπητοί συνάδελφοι, η Κυβέρνηση από την πρώτη στιγμή που ανέλαβε τη διακυβέρνηση της χώρας, δίνει έναν πολυμέτωπο αγώνα για την καταπολέμηση των σοβαρών οικονομικών προβλημάτων, ένα τιτάνιο αγώνα που δίνουμε εδώ και τεσσεράμισι χρόνια, προκειμένου να διασφαλίσουμε την ανάπτυξη, την κοινωνική δικαιοσύνη και τη συνοχή. 
      Σήμερα, λοιπόν, έρχονται οι αγαπητοί συνάδελφοι της Αξιωματικής Αντιπολίτευσης και μας κατηγορούν για έλλειψη κοινωνικής ευαισθησίας, για προώθηση νομοθετικών πρωτοβουλιών κατωτέρων των περιστάσεων, για έλλειψη ικανών προτάσεων να αντιμετωπίσουν τα μεγάλα προβλήματα της κοινωνίας,  ενώ τάχα εκείνοι έχουν έτοιμες τις λύσεις για κάθε πρόβλημα, χωρίς όμως να μας έχουν πει ακόμα το λόγο για τον οποίο δεν κατάφεραν, στο διάστημα της δικής τους εικοσαετίας, να τις υλοποιήσουν.
      Αγαπητοί συνάδελφοι, δεν έχει κοινωνική διάσταση η μείωση της συνολικής φορολογικής επιβάρυνσης στην Ελλάδα; Δεν έχει κοινωνική διάσταση η σταδιακή μείωση της φορολογίας για τα χαμηλά και μεσαία εισοδήματα; Δεν έχει κοινωνική διάσταση η ενίσχυση των χαμηλόμισθων και των χαμηλοσυνταξιούχων; Δεν έχει κοινωνική διάσταση η σύσταση του Εθνικού Ταμείου Κοινωνικής Συνοχής; Δεν τονώνουν το αίσθημα κοινωνικής δικαιοσύνης τα μέτρα και οι δράσεις για την πάταξη της φοροδιαφυγής, αλλά και για την προστασία των καταναλωτών; Δεν έχει κοινωνική διάσταση η σημερινή νομοθετική πρωτοβουλία για την προστασία των δανειοληπτών και των καταθετών; 
      Αγαπητοί συνάδελφοι, εμείς κρινόμαστε από το πλούσιο μεταρρυθμιστικό μας έργο, ενώ εσείς περιορίζεστε μονάχα σε κορώνες. Ποιες ήταν οι πρωτοβουλίες και τα μέτρα που εσείς προωθήσατε, προκειμένου να προστατευθούν οι δανειολήπτες από τις αθέμιτες πρακτικές των τραπεζών που τώρα επικαλείστε; Πόσα ήταν τα πρόστιμα που επιβάλλατε εσείς στις τράπεζες;
      Αγαπητοί συνάδελφοι, με τον παράγοντα μικροπολιτική, δεν νομίζω ότι κερδίζετε απολύτως τίποτα. Απαιτείται υπευθυνότητα και έργο και εμείς γι’ αυτά ακριβώς δεσμευτήκαμε. Ήδη με το ξέσπασμα της κρίσης, προχωρήσαμε άμεσα στην παρουσίαση του παρόντος σχεδίου νόμου, ενώ παράλληλα παρείχαμε τις αναγκαίες διαβεβαιώσεις, αναφορικά με την αναξιοπιστία του τραπεζικού μας συστήματος. Εμπράκτως θωρακίζουμε την ελληνική οικονομία και τα συμφέροντα των καταθετών που μπορούσαν να θιγούν άμεσα από τη χρηματοπιστωτική κρίση. 
      Εσείς όμως, πώς αντιδράσατε; Σπεύσατε να δηλώσετε ότι αντιμετωπίζουμε τον καρκίνο με ασπιρίνες! Είναι «ασπιρίνες» η εξασφάλιση της διαφάνειας στη διαδικασία διεξαγωγής των πλειστηριασμών; Η απαγόρευση του πλειστηριασμού ακινήτων σε αξίες μικρότερες των αντικειμενικών; Η επέκταση του ακατάσχετου των μισθών και συντάξεων για χρέη προς τις τράπεζες, καθώς και στα ποσά που κατατίθενται άμεσα σε τραπεζικούς λογαριασμούς; Η αύξηση του ορίου του ακατάσχετου σε μισθούς και συντάξεις για χρέη στο δημόσιο στα 1.000 ευρώ από 600 ευρώ; Η ενίσχυση της προστασίας των δανειοληπτών στις περιπτώσεις πλειστηριασμού της μοναδικής τους κατοικίας; Η αύξηση της νομικής εγγύησης των καταθέσεων από 20.000 ευρώ και 100.000 ευρώ, προκειμένου να προστατευθούν οι καταθέσεις των αποταμιευτών και να ενισχυθεί η φερεγγυότητα στο χρηματοπιστωτικό σύστημα;
      Γνωρίζετε πολύ καλά ότι και τις προτάσεις σας θέλουμε να εξετάσουμε και ότι έχουμε τη βούληση να προχωρήσουμε σε τομές, όπως ακριβώς έχουμε αποδείξει από την πρώτη στιγμή. Η πολιτεία βρίσκεται πάντα στο πλευρό όλων εκείνων που έχουν πραγματικά ανάγκη. Μην ξεχνάτε τα έκτακτα μέτρα ενίσχυσης των εισοδηματικά ασθενέστερων στρωμάτων που ακολουθούν και τα οποία κατατέθηκαν στη Βουλή στις 7 του τρέχοντος μηνός. 
      Κύριε Υπουργέ, με αφορμή το νομοσχέδιο και το περιεχόμενό του θα ήθελα να αναφερθώ σε δύο θέματα που αφορούν το Νομό Καστοριάς. Το πρώτο θέμα αφορά το καθεστώς επιδότησης του επιτοκίου, το οποίο καταργήθηκε για τις επιχειρήσεις της γουνοποιίας της δυτικής Μακεδονίας, μια απόφαση του 2003 του Υπουργείου Οικονομίας και Οικονομικών. 
      Η παγκόσμια ύφεση σε συνδυασμό με την αυξητική πορεία που ακολουθούν τα επιτόκια δημιουργούν σημαντικά προβλήματα στις επιχειρήσεις που ασχολούνται με την εμπορία της γούνας, η οποία σημειώνω ότι είναι κυρίως κλάδος εντάσεως κεφαλαίου, εξαγωγικός και βέβαια στην ακριτική Ελλάδα. 
      Συνεπώς θα θέλαμε να εξετάσετε το θέμα, προκειμένου να βρεθεί μια βιώσιμη λύση, η οποία θα διασφαλίζει τις επιχειρήσεις, την απασχόληση και γενικότερα την ανάπτυξη της τοπικής οικονομίας. 
      Το δεύτερο ζήτημα είναι φορολογικό και αφορά αρκετές μικρές βιοτεχνίες γούνας του Νομού Καστοριάς. Ειδικότερα οι καστοριανές επιχειρήσεις γούνας διακρίνονται σε δύο κατηγορίες. Η μία περιλαμβάνει εκείνες τις επιχειρήσεις που ασκούν πλήρη εμπορική δραστηριότητα, ενώ η δεύτερη εκείνες τις μικρές βιοτεχνίες γούνας που ασχολούνται με την επεξεργασία της γούνας για λογαριασμό των εταιρειών της πρώτης κατηγορίας, το σύστημα φασόν. Οι επιχειρήσεις αυτές αμείβονται στο τέλος κάθε μήνα με εκκαθάριση που εκδίδουν. Στην ουσία δηλαδή είναι εκκαθαριστές. Άλλωστε ξεχωρίζουν λόγω του χαμηλού κύκλου εργασιών που παρουσιάζουν. Δεν είναι, λοιπόν, επιχειρηματίες, παρά το γεγονός ότι τηρούν βιβλία και στοιχεία και είναι ασφαλισμένοι στον Ο.Α.Ε.Ε.. 
      Όπως αντιλαμβάνεστε, δημιουργείται πρόβλημα και συνεπώς, θα θέλαμε να εξετάσετε και αυτό το θέμα, προκειμένου να βρεθεί μια λύση που θα βοηθά πραγματικά μια ευαίσθητη κοινωνική ομάδα, η οποία συμβάλει ουσιαστικά στη στήριξη της τοπικής οικονομίας του τόπου. 
      Κυρίες και κύριοι συνάδελφοι, δεν έχουμε ψευδαισθήσεις ούτε προσπαθούμε να κρύψουμε τα προβλήματα κάτω από τα χαλί, όπως διατείνεται η Αξιωματική Αντιπολίτευση. Γνωρίζουμε τα προβλήματα και τις δυσκολίες και θα θέλουμε να μπορούμε να δώσουμε περισσότερα. Παρ’ όλα αυτά προχωρούμε σταθερά και αταλάντευτα στο μεταρρυθμιστικό μας έργο, αναλαμβάνοντας τις αναγκαίες εκείνες πρωτοβουλίες που θα ανακουφίσουν τις θιγόμενες κοινωνικές ομάδες. 
      Θεωρώ, λοιπόν, ότι το νέο νομοθετικό πλαίσιο του Υπουργείου Οικονομίας και Οικονομικών κινείται προς τη σωστή κατεύθυνση. Αντιμετωπίζει ορθά τα θέματα που προκύπτουν, αφού και οι τράπεζες μπορούν να καταστούν προσεκτικότερες στις χορηγήσεις των δανείων, αλλά και οι δανειολήπτες να τυγχάνουν δικαιότερης αντιμετώπισης από το σύστημα. 
      Επιπλέον, αποκαθίσταται η εμπιστοσύνη στο χρηματοπιστωτικό σύστημα, στοιχείο βασικό για την αποτελεσματικότερη λειτουργία του, αλλά και για τη θωράκιση της ελληνικής οικονομίας. 
      Για τους λόγους αυτούς υπερψηφίζω το παρόν νομοσχέδιο. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε. 
      Το λόγο έχει ο Βουλευτής της Νέας Δημοκρατίας στο Νομό Αιτωλοακαρνανίας, καθηγητής κ. Μάριος Σαλμάς. 
      Ορίστε, κύριε Σαλμά. 
      ΜΑΡΙΟΣ ΣΑΛΜΑΣ: Ευχαριστώ, κύριε Πρόεδρε. 
      Σήμερα συζητούμε ένα συγκεκριμένο σχέδιο νόμου, ένα σχέδιο νόμου που αφορά μια ειδική κατηγορία του ελληνικού πληθυσμού, τους δανειολήπτες, αυτούς που έχουν πάρει δάνειο από τις τράπεζες. Η Κυβέρνηση σκέφτηκε σ’ αυτήν τη δύσκολη περίοδο, που όλοι οι προλαλήσαντες επικαλούνται, να πάρει κάποια μέτρα με τα οποία να προστατεύσει και να διευκολύνει αυτήν την κατηγορία των πολιτών. Αν ρωτήσετε έντεκα εκατομμύρια Έλληνες σήμερα αν αυτές οι διατάξεις είναι προς τη θετική κατεύθυνση, θα σας πουν «ναι». Απορώ πώς μπορεί να βρίσκεται σε τέτοια αναντιστοιχία η Αντιπολίτευση με το αίσθημα των πολιτών. 
      Όμως, αυτό που συμβαίνει τελευταία, ειδικά για την Αξιωματική  Αντιπολίτευση, είναι ότι υπάρχει ταύτιση με όλους τους φορείς. Για τους μεταφραστές συζητούμε; Ταυτίζονται απόλυτα με τα αιτήματα των μεταφραστών. Για το Μουσείο της Ακρόπολης συζητούμε; Ταυτίζεται απόλυτα η Αξιωματική Αντιπολίτευση με τα αιτήματα των αρχαιολόγων. Για τους δανειολήπτες μιλούμε; Ταυτίζεται απόλυτα η Αξιωματική Αντιπολίτευση με τους δανειολήπτες. 
      Εσείς δεν είστε κόμμα. Είστε φορείς. Θα σας καλούσα σε ακρόαση φορέων για τον απλούστατο λόγο τι γράφει το συγκεκριμένο σχέδιο νόμου; Έχει μία τροποποίηση των διατάξεων για τη διεξαγωγή των αναγκαστικών πλειστηριασμών κινητών και ακινήτων. Όλοι δεν έχουμε ακούσει ότι υπάρχει πρόβλημα σ’ αυτήν τη διαδικασία; Όλοι το έχουμε ακούσει. Όμως, δεν λέτε ούτε ένα θετικό λόγο γι’ αυτήν τη διάταξη. 
      Τι άλλο γράφει το σχέδιο νόμου; Γράφει για τα μέτρα που λαμβάνονται, ώστε να απαγορεύεται η διενέργεια πλειστηριασμών ακινήτων σε τιμή κατώτερη της αντικειμενικής αξίας. Θα σας τα πω αυτά τα δύο άρθρα με ένα παράδειγμα. 
      Δανειολήπτης Μιχάλη Κ. δανείστηκε από τράπεζα 110.000.000 δραχμές επί των ημερών του ΠΑ.ΣΟ.Κ. το 1999. Με τους τόκους έφθασε αυτό το χρέος στα 397.000.000 δραχμές, ενώ ήδη είχε εξοφλήσει ένα μεγάλο μέρος του ποσού. Έρχεται η τράπεζα και του εκπλειστηριάζει ένα ακίνητο στο Αιγάλεω 6.500 τ.μ. ισόγειο για 370.000.000 δραχμές τιμή εκκίνησης. Η αντικειμενική αξία του ακινήτου ήταν 2.200.000.000 δραχμές. Η εμπορική αξία ήταν πάνω από 3,5 δισεκατομμύρια. Έρχεται, λοιπόν, κάποιος και αφού δίδει από 200.000 δραχμές σ’ αυτούς που η προλαλήσασα συνάδελφος του ΠΑ.ΣΟ.Κ. ανέφερε ως «κοράκια»,παίρνει το ακίνητο με 370.000.000 δραχμές, στο 1/10 της εμπορικής αξίας του ακινήτου. Σήμερα εάν γινόταν αυτό, θα πλειστηριάζονταν στην τιμή των 2.200.000.000 δραχμών. Άρα, λοιπόν, κυρίες και κύριοι συνάδελφοι, στην Ελλάδα της αξιοπρέπειας αυτό δεν πρόκειται να ξανασυμβεί.
      Ένα δεύτερο παράδειγμα για τις ευνοϊκές διατάξεις  που περιλαμβάνει το νομοσχέδιο για τους δανειολήπτες. Μισθωτός υπάλληλος του Ο.Τ.Ε. παίρνει 1.600 ευρώ το μήνα, τα οποία κατατίθενται σε τραπεζικό λογαριασμό. Έχει πάρει ένα δάνειο 75.000 ευρώ και πληρώνει 700 ευρώ για δεκαπέντε χρόνια. Για δυο μήνες καθυστερεί. Έχει όπως γνωρίζετε τη δυνατότητα η τράπεζα να θεωρήσει απαιτητό και ληξιπρόθεσμο όλο το ποσό και βεβαίως έχει το δικαίωμα η τράπεζα να του πάρει όλο το μισθό του, τα 1.600 ευρώ το μήνα όπως κατατίθενται. Από εδώ και πέρα, κυρίες και κύριοι συνάδελφοι, στην Ελλάδα του Καραμανλή, στην Ελλάδα της αξιοπρέπειας, αυτό δεν θα ξανασυμβεί. 
      Παράδειγμα τρίτο. Η Έλσα Κ. χρωστάει τη Δ.Ο.Υ. Νέας Ιωνίας επειδή είχε κατάστημα ενδυμάτων και έπεσε έξω, 18.000 ευρώ. Η Δ.Ο.Υ. Νέας Ιωνίας της επέβαλε κατάσχεση στη σύνταξή της που είναι 600 ευρώ το μήνα. Ζει με 0 ευρώ το μήνα. Προσέφυγε στο Διοικητικό Πρωτοδικείο για να περιοριστεί στο ήμισυ το ποσό που θα της έπαιρνε η Δ.Ο.Υ.. Πράγματι το πέτυχε και της παίρνει τα 300 ευρώ και ζει με τα υπόλοιπα 300 ευρώ. Αυτό από εδώ και πέρα, κυρίες και κύριοι συνάδελφοι, στην Ελλάδα με την κοινωνική ευαισθησία είναι παρελθόν. Δεν πρόκειται να ξανασυμβεί. 
      Άλλο ένα παράδειγμα. Ο Κόκκινος Κ. λαμβάνει σύνταξη 1.100 ευρώ το μήνα, έχει γυναίκα στο δημόσιο Ψυχιατρείο εγκλεισμένη και δυο παιδιά με ειδικές ανάγκες. Είναι πραγματικά περιστατικά αυτά, κυρίες και κύριοι συνάδελφοι, που σας περιγράφω. Έχει ένα σπιτάκι υπόγειο στην οδό Καυκάσου στην Κυψέλη, μοναδική και πρώτη κατοικία, 72 τ.μ.. Χρωστάει από πιστωτικές κάρτες 18.000 ευρώ και η τράπεζα το εκπλειστηριάζει, αφού το αποτίμησε 75.000 ευρώ και το έβγαλε πρώτη τιμή 50.000 ευρώ και πουλήθηκε. Επομένως, έμεινε άστεγος αυτός ο ανθρωπάκος. Αυτό, κυρίες και κύριοι συνάδελφοι, στην Ελλάδα της αξιοπρέπειας, στην Ελλάδα του Καραμανλή δεν πρόκειται να ξανασυμβεί. Τόσο απλά.
      Ήθελα κλείνοντας να κάνω δυο παρατηρήσεις. Η πρώτη παρατήρηση είναι ότι κατά τη συζήτηση αυτού του νομοσχεδίου, η Αντιπολίτευση καταψηφίζει το σχέδιο νόμου επί της αρχής –προσέξτε- επειδή δεν κάνει περισσότερα απ’ όσα κάνει. Αυτό είναι πρωτοφανές. Την ίδια ώρα δεν έχει πει κάποιος από τους ομιλητές ούτε έναν καλό λόγο για την κατεύθυνση που κινείται αυτό το σχέδιο νόμου και με την πρωτοβουλία που πήρε η Κυβέρνηση και το Υπουργείο Οικονομίας και Οικονομικών την ώρα που οι προηγούμενες κυβερνήσεις δεν είχαν πάρει ποτέ τέτοια μέτρα. Και βεβαίως, πώς είναι δυνατόν να διαφωνείτε με το αυτονόητο και να πλειοδοτείτε πάνω απ’ όλα σε λήψη μέτρων, χωρίς να έχετε ευθύνη και υπευθυνότητα απέναντι στις ισορροπίες που υπάρχουν σήμερα; Τι εννοώ; Γνωρίζετε το πρόβλημα που υπάρχει με τις τράπεζες, γνωρίζετε τη χρηματοπιστωτική κρίση την οποία τονίσατε και αφορά το τραπεζικό σύστημα, που τι σημαίνει αυτό στην πράξη; Ότι οι τράπεζες δυσκολεύονται να δώσουν δάνεια στους δανειολήπτες.
      Και ήδη παίρνουμε μέτρα υπέρ των δανειοληπτών και ζορίζουμε τις τράπεζες. 
      Θεωρείτε ότι θα έπρεπε να πάρουμε μέτρα που να προστατεύουν περισσότερο τους δανειολήπτες και να φέρνουν σε μεγαλύτερη δυσχέρεια το τραπεζικό σύστημα, την ώρα που έχει αυτό το πρόβλημα το τραπεζικό σύστημα, που έχει άμεση επίπτωση στα δάνεια που δίνονται σήμερα και που επηρεάζουν και τον προϋπολογισμό και την ιδιωτική κατανάλωση;
      Αυτά τα κατέθεσα, κυρίες και κύριοι συνάδελφοι, ως απλές σκέψεις για να καταλάβουμε πόσο υπεύθυνοι πρέπει να είμαστε όταν συζητούμε τέτοια σχέδια νόμου, που έχουν άμεση σχέση με την οικονομία μας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑ.ΣΟ.Κ. κ. Κουτμερίδης.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κυρίες και κύριοι συνάδελφοι, θα ήθελα να ρωτήσω πραγματικά τον αγαπητό συνάδελφο που μόλις κατέβηκε από το Βήμα. Όλα αυτά τα παραδείγματα που μας θέσατε, δεν συνέβαιναν στην Ελλάδα της αξιοπρέπειας, στην Ελλάδα του κ. Καραμανλή, πριν από ένα χρόνο, όταν το κόμμα σας καταψήφιζε αυτές τις προτάσεις που φέραμε εμείς; Αυτά όλα τα παραδείγματα συνέβησαν πριν από ένα μήνα; Ποια ήταν η θέση της Κυβέρνηση όταν εμείς πριν από ένα χρόνο και το 2006 καταθέσαμε ολοκληρωμένη πρόταση για τα προβλήματα με τους δανειολήπτες;
      Κυρίες και κύριοι συνάδελφοι, το παγκόσμιο χρηματοπιστωτικό σύστημα διέρχεται μία από τις σημαντικότερες κρίσεις. Δοκιμάζονται οι αντοχές του και αναδιαμορφώνονται πολιτικές και ιδεολογίες που θα συμβάλλουν στην προσπάθεια εκτόνωσης και εξόδου απ’ αυτήν την κρίση. Όλοι όσοι ασχολούνται τόσο στη χώρα μας όσο και διεθνώς με τα δημόσια θέματα, προέβλεψαν και διέκριναν πως επέρχεται μια ανατροπή και μία αμφισβήτηση της σταθερότητας και της φερεγγυότητας του χρηματοπιστωτικού συστήματος.
      Άλλοι άρχισαν να μιλούν πως έφθασε το τέλος του νεοφιλελεύθερου μοντέλου και της ανεξέλεγκτα ελεύθερης χρηματοπιστωτικής αγοράς. Οικονομολόγοι, πανεπιστημιακοί, οικονομικοί αναλυτές, διεθνείς οικονομικοί οργανισμοί, πλέον μιλούν πως το παγκόσμιο χρηματοπιστωτικό σύστημα βρίσκεται υπό καθεστώς κρίσης.
      Η πλήρης απελευθέρωση και η απώλεια της εποπτείας κλόνισαν την εμπιστοσύνη και τη σταθερότητα. Κανείς όμως, δεν μπορεί με επάρκεια να εξηγήσει το μέγεθος της κρίσης, το βάθος, την επέκτασή της και κυρίως τη μεταφορά της στην πραγματική οικονομία. Πολύ περισσότερο, κανείς δεν μπορεί να προτείνει άμεσα οικονομικά μέτρα και πολιτικές για τη γρήγορη έξοδο και την εξυγίανση του συστήματος. 
      Κάποιοι μιλούν για μια κρίση ίδια με το 1929, άλλοι πως η σημερινή κρίση δεν έχει καμμία σχέση με το 1929. Κάποιοι μιλούν για το τέλος του νεοφιλελευθερισμού, άλλοι για την κατάρρευση της θεωρίας του Φρίντμαν και άλλοι πως έχουμε την εκδίκηση του Κέινς. 
      Και ενώ όλα αυτά συνέβαιναν σε ολόκληρο τον πλανήτη, δυστυχώς η Κυβέρνηση της Νέας Δημοκρατίας ασχολούνταν με την οριακή της κοινοβουλευτική Πλειοψηφία, ασχολούνταν με τις αντιδράσεις των Βουλευτών της, ασχολούνταν με τα σκάνδαλα των Υπουργών της. Πίστευε πως αυτή η κρίση δεν θα επηρεάσει τη χώρα μας. Πίστευε πως η ελληνική οικονομία και οι τότε υψηλοί ρυθμοί ανάπτυξής της δεν θα επηρεαστούν. Πίστευε πως η ελληνική οικονομία είναι θωρακισμένη.
      Εμείς από το ΠΑ.ΣΟ.Κ., πριν τουλάχιστον ένα χρόνο, σε όλες μας τις συζητήσεις και τις τοποθετήσεις, με έμφαση τονίσαμε για την επερχόμενη κρίση που διεθνείς οικονομικοί οργανισμοί είχαν προβλέψει. Αυτό και μόνο το γεγονός έπρεπε να ταρακουνήσει την Κυβέρνηση και να αποτελέσει αιτία για συζητήσεις και για προβληματισμούς.
      Κυρίες και κύριοι συνάδελφοι, το τραπεζικό κεφάλαιο, τυφλά προσανατολισμένο στο στόχο των υπερκερδών, κατέρριπτε μέχρι πριν από λίγο χρονικό διάστημα συνεχώς νέα ιστορικά ρεκόρ κερδών στους ισολογισμούς τους. Στη συνέχεια όμως, το έλλειμμα εποπτείας, η δημιουργία νέων ελκυστικότερων προϊόντων, ο σκληρός ανταγωνισμός, οι επεκτάσεις, οι εξαγορές και οι συγχωνεύσεις των τραπεζών, δημιούργησαν μία ανεξέλεγκτη, ελεύθερη αγορά, χωρίς όμως, να αξιολογείται ποτέ ο πιστωτικός κίνδυνος της αγοράς αυτής, αλλά και η επάρκεια των κεφαλαίων της.
      	Από την άλλη πλευρά η δραματική μείωση των εισοδημάτων του Έλληνα πολίτη, η ανεξέλεγκτη ακρίβεια, η προσπάθεια των νοικοκυριών να αποκτήσουν τα απαραίτητα, για την υγεία, την παιδεία, τη διατροφή, την ψυχαγωγία, σε συνδυασμό με μια Κυβέρνηση που έφθασε την κοινωνία μας στα όρια της εξαθλίωσης ώθησαν τους Έλληνες πολίτες στον εύκολο και ανεξέλεγκτο δανεισμό από τις τράπεζες. Η σημερινή νομοθετική πρωτοβουλία της Κυβέρνησης είναι αποτέλεσμα των κακών δημοσκοπήσεων που έχει τον τελευταίο καιρό. Είναι το αντιστάθμισμα στα νέα φορολογικά μέτρα που ψηφίστηκαν πριν από λίγο καιρό. 
      Γιατί, κύριε Υπουργέ, δεν αναλάβατε πρωτοβουλίες, όταν όλοι στον κόσμο μιλούσαν για μια επερχόμενη χρηματοπιστωτική κρίση και για μια οικονομική ύφεση; Γιατί κύριε Υπουργέ, δεν αντιδράσατε και δεν κάνατε αποδεκτή την πρόταση του ΠΑ.ΣΟ.Κ. πριν από ένα χρόνο περίπου για την προστασία των δανειοληπτών από την υπερχρέωση των νοικοκυριών; Γιατί, κύριε Υπουργέ, ενώ απορρίψατε την πρόταση του ΠΑ.ΣΟ.Κ. έρχεστε σήμερα, με μεγάλη καθυστέρηση, για να δείξετε ένα όψιμο ενδιαφέρον στους δανειολήπτες και να κάνετε ένα κακό αντίγραφο της δικής  μας πρότασης; Ένα σχέδιο νόμου ανεπαρκές και διάτρητο που δεν αγγίζει τον πυρήνα των προβλημάτων από την υπερχρέωση των νοικοκυριών. Η Κυβέρνηση έπρεπε πριν από καιρό να κάνει αποδεκτές τις προτάσεις του ΠΑ.ΣΟ.Κ. που περιείχαν πλήρη προστασία στους δανειολήπτες. Πολύ περισσότερο ακόμη στην Επιτροπή Οικονομικών Υποθέσεων καταθέσαμε και μια σειρά από τροπολογίες που αφορούν τη διαφάνεια στη διαμόρφωση των κυμαινόμενων επιτοκίων που αφορούν την κατάργηση του ανατοκισμού των πανωτοκίων, την απαγόρευση του αναδρομικού εκτοκισμού συναλλαγών σε πιστωτικές κάρτες, το δικαίωμα πρόωρης εξόφλησης δανείων κυμαινόμενου επιτοκίου, την απαγόρευση και την κύρωση καταχρηστικών και παραπλανητικών πρακτικών των εταιρειών είσπραξης. 
      Δυστυχώς, όλες αυτές τις προτάσεις του ΠΑ.ΣΟ.Κ. που τις καταθέσαμε, η Κυβέρνηση τις απέρριψε και τις καταψήφισε όπως το Νοέμβριο του 2006 και το Μάιο του 2008. Και σήμερα παρασύρθηκε από τα γεγονότα και τις εξελίξεις και κατέθεσε μια ημιτελή πρόταση. Εμείς στο ΠΑ.ΣΟ.Κ. λέμε «ναι» στην αντιμετώπιση των προβλημάτων από τον υπερδανεισμό των νοικοκυριών. Κάντε όμως αποδεκτή την πρότασή μας που είναι μια ολοκληρωμένη παρέμβαση για να βοηθήσουμε πραγματικά τους δανειολήπτες, για να βοηθήσουμε ουσιαστικά τα ελληνικά νοικοκυριά. 
      Κύριοι συνάδελφοι, η Κυβέρνηση σέρνεται και πάλι από τα γεγονότα. Γιατί είναι γεγονός πως στη ζωή και στην πολιτική έχει μεγάλη αξία να προβλέπεις, γιατί αυτοί που έχουν τη δυνατότητα να προβλέπουν το μέλλον έχουν και την ικανότητα να το διαμορφώνουν. Δυστυχώς, καθημερινά αποδεικνύεται πως η Κυβέρνηση της Νέας Δημοκρατίας όχι μόνο δεν έχει τη δυνατότητα να προβλέψει το μέλλον πολύ περισσότερο δεν έχει και την ικανότητα να το διαμορφώσει. 
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑ.ΣΟ.Κ. στο Νομό της Λάρισας κ. Φίλιππος Σαχινίδης.
      ΦΙΛΙΠΠΟΣ ΣΑΧΙΝΙΔΗΣ: Κυρίες και κύριοι συνάδελφοι, θέλω να συγχαρώ την Κυβέρνηση και τον Υπουργό Οικονομίας και Οικονομικών για την τολμηρή τους απόφαση να έρθουν στην Ελλάδα του 2008! Διότι μέχρι πρότινος το πολιτικό ρολόι του Πρωθυπουργού και του Υπουργού Οικονομίας, ήταν κολλημένα στις 8 Μαρτίου του 2004. Σ’ αυτό οφείλεται η πενταετής εμμονή τους να αποδίδουν όλα τα προβλήματα της χώρας στις πολιτικές του ΠΑ.ΣΟ.Κ.. Σαν να μη μεσολάβησαν πέντε χρόνια διακυβέρνησης από τη Νέα Δημοκρατία. Σαν να μην υπήρξαν όλο αυτό το διάστημα πολιτικές επιλογές της Νέας Δημοκρατίας που ευθύνονται για την κατάσταση στην οποία βρίσκεται σήμερα η ελληνική οικονομία.
      Αλήθεια κύριε Υπουργέ, μήπως φταίει το ΠΑ.ΣΟ.Κ. για το γεγονός ότι σήμερα έχουμε το μεγαλύτερο έλλειμμα στο ισοζύγιο τρεχουσών συναλλαγών από το 1950 και μετά; Ή μήπως ευθύνεται γι’ αυτό η διεθνής κρίση; Η απόφασή σας κύριε Υπουργέ, να προσαρμόσετε το «πολιτικό σας ρολόι» ώστε να ανταποκρίνεται την τρέχουσα πραγματικότητα μάλλον οφείλεται στο εύληπτο και ηχηρό μήνυμα που σας στέλνουν οι Έλληνες πολίτες. 
      Τι λένε οι πολίτες; Λένε ότι η Κυβέρνηση της Νέας Δημοκρατίας είναι υπεύθυνη για την κατάσταση στην οποία βρίσκεται η ελληνική οικονομία, ότι η Κυβέρνηση ευθύνεται για την ακρίβεια που μειώνει την αγοραστική δύναμη των εργαζόμενων, των συνταξιούχων, των οικονομικά ασθενέστερων. Και αυτή είναι η αλήθεια. Στην Ελλάδα έχουμε μία πρωτοφανή έκρηξη των τιμών που δεν αντισταθμίζεται από αντίστοιχη αύξηση μισθών. Και τι κάνει η Κυβέρνηση για να στηρίξει την ελληνική οικογένεια; Επί της ουσίας δεν κάνει το παραμικρό. Επικοινωνιακά όμως ανακοινώνει σαράντα ένα μέτρα για την ακρίβεια. Οι μήνες έρχονται και παρέρχονται, αλλά αποτελέσματα δεν παράγονται. Παράδειγμα, ανεβαίνει το πετρέλαιο διεθνώς, ανεβαίνει και στην Ελλάδα, αλλά πολύ περισσότερο απ’ ό,τι στις άλλες χώρες. Πέφτει το πετρέλαιο διεθνώς; Πέφτουν οι τιμές και στην Ελλάδα, αλλά πολύ λιγότερο απ’ ό,τι συμβαίνει στις άλλες χώρες. Τι περισσότερο χρειάζεται, λοιπόν, η Κυβέρνηση της Νέας Δημοκρατίας για να αντιληφθεί ότι η αγορά πετρελαιοειδών δεν λειτουργεί αποτελεσματικά; Ποιους ακριβώς εξυπηρετεί η Κυβέρνηση με τη μη παρέμβασή της και ποιους ζημιώνει; Τη στάση της αυτή είναι που αξιολογούν αρνητικά οι πολίτες στις δημοσκοπήσεις. Φαίνεται λοιπόν ότι ο κ. Αλογοσκούφης είδε τις δημοσκοπήσεις και αποφάσισε να βγάλει προς στιγμήν το «μανδύα του αρχιερέα» του οικονομικού νεοφιλελευθερισμού και να ενδυθεί το μανδύα του compassionate conservative, του φιλεύσπλαχνου συντηρητικού. Με αυτόν το μανδύα σήμερα καταθέτει το νομοσχέδιο με τον πομπώδη τίτλο: «Προστασία των δανειοληπτών». Τι επιχειρεί η Κυβέρνηση; Επιχειρεί να δημιουργήσει την εντύπωση ότι το 2008 όχι μόνο ανακάλυψε την ύπαρξη δανειοληπτών στην Ελλάδα που βρίσκονται σε δύσκολη θέση, αλλά και ότι παίρνει μέτρα για την προστασία τους. Αλήθεια, το 2006, ή πριν από δύο μήνες που κατέθετε το ΠΑ.ΣΟ.Κ. σχετικές προτάσεις νόμου, δεν υπήρχαν δανειολήπτες που χρειάζονταν προστασία; Βεβαίως και υπήρχαν. Δεν άρχισαν τα επιτόκια της Ευρωπαϊκής Κεντρικής Τράπεζας να ανεβαίνουν από το Δεκέμβριο του 2005 για να φτάσουν, πριν από λίγο, καιρό στο 4,25%; Βεβαίως και άρχισαν. Δεν επιβαρύνθηκαν όλο αυτό το διάστημα τα νοικοκυριά με πρόσθετα ποσά από την άνοδο αυτή; Βεβαίως και επιβαρύνθηκαν. Δεν πλήρωσαν οι δανειολήπτες  βαρύ τίμημα από την απουσία σχετικής προστασίας; Βεβαίως και πλήρωσαν. Δεν αυξήθηκαν τα υπερκέρδη των τραπεζών όλα αυτά τα χρόνια; Βεβαίως και αυξήθηκαν. Επομένως, τι άλλο χρειάζεται, για να διαγνώσουμε με ποια πλευρά είστε κύριοι της Νέας Δημοκρατίας; Διότι όσο και αν προσπαθούν οι κυβερνητικοί κόλακες να ωραιοποιήσουν την εικόνα, η πραγματικότητα είναι μία και την περιγράφει παραστατικά η Τράπεζα της Ελλάδος σε σχετική της έκθεση. 
      Τι μας λέει, λοιπόν, η έκθεση της Τράπεζας της Ελλάδος για τους δανειολήπτες; Μας λέει ότι σήμερα ένα στα δύο νοικοκυριά έχει δάνειο, ότι ο αριθμός των νοικοκυριών που έχει κάποιο δάνειο αυξήθηκε κατά πέντε ποσοστιαίες μονάδες τα τελευταία δύο χρόνια. Από την ημέρα που ήλθατε στην εξουσία, κύριοι της Νέας Δημοκρατίας, κάθε ελληνική οικογένεια έχει αυξήσει τα δάνειά της κατά 10.000 ευρώ. Την ίδια περίοδο κάθε ελληνική οικογένεια έχει μειώσει τις καταθέσεις κατά 1.000 ευρώ. Μέσα σε πέντε χρόνια το χρέος των ελληνικών νοικοκυριών έχει αυξηθεί από 45.000.000.000, που ήταν όταν παρέδωσε το ΠΑ.ΣΟ.Κ., στα 113.000.000.000 τον Αύγουστο του 2008. Εκείνο όμως το στοιχείο που προκαλεί ανησυχία είναι η διαπίστωση ότι το 2007 το ποσοστό των νοικοκυριών, για τα οποία η δαπάνη εξυπηρέτησης υπερέβαινε το 40% του μηνιαίου εισοδήματός τους, αυξήθηκε και έφθασε στο 16%. Επιπρόσθετα, το ποσοστό συμμετοχής τους στο συνολικό χρέος των νοικοκυριών είναι της τάξης του 37%. Τι σημαίνει αυτό; Ότι ολοένα και περισσότερα νοικοκυριά βρίσκονται σε σημείο αδυναμίας να εξυπηρετήσουν τα δάνειά τους και ότι αυτά τα νοικοκυριά είναι που συγκεντρώνουν περίπου το 1/3 του συνολικού δανεισμού. 
      Τι κάνει λοιπόν σήμερα ο compassionate conservative κ. Αλογοσκούφης με το νομοσχέδιο αυτό; Επιχειρεί να εμφανιστεί ευαίσθητος στα προβλήματα των δανειοληπτών, χωρίς όμως να θίγει αυτούς που πραγματικά στηρίζει. 
      Γιατί αυτό το νομοσχέδιο μόνο κατά τον τίτλο προστατεύει του δανειολήπτες. Αν θέλετε, λοιπόν, κύριε Υπουργέ, να προστατεύσετε τους δανειολήπτες να δεχθείτε τις τροπολογίες του ΠΑ.ΣΟ.Κ.. Να δεχθείτε την τροπολογία που αναφέρεται στην κύρια και όχι μοναδική κατοικία. Να δεχθείτε την τροπολογία για τον ανατοκισμό. Να δεχθείτε την τροπολογία για τις εισπρακτικές εταιρείες. Να δεχθείτε την τροπολογία για την πρόωρη εξόφληση. Να δεχθείτε την τροπολογία για την προθεσμία ανακοπής του πλειστηριασμού. Τότε και μόνο τότε θα αναγνωρίσω ότι πραγματικά έχετε τη βούληση να προστατέψετε τους δανειολήπτες. 
      Αν δεν το κάνετε τότε ένα πράγμα είναι σίγουρο. Ότι κάτω από τον μανδύα του φιλεύσπλαχνου συντηρητικού που φορέσατε σήμερα και ήρθατε στη Βουλή βρίσκεται ο μανδύας του σκληρού νεοφιλελεύθερου. Και αυτή είναι η πραγματική σας ταυτότητα και δεν μπορείτε να την κρύψετε. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ο Βουλευτής του ΠΑ.ΣΟ.Κ. στον Νομό Θεσσαλονίκης κ. Ιωάννης Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Οι πολίτες εμπιστεύονται τους πολιτικούς και τις κυβερνήσεις που μπορούν να εκτιμούν και να αξιολογούν αυτά που έρχονται. Δεν τους θέλουν μάγους, ούτε προφήτες. Θέλουν να έχουν κοινή λογική, να έχουν ένα σχετικό βάθος γνώσεων για το αντικείμενο με το οποίο ασχολούνται και για το οποίο τους έχουν εμπιστευθεί οι πολίτες. Να προλαμβάνουν τα δυσάρεστα και ταυτόχρονα να ανοίγουν δρόμους για τη μεγάλη ανάπτυξη και την κοινωνική ευημερία. 
      Στην συγκεκριμένη περίπτωση πώς πολιτεύτηκε η Κυβέρνηση και πώς πολιτεύτηκε το ΠΑ.ΣΟ.Κ., ως Αξιωματική Αντιπολίτευση. Η Κυβέρνηση πολιτεύτηκε κάνοντας πως δεν καταλαβαίνει τι δημιουργεί η πολιτική της, ποιο πρόβλημα δημιουργεί η πολιτική της στα ελληνικά νοικοκυριά. Και όταν το ΠΑ.ΣΟ.Κ. επεσήμανε το πρόβλημα από το φθινόπωρο του 2005 και κατέθεσε την πρόταση νόμου για τα υπερχρεωμένα νοικοκυριά για να σταματήσουν οι κατασχέσεις των σπιτιών και των οικοσκευών, μας καταγγείλατε για λαϊκισμό. 
      Σήμερα φέρνετε το σχέδιο νόμου, ο πυρήνας του οποίου είναι ταυτόσημος με τις δικές μας διαχρονικές προτάσεις, αυτές που δεν βλέπατε πριν δυο χρόνια, αυτές που καταγγέλλατε ως λαϊκισμό. Δεν ολοκληρώνετε όμως το βήμα γιατί δεν θέλετε να δώσετε αποφασιστική απάντηση στα προβλήματα. Και αυτό, όχι γιατί δεν το καταλαβαίνετε αλλά γιατί αυτούς που εκπροσωπείτε και τα συμφέροντα των οποίων υποστηρίζετε ως ιδεολογία και ως κυβερνητική παράταξη, ως συντηρητικό κόμμα, δεν εξυπηρετούνται σήμερα από μια καθαρή και σαφή λύση. Μια λύση προστασίας των νοικοκυριών. 
      Γι’ αυτό ακριβώς ουσιαστικά αναιρείτε τον θετικό πυρήνα του νομοθετήματος, το άρθρο 1 και 4 με το άρθρο 5. Γι’ αυτό το ΠΑ.ΣΟ.Κ. χαίρεται γιατί σας έσυρε σ’ αυτήν την πρόταση νόμου. Γιατί ήρθατε στην πολιτική του θέση και γιατί αναγνωρίζετε σήμερα, το πρόβλημα για εκατοντάδες χιλιάδες νοικοκυριά πολλές περισσότερες χιλιάδες αύριο. 
      Ταυτόχρονα όμως σας ζητά να αποδεχθείτε τις επτά τροπολογίες για να κάνετε το νομοθέτημα αποτελεσματικό. Διαφορετικά απλώς είναι ένα επικοινωνιακό τρικ στην τελευταία επιθετική επικοινωνιακή πολιτική του κ. Πρωθυπουργού μετά την Έκθεση της Θεσσαλονίκης και το πρωτοφανές προσωπικό και πολιτικό αδιέξοδο του ιδίου και της Κυβέρνησης. Μετά την απόλυτη απογοήτευση και δυσφορία την οποία εκφράζουν οι πολίτες για την πολιτική σας γιατί πέρυσι τους σύρατε μέσα στο κατακαλόκαιρο σε πρόωρες εκλογές με πρόσχημα την συγκρότηση ενός προϋπολογισμού για το 2008 που θα απογείωνε οικονομικά τη χώρα και θα έσπειρε παντού την κοινωνική ευημερία. 
      Και αντί για την απογείωση της οικονομίας και την κοινωνική ευημερία είδα τον κ. Καραμανλή και τον κ. Αλογοσκούφη στα τέλη του Αυγούστου και στα εγκαίνια της Έκθεσης να νομοθετούν και να θεσμοθετούν νέους φόρους στα μεσαία στρώματα και φυσικά, όπως πάντα κάνετε, στα λαϊκά στρώματα. Και είδα τον κ. Καραμανλή να καλύπτει ανεπίτρεπτες πρακτικές συνεργατών του και υπουργών οι οποίοι έκαναν μάθημα φοροδιαφυγής ως Υπουργοί από τα ιδιωτικά τηλεοπτικά κανάλια την ώρα που φορτώνατε νέους φόρους στους ήδη δυσβάσταχτους στο σύνολο των πολιτών. 
      Γι’ αυτό σας έχουν γυρίσει την πλάτη. Και γι’ αυτό ζητούν διέξοδο από την κρίση. Γι’ αυτό και πάλι χτίζουν μία νέα σχέση εμπιστοσύνης με το Γιώργο Παπανδρέου και το ΠΑ.ΣΟ.Κ.. Αυτή είναι η δική μας επιλογή. Αυτός είναι ο δικός μας δρόμος. Αυτή είναι η στρατηγική.
      Γιατί, όμως, δημιουργήσατε με την πολιτική σας και τα νομοθετήματα το πρόβλημα της υπερχρέωσης των νοικοκυριών; Δεν το ξέρατε; Είναι βέβαιο ότι το ξέρατε. Είναι βέβαιο ότι καταλάβατε αυτά που σας λέγαμε από το 2005. Το κάνατε σκοπίμως, γιατί σπρώχνοντας βίαια στο γκισέ των τραπεζών τα νοικοκυριά για τα στεγαστικά και καταναλωτικά δάνεια, κρατούσατε τεχνητά την οικονομική ζήτηση της χώρας, την αγορά σ’ ένα οριακό επίπεδο επιβίωσης και ενθυλακώνατε δισεκατομμύρια ευρώ πρόσθετα φορολογικά έσοδα από τα δάνεια των νοικοκυριών. Και θησαύριζαν και κερδοσκοπούσαν οι τράπεζες. Και επαίρονται σήμερα ότι δεν έχουν πρόβλημα ρευστότητας -και καλώς δεν έχουν πρόβλημα ρευστότητας- διότι –λέει- κέρδισαν από την εσωτερική αγορά. 
      Πώς κέρδισαν, όμως, οι μεγάλες τράπεζες στη χώρα μας, όπως και οι ξένες, οι οποίες έχουν εδώ υποκαταστήματα; Από την κερδοσκοπία και τη λεηλασία των νοικοκυριών. 
      Εκεί οδηγήσατε τα νοικοκυριά. Τα λήστεψαν στην κυριολεξία. Και τώρα αντί να ρίξετε «σωσίβιο» επιβίωσης, τα βουλιάζετε ακόμη περισσότερο. Και προσπαθείτε να αναδείξετε και φιλολαϊκή πολιτική με το νομοθέτημα αυτό.
      Ενάμισι χρόνο πιο μπροστά προαναγγείλατε, πριν να νομοθετήσετε –ενώ το Σύνταγμα ορίζει ότι το φορολογικό νομοσχέδιο δεν προαναγγέλλεται, το φορολογικό νομοσχέδιο ισχύει από τη στιγμή που κατατίθεται κι όχι από τη στιγμή που θα πάρει Φ.Ε.Κ., για να μην υπάρξουν κερδοσκοπικά φαινόμενα- την επιβολή Φ.Π.Α.. Και εξαγγείλατε τρεις κλιμακωτές αυξήσεις των αντικειμενικών κριτηρίων, για να δώσετε το μήνυμα στα νοικοκυριά, «τρέξτε να προλάβετε τα φτηνά δάνεια, στεγαστικά και καταναλωτικά, αν θέλετε να έχετε σπίτι». Και οι κατοικίες ανέβαιναν υπέρογκα. Και βεβαίως οι μεσαίες κατασκευαστικές επιχειρήσεις σας πίστεψαν, δανείστηκαν και άρχισαν να χτίζουν. Και υποφέρουν οι μεσαίες κατασκευαστικές επιχειρήσεις. Τριακόσιες χιλιάδες απούλητα διαμερίσματα υπάρχουν σήμερα και τριακόσιες πενήντα χιλιάδες νοικοκυριά αυτή τη στιγμή, με τα στοιχεία της Τράπεζας της Ελλάδας, υποφέρουν, γιατί δεν μπορούν να εκπληρώσουν τα δάνειά τους.
      Αυτή ήταν η πολιτική σας, για να καλύπτετε τη «μαύρη τρύπα» του προϋπολογισμού με την κερδοσκοπία εις βάρος των λαϊκών στρωμάτων.
      Εμείς θα ψηφίσουμε την πρότασή σας, εάν όμως κάνετε αποδεκτές τις επτά τροπολογίες, που αναιρούν τη μεγάλη παγίδα του άρθρου 5 του νομοθετήματος που φέρατε κάτω από την πίεσή της κοινωνίας, για να δείξετε φιλολαϊκό πρόσωπο.
      Ιδού, λοιπόν, η Βουλή. Ιδού η ευκαιρία να αποδείξετε ότι αυτά που στην προπαγάνδα λέτε, έστω τον τελευταίο μήνα, κάτω από την πίεση της κοινής γνώμης και απεκδύεστε το νεοφιλελεύθερο μανδύα σας, τα εννοείτε. Θα σας περιμένουμε στη διαδικασία της ψηφοφορίας, θα σας αξιολογήσουμε και θα σας κρίνουμε. 
      Σε κάθε περίπτωση εμείς κοιτάμε κατάματα τους πολίτες και τους λέμε ότι στο δρόμο που άνοιξε το ΠΑ.ΣΟ.Κ. κι ο Γιώργος Παπανδρέου με μία σαφή στρατηγική οικονομικής ανάπτυξης ειδικά της περιφέρειας και στήριξης των λαϊκών στρωμάτων και ειδικά των ευπαθών ομάδων, αυτός είναι ο δρόμος της διεξόδου από την κρίση, αυτόν θα υπηρετήσουμε, με αυτόν θα βαδίσουμε μαζί.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Μαγκριώτη.
      Το λόγο έχει ο Βουλευτής του ΠΑ.ΣΟ.Κ. από το Νομό Πιερίας, κ. Γιάννης Αμοιρίδης.
      Σας βλέπω ανυπόμονο ως συνήθως.
      ΙΩΑΝΝΗΣ ΑΜΟΙΡΙΔΗΣ: Να τελειώσω, κύριε Πρόεδρε, για να προλάβουν και οι υπόλοιποι συνάδελφοι.
      ΠΡΟΕΔΡΕΥΩΝ (Αναστάσιος Νεράντζης): Θα προλάβουν, γιατί ξέρω ότι εσείς δεν κάνετε υπερβάσεις. Τελειώνετε στο χρόνο σας.
      ΙΩΑΝΝΗΣ ΑΜΟΙΡΙΔΗΣ: Αυτό ήταν υποβολιμαίο, κύριε Πρόεδρε.
      Αγαπητή συνάδελφε και αγαπητοί συνάδελφοι, υπηρετώντας χρόνια στο χώρο της Αυτοδιοίκησης γνωρίζω ότι στο δημαρχείο γίνονταν πάντα όλες αυτές οι διαδικασίες για τις δημοπρατήσεις των σπιτιών. Παραδείγματα; Να  υπάρχουν δύο άτομα απέξω που ήταν συνεννοημένα. Όποιος ερχόταν τρίτος, έπαιρνε κάτι κι έφευγε. Και αυτό γινόταν σε εβδομαδιαία βάση. Και υπήρχαν εκεί άνθρωποι που έβλεπες την αγωνία και τον πόνο που είχαν στο πρόσωπο. Και υπήρχαν κάποιες γυναίκες που είχαν χάσει το σύζυγο και έχαναν και την επιχείρηση και έχαναν και το σπίτι και είχαν τα μικρά παιδιά δίπλα τους, οι οποίες γονάτιζαν κι έλεγαν, «Δήμαρχε κάνε κάτι». Τι θα μπορούσα να κάνω; Θεσμικά δεν είχα ρόλο.
      Αυτά τα γεγονότα αν μπορούσαμε να τα έχουμε σε εικόνα, να τα δείξουμε σήμερα, τότε πραγματικά πιστεύω ότι θα είχε κατατεθεί ένα άλλο νομοσχέδιο, που θα έδινε πολλά περισσότερα περιθώρια στους πολίτες, στους δανειολήπτες και όχι στις τράπεζες.
      Τότε και εσείς, κύριε Υπουργέ, θα συμφωνούσατε όχι μόνο με τις προτάσεις του ΠΑ.ΣΟ.Κ., αλλά θα βάζετε ακόμη περισσότερες ασφαλιστικές δικλείδες, για να προστατέψετε τους πολίτες. Αυτό δεν ζητούν; Όταν όμως θέλουμε να κρατήσουμε ισορροπία με τις τράπεζες, τότε είναι ισορροπία τρόμου, δεν είναι ισορροπία κοινωνικής συνοχής.
      Αγαπητοί συνάδελφοι, το έλλειμμα έχει φθάσει περίπου στα  262.000.000.000 ευρώ. Πιστεύετε ότι αυτό μπορεί να καλυφθεί με κάποιο τρόπο; Μπορεί να ανταποκριθεί η ελληνική πολιτεία; 
      Ξέρετε ότι το 2009 δεν θα γίνουν ούτε έργα με Σ.Δ.Ι.Τ., ούτε έργα του Ε.Σ.Π.Α., του Δ’ Κοινοτικού Πλαισίου Στήριξης. Γιατί; Δεν έχουμε την εθνική συμμετοχή. Είναι απλό. Η Ελλάδα είναι μια φτωχή χώρα, που βασίζει την ανάπτυξη στα καταναλωτικά δάνεια και στα κοινοτικά πλαίσια στήριξης. Και τι έχουμε σήμερα; Ένα κράτος που δεν έχει τους πόρους από τις δημόσιες επενδύσεις -φαίνεται και στο προσχέδιο του προϋπολογισμού ότι μειώνονται- να εκτελέσει έργα είτε με τους ιδιώτες είτε του Δ΄ Κοινοτικού Πλαισίου Στήριξης, για να υπάρχουν απορροφήσεις.
      Με την αύξηση του κόστους του χρήματος δεν θα υπάρχουν και δανειολήπτες. Ποιος θα πάει να πάρει δάνειο σήμερα; Με τι επιτόκιο; Με 7%, όταν στην Ευρωπαϊκή Ένωση είναι ακόμα στο 5%; Όταν πλήρωνε για ένα δάνειο 150.000 ευρώ για ένα διαμέρισμα με 4,6% πριν από ένα χρόνο περίπου 7.000 ευρώ, άρα 600 ευρώ το μήνα, τι έχει γίνει σήμερα; Έχει ξεπεράσει το 7%, άρα είναι περισσότερο από 900 ευρώ το μήνα. Άρα, 300 επιπλέον ευρώ θα δίνει το μήνα. Δεν πέφτει έξω στον προϋπολογισμό; Οι ανελαστικές δαπάνες δεν θα πρέπει να υπάρχουν; Ή έχουμε ένα κράτος το οποίο, με τη διακυβέρνηση που έχει σήμερα, μπορεί να υπερηφανεύεται ότι έχει δημόσια υγεία, παιδεία και πρόνοια που θα μειώσουν το κόστος ζωής;
      Έρχομαι στις επιχειρήσεις, που είναι κομβικό σημείο για την ανάπτυξη του κράτους, που είναι η «ατμομηχανή» της προόδου. Σήμερα οι μικρές επιχειρήσεις, που πληρώνουν με δάνειο και το προσωπικό, αλλά και τις πρώτες ύλες θα φθάσουν στο σημείο να μη μπορούν να δανειστούν, γιατί αποπληρώνονται με επιταγές μεταχρονολογημένες σε έξι ή επτά μήνες. Άρα, τι θα κάνουν; Δεν θα πληρώνουν το προσωπικό, θα το απολύσουν και θα έχουμε ανεργία. Δεν θα μπορούν να πληρώσουν τις πρώτες ύλες, άρα αυτοί που τις παρήγαγαν δεν θα πληρωθούν και από την άλλη, θα κλείσουν οι μικρές επιχειρήσεις. Και ιδού εκ του θαύματος, θα βρεθούν κάποιοι οι οποίοι θα έχουν τη ρευστότητα, θα έχουν την ικανότητα να δανείζουν και θα πάνε να πάρουν για ένα κομμάτι ψωμί τις μικρές επιχειρήσεις. 
      Αυτή η φιλοσοφία νομίζω ότι δεν ταιριάζει στη σύγχρονη Ελλάδα. Και αυτό εμείς καταθέτουμε, την αγωνία μας, κύριε Υπουργέ, να μπορούμε να προλάβουμε κάτι από αυτό που πάει να γίνει. Βάζουμε και εμείς το δικό μας λιθαράκι σ’ αυτό το νομοσχέδιο, με τις προτάσεις μας που έχουμε καταθέσει από το 2006 και το Μάιο του 2008. Όμως, τώρα που κορυφώθηκε η οικονομική κρίση θυμηθήκατε ότι πρέπει να φέρετε ένα νομοσχέδιο.
      Ο πληθωρισμός έχει φθάσει στο 6% για το 50% του πληθυσμού. Για το υπόλοιπο μπορεί να είναι λίγο λιγότερο, αλλά για το 50% είναι στο 6%. Οι αυξήσεις στους μισθούς είναι στο 3,5%. Απ’ αυτά, τα μισά τα παίρνει η εφορία. Μπορεί να ανταποκριθεί σήμερα στις απαιτήσεις της εποχής; 
      Είμαστε πρωταθλητές, κύριε Υπουργέ, στην Ευρώπη των δεκαπέντε. Όμως, ακόμη και στην Ευρώπη των είκοσι επτά είμαστε δευτεραθλητές. Είναι 21% οι  φτωχοί και για πρώτη φορά 14% εργαζόμενοι φτωχοί. Δεν έχει ξαναγίνει στην Ελλάδα! Αυτή είναι η διακυβέρνησή σας για την οποία έπρεπε εμείς, κατά τα λόγια του συναδέλφου, να είμαστε περήφανοι, να υπάρχουν 14% σήμερα φτωχοί εργαζόμενοι. 
      Ο μισθός ενός εργαζομένου στην Ελλάδα με πλήρες ωράριο είναι 1.660 ευρώ. Δεν μιλάμε για τη γενιά των 700, 500 και 400 ευρώ, μιλάμε γι’ αυτόν που έχει ένα πλήρες ωράριο και μισθό 1.660, όταν στην Ευρώπη ο μέσος μισθός είναι 2.660 ευρώ. Όταν τα επιτόκια είναι δύο μονάδες επάνω, πώς θα δανειστεί ο Έλληνας; Ο Ευρωπαίος μπορεί να δανειστεί, ο Έλληνας πώς θα δανειστεί;
       Θα σας πω ένα παράδειγμα και θα το θυμηθείτε. Οι τρίτεκνοι, που έπαιρναν δάνεια, σταμάτησαν να παίρνουν δάνεια βάσει της εμπορικής αξίας του ακινήτου μέχρι 160.000 ευρώ, αλλά βάσει της αντικειμενικής. Γιατί; Λέει το Υπουργείο: Αυτοί οι τρίτεκνοι είναι απατεώνες, μας γελούν, μας κοροϊδεύουν και μας φέρνουν 160.000 ευρώ βάσει της εμπορικής αξίας, άρα να τους ξαναγυρίσουμε στην αντικειμενική. Έχουν τους τρίτεκνους στην Ελλάδα για απατεώνες! Υπάρχουν πάντα κάποιοι σε όλες τις τάξεις. Είναι δυνατόν να τους ισοπεδώνετε όλους; Είναι δυνατόν να αντιμετωπίζετε μία κατηγορία συνανθρώπων, που τους γελάσατε ένα χρόνο πριν, που τους πήρατε την ψήφο, σήμερα να τους φέρεστε έτσι;
      Σε αυτό το ανασφαλές περιβάλλον αγαπητοί  συνάδελφοι, το ΠΑ.ΣΟ.Κ. κατέθεσε και τη δική του πρόταση. Βέβαια, η Κυβέρνηση κωφεύει. Όμως και οι πολίτες αναρωτιούνται πώς αυτή η Κυβέρνηση δίνει 28.000.000.000 ευρώ σε τράπεζες και δεν μπορεί να μειώσει τους φόρους από 7,4 που ήταν στο προσχέδιο και να τα κάνει πέντε. Δυόμιση δισεκατομμύρια για τους πολίτες δεν υπάρχουν; Αναρωτιούνται εάν οι επιχειρηματίες μας έχουν δικαίωμα στα 30.000.000.000 ευρώ που έδωσε για τις μικρές επιχειρήσεις η Ευρωπαϊκή Επιτροπή πριν από μια εβδομάδα. Υπάρχει κάποιο σχέδιο; Κατατέθηκε κάτι; Ακούσατε κάτι, οι πολύ μικρές επιχειρήσεις στην Ελλάδα να μπορούν να έχουν δικαίωμα και αυτοί, στα 30.000.000.000 δισεκατομμύρια στο κοινό ταμείο;
      Θα περιμέναμε, κύριε Υπουργέ, ένα νομοσχέδιο που θα ανταποκρινόταν στις απαιτήσεις της εποχής και στα μεσαία και χαμηλότερα εισοδήματα. Το ΠΑ.ΣΟ.Κ. κατέθεσε την πρότασή του, αλλά απ’ ότι φαίνεται δεν θα ανταποκριθείτε, γιατί για εσάς  ο σοσιαλισμός εφαρμόζεται στις τράπεζες και ο καπιταλισμός στους πολίτες! 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑ.ΣΟ.Κ. κ. Σγουρίδης. Θα μιλήσει και η κ. Ράπτη η οποία είναι εδώ και θα διακόψουμε τη συνεδρίαση διότι το Σώμα είναι καταπονημένο, προς τέρψη και ικανοποίηση και του κυρίου Ροντούλη, ο οποίος την εκδηλώνει κατά τρόπο πανηγυρικό. 
      Ορίστε κύριε Σγουρίδη έχετε το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Σήμερα στην Επιτροπή Οικονομικών ο Διοικητής της Τραπέζης Ελλάδας, κ. Προβόπουλος, ο οποίος παρουσίασε την ενδιάμεση έκθεση για τη νομισματική πολιτική, μας είπε ότι ο δανεισμός των ελληνικών νοικοκυριών δεν είναι υπερβολικός. Είναι σε λογικά επίπεδα και μάλιστα ότι είναι κατώτερος του ευρωπαϊκού μέσου όρου. Εγώ δεν θα αντεκδικήσω με τους αριθμούς και με τα στατιστικά στοιχεία, αλλά θέλω να επισημάνω ότι η παγκόσμια κρίση, σύμφωνα με τα διαθέσιμα στοιχεία τα οποία έχουμε, απ’ αυτά που διαβάσαμε από τις ξένες εφημερίδες από τα άρθρα, απ’ αυτά που παρακολουθούμε από την τηλεόραση, θα είναι συνεχιζόμενη, διευρυνόμενη και μακράς διαρκείας και δεν ξέρουμε πότε θα τελειώσει.
      Αυτή η κρίση δεν θα χτυπήσει μόνο τις τράπεζες, δεν θα χτυπήσει μόνο το τραπεζικό σύστημα, που καλώς το θωρακίζουμε, αν θέλετε, γιατί μια κατάρρευση των τραπεζών θα δημιουργήσει ένα μέγιστο οικονομικό χάος και πρέπει οπωσδήποτε να θωρακιστεί. Άλλο αν κάποια μέτρα τα οποία παίρνουμε, είναι υπερβολικά και δημιουργούν αν θέλετε, πρόβλημα στο μέσο Έλληνα πολίτη. Η κρίση αυτή όμως θα χτυπήσει και την πραγματική οικονομία. Και όταν λέω πραγματική οικονομία, εννοώ την παραγωγή, τον τριτογενή τομέα, τις υπηρεσίες. Τι σημαίνει αυτό; Σημαίνει ότι αυτόματα και η παραγωγή και ο τριτογενής τομέας θα συρρικνωθούν. Συρρικνώμενοι αυτοί οι δύο τομείς, θα δημιουργήσουν ανεργία, απολύσεις και θα έχουμε μια νέα κάστα πολιτών, τους νεόπτωχους. Ο νεόπτωχος είναι αυτός ο οποίος στα σαράντα τρία του, στα σαράντα πέντε του, στα πενήντα του είχε μια δουλειά είχε δημιουργήσει υποχρεώσεις, είχε τα παιδιά του στα φροντιστήρια, είχε και ένα μικρό σπίτι στη θάλασσα και για μια στιγμή έμεινε άνεργος, γιατί η επιχείρηση έκλεισε. Αυτή είναι η κατηγορία των νεόπτωχων. Και αν προσθέσετε την ακρίβεια, η οποία μαστίζει την ελληνική κοινωνία, δεν πολεμιέται με τα μέτρα τα οποία εξαγγέλλει ο κ. Φώλιας, γιατί δεν λειτουργεί ο ανταγωνισμός, υπάρχουν τα ολιγοπώλια, υπάρχουν τα καρτέλ, αν βάλετε τα τιμολόγια των Δ.Ε.Κ.Ο. που αυξάνονται, αν βάλετε τις φορολογικές επιβαρύνσεις -φορτώσατε 7,5 δισεκατομμύρια φόρους στους Έλληνες πολίτες για να βγάλετε τα σπασμένα- καταλαβαίνετε σε ποια κατάσταση βρίσκεται ο μέσος Έλληνας και ειδικά αυτός ο οποίος έμεινε χωρίς εργασία.
      Το νομοσχέδιο αυτό που συζητάμε είναι πολύ κατώτερο των περιστάσεων, διότι αν και αυξάνει το ακατάσχετο όριο από 10.000 σε 20.000, δεν βάζει τον όρο της κύριας κατοικίας. Βάζει τον  όρο της μοναδικής κατοικίας. Αυτό τι σημαίνει; Σημαίνει ότι  εάν κάποιος  έχει κάποιο άλλο μικρό σπιτάκι ή του έμεινε κάτι από κληρονομιά, δικαιούται η τράπεζα να πάει να το διεκδικήσει και να το εκπλειστηριάσει. 
      Εμείς μιλάμε για κύρια κατοικία. Και κύρια κατοικία σημαίνει ότι είναι το σπίτι που ζει η οικογένεια. Δεν καλύπτει ούτε την περίπτωση της διάστασης όπου ο σύζυγος να μένει σε διαμέρισμα νοικιασμένο. Στην περίπτωση αυτή δεν προστατεύεται η γυναίκα και τα προστατευόμενα μέλη της οικογένειας, τα παιδιά, διότι μένουν στο σπίτι. 
      Επίσης μπορεί σύμφωνα με το νομοσχέδιο αυτό ο πλειστηριασμός των ακινήτων να βγαίνει στην αντικειμενική αξία, όμως αφήνει το «παράθυρο» ότι μετά από δύο πλειστηριασμούς μπορεί το δικαστήριο να έλθει και  να βάλει τιμή κατώτερη της αντικειμενικής αξίας. Δεν διασφαλίζει αν το ακίνητο πουληθεί περισσότερο από το χρέος το υπόλοιπο να επιστρέφει στο δανειολήπτη. Αυτό δεν το εξασφαλίζει. Αν θέλει η τράπεζα δίνει.
      Επίσης δεν διασφαλίζει τον καταναλωτή δανειολήπτη από τα ψιλά γράμματα και τις παραπλανητικές διαφημίσεις. Μας είπε ο κύριος Προβόπουλος, χωρίς να κατονομάζει τράπεζες, ότι αναγκάστηκε να κάνει παρέμβαση να  αποσυρθούν διαφημίσεις προσέλκυσης χρήματος σε διάφορες τράπεζες, οι οποίες  ήταν αν θέλετε δόλιες. Όμως δεν μας τις κατονόμασε. 
      Πρέπει να σας πω κύριε Υπουργέ, ότι τα ψιλά γράμματα υπάρχουν ακόμα και στο άρθρο 5. Όταν γράφει εδώ ότι πρέπει να συντρέχουν σωρευτικώς οι ακόλουθες προϋποθέσεις,  η δεύτερη προϋπόθεση ορίζει «δεν έχει εγγραφεί με τη βούληση του οφειλέτη, επί του ακινήτου αυτού προσημείωση ή  υποθήκη  υπέρ της δικαιούχου τράπεζας». Τι σημαίνει αυτό; Σημαίνει ότι όταν πάει ο άλλος από ανάγκη να πάρει το δάνειο δεν διαβάζει τα ψιλά γράμματα και βάζει την υπογραφή του. Το έκανε με τη βούλησή του; Θα μου πείτε ότι ένας πολίτης θα πρέπει να γνωρίζει. Εσείς το επισημαίνετε, αλλά δεν τον διασφαλίζετε, δεν τον προστατεύετε. 
      Επίσης στην τρίτη παράγραφο λέτε: «αποδεδειγμένη ανυπαίτια αδυναμία». Θα πρέπει να μας πείτε πώς θα το τροποποιήσετε αυτό, γιατί σας εξηγήσαμε στην επιτροπή ότι αυτό χρήζει τροποποίησης. 
      Παράλληλα δεν δίνει το δικαίωμα παρέμβασης του δανειολήπτη μέχρι και τις πέντε τελευταίες μέρες πριν από τον πλειστηριασμό. 
      Θα κλείσω λέγοντας ότι ένα μέτρο έχει αξία όταν είναι στοχευμένο, όταν εξυπηρετεί την αναδιανομή και όταν είναι κοινωνικά δίκαιο. Και το λέω αυτό γιατί οι τράπεζες, σας είπα και στην επιτροπή, ότι είναι επιχειρήσεις. Οι τράπεζες δεν θα χάσουν. Ξέρουμε πώ0ς διαμορφώνουν οι τράπεζες το επιτόκιό τους. Το διαμορφώνουν από το διατραπεζικό, από το EURIBOR,0 από τα λειτουργικά και από το ρίσκο. Βάζουν και το ρίσκο μέσα στο επιτόκιο. 
      Επειδή λοιπόν, δεν λειτουργεί ο ανταγωνισμός –λειτουργεί ο ανταγωνισμός μόνο για το πως θα προσελκύσουν κεφάλαια για να αυξήσουν την ρευστότητά τους, δεν λειτουργεί ο ανταγωνισμός μεταξύ των τραπεζών, ποιος θα δώσει το χαμηλότερο επιτόκιο, αλλά συμβαίνει το αντίθετο- και για να μην την πληρώσουν όλοι οι υπόλοιποι διότι η τράπεζα δεν θα θελήσει να χάσει πρέπει να διασφαλίσουμε με κάποιο νομοσχέδιο ότι το ρίσκο των τραπεζών θα είναι υπό έλεγχο, διότι έτσι ανεβαίνει το επιτόκιο, που το πληρώνουν οι πολλοί. 
      Εμείς κύριε Υπουργέ, σας κάναμε κάποιες προτάσεις για να βελτιώσετε το νομοσχέδιό σας. Περιμένουμε να ακούσουμε την απάντησή σας. Και σε πρώτη ανάγνωση εμείς λέμε ότι ο εχθρός του καλού είναι το καλύτερο. Και επειδή δεν είναι το καλύτερο εμείς καταψηφίζουμε το νομοσχέδιο επί της αρχής. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Έχω την τιμή να ανακοινώσω στο Σώμα ότι η Ειδική Μόνιμη Επιτροπή Θεσμών και Διαφάνειας καταθέτει την Έκθεσή της, σύμφωνα με το άρθρο 43Α΄, παράγραφος 6 του Κανονισμού της Βουλής. 
      (Η προαναφερθείσα έκθεση καταχωρίζεται στα Πρακτικά και έχει ως εξής:
«ΒΟΥΛΗ ΤΩΝ ΕΛΛΗΝΩΝ
ΠΕΡΙΟΔΟΣ ΙΒ΄ – ΣΥΝΟΔΟΣ Α΄
ΕΙΔΙΚΗ ΜΟΝΙΜΗ ΕΠΙΤΡΟΠΗ 
ΘΕΣΜΩΝ ΚΑΙ ΔΙΑΦΑΝΕΙΑΣ
ΕΚΘΕΣΗ
ΤΗΣ ΕΙΔΙΚΗΣ ΜΟΝΙΜΗΣ ΕΠΙΤΡΟΠΗΣ ΘΕΣΜΩΝ ΚΑΙ ΔΙΑΦΑΝΕΙΑΣ
ΠΡΟΣ ΤΗ ΒΟΥΛΗ ΤΩΝ ΕΛΛΗΝΩΝ
      Κατά την Α΄ Τακτική Σύνοδο της ΙΒ΄ Περιόδου, η Ειδική Μόνιμη Επιτροπή Θεσμών και Διαφάνειας συνεστήθη με την υπ’ αριθμ. 9822/6761 από 15 Οκτωβρίου 2007 απόφαση του Προέδρου της Βουλής, σύμφωνα με το άρθρο 43A του Κανονισμού της Βουλής. 
      Η Επιτροπή συγκροτείται από 13 Μέλη και απαρτίσθηκε από τους Βουλευτές κ.κ. Μιλτιάδη Έβερτ, Εμμανουήλ Κεφαλογιάννη, Άννα Μπενάκη – Ψαρούδα, Παναγιώτη (Πάνο) Παναγιωτόπουλο, Απόστολο Σταύρου, Ιωάννη Τραγάκη, Γεώργιο Τρυφωνίδη, Ευάγγελο Βενιζέλο, Απόστολο Κακλαμάνη, Φίλιππο Πετσάλνικο, Γαρυφαλλιά (Λιάνα) Κανέλλη, Φώτιο  - Φανούριο Κουβέλη και Αθανάσιο Πλεύρη.
      Πρόεδρος της Επιτροπής εξελέγη, στις 17 Οκτωβρίου 2007, ο κ. Απόστολος Σταύρου. Το αξίωμα του Α΄ Αντιπροέδρου της Επιτροπής κατέλαβε ο κ. Φίλιππος Πετσάλνικος, Δ΄ Αντιπρόεδρος της Βουλής, του Β΄ Αντιπροέδρου η κυρία Γαρυφαλλιά (Λιάνα) Κανέλλη και του Γραμματέως ο κ. Φώτιος - Φανούριος Κουβέλης. 
              Αντικείμενο της Επιτροπής, σύμφωνα με το άρθρο 43Α του Κανονισμού της Βουλής, είναι:
      «ο κοινοβουλευτικός έλεγχος επί των ανεξάρτητων διοικητικών αρχών, σύμφωνα με το άρθρο 138 Α,  καθώς και η έρευνα και αξιολόγηση κάθε στοιχείου χρήσιμου για τη μελέτη και επεξεργασία προτάσεων, που συμβάλλουν στη διαφάνεια της πολιτικής και γενικότερα της δημόσιας ζωής της χώρας και η παρακολούθηση της εφαρμογής τους. Στην ίδια Επιτροπή ανήκει και ο κατ’ άρθρο 15 παρ. 2 του Συντάγματος κοινοβουλευτικός έλεγχος επί των ηλεκτρονικών μέσων μαζικής  ενημέρωσης (Μ.Μ.Ε.).». 
      
      
Σύμφωνα με το άρθρο 15 παρ. 2 του Συντάγματος: « Η ραδιοφωνία και η τηλεόραση υπάγονται στον άμεσο έλεγχο του Κράτους. Ο έλεγχος και η επιβολή των διοικητικών κυρώσεων υπάγονται στην αποκλειστική αρμοδιότητα του Εθνικού Συμβουλίου Ραδιοτηλεόρασης που είναι ανεξάρτητη αρχή, όπως ο νόμος ορίζει. 
      Ο άμεσος έλεγχος του Κράτους, που λαμβάνει και τη μορφή του καθεστώτος της προηγούμενης άδειας, έχει ως σκοπό την αντικειμενική και με ίσους όρους μετάδοση πληροφοριών και ειδήσεων, καθώς και προϊόντων του λόγου και της τέχνης, την εξασφάλιση της ποιοτικής στάθμης των προγραμμάτων που επιβάλλει η κοινωνική αποστολή της ραδιοφωνίας και της τηλεόρασης και η πολιτιστική ανάπτυξη της Χώρας, καθώς και το σεβασμό της αξίας του ανθρώπου και την προστασία της παιδικής ηλικίας και της νεότητας.». 
      Η Επιτροπή πραγματοποίησε δεκατέσσερις (14) συνεδριάσεις, συνολικής διάρκειας 30 ωρών, κατά τις οποίες εκλήθησαν σε ακρόαση, προς ενημέρωση των μελών της, Υπουργοί, επικεφαλής και μέλη Ανεξάρτητων Διοικητικών Αρχών και εκπρόσωποι της Μη Κυβερνητικής Οργάνωσης «Διεθνής Διαφάνεια – Ελλάς», όπως εμφαίνεται στο αντίστοιχο κεφάλαιο της Έκθεσης.
      Επίσης, η Επιτροπή διατύπωσε γνώμη, σύμφωνα με το άρθρο 43Α παρ. 3 του Κανονισμού της Βουλής, για την καταλληλότητα των προτεινομένων για διορισμό στις θέσεις: α) του Αντιπροέδρου της Εθνικής Επιτροπής Τηλεπικοινωνιών και Ταχυδρομείων, αρμόδιου για τον τομέα παροχής ταχυδρομικών υπηρεσιών, β) του Διευθυντού του Γραφείου Εσωτερικών Υποθέσεων του Υπουργείου Εμπορικής Ναυτιλίας, Αιγαίου και Νησιωτικής Πολιτικής και γ) του Συνηγόρου του Καταναλωτή.

ΙΙ. ΣΥΝΕΔΡΙΑΣΕΙΣ ΤΗΣ ΕΠΙΤΡΟΠΗΣ
ΚΑΙ ΠΡΟΣΩΠΑ ΠΟΥ ΚΛΗΘΗΚΑΝ ΣΕ ΑΚΡΟΑΣΗ

      1.  Συνεδρίαση της 17ης Οκτωβρίου 2007
      Θέμα ημερήσιας διάταξης:
      Εκλογή Προεδρείου.
      
      2.  Συνεδρίαση της 7ης Νοεμβρίου 2007
      Θέμα ημερήσιας διάταξης:
      Ακρόαση του Προέδρου της Εθνικής Αρχής Καταπολέμησης της Νομιμοποίησης Εσόδων από Εγκληματικές Δραστηριότητες, κ. Γεωργίου Ζορμπά.
    
      3.  Συνεδρίαση της 15ης Νοεμβρίου 2007
      Θέμα ημερήσιας διάταξης:
      Ενημέρωση των μελών της Επιτροπής από τους Υπουργό και Υφυπουργό Εσωτερικών, κ.κ. Προκόπη Παυλόπουλο και Παναγιώτη Χηνοφώτη, σχετικά με τα γεγονότα της περιοχής Ζωνιανών.  
      
      4.  Συνεδρίαση της 28ης Νοεμβρίου 2007
      Θέμα ημερήσιας διάταξης:
      Ενημέρωση των μελών της Επιτροπής από τον υποβαλόντα παραίτηση από την Προεδρία της Αρχής Προστασίας Δεδομένων Προσωπικού Χαρακτήρα, κ. Δημήτριο Γουργουράκη, τα μέλη της, καθώς και τα υποβαλόντα παραίτηση μέλη αυτής.
      
      5.  Συνεδρίαση της 6ης Δεκεμβρίου 2007
      Θέμα ημερήσιας διάταξης:
      Προγραμματισμός των εργασιών της Επιτροπής.
      
      6.  Συνεδρίαση της 23ης Ιανουαρίου 2008
      Θέμα ημερήσιας διάταξης:
      Ενημέρωση των μελών της Επιτροπής από τον Πρόεδρο, κ. Κωνσταντίνο Μπακούρη και τα μέλη του Διοικητικού Συμβουλίου της Μη Κυβερνητικής Οργάνωσης «Διεθνής Διαφάνεια – Ελλάς».
      
      7. Συνεδρίαση της 6ης Φεβρουαρίου 2008
      Θέμα ημερήσιας διάταξης:
      Ενημέρωση των μελών της Επιτροπής από τον Πρόεδρο της Επιτροπής Ανταγωνισμού, κ. Σπυρίδωνα Ζησιμόπουλο.
      
      8.  Συνεδρίαση της 28ης Φεβρουαρίου 2008
      Θέμα ημερήσιας διάταξης:
      Ενημέρωση των μελών της Επιτροπής από τον Συνήγορο του Πολίτη,             κ. Γεώργιο Καμίνη και τον Βοηθό Συνήγορο του Πολίτη για τα Δικαιώματα του Παιδιού, κ. Γεώργιο Μόσχο για :
      α) Θέματα αρμοδιότητας του Συνηγόρου του Πολίτη και β) Την προστασία των ανηλίκων από τα Μ.Μ.Ε..
      
      9.  Συνεδρίαση της 3ης Απριλίου 2008
      Θέμα ημερήσιας διάταξης:
      Ακρόαση από τα μέλη της Επιτροπής, κατά τα άρθρα 43 Α παρ.3 και 49 Α παρ.3, 4 και 5 του Κανονισμού της Βουλής και το άρθρο 72 παρ. 1 του ν.3371/2005, του προτεινομένου, από τον Υπουργό Μεταφορών και Επικοινωνιών, για διορισμό στη θέση του Αντιπροέδρου της Εθνικής Επιτροπής Τηλεπικοινωνιών και Ταχυδρομείων, αρμόδιου για τον τομέα παροχής ταχυδρομικών υπηρεσιών, κ. Μιχαήλ Σακκά.
      
      10.  Συνεδρίαση της 10ης Απριλίου 2008
      Θέμα ημερήσιας διάταξης:
      Ακρόαση από τα μέλη της Επιτροπής, κατά τα άρθρα 43 Α παρ.3 και 49 Α παρ.3, 4 και 5 του Κανονισμού της Βουλής και το άρθρο 50  παρ.1 και 5 του ν. 2935/2001, του προτεινομένου για διορισμό στη θέση του Διευθυντού του Γραφείου Εσωτερικών Υποθέσεων του Υπουργείου Εμπορικής Ναυτιλίας, Αιγαίου και Νησιωτικής Πολιτικής, κ. Γεωργίου Σαρηγιάννη.
      
      11.  Συνεδρίαση της 8ης Μαϊου 2008
      Θέμα ημερήσιας διάταξης:
      Ακρόαση από τα μέλη της Επιτροπής, κατά τα άρθρα 43 Α παρ.3 και 49 Α παρ.3,4 και 5 του Κανονισμού της Βουλής και το άρθρο 2  παρ.2 του ν. 3297/2004, του προτεινομένου, από τον Υπουργό Ανάπτυξης, για διορισμό στη θέση του Συνηγόρου του Καταναλωτή, κ. Ευάγγελου Ζερβέα.
      
      12. Συνεδρίαση της 15ης Μαΐου 2008
      Θέμα ημερήσιας διάταξης:
      Ακρόαση από τα μέλη της Επιτροπής του Προέδρου της Εθνικής Αρχής Καταπολέμησης της Νομιμοποίησης Εσόδων από Εγκληματικές Δραστηριότητες,         κ. Γεωργίου Ζορμπά.
      
      13.  Συνεδρίαση της 19ης Ιουνίου 2008
      Θέματα ημερήσιας διάταξης:
      α) Ενημέρωση των μελών της Επιτροπής από τον Συνήγορο του Πολίτη,         κ. Γεώργιο Καμίνη.
      β) Συζήτηση, σχετικά με τη σύνταξη της Έκθεσης της Επιτροπής.
      
      14.  Συνεδρίαση της 25ης Ιουνίου 2008
      Θέματα ημερήσιας διάταξης:
      α) Ενημέρωση των μελών της Επιτροπής από τον Πρόεδρο της Επιτροπής Ανταγωνισμού, κ. Σπυρίδωνα Ζησιμόπουλο.
      β) Έγκριση του σχεδίου Έκθεσης της Επιτροπής.
      
ΙΙΙ. ΕΙΣΗΓΗΣΕΙΣ

Α.  ΕΘΝΙΚΗ ΑΡΧΗ ΚΑΤΑΠΟΛΕΜΗΣΗΣ ΤΗΣ ΝΟΜΙΜΟΠΟΙΗΣΗΣ ΕΣΟΔΩΝ           ΑΠΟ ΕΓΚΛΗΜΑΤΙΚΕΣ ΔΡΑΣΤΗΡΙΟΤΗΤΕΣ
ΕΙΣΗΓΗΤΗΣ: ΑΠΟΣΤΟΛΟΣ ΣΤΑΥΡΟΥ
      I. Η Επιτροπή Θεσμών και Διαφάνειας δέχθηκε σε ακρόαση, κατά τη συνεδρίασή της, στις 7 Νοεμβρίου 2007, τον Πρόεδρο της Εθνικής Αρχής Καταπολέμησης της Νομιμοποίησης Εσόδων από Εγκληματικές Δραστηριότητες, κ. Γεώργιο Ζορμπά. Ο κ. Γ. Ζορμπάς ανέπτυξε ζητήματα, που άπτονται των αρμοδιοτήτων της Επιτροπής, σχετικά με την προδικαστική έρευνα, η οποία αφορούσε τη διαχείριση των αποθεματικών κεφαλαίων Ασφαλιστικών Ταμείων (Τ.Ε.Α.Δ.Υ. – Τ.Σ.Π.Ε.Α.Θ.).
      Ειδικότερα: 
      Ο Πρόεδρος της Εθνικής Αρχής Καταπολέμησης της Νομιμοποίησης Εσόδων από Εγκληματικές Δραστηριότητες αναφέρθηκε στο έγγραφο - πόρισμα της Αρχής, σχετικά με το δομημένο ομόλογο των 280 εκατομμυρίων ευρώ του Ταμείου Επικουρικής Ασφάλισης των Δημοσίων Υπαλλήλων (Τ.Ε.Α.Δ.Υ.). Λόγω της σοβαρότητάς της, η υπόθεση ξέφυγε από το πλαίσιο της συνήθως ενεργούμενης διοικητικής έρευνας και κρίθηκε αναγκαία η διεξαγωγή ποινικής προδικαστικής έρευνας, υπό την εποπτεία του ιδίου, ως Προέδρου της Αρχής. 
      Παράλληλα, ο Πρόεδρος της Ανεξάρτητης Αρχής για την καταπολέμηση του ξεπλύματος του βρώμικου χρήματος έκανε γνωστό ότι, έως το τέλος Νοεμβρίου, θα έχουν ολοκληρωθεί οι έρευνες και το πόρισμα για το ομόλογο του Τ.Σ.Π.Ε.Α.Θ. θα σταλεί στη Δικαιοσύνη. 
      Ο κ. Γ. Ζορμπάς ανέφερε ότι οι ελβετικές διωκτικές αρχές έχουν εκδηλώσει ενδιαφέρον για λογαριασμούς που εμπλέκονται στη διάθεση του αντίστοιχου ομολόγου από το Τ.Σ.Π.Ε.Α.Θ., ύψους 130 εκατομμυρίων ευρώ, προσθέτοντας ότι η Ελληνική Δικαιοσύνη πρέπει να ζητήσει τη δικαστική συνδρομή της Ελβετίας.
      Σε ερώτηση αν χρήματα του δομημένου ομολόγου του Τ.Ε.Α.Δ.Υ. κατευθύνθηκαν προς συγκεκριμένο πολιτικό χώρο, ο κ. Γ. Ζορμπάς απήντησε ως εξής: «Οποιαδήποτε απάντηση επί του θέματος αυτού, που είναι σοβαρότατο, θα ανεφέρετο σε στοιχεία της προδικασίας. Γι’ αυτό δεν μπορώ να απαντήσω. Η δε υποχρέωση του απορρήτου μου, η οποία προέρχεται ευθέως εκ του νόμου, δεν συνδέεται με τυχόν διαρροές και ανακοινώσεις στον Τύπο. Η υποχρέωση είναι δική μου ως εποπτεύσαντος ένα προανακριτικό, προδικαστικό έργο. Παρακαλώ, μην σχετίζετε το θέμα του παραδικαστικού, γιατί εκεί, βεβαίως, δεν υπάρχει πια απόρρητο, εφόσον έχουμε δημοσιότητα μιας δίκης.».
      Σε σχετική ερώτηση, ο κ. Ζορμπάς απάντησε: «Το πόρισμά μου δεν αφορά προσωπικές κρίσεις και απηχήσεις. Αναφέρεται σε συναγόμενες εκτιμήσεις και αφηγήσεις μαρτύρων, σε καταθέσεις από τις οποίες προέρχονταν πράξεις διαπιστωτικές», διευκρινίζοντας ότι στο πόρισμά του εμπεριέχονται και έγγραφα για συγκεκριμένες πράξεις. 
      Επίσης, ο κ. Γ. Ζορμπάς σε ερώτηση, εάν, από τη διερευνητική διαδικασία της Ανεξάρτητης Αρχής, προκύπτει «ευθύνη υπουργών για την πορεία του ομολόγου του ΤΕΑΔΥ», απάντησε ότι, ήδη, έχει πάρει θέση σε προηγούμενη συνεδρίαση της Επιτροπής Θεσμών και Διαφάνειας, όταν ρωτήθηκε σχετικά, διευκρινίζοντας τότε πως το πόρισμα έχει σταλθεί στον Εισαγγελέα.
      Ο κ. Γ. Ζορμπάς δεν απεδέχθη το χαρακτηρισμό του πορίσματος ως μη σύννομου - επειδή δεν είχε τη σύμφωνη γνώμη του Ενδεκαμελούς Συμβουλίου της Αρχής- ενώ παρατήρησε, πως «η γνωμοδότηση του Εισαγγελέα του Αρείου Πάγου πρώτα περιήλθε σε δημοσιογράφους και όχι στους αποδέκτες», χαρακτήρισε δε "δικονομική αυθαιρεσία" την επιστροφή του πορίσματος στην Ανεξάρτητη Αρχή.
      Κατά την κατάθεσή του, ο κ. Γ. Ζορμπάς επικαλέστηκε πολλές φορές το απόρρητο της προανακριτικής έρευνας και δεν αναφέρθηκε στο περιεχόμενο του πορίσματος.
      
      II. Επίσης, η Επιτροπή Θεσμών και Διαφάνειας και κατά τη συνεδρίασή της, στις 15 Μαΐου 2008, ακροάσθηκε τον Πρόεδρο της Εθνικής Αρχής Καταπολέμησης της Νομιμοποίησης Εσόδων από Εγκληματικές Δραστηριότητες, κ. Γεώργιο Ζορμπά. 
      Ο κ. Γ. Ζορμπάς, αφού αναφέρθηκε σε προβλήματα οικονομικής και διοικητικής λειτουργίας της Αρχής, τόνισε ότι η Αρχή ξεκίνησε την αποστολή της με μόλις τέσσερις υπαλλήλους και μικρή οικονομική ενίσχυση και  ότι η Διεθνής Εποπτεύουσα Αρχή  για το βρώμικο χρήμα (FATF), λόγω και των παραπάνω κωλυμάτων, την κατέταξε στην τελευταία θέση.
      Σε ερωτήσεις των μελών της Επιτροπής για τα ομόλογα, δήλωσε, ότι κωλύεται, λόγω δικαστικού απορρήτου, να αναφερθεί στο περιεχόμενο των τριών πορισμάτων, εκ των οποίων, αυτό που αφορά στο Ταμείο Δημοσίων Υπαλλήλων έχει, ήδη, τεθεί στο Αρχείο.
      Ερωτηθείς για το θέμα της Siemens, είπε ότι η Αρχή το παρακολουθεί, σεβόμενη την εισαγγελική έρευνα.
      Στη συνέχεια, απαντώντας σε ερωτήσεις αναφορικά με το προωθούμενο από το Υπουργείο Οικονομικών σχέδιο νόμου, στο οποίο ευρίσκεται ακόμη στο στάδιο της επεξεργασίας του (προσχέδιο) και  στο οποίο ενσωματώνονται κοινοτικές οδηγίες, είπε ότι θα αποφανθεί και  θα κάνει τις παρατηρήσεις του, εφ’ όσον υπάρξει το τελικό κείμενο.
      Τέλος, ο κ. Ζορμπάς, αναφερόμενος στις προσπάθειες, που γίνονται στη χώρα μας για την καταπολέμηση του φαινομένου του ξεπλύματος βρώμικου χρήματος, επεσήμανε ότι βρισκόμαστε στην τελευταία κλίμακα, με κακή βαθμολογία, παρά τις επανειλημμένες συστάσεις και οχλήσεις της FATF για ενσωμάτωση της τρίτης κοινοτικής οδηγίας στην ελληνική νομοθεσία, που επισημαίνει ότι δεν υπάρχει έντονη εποπτεία, από πλευράς Εθνικής Τράπεζας, των πιστωτικών ιδρυμάτων. 
      Από την ακρόαση του κ. Γεωργίου Ζορμπά καταδείχθηκε ότι υπάρχουν προβλήματα σε ό,τι αφορά την οργάνωση και στελέχωση της Αρχής, καθώς και στην υλικοτεχνική υποδομή της. Θα πρέπει να ενισχυθούν οι υφιστάμενες δομές της Αρχής, έτσι ώστε να καταστεί αποτελεσματικότερο το σημαντικό έργο, το οποίο επιτελεί.

Β. ΥΠΟΘΕΣΗ ΤΩΝ ΖΩΝΙΑΝΩΝ
ΕΙΣΗΓΗΤΗΣ: ΑΘΑΝΑΣΙΟΣ ΠΛΕΥΡΗΣ
      
      Η Επιτροπή Θεσμών και Διαφάνειας δέχθηκε σε ακρόαση, κατά τη συνεδρίασή της,  στις 15 Νοεμβρίου 2007, τον Υπουργό Εσωτερικών, κ. Προκόπη Παυλόπουλο και τον Υφυπουργό, κ. Παναγιώτη Χηνοφώτη, με θέμα ημερησίας διατάξεως την ενημέρωση των μελών της, σχετικά με τα γεγονότα της  περιοχής των Ζωνιανών. Μετά την ακρόαση των Υπουργών και την ανταλλαγή απόψεων των μελών της Επιτροπής, αυτή κατέληξε στις κατωτέρω παρατηρήσεις και συμπεράσματα:
      
      Η συνεδρίαση της Επιτροπής έλαβε χώρα με αφορμή τον σοβαρότατο τραυματισμό του Ειδικού Φρουρού σε επιχείρηση της Αστυνομίας, γεγονός που αποτέλεσε την κορυφή του παγόβουνου μιας εντόνως παράνομης συμπεριφοράς που παρατηρείται στην εκεί περιοχή, με τη συστηματική και ανεξέλεγκτη καλλιέργεια ινδικής κάνναβης.
      Η παράνομη και συχνά εγκληματική συμπεριφορά οργανωμένων ομάδων στην περιοχή δεν είναι πρόσφατη, αλλά, τουλάχιστον, επί 15 και πλέον έτη, παρατηρούνται συγκρούσεις της Αστυνομίας με εμπόρους και καλλιεργητές των φυτειών. Χαρακτηριστικά, έγινε πλήρης καταγραφή περί των 14 συμπλοκών αστυνομικών δυνάμεων με εμπόρους, από το 1994 έως το 2007, ενώ, ήδη, ο Τύπος από το 1997 είχε επισημάνει την επικράτηση της ανομίας στις εκεί περιοχές.
      Είναι χαρακτηριστικό ότι, στην Ολλανδία, όπου επιτρέπεται η χρήση και προμήθεια ινδικής κάνναβης, τιτλοφορούνται παρτίδες από την Ελλάδα (Μυλοπόταμο), γεγονός που καταδεικνύει ότι δεν υπάρχει μια αποσπασματική δράση κάποιων συμμοριών, αλλά πλήρες οργανωμένο δίκτυο του διεθνούς εμπορίου ναρκωτικών και, συνεπώς, η αντιμετώπιση του φαινομένου είναι πολυσύνθετη.  
      Η εγκληματικότητα στα Ζωνιανά και σε λοιπές περιοχές του Μυλοποτάμου έχει τα χαρακτηριστικά διακίνησης ναρκωτικών, που παρατηρούνται και  σε λοιπές «γκετοποιημένες» περιοχές της χώρας, όπως ο Βοτανικός, το Ζεφύρι, τα Εξάρχεια, διακατέχεται, ωστόσο, και από ορισμένες ιδιαίτερες παραμέτρους της εκεί περιοχής, που έχουν να κάνουν με γεωγραφικά και εθιμικά στοιχεία, αλλά και το επίπεδο των υποδομών.
      Τα εκεί χωριά είναι δύσκολα προσβάσιμα και υστερούν εντόνως σε υλικοτεχνικές υποδομές, απουσία που δυσχεραίνει την άνοδο του βιοτικού και μορφωτικού επιπέδου των εκεί ανθρώπων, ενώ η αδυναμία της Πολιτείας να ελέγξει την εκεί κατάσταση έχει μετατρέψει πολλές περιοχές σε άντρο συμμοριών και, ουσιαστικά, οι πολίτες βρίσκονται όμηροι των συμμοριών των εμπόρων ναρκωτικών.
      Υπ΄ αυτήν την έννοια, σε καμία περίπτωση, δεν πρέπει να λάβουν χώρα ισοπεδωτικές γενικεύσεις, που θα συνδέσουν την εγκληματική αυτή δραστηριότητα με το σύνολο των πολιτών, οι οποίοι δεν αποδέχονται και αποστρέφονται αυτές τις πρακτικές, αδυνατούν, όμως, να απομονώσουν τα εγκληματικά στοιχεία.
      Οι συμμορίες εμπορίας και καλλιέργειας ναρκωτικών εκμεταλλεύονται αφ΄ενός την αδυναμία της Πολιτείας να ελέγξει ολοσχερώς το φαινόμενο, αφ΄ετέρου έχουν διαστρεβλώσει πλήρως και παρερμηνεύσει τη λεβεντιά, τη νοοτροπία, τα ήθη και τα έθιμα του περήφανου Κρητικού λαού και επιχειρούν να παρουσιάσουν τις εγκληματικές τους αυτές ενέργειες ως μέρος του ανδρισμού και του ασυμβιβάστου των Κρητικών, προσπαθώντας, με αυτόν τον τρόπο, να προσδώσουν στις εγκληματικές τους ενέργειες την τοπική κοινωνική ανοχή, εξασφαλίζοντας την κάλυψη.
      Επομένως,  ο φόβος των πολιτών και  η τοπική συγκάλυψη, που επιχειρείται, περιορίζει σε μεγάλο βαθμό την ουσιαστική δυνατότητα έρευνας από τις αρχές, προκειμένου να εξιχνιαστούν οι εγκληματικές ενέργειες.
      Αποτέλεσμα όλης αυτής της περιγραφόμενης κατάστασης είναι ότι, ενώ για τις περισσότερες των περιπτώσεων συμπλοκής αστυνομικών με τις εκεί συμμορίες ασκήθηκαν ποινικές διώξεις, τελικώς καμία έρευνα δεν μπόρεσε να οδηγηθεί σε ικανοποιητικά συμπεράσματα, ώστε να λογοδοτήσουν οι αυτουργοί αυτών των ενεργειών. 
      Παράλληλα, καταγγέλλονται και σωρεία περιστατικών, όπου, ενώ υπήρξαν συλλήψεις εμπόρων, τελικώς, είτε για λόγους απουσίας κρισίμων στοιχείων από τους φακέλους δικογραφίας, είτε λόγω απροθυμίας μαρτύρων να καταθέσουν, τα δικαστήρια οδηγήθηκαν σε απαλλακτικές κρίσεις.
      Παρά τις δυσκολίες που υπάρχουν ακόμη, η Ελληνική Αστυνομία, με επιτυχείς παρεμβάσεις, κατόρθωσε να επιβάλει το Νόμο και η κατάσταση βελτιώνεται αισθητά.

Συμπεράσματα – Προτάσεις
      
      Το ευρύτερο πρόβλημα των ναρκωτικών είναι εντονότατο στο δυτικό κόσμο και, ιδιαίτερα, στην Πατρίδα μας, όπου οι θάνατοι από ναρκωτικά είναι δραματικά υψηλοί, με αποτέλεσμα να βρισκόμαστε σε έναν ακήρυχτο πόλεμο με τους εμπόρους ναρκωτικών, που λυμαίνονται την ελληνική κοινωνία.
      Η περίπτωση των Ζωνιανών συνδέεται με τον εν γένει πόλεμο, που οφείλει να κηρύξει η Πολιτεία στους εμπόρους ναρκωτικών, λόγω, ωστόσο, των ιδιαιτέρων συνθηκών της περιοχής, θα πρέπει να επικεντρωθεί η Πολιτεία και σε πιο δημιουργικά μέτρα ανάπτυξης των εκεί υποδομών.
      Θα πρέπει να γίνουν όλες εκείνες οι παρεμβάσεις στα χωριά της ευρύτερης περιοχής του Μυλοποτάμου, που θα οδηγήσουν και στην αύξηση του βιοτικού και πνευματικού επιπέδου των κατοίκων, με την ομαλή λειτουργία σχολείων, αθλητικών εγκαταστάσεων, ιατρείων, αλλά και την έντονη παρουσία των αστυνομικών δυνάμεων, όχι υπό τη μορφή κράτους – αστυνόμου, αλλά υπό τη μορφή της παρουσίας της Πολιτείας σε όλα τα επίπεδα στα εκεί χωριά, ώστε ο τοπικός κόσμος να απαγκιστρωθεί από την ομηρία των συμμοριών και τα εγκληματικά στοιχεία να απομονωθούν.
      Σε πρώτη φάση, πρέπει να λάβουν χώρα κατασταλτικές επιχειρήσεις, οι οποίες θα πρέπει να γίνουν με τρόπο, που θα εξιχνιάσουν τα εγκλήματα και θα συλλάβουν τους εμπόρους, χωρίς να μεταφέρουν στους πολίτες κλίμα ανασφάλειας και φόβου, διότι τότε θα υπάρξουν αντίθετα αποτελέσματα.
      Πρωτίστως, θα πρέπει να κοπεί και ο παραμικρός ομφάλιος λώρος, που τυχόν συνδέει καθ’ οιονδήποτε τρόπο τις εκεί εγκληματικές ενέργειες με τον πολιτικό κόσμο, υπό την έννοια της ανοχής. Μόνον όταν κατανοήσει πλήρως ο πολίτης της εκεί περιοχής ότι υπάρχει ειλικρινής πολιτική βούληση – η οποία, εσχάτως, παρατηρείται - να ξεριζωθεί αυτό το φαινόμενο, θα αφυπνιστεί και θα δύναται να συμβάλει στην έρευνα.
      Υπό αυτήν την έννοια, θα πρέπει άμεσα να επανεξετασθούν, με τις δυνατότητες που παρέχει η Ποινική Δικονομία, οι υποθέσεις ναρκωτικών, που οδηγήθηκαν σε προβληματικές απαλλακτικές κρίσεις και να ελεγχθεί τυχόν σύνδεση παραδικαστικών κυκλωμάτων με αυτές τις απαλλακτικές κρίσεις.
      Η αντιμετώπιση του προβλήματος απαιτεί τη συνεργασία όλων των κρατικών φορέων (πολιτικού κόσμου, δικαστών, αστυνομίας) με την τοπική κοινωνία, γεγονός που θα προσφέρει αρωγή στους πολίτες, αφενός να αισθανθούν την ενεργή παρουσία της Πολιτείας σε όλα τα επίπεδα, αφετέρου να συνειδητοποιήσουν ότι η ενεργή αυτή παρουσία δε θίγει τα ατομικά τους δικαιώματα, αλλά θεσμοθετεί τις βάσεις για την προσωπική  και κοινωνική τους ανάπτυξη.
      Η Επιτροπή Θεσμών και Διαφάνειας οφείλει να συνεχίσει να παρατηρεί το φαινόμενο των Ζωνιανών, αλλά και όλες εκείνες τις περιοχές, όπου καλλιεργούνται και διακινούνται ναρκωτικά, να μην εφησυχάζει και να ελέγχει κατά πόσο η δράση της Πολιτείας συνάδει με την αναγκαιότητα της όσο το δυνατόν μεγαλύτερης αντιμετώπισης του φαινομένου των ναρκωτικών και της ομαλής ανάπτυξης της τοπικής κοινωνίας.  

Γ. ΑΡΧΗ ΠΡΟΣΤΑΣΙΑΣ ΔΕΔΟΜΕΝΩΝ ΠΡΟΣΩΠΙΚΟΥ ΧΑΡΑΚΤΗΡΑ
ΕΙΣΗΓΗΤΗΣ: ΑΠΟΣΤΟΛΟΣ ΣΤΑΥΡΟΥ

      Η Επιτροπή Θεσμών και Διαφάνειας δέχθηκε σε ακρόαση, κατά τη συνεδρίασή της, στις 28 Νοεμβρίου 2007, τον τελούντα υπό παραίτηση Πρόεδρο της Αρχής Προστασίας Δεδομένων Προσωπικού Χαρακτήρα, κύριο Δημήτριο Γουργουράκη. Ο κ. Δ. Γουργουράκης απευθύνθηκε στην Επιτροπή, αναπτύσσοντας τους λόγους για τους οποίους τόσο ο ίδιος, όσο και ορισμένα μέλη της Αρχής, υπέβαλαν την παραίτησή τους.
      Ο Πρόεδρος της Αρχής Προστασίας Δεδομένων Προσωπικού Χαρακτήρα ανέφερε ότι βασικός λόγος που τους οδήγησε στην παραίτηση είναι η μη πιστή εφαρμογή της αποφάσεως της Αρχής, σχετικά με τη χρήση των καμερών ασφαλείας, κατά τη διάρκεια πορείας στο κέντρο της Αθήνας, ειδικά μετά από τη γνωμοδότηση του Εισαγγελέα του Αρείου Πάγου.
      Ο κ. Δ. Γουργουράκης ανέφερε ότι η παραίτησή τους αποτελεί μια συμβολική κίνηση διαμαρτυρίας για την επιχειρούμενη απαξίωση του θεσμού  από πράξεις εισαγγελικών λειτουργών και την, ως φέρεται, χρησιμοποίηση του συστήματος καμερών, κατά την πορεία της 17ης Νοέμβρη. 
      Ανέφερε, επίσης, ότι ο λόγος που τον οδήγησε στην παραίτηση είναι η, κατά την άποψή του, έλλειψη σεβασμού προς τη συνταγματικά κατοχυρωμένη Αρχή, επιχείρημα το οποίο αποτυπώθηκε και στην απάντηση της Αρχής στην εγκύκλιο του κ. Εισαγγελέα του Αρείου Πάγου, περί επιτρεπόμενης χρήσης φορητών καμερών από αστυνομικά όργανα. 
      Ο Πρόεδρος της Αρχής θεωρεί ότι η Αρχή είναι το μόνο συνταγματικό όργανο, με αρμοδιότητα για τη διασφάλιση του ατομικού δικαιώματος της προστασίας προσωπικών δεδομένων (άρθρο 9Α του Συντάγματος), τη στιγμή, όμως, που το ίδιο το άρθρο 25 του Συντάγματος αναφέρει ότι «όλα τα κρατικά όργανα υποχρεούνται να διασφαλίζουν την ανεμπόδιστη και αποτελεσματική άσκηση» των ατομικών δικαιωμάτων. 
      Τα υποβαλόντα, επίσης, παραίτηση μέλη της Αρχής ανέπτυξαν τις θέσεις τους, σχετικά με τους λόγους, που τα οδήγησαν στην υποβολή της παραιτήσεως, αναφερόμενοι στα, ήδη, λεχθέντα από τον Πρόεδρο της Αρχής.
      Προτάσεις 
      Η Επιτροπή προτείνει: 
      1. Ανάληψη από την Αρχή πρωτοβουλιών, με παροχή πρακτικών και ισορροπημένων λύσεων στα ζητήματα προστασίας των προσωπικών δεδομένων.
      2. Δημόσια Διαβούλευση, με όλους τους εμπλεκόμενους φορείς. 
      3. Ανάπτυξη δραστηριοτήτων, που θα καταστήσουν σαφή, στην ελληνική κοινωνία, τη δράση της Αρχής. 

Δ. ΜΗ ΚΥΒΕΡΝΗΤΙΚΗ ΟΡΓΑΝΩΣΗ «ΔΙΕΘΝΗΣ ΔΙΑΦΑΝΕΙΑ – ΕΛΛΑΣ»
ΕΙΣΗΓΗΤΗΣ: ΑΠΟΣΤΟΛΟΣ ΣΤΑΥΡΟΥ
      Η Επιτροπή Θεσμών και Διαφάνειας δέχθηκε σε ακρόαση, κατά τη συνεδρίασή της, στις 23 Ιανουαρίου 2008, τον Πρόεδρο της Μη Κυβερνητικής Οργάνωσης «Διεθνής Διαφάνεια – Ελλάς», κύριο Κωνσταντίνο Μπακούρη. Κατά τη συνεδρίαση παρέστη και ο Γενικός Διευθυντής της Μη Κυβερνητικής Οργάνωσης «Διεθνής Διαφάνεια – Ελλάς», κύριος Αριστομένης Συγγρός. Ο κ. Κ. Μπακούρης ανέπτυξε τις θέσεις και το έργο της Μη Κυβερνητικής Οργάνωσης «Διεθνής Διαφάνεια – Ελλάς».
      Επί της ακροάσεως του Προέδρου της Μη Κυβερνητικής Οργάνωσης «Διεθνής Διαφάνεια – Ελλάς»
      Κατά την ενημέρωση, ο Πρόεδρος της Μη Κυβερνητικής Οργάνωσης «Διεθνής Διαφάνεια – Ελλάς», κ. Κωνσταντίνος Μπακούρης, παρουσίασε τις προτεραιότητες στη δράση της Μη Κυβερνητικής Οργάνωσης. Οι προτεραιότητες της Μη Κυβερνητικής Οργάνωσης είναι:
      * Η προώθηση της πρότασης για μια «Εθνική Κοινωνική Συμμαχία Ακεραιότητας και Διαφάνειας». Η πρωτοβουλία αυτή φιλοδοξεί να αποτελέσει το βήμα για την ενεργό έκφραση των υγιών δυνάμεων του τόπου, ώστε με τη συμμετοχή όλων να καταστεί δυνατή η ανάδειξη των θετικών στοιχείων της κοινωνίας μας, η καταπολέμηση του φαινομένου της διαφθοράς και της σήψης και, τέλος, να καταστεί η Ελλάδα πρωτοπόρος και παράδειγμα προς μίμηση και κατ' επέκταση μια χώρα ανταγωνιστική.
      * Η προώθηση της επικύρωσης της Σύμβασης των Ηνωμένων Εθνών κατά της Διαφθοράς. Η Διεθνής Διαφάνεια συμμετέχει ενεργά στην προσπάθεια να προχωρήσει η επικύρωση της Σύμβασης από όσο το δυνατόν περισσότερες χώρες, καθώς είναι ακόμα πολλές από τις χώρες τόσο της Ευρωπαϊκής Ένωσης, όσο και του Ο.Ο.Σ.Α., που δεν έχουν επικυρώσει τη Σύμβαση.
      * Η παρακολούθηση της εφαρμογής της Διεθνούς Σύμβασης του Ο.Ο.Σ.Α. για τον χρηματισμό των Δημοσίων Λειτουργών.
      * Η θεσμοθέτηση της δημόσιας διαβούλευσης.
      * Η υιοθέτηση των αρχών της Ευρωπαϊκής Ένωσης για τη διαφάνεια, καθώς και ενός κώδικα συμπεριφοράς για το Δημόσιο και για τα μέλη του Κοινοβουλίου.
      * Η 13η Παγκόσμια Συνδιάσκεψη κατά της Διαφθοράς. Στις σκέψεις της Μη Κυβερνητικής Οργάνωσης είναι τα θέματα της Συνδιάσκεψης να αφορούν την ενέργεια και το περιβάλλον.
      * Η θέσπιση του Ελληνικού Index της Διαφθοράς και η θεσμοθέτηση της Ετήσιας Εθνικής Έρευνας, που θα αποτελέσει βασικό εργαλείο του.
      * Η συνέχιση της πρωτοβουλίας της για έρευνα σε συνεργασία με τον Σ.Ε.Β., σχετικά με τη διαφάνεια διαδικασιών αδειοδότησης για επενδύσεις, με σκοπό την ενίσχυση της ανταγωνιστικότητας. Η πρωτοβουλία αυτή είχε ξεκινήσει επί ημερών του σημερινού Προέδρου της Βουλής, κ. Δημητρίου Γ. Σιούφα, και έχει, ήδη, κάνει βήματα προόδου, αλλά χρειάζεται ενίσχυση.
      Επί της Λειτουργίας της Μη Κυβερνητικής Οργάνωσης «Διεθνής Διαφάνεια – Ελλάς»
      Η «Διεθνής Διαφάνεια» εργάζεται για την επίτευξη των στόχων της που είναι:
      * Η καταπολέμηση της διαφθοράς, με συστηματική εφαρμογή νέων θεσμών, που θα ενθαρρύνουν τη χρηστή διακυβέρνηση με διαφανείς μεθόδους. 
      * Η ευαισθητοποίηση των πολιτών απέναντι στους κινδύνους που προέρχονται από τη διαφθορά, ώστε να συνειδητοποιήσουν ότι η διαφθορά υπονομεύει τη Δημοκρατία και τη λειτουργία της, την κοινωνική δικαιοσύνη και την αλληλεγγύη. 
      * Η τυχόν αδιαφορία απέναντι σε θέματα αδιαφάνειας και ομαλής λειτουργίας των θεσμών  καλλιεργεί στην κοινή γνώμη την αντίληψη της ανοχής στη διαφθορά.
      * Ο διαρκής αγώνας για την αποκατάσταση των θεσμών και την καταπολέμηση της διαφθοράς.
      * Η προώθηση συνεργασίας τόσο σε εθνικό, όσο και σε διεθνές επίπεδο.
      Επί των Μη Κυβερνητικών Οργανώσεων 
      Αποτελεί κοινό τόπο ότι τα τελευταία χρόνια παρουσιάζεται μια μεγάλη αύξηση των Μη Κυβερνητικών Οργανώσεων. Υπολογίζεται  ότι από τη δεκαετία του1990 οι Μη Κυβερνητικές Οργανώσεις έχουν δεκαπλασιαστεί σ' όλο τον κόσμο. Η αύξηση αυτή έχει διαμορφώσει τη συζήτηση για τη λεγόμενη «κοινωνία των πολιτών», τις Οργανώσεις της και το ρόλο τους στη ζωή μας. Στην πραγματικότητα, όλη αυτή η κινητικότητα είναι άμεσα συνδεδεμένη με την ταχύτητα των εξελίξεων, στη λεγόμενη μεταβιομηχανική εποχή και την παγκοσμιοποίηση. Νέες απαιτήσεις και προσδοκίες δημιουργούνται σ' όλα τα επίπεδα, που συμπεριλαμβάνουν τον τρόπο οργάνωσης της κοινωνίας και την αποτελεσματικότερη λειτουργία της Δημοκρατίας. Η Αναθεώρηση του Συντάγματος δημιούργησε νέες δυνατότητες για την ανανέωση του πολιτικού συστήματος, με την ενδυνάμωση της θέσης της «κοινωνίας των πολιτών» και την ενίσχυση της συμμετοχής στην πολιτική διακυβέρνηση. Οι δράσεις των πολιτών μπορούν να λειτουργούν συμπληρωματικά με τις δομές της κρατικής λειτουργίας, με κατεύθυνση την ποιοτική αναβάθμιση του Δημοκρατικού Πολιτεύματος. Οι Μη Κυβερνητικές Οργανώσεις μπορούν να είναι αρωγοί του έργου της Συντεταγμένης Εξουσίας, μπορούν να υποβοηθούν το έργο του Κράτους και της Πολιτείας. Σε αυτό τον άξονα κινείται και το έργο της Μη Κυβερνητικής Οργάνωσης «Διεθνής Διαφάνεια – Ελλάς», το οποίο θα πρέπει να στηριχθεί από την Πολιτεία με κάθε δυνατό μέσο.
      
Ε. ΕΠΙΤΡΟΠΗ ΑΝΤΑΓΩΝΙΣΜΟΥ

ΕΙΣΗΓΗΤΗΣ:  ΓΕΩΡΓΙΟΣ ΤΡΥΦΩΝΙΔΗΣ

      Κατά τις  συνεδριάσεις της Επιτροπής Θεσμών και Διαφάνειας της Βουλής, που πραγματοποιήθηκαν στις 6 Φεβρουαρίου 2008 και στις 25 Ιουνίου 2008, ο Πρόεδρος της Επιτροπής Ανταγωνισμού, κ. Σπυρίδων Ζησιμόπουλος, απάντησε στους Βουλευτές, με βάση την Ετήσια Έκθεση Πεπραγμένων, που είναι υποχρεωμένος να καταθέτει κάθε χρόνο, σύμφωνα με τον  Ιδρυτικό νόμο της Επιτροπής Ανταγωνισμού.
      Οι ερωτήσεις των Βουλευτών περιστράφηκαν γύρω από το Νέο Κανονισμό της Επιτροπής και πώς τα νέα στοιχεία, που εισάγει, βελτιώνουν στην πράξη τη λειτουργικότητα, την αποτελεσματικότητα, καθώς και τη συνεργασία της Επιτροπής με τους ελεγκτικούς μηχανισμούς.
      Επίσης, τέθηκε ο προβληματισμός αν το υφιστάμενο ανθρώπινο δυναμικό είναι σε θέση να ανταποκριθεί στις ανάγκες του έργου της Επιτροπής, καθώς και η νομοθετική ενίσχυση του ρόλου της. Επιπλέον, ζητήθηκε να αξιολογηθεί η απόδοση της Επιτροπής, σε σχέση με τις αντίστοιχες Ευρωπαϊκές Επιτροπές, ενώ τέθηκαν και ερωτήσεις, που αφορούσαν θέματα της επικαιρότητας, όπως το καρτέλ γάλακτος (υπόθεση ΜΕΒΓΑΛ), καφέ (υπόθεση Nestle), εκδίκαση της υπόθεσης των διατραπεζικών προμηθειών, η αύξηση ναύλων των ναυτιλιακών εταιρειών στο Αιγαίο, αλλά και η περίπτωση των γεωγραφικών περιορισμών, όσον αφορά την άσκηση του δικηγορικού λειτουργήματος.
      Ειδικότερα, ο κ. Σπ. Ζησιμόπουλος, τόνισε ότι ο Νέος Κανονισμός Λειτουργίας βελτίωσε τη λειτουργία της Επιτροπής και, ειδικότερα, το μέτρο της γραπτής διαδικασίας, που βοήθησε τόσο τα μέλη της Επιτροπής, ώστε να μελετήσουν καλύτερα την υπόθεση, όσο και τους ενδιαφερόμενους να αναπτύξουν και να παρουσιάσουν, εκτενέστερα, τις απόψεις τους.
      Όσον αφορά στο ανθρώπινο δυναμικό, η Επιτροπή το 2007 λειτούργησε ανεπαρκώς στελεχωμένη, λόγω του γεγονότος ότι ο διαγωνισμός για την πρόσληψη 18 ατόμων ειδικού επιστημονικού προσωπικού, που προκηρύχθηκε το Φεβρουάριο του 2007, ολοκληρώθηκε  τον Ιανουάριο του 2008. Επίσης, 10 υπηρετούντα στελέχη απουσίαζαν με άδειες μητρότητας. Για το 2008, όμως, η Επιτροπή έχει στελεχωθεί σχετικά επαρκώς, με την πρόσληψη 18 ατόμων  από το διαγωνισμό και με την επιστροφή των αδειούχων. Σημειώνεται ότι, παράλληλα, ζητήθηκε και η έγκριση της πρόσληψης άλλων 30 υπαλλήλων. Η πρόσληψή τους εγκρίθηκε τον Ιούνιο του 2008. Επισημάνθηκε ότι η επιλογή των στελεχών είναι αυστηρά αξιοκρατική με τη συμμετοχή στην Επιτροπή Αξιολόγησης ενός Καθηγητή Νομικής, ενός Οικονομίας και με Πρόεδρο ένα Δικαστή, που ορίζεται από το Α.Σ.Ε.Π.. Σχετικά με τη λειτουργία της Επιτροπής,     ο κ. Σπ. Ζησιμόπουλος τόνισε ότι το 2005 δημιουργήθηκαν Διευθύνσεις Οικονομολόγων και Νομικών, σύμφωνα με τα ευρωπαϊκά πρότυπα. Από κοινού οι δύο Διευθύνσεις εισηγούνται στην Επιτροπή, η οποία αποφασίζει, αφού ακούσει τις απόψεις των ενδιαφερομένων.
       Επίσης, τέθηκε το θέμα της ιεράρχησης των υποθέσεων, με βάση τη σημασία τους, η οποία, όμως, δεν εφαρμόζεται, λόγω του ότι η Επιτροπή λειτουργεί με βάση τη χρονολογική ιεράρχηση και την πίεση που δέχεται ο Πρόεδρος από τις κλήσεις σε απολογία με την κατηγορία της σκοπιμότητας και ολιγωρίας, αν δεν εφαρμόσει τη χρονολογική σειρά, Έτσι καθυστερούν οι αυτεπάγγελτοι έλεγχοι και η Επιτροπή σπαταλά χρόνο στις μικρές υποθέσεις. Εδώ επισημάνθηκε η πρακτική των αντίστοιχων Ευρωπαϊκών Επιτροπών, που εφαρμόζουν συστηματικά το πρόγραμμα επιείκειας σε όποιον προσφέρει στοιχεία, και έχει μειώσει το μέσο όρο διεκπεραίωσης υποθέσεων στα 2,5 χρόνια. 
      Ένα άλλο πρόβλημα της Επιτροπής είναι το ενδεκαμελές σχήμα της Ολομέλειας, που, λόγω μεγάλου αριθμού μελών, κρίνεται μη λειτουργικό. 
      Μεγάλο μέρος της συζήτησης επικεντρώθηκε στο πώς η Επιτροπή μπορεί να επηρεάσει την καθημερινότητα και, ειδικότερα, να ωφελήσει τον καταναλωτή. Τονίστηκε ότι η Επιτροπή δεν μπορεί να παρέμβει σε επίπεδο τιμών και ότι, για να διαμορφωθεί περιβάλλον ανταγωνισμού, πρέπει να αλλάξουμε δομές και νοοτροπίες ετών, που δεν μπορούν να αλλάξουν σε 1, 2, έστω και 5 χρόνια. 
      Από μέλη της Επιτροπής προτάθηκε ο  διαχωρισμός της Επιτροπής σε δύο τμήματα:  ένα που θα ασχολείται με τις καταγγελίες και ένα με τις αυτεπάγγελτες διώξεις. Τονίστηκε ότι είναι απαραίτητο ένα τμήμα «άμεσης ενέργειας», που θα ασχολείται με τους αυτεπάγγελτους ελέγχους, ενώ  ότι η Βουλή θα μπορούσε να προχωρήσει σε νομοθετικές ρυθμίσεις, που θα βελτιώσουν, την απόδοση της Επιτροπής, σύμφωνα και με σχετικές προτάσεις της.
      Τέλος, η συζήτηση περιστράφηκε στο θέμα του καφέ (Nestle) και ο κ. Σπ. Ζησιμόπουλος τόνισε ότι η Επιτροπή δεν προχώρησε στον έλεγχο, μετά την καταγγελία του κ. Δρίτσα, γιατί ήθελε να εξετάσει το σύνολο των καταγγελιών που έγιναν το 2005 και το 2006. Ενώ, όμως, άρχισε η διαδικασία, προέκυψε η υπόθεση ΜΕΒΓΑΛ, με αποτέλεσμα να μην προχωρήσει η υπόθεση, με βάση το χρονοδιάγραμμα.
      Για την περίπτωση των ολιγοπωλιακών καταστάσεων στα προϊόντα καντίνας, τονίστηκε ότι, όντως, υπάρχει πρόβλημα και ότι πρέπει να περιμένουμε για να αντιμετωπισθεί από την Επιτροπή. Για την αύξηση των ακτοπλοϊκών εισιτηρίων έως και 30%, τέθηκε θέμα αναρμοδιότητας εάν η αύξηση δικαιολογηθεί, με την αύξηση των διεθνών τιμών των καυσίμων. 
      Ο κ. Ζησιμόπουλος τόνισε ότι τα θέματα κερδοσκοπίας είναι πέραν από τις αρμοδιότητες της Επιτροπής, ενώ έθεσε υπόψη των Βουλευτών την κανονιστική παρέμβαση της Επιτροπής, για το θέμα των καυσίμων, που ενώ προτάθηκαν 20 μέτρα, η Επιτροπή είχε τη δυνατότητα να επιβάλει μόνο 4. Η Επιτροπή αυτά τα 4 μέτρα τα αξιολογεί από το Μάρτιο, για να προχωρήσει σε αλλαγή ή σε κάποια συμπληρωματική παρέμβαση. Ο Πρόεδρος της Επιτροπής Ανταγωνισμού έθεσε το τέλος του 2008, ως χρόνο, που η στελέχωση και αριθμητικά θα καλύπτει τις απαιτήσεις της Επιτροπής. Βαθμολόγησε το έργο της Επιτροπής, με κλίμακα από το 1-10, με το 7 και ζήτησε την συνταγματική κατοχύρωση της Επιτροπής Ανταγωνισμού. Η διαδικασία έληξε, αφού τονίστηκε ότι η Επιτροπή δεν πρέπει να γίνει αντικείμενο πολιτικών αντιπαραθέσεων, γιατί και κανένα δεν εξυπηρετεί και υποθηκεύεται το κύρος της.
      Οι προσδοκίες των πολιτών, που είναι αποτέλεσμα της έλλειψης ενημέρωσης επί των αρμοδιοτήτων της Επιτροπής και η άγνοια του τρόπου λειτουργίας της αποτελούν έναν πολύ σοβαρό κίνδυνο απαξίωσης του θεσμού. Αρκεί να διαβάσει κανείς τις καταγγελίες και επιστολές, που λαμβάνουμε καθημερινά και που αφορούν, συχνά, αθέμιτο ανταγωνισμό, για να διαπιστώσει κανείς τη σύγχυση που υπάρχει, ανάμεσα σε ελεύθερο και αθέμιτο ανταγωνισμό. Ακόμη πιο σοβαρή αιτία παρανόησης είναι τα θέματα αισχροκέρδειας. Η υπερκοστολόγηση, παρότι ως επιχειρηματική ατομική επιλογή  εκφεύγει των αρμοδιοτήτων της Επιτροπής,  αποτελεί βασικό στοιχείο, για το οποίο συχνά η Επιτροπή εγκαλείται.
      Ο πληθωρισμός και, γενικότερα, οι αυξήσεις των τιμών των προϊόντων αποτελούν την άλλη μεγάλη αιτία αμφισβήτησης της αποτελεσματικότητας της Επιτροπής στην αντίληψη του μέσου πολίτη, με αποτέλεσμα, οι περισσότεροι να περιμένουν από την Επιτροπή Ανταγωνισμού να παρέμβει για τη συγκράτηση των τιμών. Όπως όλοι γνωρίζουμε, η Επιτροπή δεν παρεμβαίνει στο επίπεδο των τιμών των προϊόντων, αλλά καταστατικά η δράση της τοποθετείται κατά ένα στάδιο προγενέστερο των τιμών, σε επίπεδο συμπεριφοράς και δομών των επιχειρήσεων, που, εάν και εφόσον λειτουργήσουν σωστά, στη συνέχεια, θα έχουν θετικές συνέπειες στη διαμόρφωση των τιμών.

ΣΤ. ΣΥΝΗΓΟΡΟΣ ΤΟΥ ΠΟΛΙΤΗ

ΕΙΣΗΓΗΤΗΣ: ΑΠΟΣΤΟΛΟΣ ΣΤΑΥΡΟΥ

      Στις 28 Φεβρουαρίου 2008, η Ειδική Μόνιμη Επιτροπή Θεσμών και Διαφάνειας κάλεσε σε ακρόαση τον Συνήγορο του Πολίτη, κ. Γεώργιο Καμίνη, καθώς και τον Βοηθό Συνήγορο για τα Δικαιώματα του Παιδιού, κ. Γεώργιο Μόσχο.
      Ο Συνήγορος του Πολίτη, που, ως γνωστόν, είναι Ανεξάρτητη Διοικητική Αρχή, ιδρύθηκε με τον ν. 2477/97 και ερευνά ατομικές διοικητικές πράξεις ή παραλείψεις ή υλικές ενέργειες οργάνων των δημοσίων υπηρεσιών, που παραβιάζουν δικαιώματα ή προσβάλλουν νόμιμα συμφέροντα φυσικών ή νομικών προσώπων. Ερευνά, επίσης, ενέργειες ή παραλείψεις της δημόσιας διοίκησης και ιδιωτών, που παραβιάζουν τα δικαιώματα του παιδιού. Η διαμεσολάβησή του, δηλαδή, μεταξύ των πολιτών και των δημοσίων υπηρεσιών έχει σκοπό την προστασία των δικαιωμάτων του πολίτη και την προάσπιση των δικαιωμάτων του παιδιού. 
      Ο Συνήγορος του Πολίτη έχει στενή συνεργασία με τη Δημόσια Διοίκηση, στα θέματα επίλυσης προβλημάτων των πολιτών και βασικός στόχος είναι ο Συνήγορος του Πολίτη να «πάει» στον πολίτη, να φθάσει σε εκείνους τους χώρους, όπου οι πολίτες δεν έχουν εύκολη πρόσβαση στον Συνήγορο, είτε επειδή βρίσκονται σε χώρους εγκλεισμού είτε επειδή ανήκουν σε κοινωνικές ομάδες χαμηλού μορφωτικού επιπέδου. Η γεωγραφική προσέγγιση είναι, επίσης, ένας νέος στόχος του Συνηγόρου του Πολίτη και αυτό, κατ' αρχήν, θα επιτευχθεί με την ίδρυση περιφερειακών γραφείων του Συνηγόρου του Πολίτη, αρχής γενομένης από τη Θεσσαλονίκη, με το σκεπτικό ότι το μονοπώλιο της επικοινωνίας δεν μπορεί να το έχει μόνο ο Αθηναίος πολίτης. Κλιμάκια, επίσης, του Συνηγόρου του Πολίτη  θα επισκέπτονται συστηματικά περιοχές και νησιά απομακρυσμένα, όπου θα δημιουργούν ένα γραφείο, θα δέχονται τους πολίτες και θα συνομιλούν μαζί τους.
      Ο Βοηθός Συνήγορος του Πολίτη για τα δικαιώματα του παιδιού αναφέρθηκε στα θέματα προστασίας των Δικαιωμάτων του παιδιού, όπως αυτά οριοθετούνται από τη Σύμβαση για τα δικαιώματα του Παιδιού του 1989 (προστασία από κάθε μορφής κακοποίηση, εκμετάλλευση, διάκριση, ρατσισμό), παροχές (δικαίωμα στην εκπαίδευση, στην υγεία, την ψυχαγωγία), συμμετοχή (δικαίωμα στην έκφραση γνώμης, την πληροφόρηση, τον ελεύθερο χρόνο). Για την αποτελεσματικότητα των ενεργειών του, ο Συνήγορος του Παιδιού χρειάζεται να διερευνά και να επισκέπτεται συνεχώς σχολεία, ιδρύματα, καταυλισμούς. Ερμηνεύοντας τη γενική διάταξη του νόμου, που αναφέρεται σε προαγωγή και προάσπιση των δικαιωμάτων του παιδιού, διεξάγονται στα σχολεία συζητήσεις με παιδιά, αλλά και με εκπαιδευτικούς, για την επίλυση των προβλημάτων της καθημερινότητάς τους.	
      Ανησυχία υπάρχει όσον αφορά στον τρόπο χειρισμού των παιδιών από τα Μ.Μ.Ε. και τις δυσμενείς επιπτώσεις του στον ψυχισμό του παιδιού. Οι παρεμβάσεις του Συνηγόρου του Παιδιού στα Μ.Μ.Ε. αφορούσαν και τις ενημερωτικές, αλλά και τις ψυχαγωγικές εκπομπές, όπου η υπερβολή της δημοσιογραφίας κατέληξε, πολλές φορές, σε παραβίαση της προστασίας των δικαιωμάτων των ανηλίκων. Ζητήθηκε από το Εθνικό Συμβούλιο Ραδιοτηλεόρασης η επιβολή ποινών για κάμερες, που είχαν στηθεί έξω από σχολεία, ζητήθηκε η εφαρμογή της νομοθεσίας για την προστασία της εικόνας του παιδιού, η μη διάθεση στη δημοσιότητα στοιχείων, που απασχολούν τη δικαιοσύνη και αφορούν σε παιδιά και, γενικώς, η μη δημοσίευση συνεντεύξεων, από μικρά παιδιά, για θέματα στα οποία έχουν εμπλακεί, είτε ως θύτες, είτε ως θύματα ή μάρτυρες.
      Είναι γεγονός, ότι υπάρχει μια θεσμική έλλειψη, όσον αφορά στις ψυχαγωγικές εκπομπές και την έκθεση των παιδιών σε αυτές. Ένας Κώδικας Δεοντολογίας, βέβαια, δεν είναι σίγουρο ότι θα μπορούσε να βάλει όριο, σε τέτοιου είδους εκπομπές, οι οποίες κινούνται από τεράστια εμπορικά συμφέροντα, αν και δεν είναι εύκολο να κριθεί, αν και κατά πόσο επιφέρουν συνέπειες στον ψυχισμό ενός παιδιού. Ωστόσο, επειδή υπάρχουν διεθνείς κανόνες, αλλά και έρευνες που διεξάγονται, προκειμένου να διερευνηθούν οι συνέπειες της συμμετοχής των παιδιών σε reality show και σε talent show, θα ήταν δυνατόν με έναν Κώδικα Δεοντολογίας να έχουμε κάποιες κατευθύνσεις, για το μεγάλο αυτό θέμα.
      Υπάρχουν πάρα πολλά ζητήματα, που πρέπει η Πολιτεία να δει, όσον αφορά στην προστασία των δικαιωμάτων των ανηλίκων από τα Μ.Μ.Ε. και γι' αυτό ο Συνήγορος του Παιδιού έχει προτείνει ένα διάλογο, στον οποίο θα συμμετέχουν όλοι οι αρμόδιοι φορείς για θέματα ραδιοτηλεόρασης.
      Ένα ακόμα σοβαρό θέμα, σε σχέση με τα Μ.Μ.Ε., είναι αυτό της απελευθέρωσης των πληροφοριών, σχετικά με υποθέσεις, που βρίσκονται στη δικαιοσύνη και αφορούν στη θυματοποίηση των ανηλίκων, όπως για παράδειγμα σε πρόσφατες περιπτώσεις, που απασχόλησαν τη δικαιοσύνη, ακούστηκαν ανατριχιαστικές λεπτομέρειες στην τηλεόραση, για το πώς έγιναν οι βιασμοί. Ο τρόπος, με τον οποίο ακούστηκε το θέμα, τρομοκρατεί κάποιο παιδί, που, ενδεχομένως, βρίσκεται σε μια τέτοια κατάσταση, όταν βλέπει πως έχουν γίνει άλλα παιδιά δημόσια ρεζίλι και πως υφίστανται μια χειρότερη δευτερογενή κακοποίηση μέσα από την τηλεόραση. Για να μιλήσει ένα κακοποιημένο παιδί, χρειάζεται εχεμύθεια, η οποία, όμως, παραβιάζεται ασύστολα από τα Μ.Μ.Ε.. Όταν απελευθερώνεις ή αναπαράγεις δημόσια πληροφορίες, που αφορούν θυματοποίηση ανηλίκων, είναι βέβαιο ότι συμβάλλεις στη μείωση της εμπιστοσύνης του παιδιού στη δικαιοσύνη, στους ενήλικες, ότι μπορεί να προστατευθεί.
      Πρόβλημα υπάρχει στην ανεξέλεγκτη χρήση του διαδικτύου από τα παιδιά, γι’ αυτό είναι αναγκαία η επιτήρηση των παιδιών από τους γονείς στη χρήση του διαδικτύου και τις πληροφορίες, που παίρνουν από αυτό. Υπάρχει ανάγκη μιας νομοθετικής πρότασης για τα ίντερνετ καφέ, που θα λάβει υπόψη της τις ανάγκες του παιδιού να ζήσει σε ένα σύγχρονο κόσμο, με σύγχρονα μέσα επικοινωνίας και ψυχαγωγίας, που, όμως, θα προστατεύει το δικαίωμά του στην ψυχαγωγία και στην απόλαυση των αγαθών της εποχής μας.
      
Ζ. ΣΥΝΗΓΟΡΟΣ ΤΟΥ ΚΑΤΑΝΑΛΩΤΗ
ΕΙΣΗΓΗΤΗΣ: ΑΠΟΣΤΟΛΟΣ ΣΤΑΥΡΟΥ

      Η Επιτροπή Θεσμών και Διαφάνειας δέχθηκε σε ακρόαση, κατά τη συνεδρίασή της, στις 8 Μαΐου 2008, τον προτεινόμενο από τον Υπουργό Ανάπτυξης για  διορισμό στη θέση του Συνηγόρου του Καταναλωτή, κ. Ευάγγελο Ζερβέα (άρθρο  43Α παρ. 2 του Κ.τ.Β. και άρθρο 2  του ν. 3297/2004). Στη συνεδρίαση παρέστη και ο Υφυπουργός Ανάπτυξης, κ. Γεώργιος Βλάχος. Ο κ. Ευάγγελος  Ζερβέας, κατά την ακρόασή του από την Επιτροπή, ανέπτυξε τις απόψεις του για το έργο το οποίο επιτελεί ο Συνήγορος του Καταναλωτή.
      Επί της ακροάσεως του υποψηφίου 
      Ο κ. Ζερβέας αναφέρθηκε στις θέσεις του για το συγκεκριμένο θεσμό, τονίζοντας, μεταξύ άλλων, τον παρεμβατικό - και όχι κατασταλτικό - ρόλο του Συνηγόρου του Καταναλωτή. Συγκεκριμένα, ανέφερε ότι πρώτος στόχος  του είναι να γίνει γνωστός ο θεσμός του Συνηγόρου του Καταναλωτή στο ευρύ κοινό - και ότι σ’ αυτό θα συμβάλει και η δημοσιοποίηση του Κώδικα Καταναλωτικής Δεοντολογίας -  και να προσφέρει στην κοινωνία, με γνώμονα το όφελος των καταναλωτών και με την αυτεπάγγελτη παρέμβασή του, δικαίωμα που του δίνει ο νόμος. Εδήλωσε, ακόμη, ότι προτίθεται να συνεργαστεί,  για το σκοπό αυτό, με όλους του εμπλεκόμενους Φορείς, όπως  με την Επιτροπή Ανταγωνισμού και τη Γενική Γραμματεία Καταναλωτή του Υπουργείου Ανάπτυξης.
      Ειδικότερα: 
      Θεώρησε υποχρέωσή του να επιδεικνύει αντικειμενικότητα, αμεροληψία και αποτελεσματικότητα στην άσκηση των καθηκόντων του. 
      Ως επικεφαλής της Αρχής, σημείωσε ότι οφείλει να παρεμβαίνει, με συστάσεις και υποδείξεις προς τους προμηθευτές, ιδίως, όταν αυτοί, με την επιχειρηματική τους δράση, βλάπτουν έναν μεγάλο αριθμό καταναλωτών, εκτός από τις μεμονωμένες, βέβαια, αναφορές.
      Τόνισε ότι θα αξιοποιήσει, κατά τον καλύτερο δυνατό τρόπο, το, ήδη, υπάρχον επιστημονικό προσωπικό, ασκώντας, συνάμα, και εποπτεία στις κατά τόπους Επιτροπές Φιλικού Διακανονισμού, που εδρεύουν στις Νομαρχιακές Αυτοδιοικήσεις. Επεσήμανε ότι θεωρεί καθήκον του να καλλιεργήσει κλίμα αγαστής συνεργασίας με άλλες Αρχές και Υπηρεσίες, oι οποίες επιλαμβάνονται θεμάτων του καταναλωτή.
      Αναφερόμενος στο έργο της Αρχής, διαβεβαίωσε ότι θα πρέπει να στηρίζεται στην αμεροληψία και στην αρχή της εκατέρωθεν ακροάσεως, χωρίς να μεροληπτεί  υπέρ του ενός και κατά του άλλου, γιατί οι όποιες αναφορές γίνονται στον Συνήγορο του Καταναλωτή ακολουθούν κάποιες γενικές αρχές και στη διαδικασία, αλλά, κυρίως, την αρχή της εκατέρωθεν ακροάσεως. 
      Στη συνέχεια, και αφού απάντησε σε ερωτήσεις των μελών της Επιτροπής, ακολούθησε ψηφοφορία.  
      Η Νέα Δημοκρατία και ο ΛΑ.Ο.Σ. έδωσαν  θετική ψήφο , ενώ το ΠΑ.ΣΟ.Κ. , το Κ.Κ.Ε. και ο ΣΥ.ΡΙΖ.Α. λευκή ψήφο. Συνεπώς, με 8 ψήφους θετικές και 5 λευκές, ο κ. Ευάγγελος Ζερβέας κατέλαβε τη θέση του Συνηγόρου του Καταναλωτή.
      Επί της λειτουργίας της Αρχής 
      Ο Συνήγορος του Καταναλωτή είναι μια νέα Ανεξάρτητη Αρχή, που συστήθηκε με τον ν. 3297/2004 και εποπτεύεται από το Υπουργείο Ανάπτυξης. Λειτουργεί ως εξωδικαστικό όργανο συναινετικής επίλυσης των καταναλωτικών διαφορών, αλλά και ως συμβουλευτικός θεσμός στο πλευρό της Πολιτείας για τη θεραπεία προβλημάτων, που εμπίπτουν στις αρμοδιότητές του. Στην εποπτεία της Αρχής υπάγονται και οι Επιτροπές Φιλικού Διακανονισμού που εδρεύουν στις κατά τόπους Νομαρχιακές Αυτοδιοικήσεις της χώρας.
      Με τη δραστηριοποίηση της Αρχής, η ελληνική δημόσια διοίκηση εναρμονίζεται με τη σύσταση της Ευρωπαϊκής Ένωσης, στο πλαίσιο των συμπερασμάτων της Πράσινης Βίβλου για τη βελτίωση της λειτουργίας των συστημάτων Διαμεσολαβητών που είναι επιφορτισμένοι με την αντιμετώπιση καταναλωτικών διαφορών, αλλά και με μια σειρά άλλων νομικών κειμένων, που αναφέρονται στο ζήτημα του σχηματισμού τέτοιων θεσμών σε επίπεδο κρατών-μελών και, περαιτέρω, στη δημιουργία ενός Διακοινοτικού Δικτύου εθνικών Οργάνων εξωδικαστικής επίλυσης καταναλωτικών διαφορών.
      Ο Συνήγορος του Καταναλωτή επιλαμβάνεται των υποθέσεων της αρμοδιότητάς του αυτεπαγγέλτως ή κατόπιν σχετικής ενυπόγραφης αναφοράς ενός, τουλάχιστον, των ενδιαφερόμενων μερών, που υποβάλλεται εντός τριών (3) μηνών, αφότου ο ενδιαφερόμενος έλαβε πλήρη γνώση της βλαπτικής γι’ αυτόν πράξης ή παράλειψης, που συνιστά την καταναλωτική διαφορά. Επίσης, επιλαμβάνεται με όμοιο τρόπο και αιτημάτων των καταναλωτών ή ενώσεων των καταναλωτών και των προμηθευτών, που έχουν απορριφθεί στο πλαίσιο διαδικασιών, που εφαρμόζονται από άλλους καθιερωμένους φορείς εξώδικης ρύθμισης επί μέρους καταναλωτικών διαφορών.
      Ο Συνήγορος του Καταναλωτή δεν επιλαμβάνεται υποθέσεων, που εκκρεμούν ενώπιον των Δικαστικών Αρχών ή αναφορών, που κρίνονται, προδήλως, αόριστες, αβάσιμες, ασήμαντες ή που ασκούνται, κατά τρόπο καταχρηστικό, ή κατά παράβαση της αρχής της καλής πίστης.
      Σκοπός του ιδρυτικού νόμου είναι η  εισαγωγή στην ελληνική έννομη τάξη του θεσμού του «Συνηγόρου του Καταναλωτή» ως εξωδικαστικού οργάνου συναινετικής επίλυσης καταναλωτικών διαφορών, ενώ, παράλληλα, υλοποιείται η σχετική προγραμματική δέσμευση της Κυβέρνησης. Η θεσμοθέτηση ενός εξωδικαστικού μηχανισμού παρέμβασης, με στόχο την υποστήριξη των δικαίων αιτημάτων του καταναλωτή και των φορέων του χώρου των καταναλωτών, τόσο έναντι του ιδιωτικού, όσο και έναντι του δημοσίου τομέα, προάγει την ενεργοποίηση της καταναλωτικής, συνείδησης και ανταποκρίνεται στις αυξημένες ανάγκες που υφίστανται σήμερα στο ευαίσθητο πεδίο των καταναλωτικών διαφορών. 
      Με τη σύσταση της Αρχής του Συνηγόρου του Καταναλωτή προωθείται η περαιτέρω εναρμόνιση της ελληνικής διοίκησης προς τα διεθνώς καθορισμένα πρότυπα, καθώς και η έννοια της διοικητικής σύγκλισης σε επίπεδο Ευρωπαϊκής Ένωσης. Άλλωστε, μια σειρά νομικών κειμένων της Ευρωπαϊκής Ένωσης δημοσιευμένων στην Επίσημη Εφημερίδα των Ευρωπαϊκών Κοινοτήτων, αναφέρονται στο ζήτημα της σύστασης και λειτουργίας τέτοιων θεσμών, σε επίπεδο κρατών – μελών, αλλά, ακόμα, και στη δημιουργία ενός Διακοινοτικού Δικτύου Εθνικών Οργάνων εξώδικης επίλυσης καταναλωτικών διαφορών.
      Προτάσεις 
      Η Επιτροπή προτείνει:
* Την άμεση κατάρτιση του Κώδικα Καταναλωτικής Δεοντολογίας, σύμφωνα με το άρθρο 7 του ιδρυτικού ν. 3297/2004. 
* Την οριστικοποίηση του Κανονισμού Εσωτερικής Λειτουργίας της Αρχής, με θέματα οργάνωσης και λειτουργίας. 
* Την κύρωση των ανωτέρω, με προεδρικό διάταγμα. 
* Την άμεση στελέχωση των υπηρεσιών του Συνηγόρου του Καταναλωτή.
* Τη λήψη από μέρους του Συνηγόρου του Καταναλωτή κάθε αναγκαίας πρωτοβουλίας, ώστε να καταστεί γνωστή η Αρχή στο καταναλωτικό κοινό, αλλά και κάθε αναγκαίου μέτρου για την προάσπιση των δικαιωμάτων του καταναλωτή, ανάγκη, η οποία εξ’ αιτίας της διεθνούς συγκυρίας καθίσταται επιτακτική.

IV. ΘΕΣΕΙΣ ΚΑΙ ΑΠΟΨΕΙΣ ΠΟΥ ΔΙΑΤΥΠΩΘΗΚΑΝ ΚΑΤΑ ΤΗ ΣΥΝΕΔΡΙΑΣΗ ΓΙΑ ΤΗΝ ΕΓΚΡΙΣΗ ΤΟΥ ΣΧΕΔΙΟΥ ΕΚΘΕΣΗΣ 
ΤΗΣ ΕΠΙΤΡΟΠΗΣ


      Κατά τη συνεδρίαση της 21ης Οκτωβρίου 2008, με μοναδικό θέμα ημερήσιας διάταξης την έγκριση του σχεδίου Έκθεσης της Επιτροπής της Α΄ Συνόδου, διατυπώθηκαν, μεταξύ άλλων, οι απόψεις και θέσεις, που καταγράφονται στο κείμενο που ακολουθεί: 
      Ο Πρόεδρος της Επιτροπής, κ. Απόστολος Σταύρου, μεταξύ άλλων, ανέφερε: 
      «Κυρίες και κύριοι συνάδελφοι, πρέπει να υπενθυμίσω ότι προσπάθησα να επιτύχω τη μεγαλύτερη δυνατή συναίνεση, ώστε, όσο είναι δυνατόν, να εγκριθεί η Έκθεση αυτή ομόφωνα, από όλα τα κόμματα.
       Θα πρέπει συνοπτικά να αναφέρω ότι απευθύνθηκα από την πρώτη στιγμή – από το καλοκαίρι, πριν λήξουν οι συνεδριάσεις της Επιτροπής μας – σε όλους τους εκπροσώπους των κομμάτων, προκειμένου να συνδράμουν στη σύνταξη της Έκθεσης. Απευθύνθηκα πρώτα στον κ. Πετσάλνικο, από τον οποίο ζήτησα να συντάξει κάποιο θέμα της Έκθεσης, όποιο εκείνος ήθελε. Μου απάντησε ότι, λόγω φόρτου εργασίας, δεν θα μπορούσε να συνδράμει σε αυτήν την προσπάθεια. Στη συνέχεια, η κυρία Κανέλλη με ενημέρωσε ότι το Κ.Κ.Ε. ψηφίζει μόνο το κεφάλαιο για τον Συνήγορο του Πολίτη. Ακολούθως, επικοινώνησα με τον κ. Κουβέλη και του πρότεινα να συντάξει το κεφάλαιο «για την Αρχή Καταπολέμησης της Νομιμοποίησης Εσόδων από Εγκληματικές Δραστηριότητες». Τότε υπήρχε υπερδραστηριότητα του ΣΥ.ΡΙΖ.Α. και, λόγω έντονης κομματικής απασχόλησης, δεν μπορούσε να συνδράμει στην προσπάθεια αυτή. Από το ΛΑ.Ο.Σ., ο κ. Πλεύρης δέχθηκε να συγγράψει το κεφάλαιο για τα «γεγονότα στα Ζωνιανά».
       Στη συνέχεια, σας απέστειλα την Έκθεση και, επειδή υπήρξαν ορισμένες αντιρρήσεις όσον αφορά την ακρόαση του κ. Ζορμπά, συνεργάστηκα πρώτα με τον κ. Πετσάλνικο – στο γραφείο του – και αποφασίσαμε, προς αποφυγή κάθε παρεξήγησης, να καταχωρίσουμε αυτούσιες στην Έκθεση τις απαντήσεις του κ. Ζορμπά, σε αντίστοιχες ερωτήσεις των μελών της Επιτροπής μας. Επίσης, ενημέρωσα τον Πρόεδρο, τον κ. Κακλαμάνη, τηλεφωνικά, τον κ. Κουβέλη και τον κ. Πλεύρη, διότι οι άλλοι συνάδελφοι, λόγω του θέρους, απουσίαζαν. Οφείλω όμως να ευχαριστήσω, για τη συμβολή τους στη σύνταξη της Έκθεσης, τους συναδέλφους, κ. Τρυφωνίδη και κ. Τζαβάρα, τον κ. Πλεύρη, αλλά και τον Πρόεδρο, κ. Κακλαμάνη και τον κ. Πετσάλνικο. 
      Τέλος, θα ήθελα να υπενθυμίσω ότι δύο φορές είχα συμπεριλάβει στα θέματα της ημερήσιας διάταξης την έγκριση της Έκθεσης - στις 19 και στις 25 Ιουνίου 2008 - λόγω όμως φόρτου εργασίας των μελών της Επιτροπής και άλλων απασχολήσεων δεν κατέστη δυνατή η συζήτηση. Έχω στείλει, ήδη, προ καιρού, αλλά και προσφάτως, αντίγραφα της Έκθεσης και παρακαλώ να την εγκρίνουμε όπως έχει διατυπωθεί, διότι το πιο κρίσιμο κομμάτι ήταν αυτό που αφορούσε την ακρόαση του κ. Ζορμπά. Αποφασίσαμε, όπως σας ανέφερα, ότι η καλύτερη λύση είναι, στις ερωτήσεις των συναδέλφων, σχετικά με δομημένα ομόλογα κ.λπ., να καταχωρισθούν αυτούσιες οι απαντήσεις του κ. Ζορμπά, όπως και έγινε». 
      
      Ο Βουλευτής - μέλος της Επιτροπής, κ. Ευάγγελος Βενιζέλος, εζήτησε να περιληφθεί στην Έκθεση της Επιτροπής η ακόλουθη δήλωση: 
      «Θέλω να κάνω μια δήλωση και εξ ονόματος του κ. Κακλαμάνη και εξ ονόματος του κ. Πετσάλνικου, ως αιτιολογία της καταψήφισης της Έκθεσης της Επιτροπής. Οι Βουλευτές, οι τρεις του ΠΑ.ΣΟ.Κ., καταψηφίζουν την Έκθεση, ως ένδειξη διαμαρτυρίας για το συνολικό τρόπο λειτουργίας της Επιτροπής, που αντιβαίνει ευθέως στην κατά τον Κανονισμό της Βουλής ιδιαίτερη θέση και αποστολή της Επιτροπής Θεσμών και Διαφάνειας. 
      Κατά τη διάρκεια της προηγουμένης τακτικής Συνόδου, παραβιάστηκε, συστηματικά και κατ’ επανάληψη, το βασικό διαδικαστικό δικαίωμα της Αντιπολίτευσης, δηλαδή, των 2/5 του όλου αριθμού των μελών της Επιτροπής, να υποβάλλουν αιτήματα για την κλήτευση και ακρόαση συγκεκριμένων προσώπων, στο πλαίσιο των αρμοδιοτήτων της Επιτροπής. Η κακή αυτή πρακτική, που επικράτησε με ευθύνη του Προέδρου και, εν τέλει, της πλειοψηφίας της Επιτροπής, είχε ως αποτέλεσμα να παρακωλύεται η παρέμβαση, όχι μόνο της Επιτροπής, αλλά της Βουλής των Ελλήνων, συνολικά, σε μια σειρά κρισίμων ζητημάτων, τα οποία ταλάνισαν και ταλανίζουν την ελληνική  κοινωνία, γύρω από τη λειτουργία και την ποιότητα των θεσμών και γύρω από τη διαφάνεια στο δημόσιο βίο. 
      Χαρακτηριστική, μεταξύ πολλών, είναι η περίπτωση μιας υπόθεσης μείζονος πολιτικής, κοινωνικής και ηθικής σημασίας, αυτή της SIEMENS. Η μη κλήτευση, παρά την υποβολή σχετικών αιτημάτων από τα 2/5 του όλου αριθμού των μελών της Επιτροπής, δηλαδή, από όλα τα Κόμματα της Αντιπολίτευσης, κομβικών προσώπων  γι’ αυτήν την υπόθεση, είχε ως αποτέλεσμα να δημιουργηθεί η εντύπωση στους πολίτες, ότι η  Επιτροπή, με ευθύνη της πλειοψηφίας της, δεν στάθηκε στο ύψος των περιστάσεων και δεν συνέβαλε στη διερεύνηση θεμάτων, που αφορούν στην παθογένεια των θεσμών και την παραβίαση των εγγυήσεων διαφάνειας, που πρέπει να διέπουν τη λειτουργία του κράτους και, ειδικότερα, του πολιτικού συστήματος.» 
      Η εκπρόσωπος του Κομμουνιστικού Κόμματος Ελλάδας, κυρία Λιάνα Κανέλλη, υπεγράμμισε τα ακόλουθα: 
      «Ουδείς μπορεί να αμφισβητήσει ότι η Επιτροπή θα μπορούσε να λειτουργεί, ενδεχομένως, καλύτερα. 
      Το Κ.Κ.Ε. δεν ψηφίζει τις λοιπές εισηγήσεις και ψηφίζει μόνο την Εισήγηση για τον Συνήγορο του Πολίτη. Η θέση αυτή σχετίζεται με μια συγκεκριμένη ιδεολογική τοποθέτηση  και με μια πολιτική άποψη. Όταν διαφωνείς με ένα σύστημα, δεν μπορείς να συντελείς ή να καταβάλλεις κόπο για να το διορθώσεις. Είναι γεγονός ότι μια τέτοια Επιτροπή λειτουργεί διορθωτικά για διάφορες παθογένειες του συστήματος. Φαντάζεται κανείς ότι το Κ.Κ.Ε. ενδιαφέρεται πολύ να βελτιώσει την Επιτροπή Ανταγωνισμού, όταν δεν πιστεύει ιδεολογικά; Θα ήταν ιδεολογικά ανακόλουθο. 
      Ο Συνήγορος του Πολίτη είναι ένας από τους θεσμούς, για τους οποίους το Κ.Κ.Ε. θεωρεί ότι θα μπορούσαν, ενδεχομένως, να παρέχουν στους πολίτες ένα μίνιμουμ ασφάλειας και γνωστοποίησης του ζητήματός τους. Συμμετέχουμε, λοιπόν, σε αυτό και, γι’ αυτόν το λόγο, ψηφίζουμε μόνο αυτό το κομμάτι. 
      Η Επιτροπή έχει χάσει  το θεωρητικό και το φιλοσοφικό της χαρακτήρα, ενώ θα έπρεπε  να είναι  πρωτοπορία.»
      Ο εκπρόσωπος του Συνασπισμού Ριζοσπαστικής Αριστεράς, κ. Φώτιος Κουβέλης, ετόνισε τα κάτωθι: 
      «Νομίζω ότι το έργο, που παρήγαγε η Επιτροπή μας, είναι αναντίστοιχο της θεσμικής παρουσίας της, αλλά και της αξίωσης όλων να λειτουργήσει η Επιτροπή στη βάση των αρμοδιοτήτων, που έχει από τον Κανονισμό της Βουλής.
      Δυστυχώς, δεν είναι οικειωμένη η Βουλή – επιεικής η έκφραση – με το έργο της Επιτροπής μας. Κάποιοι από εμάς την είχαμε οραματιστεί, όσο και διεκδικήσει, να είναι εξαιρετικά αποτελεσματική, να παράγει έργο και το έργο της να αφήνει θετικό αποτύπωμα και στο επίπεδο της διαφάνειας και στο επίπεδο των θεσμών. Αυτό δεν το επέτυχε. 
      Η Επιτροπή Θεσμών και Διαφάνειας δεν υπερασπίστηκε την αρμοδιότητά της, δεν υπερασπίστηκε το δικαίωμα της μειοψηφίας να ζητεί τη σύγκληση της Επιτροπής και τη διεξαγωγή συγκεκριμένων εργασιών. 
      Το ζητούμενο είναι –και γι’ αυτό είναι αρνητική η ψήφος μου- ποιο ήταν το αποτέλεσμα της Επιτροπής. Και αυτό το αποτέλεσμα δεν υπήρξε.
      Η Επιτροπή, κατά πλειοψηφία, υπεχώρησε και εξεχώρησε τις αρμοδιότητές της στη σκοπιμότητα, η οποία, δυστυχώς, εμφιλοχώρησε στη λειτουργία της. Μια κομματική σκοπιμότητα, η οποία βρίσκεται σε πλήρη αντίθεση με εκείνο, το οποίο καλείται η Επιτροπή να επιτελέσει.» 
      Ο εκπρόσωπος του Λαϊκού Ορθόδοξου Συναγερμού, κ. Αθανάσιος Πλεύρης, παρετήρησε τα εξής: 
      «Θεωρούσα ότι θεσμικά θα είχε περισσότερες δυνατότητες αυτή η Επιτροπή. Θεωρώ ότι αναλωνόμαστε περισσότερο σε μια  δημοσιογραφική ανάλυση των θεμάτων και δεν αναζητούμε, πραγματικά, τις λύσεις στα προβλήματα, που έχουν οι θεσμοί και η διαφάνεια. Πολλές φορές, προσπαθούμε να αποκομίσουμε κάποια κομματικά οφέλη -συμπεριλαμβάνω και τον εαυτό μου σε αυτή την κριτική- παρά να δούμε ουσιαστικά το πώς μπορεί να γίνει καλύτερα ο ανταγωνισμός και η διαφάνεια.
      Ως προς την εφαρμογή του άρθρου 41Α και τις ακροάσεις  με αίτημα των δύο πέμπτων των μελών της Επιτροπής, υπήρχαν αιτήματα, για τα οποία συμφώνησαν τέσσερα διαφορετικά κόμματα, τα οποία δεν έχουν καμία ιδεολογική ταύτιση. Πέρα από το στενό γράμμα του Κανονισμού, θα έπρεπε, μέσα στα πλαίσια της κοινοβουλευτικής τάξης και μιας ηθικής, που πρέπει να υπάρχει, να γίνεται δεκτό το αίτημα της αντιπολίτευσης. 
      Θα ψηφίσουμε την Έκθεση. Δεν μπορούμε να ψηφίσουμε την πρώτη εισήγηση, σχετικά με την Αρχή Καταπολέμησης της Νομιμοποίησης Εσόδων από Εγκληματικές Δραστηριότητες, γιατί πολιτικά θέλουμε να δείξουμε τη διαφωνία μας, για όλο το χειρισμό που υπήρξε σε αυτή την υπόθεση. 
      Επίσης, σε ιδεολογικό πλαίσιο, λόγω των επιφυλάξεων που διατηρούμε για το ρόλο των Μη Κυβερνητικών Οργανώσεων, δεν θα ψηφίσουμε και την τέταρτη εισήγηση, σχετικά με τη Μη Κυβερνητική Οργάνωση «Διεθνής Διαφάνεια – Ελλάς», διότι θεωρώ ότι η Οργάνωση αυτή δεν έχει καμία σχέση με τη διαφάνεια. Γενικότερα, δεν πιστεύουμε ότι οι Μη Κυβερνητικές Οργανώσεις, όπως λειτουργούν, μπορούν να βοηθήσουν στο πολιτικό έργο. 
      Με τις επισημάνσεις μας για την καλύτερη λειτουργία της Επιτροπής Θεσμών και Διαφάνειας, θα ψηφίσουμε τις υπόλοιπες εισηγήσεις.»
      Τέλος, η Βουλευτής - μέλος της Επιτροπής και πρώην Πρόεδρος της Βουλής, κυρία Άννα Μπενάκη – Ψαρούδα, έκανε τις εξής επισημάνσεις: 
      «Κύριε Πρόεδρε, κατ’ αρχήν, θέλω να σας ευχαριστήσω, ως μέλος της Επιτροπής, για τον κόπο που κάνατε για τη σύνταξη αυτής της Έκθεσης, γιατί ενθυμούμαι ότι παλαιότερα όλες τις εισηγήσεις τις ανελάμβαναν οι εισηγητές. 
      Επειδή τα αρχαιότερα μέλη της Επιτροπής έχουμε τη δυνατότητα να κάνουμε συγκρίσεις, η εμπειρία, την οποία έχουμε αποκομίσει, είναι ότι αυτή η Επιτροπή λειτουργεί σωστά όταν υπάρχει συνεργασία των Κομμάτων και των μελών, όταν υπάρχει αλληλοκατανόηση και όταν υπάρχει διάθεση συνεννόησης. 
      Επειδή πρέπει να ξεκινήσουμε σε αυτήν τη νέα Σύνοδο με καλό και αποδοτικό πνεύμα, θα ήθελα να ξεκαθαρίσουμε τούτο: ότι η Επιτροπή αυτή δεν διερευνά υποθέσεις που αναφύονται εκάστοτε στην επικαιρότητα και ως προς το τι ακριβώς συνέβη σε συγκεκριμένη διαμόρφωση γεγονότων. Δηλαδή, δεν είναι Εξεταστική Επιτροπή,  αλλά εξ αφορμής κάποιων γεγονότων εξετάζει, εάν λειτουργούν σωστά οι θεσμοί, που σχετίζονται με αυτά τα γεγονότα. Δηλαδή, δεν εξετάζει τι συνέβη, παραδείγματος χάριν, στη SIEMENS ή και αλλού, αλλά, εξ αφορμής αυτών των γεγονότων, εάν οι θεσμοί, που συνδέονται με αυτήν τη διαμόρφωση των πραγμάτων, λειτουργούν ή δεν λειτουργούν σωστά και τι προτάσεις  έχει να κάνει αυτή η Επιτροπή, ώστε μελλοντικά, με νομοθετικά μέτρα ή διοικητικά, να αντιμετωπισθούν αυτές οι ελλείψεις.
      Εν πάση περιπτώσει, νομίζω ότι μπορούμε να εγκρίνουμε αυτήν την Έκθεση και από τη νέα Σύνοδο να κάνουμε μια συνεννόηση μεταξύ μας, ώστε να βγάζουμε κάποιο συμπέρασμα, πριν δημιουργηθεί σύγκρουση μέσα στην Επιτροπή.»
      V.   Τέλος, οι Εισηγήσεις έγιναν δεκτές κατά πλειοψηφία και συναπαρτίζουν την 
Έκθεση της Επιτροπής, η οποία υποβάλλεται στην Ολομέλεια της Βουλής.
      
      
Αθήνα, 21 Οκτωβρίου 2008

Ο ΠΡΟΕΔΡΟΣ ΤΗΣ ΕΠΙΤΡΟΠΗΣ

ΑΠΟΣΤΟΛΟΣ ΣΤΑΥΡΟΥ


     Ο Α΄ ΑΝΤΙΠΡΟΕΔΡΟΣ                                        Η Β΄ΑΝΤΙΠΡΟΕΔΡΟΣ

ΦΙΛΙΠΠΟΣ ΠΕΤΣΑΛΝΙΚΟΣ                                          ΛΙΑΝΑ ΚΑΝΕΛΛΗ

Ο ΓΡΑΜΜΑΤΕΑΣ

ΦΩΤΙΟΣ ΚΟΥΒΕΛΗΣ

ΤΑ ΜΕΛΗ

ΜΙΛΤΙΑΔΗΣ ΕΒΕΡΤ
ΕΜΜΑΝΟΥΗΛ ΚΕΦΑΛΟΓΙΑΝΝΗΣ
ΑΝΝΑ ΜΠΕΝΑΚΗ – ΨΑΡΟΥΔΑ
ΠΑΝΟΣ ΠΑΝΑΓΙΩΤΟΠΟΥΛΟΣ
ΙΩΑΝΝΗΣ ΤΡΑΓΑΚΗΣ
ΓΕΩΡΓΙΟΣ ΤΡΥΦΩΝΙΔΗΣ
ΕΥΑΓΓΕΛΟΣ ΒΕΝΙΖΕΛΟΣ
ΑΠΟΣΤΟΛΟΣ ΚΑΚΛΑΜΑΝΗΣ
      ΑΘΑΝΑΣΙΟΣ ΠΛΕΥΡΗΣ				»)
      
      ΠΡΟΕΔΡΟΣ (Αναστάσιος Νεράντζης): Και κλείνουμε τη μαραθώνια αυτή συνεδρίαση με τη συνάδελφο κ. Συλβάνα Ράπτη. 
      Ορίστε, κυρία Ράπτη, έχετε το λόγο. 
      ΣΥΛΒΑΝΑ ΡΑΠΤΗ: Ευχαριστώ κύριε Πρόεδρε.
      Συζητούμε εδώ ένα νομοσχέδιο που φέρει τον τίτλο: «Προστασία των δανειοληπτών και άλλες διατάξεις». Όταν κανείς ακούει τον τίτλο αυτό του νομοσχεδίου τού έρχεται στο μυαλό η προστασία ολίγων χιλιάδων δανειοληπτών. Είναι λάθος. Δανειολήπτες είναι γεμάτη όλη η Ελλάδα, γιατί η Ελλάδα σήμερα ζει με δανεικά. Σε μια πολυκατοικία η ερώτηση είναι όχι ποιος έχει πάρει δάνειο, αλλά ποια οικογένεια σ’ αυτήν την πολυκατοικία δεν έχει πάρει δάνειο στεγαστικό, καταναλωτικό ή δεν έχει πιστωτική κάρτα. 
      Η Κυβέρνηση έρχεται να προστατεύσει τους δανειολήπτες. Τελεία ή ερωτηματικό; Τελεία. Ποια είναι η πρόθεσή της; Γιατί το κάνει; Γιατί επιλέγει αυτήν τη χρονική στιγμή; Την έπιασε ο πόνος; Ναι. Πονάει. Δεν πονάει όμως τους Έλληνες δανειολήπτες. Πονάει από τα γκάλοπ. Πονάει από τις δημοσκοπήσεις. Έτσι, φέρνει ένα νομοσχέδιο το οποίο δεν απαντάει στην ανάγκη για προστασία των δανειοληπτών. Απαντά σ’ ένα ερώτημα εσωτερικό που κάνει η Κυβέρνηση της Νέας Δημοκρατίας και το κυβερνόν κόμμα. Το ερώτημα είναι: πώς μπορώ να προστατεύσω τις τράπεζες, αλλά να δείχνω ότι προστατεύω τους δανειολήπτες; 
      Ακριβώς επειδή το νομοσχέδιο απαντά σ’ αυτό το ερώτημα, έτσι όπως είναι σήμερα διαμορφωμένα τα πέντε του άρθρα, δεν μπορούμε να το ψηφίσουμε για έναν πάρα πολύ απλό λόγο. Γιατί με μία κουβέντα –και στεναχωριέμαι που το λέω έτσι- κοροϊδεύει. Γιατί κοροϊδεύει; Για τους εξής δύο λόγους. 
      Πλειστηριασμός. Υπάρχει ρύθμιση που λέει ότι την πρώτη φορά βγαίνει το ακίνητο στην αντικειμενική αξία. Δεν προχωρεί ο πλειστηριασμός; Και δεύτερη φορά στην αντικειμενική αξία. Στην τρίτη καίγεται αυτός που έχει το ακίνητο που βγαίνει προς πλειστηριασμό. Μα, αυτό γίνεται και σήμερα ατύπως. Άρα, με άλλα λόγια η ρύθμιση αυτή δεν αφήνει «παραθυράκι». Μπαλκονόπορτα ορθάνοικτη αφήνει! 
      Εμείς το ΠΑ.ΣΟ.Κ. στη δική μας πρόταση που έχουμε καταθέσει επανειλημμένως, δύο φορές, και η Κυβέρνηση την αρνήθηκε, λέμε πάρα πολύ απλά. Όσες φορές και να έλθει σε πλειστηριασμό το ακίνητο, ποτέ κάτω από την αντικειμενική του αξία. 
      Πάμε στις κατασχέσεις. Όταν δεν αλλάζει η διαδικασία και η προθεσμία, είναι δώρον άδωρον κύριε Υπουργέ. Μία τρύπα στο νερό. Το απόλυτο τίποτα. 
      Να μην προχωρήσω και στις υπόλοιπες ρυθμίσεις. Μόνο οι δύο αυτές ρυθμίσεις που αφορούν τις κατασχέσεις και τους πλειστηριασμούς αποδεικνύουν περίτρανα ότι είναι ένα μη νομοσχέδιο, ένα νομοσχέδιο στάχτη στα μάτια. Για ποιο λόγο; Γιατί πρέπει να δείξουμε ότι κάτι κάνουμε για τους πολίτες.
       Όμως, οι πολίτες πια δεν τρώνε κουτόχορτο. Ζούνε μέσα στη ζωή καθημερινά, μια ζωή που αρνείται να δει η Ελληνική Κυβέρνηση. Είναι αυτοί οι πολίτες οι οποίοι δεν δέχονται μόνο τα τηλεφωνήματα από τις εταιρείες είσπραξης χρεών. Προηγουμένως, έχουν δεχθεί άλλα τηλεφωνήματα. Είναι τηλεφωνήματα που λένε: «εγκρίναμε για σας δάνειο» το οποίο ουδέποτε έχει ζητήσει ο άνθρωπος. Άλλο τηλεφώνημα: «εγκρίναμε για σας πιστωτική κάρτα» την οποία επίσης ουδέποτε έχει ζητήσει ο άνθρωπος που λαμβάνει το τηλεφώνημα. Γι’ αυτήν την επιθετική πολιτική των τραπεζών τι είχατε κάνει, τι έχετε κάνει ή τι προβλέπετε; Το απόλυτο τίποτα. 
      Τειρεσίας. Η μαύρη λίστα στην οποία καταχωρίζονται όλοι εκείνοι των οποίων διαμαρτύρονται επιταγές, γραμμάτια κ.λπ.. Δεν υπάρχει μια κουβέντα γι’ αυτούς μέσα σ’ αυτό το νομοσχέδιο ούτε άλλη πρόβλεψη. 
      Ξέρετε τι γίνεται στην αγορά; Ξέρετε. Απλώς κάνετε ότι δεν καταλαβαίνετε. Ξέρετε πόσοι μικρομεσαίοι βγάζουν τις επιχειρήσεις τους στο σφυρί; Ξέρετε, αλλά και πάλι κάνετε ότι δεν καταλαβαίνετε, γιατί αυτή η Κυβέρνηση έχει ένα πρόβλημα με το βηματισμό. Είναι πάντοτε ένα βήμα μπροστά, όταν πρόκειται να προστατεύσει το κεφάλαιο, αλλά είναι πάντοτε δύο και χίλια δύο βήματα πίσω, όταν πρόκειται να προστατεύσει το εισόδημα του απλού Έλληνα πολίτη. Αυτό κάποια στιγμή πρέπει να λάβει τέλος. Και τέλος, μπορεί να λάβει πλέον μόνο με μία πολύ συγκεκριμένη επιλογή, την επιλογή μιας άλλης κυβέρνησης. 
      Έρχεται αυτό το νομοσχέδιο και λέει συνεχώς ότι προστατεύει τους δανειολήπτες. Ναι, αλλά δίνει 28.000.000.000 ευρώ στις τράπεζες. Αυτά τα 28.000.000.000 ευρώ, το μεγαλύτερο κομμάτι τους βγαίνει από του προϋπολογισμό. Ποιος τροφοδοτεί τον προϋπολογισμό, το προσχέδιο του οποίου συζητείται αυτήν τη στιγμή στην αρμόδια επιτροπή; Στο βασικό κορμό τον προϋπολογισμού τον υποστηρίζουν οι μικρομεσαίοι. Από εκεί θα πάρετε τους φόρους. Κόβετε, λοιπόν, μία επιταγή εν λευκώ στις τράπεζες: «Πάρτε να προστατευθείτε, να κάνετε παιχνίδι»! Ναι, αλλά προηγουμένως έχετε ξεχάσει τι μας έχετε πει. Μας έχετε πει ότι «οι ελληνικές τράπεζες -δόξα τω Θεώ- δεν κινδυνεύουν, δεν έχουν μολυνθεί από τοξικά χρηματιστηριακά προϊόντα». 
      Αποφασίστε τι από όλα συμβαίνει και εν πάση περιπτώσει πείτε την αλήθεια. Η πρόθεσή σας δεν είναι να προστατεύσετε τους δανειολήπτες, η πρόθεσή σας αποκαλύπτετε ότι είναι να προστατεύσετε όπως και όσο και με όποιο τρόπο μπορείτε το τομάρι αυτής της Κυβέρνησης. Ε, δεν προστατεύεται πλέον με τίποτα, πάρτε το χαμπάρι, όσο είναι νωρίς, διότι το σήμερα είναι χειρότερο από το χθες και πολύ φοβούμαι –για να μην πω ότι έχω τη βεβαιότητα- ότι το αύριο θα είναι χειρότερο από το σήμερα. Πάρτε τα μέτρα σας, πριν σας «πάρει μέτρα» ο ελληνικός λαός! 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ : Μάλιστα, μάλιστα.
      Με τη συναίνεση του Σώματος και ώρα 00.09΄ λύεται η συνεδρίαση για σήμερα ημέρα Τετάρτη 22 Οκτωβρίου 2008 και ώρα 10.00΄ με αντικείμενο εργασιών του Σώματος νομοθετική εργασία, συνέχιση της συζήτησης επί της αρχής των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Προστασία δανειοληπτών και άλλες διατάξεις», σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                              ΟΙ ΓΡΑΜΜΑΤΕΙΣ
