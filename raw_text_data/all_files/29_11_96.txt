Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΛΕ'

Παρασκευή 29 Νοεμβρίου 1996

Αθήνα, σήμερα στις 29 Νοεμβρίου 1996, ημέρα Παρασκευή και ώρα 10.50' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ.ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από το Γραμματέα της Βουλής κ. Αθανάσιο Αλευρά τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1. Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ, ΛΕΩΝ ΑΥΔΗΣ και ΑΝΑΣΤΑΣΙΟΣ ΙΝΤΖΕΣ κατέθεσαν αναφορά με την οποία η Ομοσπονδία Ποντιακών Σωματείων Νότιας Ελλάδας ζητεί τη λήψη μέτρων για τη σωστή αξιοποίηση της "ανταλλάξιμης" περιουσίας.

2. Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Πανελλήνια Ομοσπονδία Λογιστών καταγγέλει το σκάνδαλο της ΔΕΛΤΑ ΑΧΕ που ξέσπασε στο Χρηματιστήριο της Αθήνας.

3. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Εμπορικός Σύλλογος Λήμνου Νομού Λέσβου διαμαρτύρεται για τη στάση της Ναυτιλιακής Εταιρείας Λέσβου όσον αφορά τα συμφωνημένα με το Υ.Ε.Ν. δρομολόγια.

4. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Πανελλήνια 'Ενωση Κατωτέρων Πληρωμάτων Μηχανής Εμπορικού Ναυτικού "Ο ΣΤΕΦΕΝΣΩΝ" καταδικάζει την επίθεση στα γραφεία του Συνδικάτου Οικοδόμων την επόμενη μέρα του γιορτασμού της επετείου του "Πολυτεχνείου".

5. Οι Βουλευτές κ.κ. ΟΡΕΣΤΗΣ ΚΟΛΟΖΩΦ, ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία Οικοδόμοι-Εργαζόμενοι καταδικάζουν την επίθεση στα γραφεία του Συνδικάτου Οικοδόμων την επόμενη μέρα του γιορτασμού της επετείου του "Πολυτεχνείου".

6. Οι Βουλευτές κ.κ. ΛΕΩΝ ΑΥΔΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η 'Ενωση Υπαλλήλων Εστιατορίων - Ζυθεστιατορίων - Οινομαγειρείων κ.λπ. Αθηνών - Περιχώρων και το Σωματείο Μαγείρων και Λοιπού Προσωπικού Κουζίνας Νομού Αττικής καταδικάζουν την επίθεση στα γραφεία του Συνδικάτου Οικοδόμων την επόμενη μέρα του γιορτασμού της επετείου του "Πολυτεχνείου".

7. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Νομάρχης Εύβοιας ζητεί την ένταξη του Περιφερειακού Ιατρείου της νήσου Σκύρου στο πρόγραμμα "Ιπποκράτης".

8. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Νομαρχία Εύβοιας διαμαρτύρεται για την έλλειψη ιατρικού προσωπικού στο Νοσοκομείο Χαλκίδας.

9. Ο Βουλευτής Χίου κ. ΑΝΤΩΝΙΟΣ ΚΟΤΣΑΚΑΣ κατέθεσε αναφορά με την οποία το Επιμελητήριο Χίου ζητεί την επίλυση του προβλήματος που απασχολεί τους καλλιεργητές των κηπευτικών προϊόντων.

10. Ο Βουλευτής Χίου κ. ΑΝΤΩΝΗΣ ΚΟΤΣΑΚΑΣ κατέθεσε αναφορά με την οποία ο Δήμος Καμποχώρων Χίου ζητεί άδεια σύνδεσης του φράγματος Ζυφιά με το αρδευτικό δίκτυο του Δήμου.

11. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας το οποίο αναφέρεται στην διαμαρτυρία των αγροτών για την αλλαγή του συνταγολογίου των φαρμάκων.

12. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Εμπορικός Σύλλογος Σπάρτης διαμαρτύρεται για τη διακοπή των οικοδομικών εργασιών από την Ε' Εφορεία Κλασσικών Αρχαιοτήτων Σπάρτης.

13. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Αγροτικός Συνεταιρισμός Καρύστου ζητεί την εφαρμογή του νόμου 2326/95 για να σταματήσει η ανεξέλεγκτη εμπορία λιπασμάτων.

14. O Bουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Χαλκιδέων ζητεί την ολοκλήρωση των εργασιών για την επέκταση του σχεδίου πόλεως της Χαλκίδας.

15. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Αγροτικός Συνεταιρισμός, ο Αγροτικός Σύλλογος, ο Πολιτιστικός Σύλλογος και ο Σύλλογος Επαγγελματιών και Βιοτεχνών Πεδιάδας Ηρακλείου εκφράζουν την ανησυχία των κατοίκων της περιοχής σχετικά με την ενεργοποίηση του αεροδρομίου Καστελλίου.

16. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί τη λειτουργία του ΤΑΞΥ ως οργανισμού.

17. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Κοινότητα Μάρθας Ηρακλείου ζητεί οικονομική ενίσχυση για την κατασκευή έργων ύδρευσης και άρδευσης.

18. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Παραθεριστικός Οικοδομικός Συνεταιρισμός Δασκάλων και Νηπιαγωγών Νομού Ηρακλείου ζητεί οικονομική ενίσχυση για την ανάπτυξη και ολοκλήρωση του οικισμού Βραχόκηπος.

19. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Πανελλήνιος Σύλλογος Διπλωματούχων Αγρονόμων Τοπογράφων Μηχανικών - Τμήμα Δυτικής Ελλάδας υποβάλλει προτάσεις σχετικά με το εργασιακό καθεστώς του κλάδου στις υπηρεσίες της Τοπικής Αυτοδιοίκησης.

20. O Bουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Κοινότητα Καλλιθέας του Νομού Λάρισας προτείνει κίνητρα ανάπτυξης της περιοχής της όπως την κατασκευή έργου για την επίλυση του χρόνιου αρδευτικού της προβλήματος, τη νομοθετική ρύθμιση της παραχώρησης εδαφικής έκτασης για οικοδόμηση κ.λπ.

21. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Φυσιολατρικός Εξωραϊστικός Σύλλογος Τουρλίδας "Η ΠΕΛΑΔΑ" ζητεί τη μείωση από το έτος 1996 του μισθώματος (ΠΑΧ) για τους πελαδούχους του οικισμού Νησί Τουρλίδας στο Μεσολόγγι.

22. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύνδεσμος Πολιτικών Συνταξιούχων Αγρινίου και Περιχώρων ζητεί την ικανοποίηση των αιτημάτων των μελών του, όπως την αύξηση του αφορολόγητου ορίου των συντάξεων.

23. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Αγίου Κων/νου του Νομού Αιτωλ/νίας ζητεί χρηματοδότηση για την ανέγερση ή αγορά κτιρίου Κ.Α.Π.Η. στην περιοχή του.

24. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Εύβοιας ζητεί την ανάκληση των αποφάσεων Νομαρχών και Περιφερειακών Διευθυντών, με τις οποίες κηρύχθηκαν αναδασωτέες αγροτικές εκτάσεις του Νομού Εύβοιας, τις οποίες εκμεταλλεύονται οι απολυθέντες των Μεταλλείων Σκαλιστήρη και Παπαστρατή.

25. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ιστιαίας του Νομού Εύβοιας ζητεί τη δημιουργία γραφείου Β/θμιας Εκπαίδευσης στην Ιστιαία Εύβοιας.

26. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Κηρίνθου Νομού Εύβοιας ζητεί οικονομική ενίσχυση για τη συντήρηση του πέτρινου υδρόμυλου σε αγροτεμάχιο παραλιακό της περιοχής της.

27. Ο Βουλευτής Επικρατείας κ. ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ κατέθεσε αναφορά με την οποία ο Σύλλογος Προστασίας Περιβάλλοντος Ευρύτερης Περιοχής Λαγκαδά ζητεί την άμεση λήψη περιβαλλοντικών μέτρων προστασίας της λίμνης Κορώνειας στο λεκενοπέδιο Λαγκαδά του Νομού Θεσ/νίκης.

28. Ο Βουλευτής Επικρατείας κ. ΠΑΡΑΚΕΥΑΣ ΠΑΡΑΣΚΕΥΟΠΟΥΛΟΣ κατέθεσε αναφορά με την οποία το Σωματείο Βιοτεχνών Ειδών Ρουχισμού Γιαννιτσών και Περιφέρειας ζητεί την καταβολή του οφειλόμενου χρηματικού ποσού σε μέλη του από τον ΟΑΕΔ. 

29. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ανώτατη Συνομοσπονδία Πολυτέκνων Ελλάδας ενίσταται στην περικοπή του επιδόματος - σύνταξης στην πολύτεκνη μητέρα.

30. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Πολιτιστικός Σύλλογος, ο Σύλλογος Γονέων και Κηδεμόνων και το Δημοτικό Σχολείο Κεφάλου Κω ζητεί τον εξοπλισμό του δημοτικού σχολείου με ηλεκτρονικούς υπολογιστές για την εκμάθηση των παιδιών.

31. Απεργοί εργαζόμενοι με ψήφισμά τους το οποίο επέδωσαν στον κύριο Πρόεδρο της Βουλής των Ελλήνων ζητούν την εξυγίανση του Δημόσιου Τομέα, τη λήψη μέτρων για την πάταξη της ανεργίας και την αύξηση των κονδυλίων για τους τομείς της Υγείας - Παιδείας και Κοινωνικής Ασφάλισης.

Β' ΑΠΑΝΤΗΣΕΙΣ ΥΠΟΥΡΤΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 233/29-10-1996 ερώτηση δόθηκε με το υπ'αριθμ. 3871/21-11-1996 έγγραφο από τον Υφυπουργό Μεταφορών η ακόλουθη απάντηση:

"Απαντώντας στα σχετικά έγγραφά σας, που αναφέρονται σε Αναφορές και Ερώτηση 233/19.10.1996 που κατατέθηκαν στη Βουλή από τους Βουλευτές κ.κ. Ροδούλας Ζήση, Νικ. Γκελεστάθη, Νικ. Κατσαρού και Θαν. Νάκου και απευθύνονται στον Υπουργό Μεταφορών και Επικοινωνιών σας πληροφορούμε, σχετικά με την αναβάθμιση της σιδηροδρομικής γραμμής Βόλου - Παλαιοφαρσάλου τα παρακάτω:

1. Μετά από συνεννοήσεις με τους τοπικούς φορείς του Νομού Μαγνησίας, ανατέθηκε από τον ΟΣΕ στον Σύμβουλο Γενικής Υποστήριξης (Σ.Γ.Υ.) η μελέτη για "προτάσεις λειτουργίας της σιδηροδρομικής γραμμής Βόλου - Παλαιοφαρσάλου".

2. Η μελέτη που πρόσφατα υποβλήθηκε, βρίσκεται στη διαδικασία έγκρισης από τις αρμόδιες υπηρεσίες του ΟΣΕ. Η μελέτη αυτή θα αποτελέσει τη βάση για προγραμματιζόμενες ήδη συσκέψεις, με τους αρμόδιους τοπικούς φορείς.

3. Από τα παραπάνω γίνεται απόλυτα σαφές ότι υπάρχει η πρόθεση να διαδραματίσει ο σιδηρόδρομος το ρόλο που πρέπει στην περιφερειακή ανάπτυξη. 'Oσον αφορά όμως την άμεση ένταξη στα αναπτυξιακά προγράμματα του ΟΣΕ, έχουμε να παρατηρήσουμε τα εξής:

To τρέχον πρόγραμμα του ΟΣΕ (1994-2000) σχετίζεται, κατά το μεγαλύτερο μέρος του, με τις χρηματοδοτήσεις των Ευρωπαϊκών Ταμείων. Το μερίδιο από τις χρηματοδοτήσεις αυτές, που καθορίστηκε για τον ΟΣΕ, επιτρέπει την αντιμετώπιση μόνον έργων άμεσης προτεραιότητας.

'Οπως προκύπτει άλλωστε κι από τη μελέτη δεν είναι δυνατόν ν'αρχίσουν έργα στη γραμμή Βόλου - Παλαιοφαρσάλου τουλάχιστον πριν ολοκληρωθούν τα προβλεπόμενα, μέχρι το 2000, έργα στον άξονα Αθήνας - θεσσαλονίκης και ειδικότερα στο τμήμα Τιθορέας - Λειανοκλαδίου.

4. Επί των επιμέρους επισημάνσεων σας γνωρίζουμε:

4.1. O OΣΕ μελετά και τη σύνδεση με την Ηγουμενίτσα, για να είναι έτοιμος, σε περίπτωση, που εξευρεθούν οι απαιτούμενες πιστώσεις, να προχωρήσει στο έργο.

4.2. Δόθηκε προτεραιότητα στην αναβάθμιση της γραμμής Παλαιοφαρσάλου - Καλαμπάκας, σε σχέση με τη γραμμή Παλαιοφαρσάλου - Βόλου, επειδή ο Βόλος εξυπηρετείται και μέσω Λαρίσης. Στα υλοποιούμενα προγράμματα περιλαμβάνεται, ως γνωστόν και η βελτίωση της γραμμής Βόλου - Λάρισας. Κατά δεύτερο λόγο η γραμμή Πλαιοφαρσάλου - Καλαμπάκας αποτελεί κι ένα πρώτο βήμα για τις συνδέσεις με Ηγουμενίτσα και Κοζάνη.

4.3. Με την ανακαίνιση της γραμμής Βόλου - Παλαιοφαρσάλου έχουμε όντως εξοικονόμηση 1 ώρας σε σχέση όμως με την υφιστάμενη μετρική γραμμή (45 λεπτά έναντι 1 ώρας και 45 λεπτά). Αυτή η εξοικομόμηση χρόνου δεν αφορά τη σύνδεση με την Αθήνα (INTERCITY), όπου η διαδρομή Βόλου - Λάρισας - Παλαιοφαρσάλου καλύπτεται σε 1 ώρα και 10 λεπτά.

4.4. Εξαιτίας της ανεπάρκειας των σχετικών κονδυλίων όπως αναφέρουμε παραπάνω (παρ. 3.1) στα υλοποιούμενα προγράμματα (1994-2000) δεν περιλαμβάνεται η κατασκευή νέας διπλής γραμμής Λειανοκλαδίου - Δομοκού με την οποία θε είχαμε εξοικονόμηση 1 ώρας.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

2. Στην με αριθμό 235/29-10-1996 ερώτηση δόθηκε με το υπ'αριθμ. 1126/19-11-1996 έγγραφο απ'τον Υπουργό Παιδείας η ακόλουθη απάντηση:

"Aπαντώντας στην ερώτηση με αριθμό 235/29-10-1996 σχετικά με την σίτιση των φοιτητών της Θεσσαλονίκης, που κατέθεσαν οι Βουλευτές κ.κ. Στ. Παναγιώτου και Αχ. Κανταρτζής, σας γνωρίζουμε τα ακόλουθα: 

'Οπως μας πληροφόρησε ο Πρύτανης του Αριστοτελείου Παν/μίου Θεσ/νίκης και Πρόεδρος του Δ.Σ. της Παν/μιακής Φοιτητικής Λέσχης, η Φοιτητική Λέσχη του Α.Π.Θ. λειτουργεί σε 5ήμερη βάση και σιτίζει σήμερα 4.500 φοιτητές περίπου παρέχοντας σ'αυτούς καθημερινώς γεύμα και δείπνο.

Για τα Σαββατοκύριακα, που δε λειτουργεί η Λέσχη λόγω ελλείψεως προσωπικού, μέχρι και το Παν/κό έτος 1995-1996 στους φοιτητές κατεβάλετο το αντίτιμο του ημερήσιου σιτηρεσίου που σήμερα ανέρχεται στις 450 δρχ.

Επειδή όμως οι φοιτητε'ς τόσο με τα Συνδικαλιστικά τους όργανα, όσο και μεμονωμένα ζητούσαν να λειτουργήσει η Λέσχη όλη την εβδομάδα, το Δ.Σ. της Λέσχης έκρινε ότι το αίτημά τους είναι σωστό και προσπάθησε να βρει τρόπο να το ικανοποιήσει.

Επειδή όπως προαναφέραμε η παρασκευή φαγητού δεν είναι δυνατή, το Δ.Σ. ζήτησε από τους σιτιζόμενους φοιτητές κατά το μήνα Ιούνιο να απαντήσουν σε ερωτηματολόγιο, για το τι ακριβώς επιθυμούσαν. Επί συνόλου 6.000 σιτιζομένων φοιτητών, απάντησαν 1905, το μεγαλύτερ δε ποσοστό αυτών (153,012%), απάντησαν καταφατικά στο ερώτημα που αφορούσε την ξηρά τροφή. Κατόπιν τούτου, το Δ.Σ. στον ετήσιο μειοδοτικό διαγωνισμό των τροφίμων που έκανε η Φοιτητική Λέσχη συμπεριέλαβε και πέντε (5) πακέτα ξηρά τροφή για τα οποία δόθηκαν τιμές που κυμαίνονται από 1.650 δρχ. έως 1710 δρχ. και κατακυρώθηκαν στο μειοδότη. Τα πακέτα αυτά χορηγούνται στους δικαιούχους σιτίσεως γιατί και τα χρήματα για τα Σαββατοκύριακα δίνονταν μόνο σ'αυτούς.

Αναφορικά με την υγιεινή κατάσταση των προσφερομένων τροφίμων στην Παν/μιακή Φοιτητική Λέσχη Θεσ/νίκης συμπεριλαμβανομένων και των πακέτων ξηράς τροφής, σας γνωρίζουμε ότι όλα τα παραλαμβανόμενα τρόφιμα ελέγχονται από ομάδα ειδικών επιστημόνων υπαλλήλων της Παν/μιακής Φοιτητικής Λέσχης (δύο Κτηνίατροι Υγιειονολόγοι τροφίμων, ένας Χημικός, ένας Γεωπόνος με εργαστηριακή υποστήριξη από το εργαστήριο τροφίμων της Παν/μιακής Φοιτητικής Λέσχης) καθημερινά από το σημείο παραλαβής αυτών μέχρι την κατανάλωσή τους από τους φοιτητές.

Επίσης σας πληροφορούμε ότι τα παραπάνω τρόφιμα προέρχονται από την Ελληνική αγορά όπου αυτά ελέγχονται από τις κατά τόπους κρατικές υπηρεσίες ελέγχου τροφίμων.

Η Παν/μιακή Φοιτητική Λέσχη Θεσ/νίκης δεν έχει αναθέσει σε ιδιώτη τη σίτιση των φοιτητών, και ούτε σκέπτεται να την αναθέσει και στο μέλλον.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

 

3. Στην με αριθμό 255/29-10-96 ερώτηση δόθηκε με το υπ' αριθμ. 17/21-11-96 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης, 255/29-10-96 σχετικά με το θέμα χρηματοδότησης της ολοκλήρωσης του αθλητικού κέντρου του Δήμου Αιγινίου του Ν. Πιερίας σας γνωρίζουμε τα εξής:

Θα πρέπει να υποβληθεί έγγραφο αίτημα από τον ανωτέρω Δήμο στη Γ.Γ.Α. συνοδευόμενα απαραιτήτως από προϋπολογισμούς και τεχνικές περιγραφές των προτεινομένων εργασιών συντήρησης των υπαρχόντων εγκαταστάσεων προκειμένου ακολούθως να εξετάσουμε την δυνατότητα χρηματοδότησης κατά φάσεις.

Σχετικά με την κατασκευή Κλειστού Γυμνασίου και Κολυμβητηρίου ώστε το αθλητικό αυτό κέντρο να ολοκληρωθεί, θα πρέπει να προταθούν συγκεκριμένοι χώροι, επαρκείς και κατάλληλοι για τα δύο αυτά έργα να γίνει συνεννόηση αρχική με τις Τεχνικές Υπηρεσίες της Γ.Γ.Α για τον κατάλληλο τύπο του Κλειστού Γυμναστηρίου, ώστε στην συνέχεια με βάση τους προϋπολογισμούς, να μπορέσει η Γ.Γ.Α. να εντάξει τα δύο αυτά έργα σε πρόγραμμα νέων αθλητικών έργων στο άμεσο μέλλον και εφ' όσον βέβαια οι οικονομικές δυνατότητες το επιτρέψουν.

'Αλλωστε έχει προγραμματιστεί επιτόπια επίσκεψή μας και θα ληφθούν επιτόπου αποφάσεις για όλα όσα η ερώτηση θίγει.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

4. Στην με αριθμό 259/29-10-96 ερώτηση δόθηκε με το υπ' αριθμ. 1130/21-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 259/29.10.96 σχετικά με τη χρηματοδότηση του ΤΕΛ Αιγινίου, που κατέθεσε ο Βουλευτής κ. Ευαγ. Πολύζος σας γνωρίζουμε τα ακόλουθα:

Η αρμοδιότητα για τις κατασκευές και επισκευές των σχολικών κτιρίων εκτός Αττικής ανήκει στις οικείες Νομαρχιακές Αυτοδιοικήσεις.

Ειδικότερα το Νομαρχιακό Συμβούλιο κάθε Νομού αξιολογεί τις ανάγκες σχολικής στέγης που υπάρχουν και εντάσσει στα Νομαρχιακά Προγράμματα τις πιο επείγουσες χωρίς την παρέμβαση του Υπουργείου Παιδείας.

Το ΥΠ.Ε.Π.Θ. επιχορηγεί κατ' έτος τις Νομαρχιακές Αυτοδιοικήσεις από το Εθνικό Π.Δ.Ε. και το ΤΑΣΕ για κατασκευές και επισκευές διδακτηρίων στον Νομό.

Το ΥΠ.Ε.Π.Θ. θα έχει επιχορηγήσει τη Νομαρχιακή Αυτοδιοίκηση Πιερίας από το Π.Δ.Ε. το 1996 με τα εξής ποσά:

Για κατασκευές 160.000.000δρχ.

Για επισκευές 95.000.000δρχ.

Επίσης η Νομαρχιακή Αυτοδιοίκηση Πιερίας θα επιχορηγηθεί από την 4η Δόση του Δανείου ΤΑΣΕ με το ποσό των 35.000.000 δρχ. για κατασκευές και επισκευές σχολικών κτιρίων.

Ειδικότερα για το ΤΕΛ Αιγινίου, όπως μας πληροφόρησε ο Νομάρχης Πιερίας, δύο από τις βασικές προϋποθέσεις για την οριστική ένταξη του έργου "ΤΕΛ Αιγινίου" στο Υποπρόγραμμα 7 "ολοκλήρωση ημιτελών έργων του 1ου ΚΠΣ ΟΥΡΕΣ του ΠΕΠ 94-99 ήταν:

1. Η απαιτούμενη δαπάνη που αφορούσε το κόστος του υπολειπόμενου φυσικού αντικειμένου μετά την 31.12.93 ώστε να επιτευχθεί η ελάχιστη λειτουργική αυτοτέλεια του έργου να είναι μικρότερη του 50% του συνολικού προϋπολογισμού.

Στο συγκεκριμένο όμως έργο το υπολειπόμενο κόστος του φυσικού αντικειμένου ήταν για την αποπεράτωση των κτιρίων I, III, IV και II σύμφωνα με τους ενδεικτικούς προϋπολογισμούς δαπάνη της τάξεως των 400 εκατ. δρχ. ενώ η δαπάνη των εργολαβικών που έκλεισαν μέχρι 31-12-93 ανήλθε στο ύψος των 210 εκατ. δρχ.

Δηλαδή του υπολειπόμενο κόστος για την ολοκλήρωση της ελάχιστης λειτουργικής αυτοτέλειας του έργου είναι περίπου στο 65%.


Εάν θα έπρεπε να κατασκευαστούν το ισόγειο και το κτίριο όπως προέβλεπε η αρχική μελέτη, η τελική δαπάνη θα φθάσει στο ποσό των 1.100 εκ. δρχ. ήτοι το υπολοιπόμενο για κατασκευή κόστος πλέον του 80% του συνολικού προϋπολογισμού.

2. Ο προβλεπόμενος χρόνος περαίωσης, για φυσικό αντικείμενο και πληρωμές δεν μπορούσε να είναι σε καμμία περίπτωση πέραν της 30-6-95.

Στα χρονικά αυτά περιθώρια όμως δεν μπορούσε να ανταποκριθεί καμμιά εργολαβική Σύμβαση.

Λαμβάνοντας υπόψη τους δύο αυτούς καθοριστικούς παράγοντες που δεν επιδεχόταν καμμιά διαπραγμάτευση, η Νομαρχία Πιερίας με έγγραφό της που αφορούσε την αποστολή Τεχνικών Δελτίων για έργα που θα χρηματοδοτούνταν από 

το Υποπρόγραμμα 7 του ΠΕΠ 94-99 δεν συμπεριέλαβε το έργο του ΤΕΛ Αιγινίου.

Ο Υφυπουργός

ΙΩΑΝ. ΑΝΘΟΠΟΥΛΟΣ"

5. Στην με αριθμό 276/30-10-96 ερώτηση δόθηκε με το υπ' αριθμ. 1146/21-11-96 έγγραφο από τον Παιδείας η ακόλουθη απάντηση:

"Απαντώντας στην ερώτηση με αριθμό 276/30-10-1996 κατέθεσαν οι Βουλευτές κ.κ. Μ. Κωστόπουλος και Ορ. Κολοζώφ, σας γνωρίζουμε τα ακόλουθα:

'Οπως μας πληροφόρησε ο προϊστάμενος του 3ου Γραφείου της Γ' Δ/νσης Πρωτοβάθμιας Εκπ/σης Αθηνών, σχετικά με την ομαλή λειτουργία των δημοτικών σχολείων του Δήμου Περιστερίου, οι σχολικές μονάδες και τα τμήματά τους στον ως άνω Δήμο έχουν ως εξής:
 

Αριθμός σχολικών μονάδων ΑΡΙΘΜΟΣ ΤΜΗΜΑΤΩΝ ΚΑΤΑ ΤΑΞΗ
 Ειδικές τάξεις Τάξεις Υποδοχής Τμήματα Π.Δ.Α.Μ.Ε.Γ. 
45
 Α’
 Β’
 Γ’
 Δ’
 Ε’
 ΣΤ’
 17
 5
 6
 
72
 72
 78
 79
 77
 80
 
              Σύνολο τμημάτων 486
 

Ο αριθμός των δασκάλων που διδάσκουν στις παραπάνω σχολικές μονάδες είναι:

Μόνιμοι: 472, Αναπληρωτές: 47, Σύνολο: 519

Από τους 519 διδάσκοντες, οι 33 είναι πρόσθετοι εκπ/κοί που έχουν τοποθετηθεί σε 10/θέσια και πάνω σχολεία.

Σύμφωνα με τα παραπάνω δεν υπάρχουν λειτουργικά κενά δασκάλων στα σχολεία του συγκεκριμένου Δήμου.

Επίσης δεν λειτουργούν πληθωρικά τμήματα άνω των 30 μαθητών πλην ενός με 31 μαθητές που λειτουργεί σε πρωϊνό σχολείο και δεν έχει διχοτομηθεί λόγω ελλείψεως αίθουσας.

Τέλος από τα 45 δημοτικά σχολεία του Δήμου Περιστερίου τα 39 λειτουργούν πρωϊνά.

2. 'Οσον αφορά τα σχολεία της Δευτεροβάθμιας εκπ/σης, όπως μας πληροφόρησε ο Προϊστάμενος της Γ'Δ/νσης Δευτεροβάθμιας Εκπ/σης Αθηνών, έχουν καληφθεί σχεδόν όλα τα κενά και ολοκληρώνεται η διαδικασία διορισμού ωρομισθίων έτσι ώστε να εξασφαλισθεί η εύρυθμη λειτουργία των Σχολείων του Δήμου Περιστερίου.

3. Στο σχέδιο του προϋπολογισμού έτους 1997 του ΥΠ.Ε.Π.Θ. έχουν περιληφθεί πιστώσεις επαρκείς για κάλυψη όλων των τρεχουσών αναγκών της εκπαίδευσης (διδακτικών και λειτουργικών) και ακόμα για προώθηση νέων πρωτοβουλιών και ρυθμίσεων με στόχο τον εκσυγχρονισμό και την βελτίωση του εκπαιδευτικού συστήματος της χώρας.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

6. Στην με αριθμό 283/30-10-96 ερώτηση δόθηκε με το υπ' αριθμ. 2254/20-11-96 έγγραφο από τον Υπουργό Εθν. Οικονομίας η ακόλουθη απάντηση:

"Απαντώντας στην 283/30-10-96 ερώτηση του Βουλευτή κ. Βεζδρεβάνη σχετικά με το αντικείμενο του θέματος που αναφέρεται στην Εγνατία Οδό σας γνωρίζουμε τα εξής:

1. Η κατασκευή της Εγνατίας Οδού αποτελεί βασική επιλογή της κυβέρνησης στον προγραμματισμό της περιόδου 1994-99. Η συγκεκριμένη επιλογή έτυχε και της ανάλογης ανταπόκρισης της στήριξης απ' τους ετέρου μας στην Ευρωπαϊκή Κοινότητα όπου αναγνωρίσθηκε η μεγάλη αναπτυξιακή της σημασία για τη χώρα μας με τη ένταξη του όλου άξονα σε διάφορα προγράμματα. Παράλληλα η ένταξη διάφορων καθέτων στην Εγνατία αυτοκινητοδρόμων καθώς και η διασύνδεσή της με το Νέο Λιμάνι Ηγουμενίτσας (έργο Ταμείου Συνοχής) συμπληρώνουν και προάγουν τον σημαντικό της ρόλο για τη 'Ηπειρο, τη Μακεδονία - Θράκη, τη χώρα μας συνολικά.

2. Η χρηματοδότηση της Εγνατίας στηρίζεται στους πόρους τριών κυρίως προγραμμάτων ως εξής:

α) Το Επιχειρησιακό Πρόγραμμα "Προσβάσεις και Οδικοί 'Αξονες" του β' ΚΠΣ (1994-99) διάφορα τμήματα συνολικού προϋπ/μού 825.663.000 ECU.

β) Στο Πρόγραμμα Μεταφορών Ταμείου Συνοχής (1993-98) ενταγμένα τμήματα προϋπ/σμού 89.842.000 ECU καθώς και κάθετοι αυτοκ/δρομοι (Θεσ/νίκη - Σέρρες - Προμαχώνες και Καρδιά - Καλλικράτεια) Προϋπολογισμού 41.300.000 ECU.

γ) Στο πρόγραμμα INTERREG ΙΙ (1995-96) ενταγμένα τμήματα τεσσάρων κάθετων οδικών τμημάτων (Κακκαβιά-Κρυσταλοπηγή προς Αλβανία και Αλεξανδρούπολη - Ορμένιο προς Βουλγαρία) προϋπολογισμού 102.000.000 ECU.

3. Σε όλο της το μήκος η Εγνατία (από Ηγουμενίτσα-Γέφυρα Κήπων) καταλαμβάνει 681 χλμ. κατανεμημένα σε 68 εργολαβικά τμήματα εκ των οποίων 8 τελούν υπό δημοπράτηση 19 υπό κατασκευή, 35 σε φάση - μελέτης - αναμονής και 7 είναι περατωμένα.

Αναλυτικά και για τον Δυτικό τομέα του άξονα (Ηγουμενίτσα - Πεδινή- Περιστέρι - Παναγιά) έχουμε 5 εργολαβίες υπό κατασκευή, μήκους 32 χλμ. προϋπολογισμού δημοπράτησης 55,6 δισ. δρχ. και με προβλεπόμενες απορ/σεις μέχρι τέλους 1996 16,03 δισ. δρχ.

Παράλληλα υπάρχουν 4 εργολαβίες υπό δημοπράτηση μήκους 29,24 χλμ. προϋπολογισμού δημ/σης 50,62 δισ. δρχ.

4. Ολα τα ανωτέρω προγράμματα (του στοιχείου 2) βρίσκονται σε εξέλιξη και η απορροφητικότητα και καλή πορεία τους αποτελούν και προϋπόθεση για περαιτέρω βελτίωση της χρηματοδοτικής τους εικόνας στο μέλλον.

Ο Υφυπουργός

ΧΡ. ΠΑΧΤΑΣ"

7. Στην με αριθμό 287/30-10-96 ερώτηση δόθηκε με το υπ' αριθμ. 19/21-11-96 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της 287/30-10-96 ερώτησης που αναφέρεται στην ίδρυση σχολών προπονητών των διαφόρων αθλημάτων και συγκεκριμένα του ποδοσφαίρου σας γνωρίζουμε ότι, σύμφωνα με το άρθρο 37 του Ν75/75 αρμόδια αρχή για την ίδρυση και λειτουργία σχολών προπονητών ποδοσφαίρου είναι η Γενική Γραμματεία Αθλητισμού.

'Ηδη εκδόθηκε η υπ' αριθμ. 28241/31-10-96 απόφαση του Γενικού Γραμματέα Αθλητισμού, λαμβάνοντας υπόψη τις υπάρχουσες ανάγκες σε προπονητικό δυναμικό στο άθλημα του ποδοσφαίρου και το έγγραφο αίτημα της οικείας ομοσπονδίας και σύμφωνα με την οποία ιδρύεται σχολή προπονητών ποδοσφαίρου Γ' κατηγορίας με έδρα την Αθήνα και την Θεσ/νίκη.

Για πληρέστερη ενημέρωσή σας, σας επισυνάπτουμε την σχετική απόφαση.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

8. Στην με αριθμό 302/31-10-96 ερώτηση δόθηκε με το υπ' αριθμ. 2103/19-11-96 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 302/31-10-1996 που κατέθεσε στη Βουλή ο Βουλευτής κ. Παναγιώτης Ψωμιάδης, αναφορικά με τον τρόπο υπολογισμού των κατ'ελάχιστα απαιτουμένων ημερών εργασίας για τα ιδιωτικά οικοδομικά έργα και την τροποποίηση της Φ.21/2930/92 Υπουργικής απόφασης, σας γνωρίζουμε τα ακόλουθα:

'Οπως είναι φυσικό, ένα σύστημα που τίθεται σε εφαρμογή για πρώτη φορά, παρουσιάζει στην πρακτική εφαρμογή του ορισμένα προβλήματα, προερχόμενα κυρίως από το γεγονός ότι δεν έγιναν ειδικές προβλέψεις για όλες τις κατηγορίες κτισμάτων με ιδιαιτερότητες κατασκευής.

Τα προβλήματα αυτά, έχουν εντοπισθεί από τις Υπηρεσίες του Υπουργείου, του ΙΚΑ και από τους ενδιαφερόμενους και πολύ σύντομα θα επέλθουν οι αναγκαίες τροποποιήσεις στη σχετική Υπουργική Απόφαση, μετά και από τη σύμφωνη γνώμη του Διοικητικού Συμβουλίου του ΙΚΑ, την οποία και αναμένουμε.

Ο Υφυπουργός

ΝΙΚ. ΦΑΡΜΑΚΗΣ"

9. Στην με αριθμό 308/31.10.96 ερώτηση δόθηκε με το υπ' αριθμ. 1150/21.11.96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 308/31.10.96 που κατέθεσε ο Βουλευτής κ. Π.Τατούλης, σχετικά με τη λειτουργία του Γυμνασίου Αγίου Ανδρέα Κυνουρίας σας γνωρίζουμε τα ακόλουθα:

'Οπως μας πληροφόρησε η Δ/νση Β/θμιας Εκπ/σης Ν. Αρκαδίας το Γυμνάσιο Αγίου Ανδρέα δεν υπολειτουργούσε ποτέ.

Ξεκίνησε τη λειτουργία του με επτά (7) καθηγητές και όχι με τρεις (3) που αναφέρεται στην ερώτηση και τα μαθήματα της Μουσικής και της Πληροφορικής διδάσκονταν στις 30.10.96, αφού οι καθηγητές αυτοί ανέλαβαν υπηρεσία από τις 2-10 και 22-10 τ.ε αντίστοιχα.

Η συμπλήρωση του διδακτικού προσωπικού άρχισε από τις 27-9 και ολοκληρώθηκε σταδιακά στις 24-10.

Κενό φιλολόγου δεν υπήρξε ποτέ. Το μάθημα των Αγγλικών και Γαλλικών δεν διδάσκεται εξ αιτίας της αντικειμενικής δυσκολίας εξεύρεσης καθηγητών Ξένης Γλώσσας, λόγω εξάντλησης της επετηρίδας.

Από τη Δ/νση Δευ/θμιας Αρκαδίας γίνονται προσπάθειες για την κάλυψη αυτού του κενού.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

10. Στην με αριθμό 315/31.10.96 ερώτηση δόθηκε με το υπ' αριθμ. 1151/21.11.96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 315/31.10.96 που κατέθεσαν οι Βουλευτές κ. Μαρ. Μπόσκου και Σταυρ. Παναγιώτου, σας γνωρίζουμε τα ακόλουθα:

'Οπως μας πληροφόρησε ο Προϊστάμενος της Δ/νσης Εκπ/σης Ν. Κοζάνης, όλα τα Δημοτικά σχολεία του Νομού λειτούργησαν κανονικά με την έναρξη του διδακτικού έτους.

Ειδικότερα, στα πολυθέσια σχολεία από 10/θέσια και πάνω, όλοι οι εκπ/κοί ήταν στις θέσεις τους και τα κενά καλύφθηκαν αμέσως από τις 149 πιστώσεις που χορήγησε το Υπουργείο.

Επιπλέον σ'όλα τα Δημοτικά σχολεία από 4/θέσια και πάνω υπάρχουν εκπαιδευτικοί ειδικοτήτων (Αγγλικών-Γυμναστές) καθώς επίσης έξι καθηγητές μουσικής και έξι εκπαιδευτικοί για το μάθημα της Αισθητικής Αγωγής. Εκπ/κός έχει προσληφθεί για διδασκαλία σε τυφλό παιδί, ενώ επίσης λειτουργούν τμήματα ενισχυτικής διδασκαλίας και τμήματα υποδοχής.

Στο Νομό λειτουργούν 2 σχολεία ολοήμερα (Κοζάνη-Πτολεμαϊδα) καθώς και 1 Νηπιαγωγείο (Κοζάνη).

Η μεταφορά των μαθητών από μονοθέσια σε πολυδύναμες σχολικές μονάδες επιτυγχάνεται με τον καλύτερο τρόπο (ΚΤΕΛ-Τουριστικά-ΤΑΧΙ).

Κανένα πληθωρικό τμήμα δεν υπάρχει, αντίθετα λειτουργούν τμήματα με μικρό αριθμό μαθητών σε απομονωμένες γεωγραφικές περιοχές (π.χ. Λιβαδερό - 6 δάσκαλοι για 70 μαθητές).

Στη Διεύθυνση Δευτεροβάθμιας Εκπαίδευσης Κοζάνης διορίσθηκαν το τρέχον έτος 79 μόνιμοι εκπαιδευτικοί ενώ χορηγήθηκαν μέχρι σήμερα στην εν λόγω Διεύθυνση 276 πιστώσεις για την πρόσληψη προσωρινών αναπληρωτών.

Σήμερα δεν υπάρχει κανένα κενό στα σχολεία του Ν. Κοζάνης, διότοι έχουν καλυφθεί από αναπληρωτές και ωρομίσθιους (276 αναπληρωτές και 70 ωρομίσθιοι).

Τέλος σας γνωρίζουμε ότι επειδή το Πρόγραμμα Δημ. Επενδύσεων έχει αποκεντωθεί το θέμα των κατασκευών - οικοπέδων και επισκευών διδακτηρίων Α/μιας και Β/θμιας Εκπ/σης ανάγεται στην αποκλειστική αρμοδιότητα της Ν.Α. Κοζάνης. Η Ν. Α. Κοζάνη έχει καταρτίσει και εκτελεί ένα ευρύ πρόγραμμα ενίσχυσης της υλικοτεχνικής υποδομής της σχολικής στέγης και έχει ήδη επιχορηγηθεί από το Π.Δ.Ε. του ΥΠΕΠΘ με τα εξής ποσά για το 1996.

Από τη ΣΑΕ 041/4 Για οικόπεδα και κατασκευές με 

335.000.000 δρχ.

Για επισκευές με 150.000.000 δρχ.

Από τη ΣΑΕ 047/5 με 50.000.000 δρχ. για αποκατάσταση των ζημιών από τους σεισμούς του 1995 στα διδακτήρια.

Από τη ΣΑΕ 047(μέσω του Ο.Σ.Κ.)Για κατασκευές με 

118.500.000 δρχ.

και για οικόπεδα με170.000.000 δρχ.

Από το δάνειο ΤΑΣΕ θα επιχορηγηθεί με το ποσό των 

10.000.000 δρχ.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

11. Στην με αριθμό 341/1..1.96 ερώτηση δόθηκε με το υπ' αριθμ. 1153/21.11.96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμ.341/1..196 που κατέθεσαν οι Βουλευτές κ. Μαρ. Δαμανάκη και Πετρ. Κουναλάκης σχετικά με την απόκτηση από τον Ο.Σ.Κ. χώρου διαδημοτικού Σχολείου Αθλητισμού στο Δήμο Μεταμόρφωσης σας πληροφορούμε τα ακόλουθα:

'Οπως μας πληροφόρησε ο Οργανισμός Σχολικών Κτιρίων (Ο.Σ.Κ.) για την απόκτηση του χώρου πρέπει να συντρέχουν οι νόμιμες προϋποθέσεις (κύρια ο σκοπός απόκτησης).

Εφ' όσον συντρέχουν οι νόμιμες προϋποθέσεις τότε είναι απαραίτητο θετικό πρακτικό της κατά νόμο αρμόδιας επιτροπής που κρίνει την καταλληλότητα και αναγκαιότητα του χώρου.

Είναι συνεπώς φυσικό πως το Δ.Σ. του Ο.Σ.Κ. θα επιληφθεί του θέματος εάν πληρούνται οι προηγούμενες προϋποθέσεις, σημειώνοντας ότι το σχετικό έγγραφο του Δήμου Μεταμόρφωσης στο Ο.Σ.Κ. (αριθμός εγγράφου 8982) στάλθηκε στις 31.10.96.

Ο Υφυπουργός

ΙΩΑΝ.ΑΝΘΟΠΟΥΛΟΣ"

12. Στην με αριθμό 345/1.11.96 ερώτηση δόθηκε με το υπ' αριθμ. 3891/20.11.96 έγγραφο από τον Υπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση των Βουλευτών κ.κ. Κων/νου Καραμηνά, κ. Αθ.Χειμάρα και κ. Νικ. Γκελεστάθη και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

Η Ολυμπιακή Αεροπορία (Ο.Α.) ακολουθεί ειδικές διαδικασίες προτεραιότητας φόρτωσης στα αεροσκάφη, με βάση το Εγχειρίδιο Πτητικής Εκμετάλλευσης και το διαχωρισμό των εμπορευμάτων σε κατηγορίες απόλυτης προτεραιότητας (αίμα, ανθρώπινα όργανα, διπλωματική αλληλογραφία, ταχυδρομείο), ειδικής προτεραιότητας (ιατρικός εξοπλισμός, φάρμακα, ημερήσιος τύπος κ.λπ.) και τέλος γενικής προτεραιότητας και γενικού φορτίου.

Επίσης πρέπει να αναφερθεί ότι η παράμετρος των καιρικών συνθηκών, πολλές επηρεάζει δυσμενώς τη δυνατότητα φόρτωσης του α/φους, αφού μειώνονται τα όρια βάρους που μπορούν να μεταφερθούν σε συγκεκριμένες πτήσεις, με αποτέλεσμα να τίθεται δίλημμα μεταφοράς ή επιβατών ή φορτίου.

Η Ο.Α. με πλήρη συναίσθηση του κοινωνικού της ρόλου καταβάλλει κάθε δυνατή προσπάθεια ώστε ο ημερήσιος Τύπος να φθάνει εγκαίρως στον προορισμό του.

Ο Υπουργός

ΧΑΡ.ΚΑΣΤΑΝΙΔΗΣ"

13. Στην με αριθμό 348/1.11.96 ερώτηση δόθηκε με το υπ' αριθμ. 5914/20.11.96. έγγραφο από τον Υφυπουργό Εθν.Οικονομίας η ακόλουθη απάντηση:

"Σε απάντηση της ερώτησης 348/1.11.96 που κατατέθηκε στη Βουλή από το Βουλευτή κ. Ιωάννη Λαμπρόπουλο, σας γνωρίζουμε τα εξής:

Βασική αρμοδιότητα του ΥΠΕΘΟ είναι η κατανομή των ετήσιων πιστώσεων του Προϋπολογισμού Δημοσίων Επενδύσεων, μετά τη ψήφιση του από τη Βουλή των Ελλήνων, στους αρμόδιους φορείς (Υπουργεί, Νομαρχιακές Αυτοδιοικήσεις κ.λπ.) και η έγκριση από τον Υπουργό Εθνικής Οικονομίας της ένταξης των έργων με τα οικονομικά τους στοιχεία στο Πρόγραμμα Δημοσίων Επενδύσεων ύστερα από πρόταση των παραπάνω φορέων.

Το Νομαρχιακό Πρόγραμμα Δημοσίων Επενδύσεων (ΣΑΝΑ 1) καταρτίζεται από τη Νομαρχιακή Αυτοδιοίκηση και εγκρίνεται από το Νομαρχιακό Συμβούλιο με την ισχύουσα νομοθεσία (Ν. 2218/94, 2240/94 κ.λπ.), η δε αξιολόγηση και ιεράρχηση και των αναγκών και ο προγραμματισμός των συγκεκριμένων έργων αντιμετωπίζεται από τα παραπάνω όργανα στα πλαίσια των συνολικών πιστώσεων που έχουν καθορισθεί αρχικά για κάθε Ν.Α. και των οδηγιών που περιλαμβάνονται στη σχετική εγκύκλιο κατάρτισης του ετησίου Προγράμματος Δημοσίων Επενδύσεων του Υπουργείου μας χωρίς άλλη παρέμβαση το ΥΠΕΘΟ.

Σε εξαιρετικές περιπτώσεις και μετά από πρόταση Νομαρχιακών Αυτοδιοικήσεων και ΟΤΑ εγκρίνεται με σχετική Υπουργική Απόφαση η αύξηση των αρχικών πιστώσεων (ΣΑΝΑ) εις βάρος του αποθεματικού του Π.Δ.Ε. για την αντιμετώπιση εκτάκτων αναγκών και την κάλυψη υποχρεώσεων για τη συνέχιση και ολοκλήρωση έργων.

Η απόφαση έγκρισης αύξησης ορίου πληρωμών (ΣΑΝΑ) δεν συνεπάγεται σε καμμία περίπτωση την απ' ευθείας χρηματοδότηση των ΟΤΑ, δεδομένου ότι απαιτείται προηγουμένως η έγκριση τροποποίησης του Νομαρχιακού Προγράμματος (ΣΑΝΑ) και η αποδοχή των πρόσθετων κονδυλίων που εγκρίθηκαν με τη σχετική απόφαση.

Ο Υφυπουργός

ΧΡΗΣΤΟΣ ΠΑΧΤΑΣ"

14. Στην με αριθμό 359/1-11-96 ερώτηση δόθηκε με το υπ' αριθμ. 2101/19-11-96 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 359/1-11-96 της Κοινοβουλευτικής Ομάδας του Κ.Κ.Ε. που κατατέθηκε στη Βουλή από τους Βουλευτές κ.κ. Σταύρο Παναγιώτου και Βαγγέλη Μπούτα, αναφορικά με ρύθμιση χρεών της 'Ενωσης Αγροτικών Συνεταιρισμών Βισαλτίας, από ασφαλιστικές εισφορές προς το ΙΚΑ και το Ταμείο Σύνταξης και Επικουρικής Ασφάλισης Προσωπικού Γεωργικών Συνεταιρικών Οργανώσεων (ΤΑΥΣΟ), σας γνωρίζουμε τα εξής:

Η κοινωνική ασφάλιση, θέλοντας να συμβάλλει στην προσπάθεια που καταβάλλουν πολλές επιχειρήσεις για αντιμετώπιση της δυσμενούς οικονομικής τους κατάστασης, θέσπισε τη διάταξη του άρθρου 18 του ν. 2434/1996, με την οποία έδωσε τη δυνατότητα σε όλες τις επιχειρήσεις που είχαν χρέη από εισφορές προς τους ασφαλιστικούς οργανισμούς, να ρυθμίσουν τις οφειλές τους με ιδιαίτερα ευνοϊκές προϋποθέσεις.

Με την παραπάνω ρύθμιση, η οποία σημειωτέον ήταν η επιτρεπόμενη δυνατή, στα πλαίσια των οικονομικών δυνατοτήτων των ασφαλιστικών οργανισμών, δόθηκε για πρώτη φορά εναλλακτικά η δυνατότητα στους οφειλέτες είτε της εφάπαξ εξόφλησης του οφειλόμενου ποσού, με έκπτωση 60% επί των προσθέτων τελών ή της καταβολής των οφειλόμενων εισφορών σε 12 ή 24 μηνιαίες δόσεις, με αντίστοιχη έκπτωση 40% και 25% στα πρόσθετα τέλη ή τέλος η δυνατότητα καταβολής των χρεών σε 36 ισόποσες μηνιαίες δόσεις, χωρίς έκπτωση.

Μεταξύ των επιχειρήσεων που έχουν ήδη υπαχθεί στην προαναφερόμενη διάταξη, είναι και η 'Ενωση Αγροτικών Συνεταιρισμών (ΕΑΣ) Βισαλτίας, η οποία σε ότι αφορά το ΙΚΑ, έχει ρυθμίσει τις κεφαλαιοποιημένες οφειλές της, ύψους 300 εκατομμυρίων δρχ., (συμπεριλαμβανομένων και των προσθέτων τελών), σε 36 μηνιαίες δόσεις και έχει καταβάλλει μέχρι σήμερα τις τρέχουσες εισφορές της καθώς και την προβλεπόμενη προκαταβολή.

Επίσης, με την προαναφερόμενη διάταξη, η εν λόγω επιχείρηση έχει ρυθμίσει τις οφειλές της προς το ΤΑΥΣΟ, ύψους 64.522.324 δρχ. (συμπεριλαμβανομένων και των προσθέτων τελών), σε 36 μηνιαίες δόσεις. 1. Εξάλλου με την 19/28-5-1996 απόφαση του Δ.Σ. του παραπάνω ταμείου, η επιχείρηση έχει ρυθμίσει οφειλές της ύψους 118.573.766 δρχ. (συμπεριλαμβανομένων και των προσθέτων τελών) σε 36 μηνιαίες δόσεις. 2. Σύμφωνα με τις διατάξεις της παρ. 8 του άρθρου 18 του καταστατικού του ΤΑΥΣΟ και έχει ήδη καταβάλλει την προκαταβολή και την πρώτη δόση.

Ικανοποίηση του αιτήματος της 'Ενωσης Αγροτικών Συνεταιρισμών Βισαλτίας, για ολοκληρωτική απαλλαγή των χρεών της από τα προβλεπόμενα πρόσθετα τέλη δεν είναι δυνατό να γίνει, δεδομένου ότι οι κατ'εξαίρεση ρυθμίσεις για μεμονωμένες περιπτώσεις θα αποτελέσουν την αρχή για υποβολή παρομοίων αιτημάτων και από άλλες κατηγορίες επιχειρήσεων που ανήκουν στην ίδια κατηγορία.

Απαλλαγή από το σύνολο των προσθέτων τελών θεσπίστηκε μόνο για τις οφειλές των Ο.Τ.Α. προς το ΙΚΑ και ΤΥΔΚΥ, με αντίστοιχη όμως εξασφάλιση από τους Δήμους και τις Κοινότητες των πόρων των ασφαλιστικών οργανισμών, καθότι, με συγκεκριμένη διάταξη νόμου, προβλέπεται στο εξής η παρακράτηση και απόδοση των οφειλών των Ο.Τ.Α. προς τους ασφαλιστικούς οργανισμούς, από το Ταμείο Παρακαταθηκών και Δανείων, με την εκάστοτε καταβολή από τους Κεντρικούς Αυτοτελείς Πόρους (Κ.Α.Π.) που κάθε μήνα χορηγεί το Υπουργείο Εσωτερικών και έτσι να αποφεύγεται πλέον η καθυστέρηση στην καταβολή των τρεχουσών ασφαλιστικών εισφορών.

Πάντως, κατανοούμε τον χαρακτήρα και τον κοινωνικό ρόλο της 'Ενωσης Αγροτικών Συνεταιρισμών Βισαλτίας, πιστεύουμε όμως ότι οι υπάρχουσες ρυθμίσεις, στις οποίες έχουν ήδη υπαχθεί οι ενδιαφερόμενοι, θα βοηθήσουν σημαντικά όσες επιχειρήσεις αντιμετωπίζουν οικονομικά προβλήματα και θα ενισχύσουν τις προσπάθειες ανασυγκρότησης ή βελτίωσης της λειτουργίας τους.

Ο Υφυπουργός

ΝΙΚ. ΦΑΡΜΑΚΗΣ"

15. Στην με αριθμό 360/1-11-96 ερώτηση δόθηκε με το υπ' αριθμ. 1706/19-11-96 έγγραφο από τον Υφυπουργό Εργασίας η ακόλουθη απάντηση:

"Σε απάντηση της υπ' αριθμ. 360/1.11.1996 ερώτησης που κατέθεσαν στην Βουλή οι Βουλευτές κ.κ. Μήτσος Κωστόπουλος και Λέων Αυδής και αφορά το παραπάνω θέμα, σας γνωρίζουμε τα εξής:

α) Για την συντόμευση του ελέγχου και της επεξεργασίας των αιτήσεων των ασφαλισμένων του πρώην ΤΑΤ, που δεν θα μπορούσε να ξεκινήσει πριν τη λήξη της προβλεπόμενης από το άρθρο 4 του ν. 2079/1992 προθεσμίας υποβολής των σχετικών αιτήσεων (27.8.1994), έχει συγκροτηθεί και λειτουργεί στο ΙΚΑ ομάδα εργασίας.

β) Επειδή όμως οι εργασίες της Ομάδας αυτής είχαν διακοπεί λόγω νομικού κωλύμματος, σημειώθηκε καθυστέρηση στην περάτωση του ελέγχου αυτού. 'Ηδη με την Γ12/619/22.8.1996 δόθηκε παράταση λειτουργίας της ομάδας αυτής μέχρι 31.12.1996 και η Ομάδα επαναλειτούργησε.

γ) Πάντως το όλο θέμα αντιμετωπίζεται από το Υπουργείο μας με θετική διάταξη η οποία θα συμπεριληφθεί σε σχετικό νομοσχέδιο ώστε σε περίπτωση καθυστέρησης διανομής των αποθεματικών του κλάδου, τα ποσά αυτά να αυξάνονται με τον τόκο ταμιευτηρίου της Ε.Τ.Ε..

Ο Υφυπουργός

ΝΙΚΟΣ ΦΑΡΜΑΚΗΣ"

16. Στην με αριθμό 361/1-11-96 ερώτηση δόθηκε με το υπ' αριθμ. 1157/19-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 361/1-11-96 των Βουλευτών κ. Αχιλ. Κανταρτζή, Βαγγ. Μπούτα και Νικ. Γκατζή σας γνωρίζουμε τα ακόλουθα:

1. - Για τις δαπάνες μεταφοράς μαθητών του Νομού Λάρισας για το πρώτο εξάμηνο του 1996 χορηγήθηκαν πιστώσεις ύψους 164.111.000 δρχ., και για το δίμηνο Σεπτεμβρίου - Οκτωβρίου 1996 το ποσό των 52.000.000 δρχ..

'Ηδη με την αριθμ. ΙΒ/7256/30-8-1996 απόφαση μεταφέρθηκαν στην περιφερειακή διοίκηση Λάρισας πιστώσεις 35.000.000 δρχ. προκειμένου να διατεθούν - επιχορηγηθούν στη Νομαρχιακή Αυτοδιοίκηση Λάρισας για την πληρωμή των οφειλόμενων δαπανών μεταφοράς μαθητών, μέχρι 30/6/1996.

2. - Τέλος με το αριθμ. ΙΒ/8874/7-10-1996 έγγραφο το ΥΠΕΠΘ ζητά από το Υπουργείο Οικονομικών, Γ.Λ.Κ., πιστώσεις ύψους δρχ. 3.615.000.000 αφενός μεν για την κάλυψη των ανεξοφλήτων δαπανών μεταφοράς μαθητών μέχρι 30/6/1996 αφετέρου για την κάλυψη των δαπανών μεταφοράς μαθητών για το δίμηνο Νοεμβρίου - Δεκεμβρίου 1996 και αναμένουμε τη χορήγηση των πιστώσεων αυτών.

Μόλις μας χορηγηθούν οι αιτηθείσες ως άνω πιστώσεις θα φρονίσουμε να χορηγήσουμε στο Νομό Λάρισας πιστώσεις για τις ανεξόφλητες δαπάνες μεταφοράς μαθητών με βάση το ύψος των πιστώσεων που θα μας χορηγηθούν.-

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

17. Στην με αριθμό 365/1-11-96 ερώτηση δόθηκε με το υπ' αριθμ. 1158/21-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 365/1-11-1996, σχετικά με την κάλυψη κενών θέσεων διδακτικού προσωπικού στο Γυμνάσιο Βραγκιανών Καρδίτσας, που κατέθεσε ο Βουλευτής κ. Δ. Σιούφας, σας γνωρίζουμε τα ακόλουθα:

'Οπως μας πληροφόρησε ο Προϊστάμενος Δ/θμιας Εκπ/σης Καρδίτσας το Γυμνάσιο Βραγκιανών επί σειρά ετών λειτουργεί με υπερβολικά μικρό αριθμό μαθητών κατά τάξη και με μικρό αριθμό καθηγητών.

Η Δ/νση Εκπ/σης Καρδίτσας εισηγήθηκε την αναστολή της λειτουργίας του το σχολ. έτος 1995 -96.

Η παραπάνω αναστολή ακυρώθηκε με την υπ' αριθμ. Δ4/644/27-9-95 Υπουργική Απόφαση, και το Σχολείο λειτούργησε. Για το τρέχον σχολικό έτος η Δ/νση Δ.Ε. επανήλθε με νέα πρόταση αναστολής της λειτουργίας του, η οποία δεν έγινε αποδεκτή από τη Νομαρχιακή Αυτοδιοίκηση και το Σχολείο λειτουργεί με την παρακάτω δύναμη παρακολουθούντων μαθητών, Α' τάξη: (3), Β' τάξη: (5), Γ' τάξη (4). Σύνολο μαθητών (12).

Ο μικρός αριθμός μαθητών και Τμημάτων οδηγεί στο να έχουμε μικρά ωράρια διδασκαλίας κατά ειδικότητα (π.χ. Θρησκευτικά σύνολο ωρών: (6), Πληροφορικής σύνολο ωρών: (4), Γυμναστική σύνολο ωρών: (8), Α' Ξένη Γλώσσα. Σύνολο ωρών: (7), Β' Ξένη Γλώσσα, σύνολο ωρών: (7), τα οποία δικαιολογούν την πρόσληψη ωρομισθίων Καθηγητών, που δεν αποδέχονται να εργασθούν, επειδή το Σχολείο βρίσκεται σε απομακρυσμένη και δύσβατη περιοχή.

Αποτέλεσμα των παραπάνω είναι να λειτουργεί το Σχολείο με ένα (1) Φιλόλογο αναπληρωτή, που καλύπτει τα θεωρητικά μαθήματα και ένα (1) Φυσικό αναπληρωτή, που καλύπτει τα Φυσικομαθηματικά.

Η Δ/νση Δ/θμιας Εκπ/σης Καρδίτσας κατεβάλλει προσπάθειες για εξεύρεση και πρόσληψη ωρομισθίων καθηγητών προκειμένου να καλυφθούν οι ανάγκες του συγκεκριμένου σχολείου αλλά αυτές δεν απέδωσαν μέχρι σήμερα.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

18. Στην με αριθμό 369/4-11-96 ερώτηση δόθηκε με το υπ' αριθμ. 242/19-11-96 έγγραφο από τον Υφυπουργό Εργασίας η ακόλουθη απάντηση:

"Απαντώντας στην 369/96 ερώτηση που κατατέθηκε στη Βουλή στις 4.11.96 από το Βουλευτή κ. Ηλ. Κ. Βεζδρεβάνη, σχετικά με τον αριθμό συνταξιούχων του ΟΓΑ στο Νομό Θεσπρωτίας, σας πληροφορούμε τα εξής:

Νοέμβριος 1996:

α) συνταξιούχοι γήρατος

άνδρες 2.070

γυναίκες 3.468

------

σύνολο 5.538

β) συνταξιούχοι αναπηρίας

άνδρες 495

γυναίκες 588

------

σύνολο 1.083

Ο Υφυπουργός

ΝΙΚΟΣ ΦΑΡΜΑΚΗΣ"

19. Στην με αριθμό 371/96 ερώτηση δόθηκε με το υπ' αριθμ. 7/20-11-96 έγγραφο από τον Υπουργό Τύπου η ακόλουθη απάντηση:

"Απαντώντας στην ερώτηση 371/96 που κατέθεσε στη Βουλή ο Βουλευτής κ. Π. Ψωμιάδης, σας γνωστοποιώ, για ό,τι εμπίπτει στην αρμοδιότητά μου και σύμφωνα με τα στοιχεία που έθεσε υπόψη μου η ΕΡΤ-ΑΕ, τα εξής:

1. Η ΕΡΤ-ΑΕ, από το 1990, εκπέμπει το τηλεοπτικό της πρόγραμμα μέσω Ευρωπαϊκού Δορυφόρου ευρείας δέσμης.

Ειδικότερα δε, από το 1994, κάνει χρήση του Δορυφόρου γεωστατικής τροχιάς EUTELSAT II F2 στις 10 μοίρες Ε, η ακτινοβολία του οποίου καλύπτει, πέραν των άλλων χωρών, και χώρες της τέως Σοβ. 'Ενωσης, σε αρκετό γεωγραφικό βάθος. Η λήψη του προγράμματος αυτού, για τις περιοχές της τέως ΕΣΣΔ, επιτυγχάνεται με κεραίες διαμέτρου ενός μέτρου για τις δυτικές περιοχές και δυόμισι μέτρων για τις προς ανατολάς εκτεινόμενες περιοχές.

Σε επιλεγμένες περιοχές που έχει εκδηλωθεί ενδιαφέρον από τοπικές Ελληνικές Κοινότητες, το Πρόγραμμα επανεκπέμπεται και από επίγειο δίκτυο. Η προσπάθεια αυτή εντείνεται και συνεπώς αναμένεται περαιτέρω επέκταση της τηλεοπτικής κάλυψης.

2. Επίσης, σημειώνεται ότι η ΕΡΤ-ΑΕ (ΕΡΑ-5) πραγματοποιεί καθημερινά δύο ωριαίες εκπομπές - στα Βραχέα Κύματα - στην Ελληνική και Ρωσική γλώσσα, που κατευθύνονται προς τις χώρες της τέως Σοβιετικής 'Ενωσης και απευθύνονται προς τους εκεί ομογενείς.

Οι ώρες εκπομπής (ώρες Γκρίνουϊτς) κατά την τρέχουσα περίοδο είναι:

α) 13.00' έως 14.00' στη συχνότητα 12105 ΚΗΖ και

β) 17.10' έως 18.00' στις συχνότητες 7450 ΚΗΖ, 9375 ΚΗΖ και 9425 ΚΗΖ. 

Η ΕΡΤ-ΑΕ μπορεί να αποστέλλει το πρόγραμμα των συχνοτήτων εκπομπής -οι οποίες αλλάζουν την άνοιξη και το φθινόπωρο- σε όποιον το επιθυμεί (ιδιώτη, συλλογικό φορέα κ.λπ.).

Οι ανωτέρω εκπομπές είναι ευρέως γνωστές στην ομογένεια των χωρών που προαναφέρθηκαν και αποτελούν σημαντικό συνδετικό κρίκο με τη μητέρα πατρίδα.

Ο Υπουργός

ΔΗΜΗΤΡΙΟΣ ΡΕΠΠΑΣ"

20. Στην με αριθμό 380/1-11-96 ερώτηση δόθηκε με το υπ' αριθμ. 1707/19-11-96 έγγραφο από τον Υφυπουργό Εργασίας η ακόλουθη απάντηση:

"Σε απάντηση της υπ'αριθμ. 380/1-11-96 ερώτησης που κατέθεσε στη Βουλή ο Βουλευτής κ. Σπ. Σπηλιωτόπουλος και αφορά το παραπάνω θέμα, σας γνωρίζουμε τα εξής:

α) Για τη συντόμευση του ελέγχου και της επεξεργασίας των αιτήσεων των ασφαλισμένων του πρώην ΤΑΤ, που δεν θα μπορούσε να ξεκινήσει πριν τη λήξη της προβλεπόμενης από το άρθρο 4 του ν. 2079/1992 προθεσμίας υποβολής των σχετικών αιτήσεων (27.8.1994), έχει συγκροτηθεί και λειτουργεί στο ΙΚΑ ομάδα εργασίας.

β) Επειδή όμως οι εργασίες της Ομάδας αυτής είχαν διακοπεί λόγω νομικού κωλύμματος, σημειώθηκε καθυστέρηση στην περάτωση του ελέγχου αυτού. 'Ηδη με την Γ12/619/22.8.1996 δόθηκε παράταση λειτουργίας της ομάδας αυτής μέχρι 31.12.1996 και η Ομάδα επαναλειτούργησε.

γ) Πάντως το όλο θέμα αντιμετωπίζεται από το Υπουργείο μας, με θετική διάταξη η οποία θα συμπεριληφθεί σε σχετικό νομοσχέδιο ώστε σε περίπτωση καθυστέρησης διανομής των αποθεματικών του κλάδου, τα ποσά αυτά να προσαυξάνονται με τον τόκο ταμιευτηρίου της Ε.Τ.Ε..

Ο Υφυπουργός

ΝΙΚΟΣ ΦΑΡΜΑΚΗΣ"

21. Στην με αριθμό 384/4-1196 ερώτηση δόθηκε με το υπ' αριθμ. 236/19-11-96 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 384/4-11-96 που κατέθεσε στη Βουλή ο Βουλευτής κ. Παναγιώτης Κουρουμπλής, σχετικά με τη διαβάθμιση συνταξίμων ποσοστών αναπηρίας, δηλ. άνω του 50% και κάτω του 100%, για τη χορήγηση σύνταξης αναπηρίας και επιδόματος απολύτου αναπηρίας από τον ΟΓΑ, σας πληροφορούμε τα ακόλουθα:

Ο ΟΓΑ σύμφωνα με τη νομοθεσία του χορηγεί πλήρη σύνταξη αναπηρίας στους ασφαλισμένους του που κρίνονται ανίκανοι για εργασία από τις αρμόδιες υγειονομικές επιτροπές, σε ποσοστό 67% και άνω.

Το ποσό της σύνταξης αναπηρίας ισούται με τη σύνταξη γήρατος του ΟΓΑ.

Επίσης, χορηγεί επίδομα απόλυτης αναπηρίας στους συνταξιούχους του λόγω αναπηρίας, εφόσον κριθούν ανίκανοι σε ποσοστό 100% διαρκώς και εφόρου ζωής και χρήζουν συμπαράστασης άλλου προσώπου.

Το ποσό του επιδόματος αυτού ισούται με είκοσι (20) ημερ. ανειδίκευτου εργάτη.

Εκ των ανωτέρω σαφώς προκύπτει ότι οι προϋποθέσεις συνταξιοδότησης λόγω αναπηρίας, καθώς και του επιδόματος της απολύτου αναπηρίας, είναι ευνοϊκότερες των προϋποθέσεων των άλλων ασφαλιστικών οργανισμών.

'Ετσι, ενώ το ΙΚΑ με ποσοστό αναπηρίας 67% δεν καταβάλλει ολόκληρο το ποσό της σύνταξης, αλλά το 75% αυτής, ο ΟΓΑ με το ίδιο ποσοστό καταβάλλει πλήρη σύνταξη.

Εξάλλου, το ήδη καταβαλλόμενο ποσό του επιδόματος της απολύτου αναπηρίας από τον ΟΓΑ είναι κατά πολύ μεγαλύτερο από το χορηγούμενο από άλλους ασφαλιστικούς οργανισμούς, που είναι ίσο με το 50% της καταβαλλομένης σύνταξης αναπηρίας.

Επί πλέον, σημειώνουμε ότι, από τις Υπηρεσίες του Υπουργείου μας προωθείται σχέδιο νόμου με το οποίο ο ΟΓΑ μετατρέπεται σε Οργανισμό Κύριας Ασφάλισης, που θα στηρίζεται τόσο σε ανταποδοτική βάση, όσο και σε συμμετοχή του Κράτους, που θα συντελέσει στη βελτίωση της ασφαλιστικής προστασίας του αγροτικού πληθυσμού της Χώρας.

Ο Υφυπουργός

ΝΙΚΟΣ ΦΑΡΜΑΚΗΣ"

22. Στην με αριθμό 387/4-11-1996 ερώτηση δόθηκε με το υπ'αριθμ. 2295/19-11-1996 έγγραφο από τον Υφυπουργό Οικονομικών η ακόλουθη απάντηση:

"Σε απάντηση στο από 4.11.1996 έγγραφό σας, με το οποίο μας στείλατε την 387/4.11.1996 ερώτηση που κατατέθηκε στη Βουλή από το Βουλευτή κ. Νικόλαο Κατσαρό, όσον αφορά το αίτημα για την καθιέρωση έκπτωσης από το φόρο ποσού 200.000 δρχ. για κάθε περοστατευόμενο μέλος πολύτεκνης οικογένειας, σας γνωρίζουμε ότι δεν μπορεί να ικανοποιηθεί πρός το παρόν γιατί δεν το επιτρέπουν οι δημοσιονομικές ανάγκες της χώρας. Επίσης σας γνωρίζουμε ότι από τις υφυστάμενες φοροαπαλλαγές θα διατηρηθούν μόνον εκείνες που συμβάλλουν στην οικονομική ανάπτυξη της χώρας ή εξυπηρετούν κοινωνικούς σκοπούς.

Ο Υφυπουργός

Γ. ΔΡΥΣ"

23. Στην με αριθμό 410/6-11-1996 ερώτηση δόθηκε με το υπ'αριθμ. 1530/16-11-1996 έγγραφο από τον Υπουργό Εθν. Οικονομίας η ακόλουθη απάντηση:

"Σε απάντηση της ερώτησης 410/6.11.1996 που κατέθεσε στη Βουλή ο Βουλευτής κ. Παν. Ψωμιάδης, σχετικά μετην επαγγελματική στέγη και τα προβλήματα που δημιουργούνται από την σταδιακή απελευθέρωση των επαγγελματικών μισθώσεων μέσα σε μια τριετία (1995 - 1997) όπως προβλέπεται από τον 2235/1 9.94 του οποίου ζητείται η τροποποίηση, σας γνωρίζουμε ότι το αρμόδιο να ςσας απαντήσει είναι το Υπουργείο Ανάπτυξης. 'Οσον αφορά τη χάραξη της πολιτικής για τη στήριξη των Εμπόρων και Επαγγελματιών και γενικά των μικρομεσαίων επιχειρησεων μέσα από συγκεκριμένα μέτρα, υπενθυμίζουμε ότι η Κυβέρνηση εντατικοποιεί το πρόγραμμα που έχει διαμορφωθεί με το ολοκληρωμένο πλαίσιο δέσμης μέτρων για την περίοδο (1994-1999), το οποίο έχει ενταχθεί στο (Κ.Π.Σ. -2) και καλύπτει όλο το φάσμα των μικρομεσαίων επιχειρήσεων, ώστε να αντιμετωπισθούν τα προβλήματα και να διευκολυνθεί η προσαρμογή στις νέες συνθήκες ανταγωνισμού της Ευρωπαϊκής αγοράς, των Μικρομεσαίων Επιχειρήσεων, μέσα από τα Κοινοτικά Προγράμμτα (Κ.Π.Σ. -2), τις λοιπές Κοινοτικές πρωτοβουλίες, τη νομοθεσία γα τον υγιή ανταγωνισμό και οργάνωση των αγορών και τα φορολογικά κίνητρα για τις μικρές επιχειρήσεις.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

24. Στην με αριθμό 465/6-11-1896 ερώτηση δόθηκε με το υπ' αριθμ. 2389/20-11-1996 έγγραφο από τον Υφυπουργό Εθν. Οικονομίας η ακόλουθη απάντηση:

"Απαντώντας στην 4651/6.11.1996 ερώτηση του Βουλευτή (κ. Παπαθανασίου) σχετικά με το αντικείμενο του θε'ματος που αναφέρεται στην Εγνατία Οδό σας γνωρίζουμε τα εξής:

1. Η κατασκευή της Εγνατίας Οδού αποτελεί βασική επιλογή της κυβέρνησης στον προγραμματισμό της περιόδου 1994-1999. Η συγκεκριμένη επιλογή έτυχε και της ανάλογης ανταπόκρισης και στήριξης απ' τους εταίρους μας στην Ευρωπαϊκή Κοινότητα όπου αναγνωρίσθηκε η μεγάλη αναπτυξιακή της σημασία για τη χώρα μας με τη εένταξη του όλου άξονα σε διάφορα προγράμματα. Παράλληλα η ένταξη διάφορών κάθετων στην Εγνατία αυτοκινητοδρόμων καθώς και η διασύνδεσή της με το Νέο Λιμάνι Ηγουμενίτσας (έργο Ταμείου Συνοχής) συμπληρώνουν και προάγουν τον σημαντικό της ρόλο για τη 'Ηπειρο, τη Μακεδονία - Θράκη, τη χώρα μας συνολικά.

2. Η χρηματοδότηση της Εγνατίας στηρίζεται στους πόρους τριών κυρίως προγραμμάτων ως εξής:

α) Το ΕπιχειρησιακόΠρόγραμμα "Προσβάσεις και Οδικοί 'Αξονες" του β' ΚΠΣ (1994-1999) διάφορα τμήματα συνολικού προϋπ/σμού 825.663.000 ECU.

β) Στο Πρόγραμμα Μεταφορών Ταμείου Συνοχής (1993-1998) ενταγμένα τμήματα προϋπ/μού 89.842.000 ECU καθώς και κάθετα αυτοκ/δρομοι (Θεσ/νίκη - Σέρρες-Προμαχώνες και Καρδιά - Καλλικράτεια) Προϋπολογισμού 41.300.000 ECU

γ) Στο πρόγραμμα INTERREG IΙ (1995-1999) ενταγμένα τμήματα τεσσάρων κα'θετων οδικών τμημάτων (Κακκαβιά - Κρυσταλοπηγή προς Αλβανία και Αλεξανδρούπολη - Ορμένιο προς Βουλγαρία) προϋπολογισμού 102.000.000 ECU.

3. Σε όλο της το μήκος η Εγνατία (από Ηγουμενίτσα - Γέφυρα Κήπων) καταλαμβάνει 681 χλμ. κατανεμημένα σε 68 εργολαβικά τμήματα εκ των οποίων 8 τελούν υπό δημοπράτηση 19 υπό κατασκευή, 35 σε φάση- μελέτης-αναμονής και 7 είναι περατωμένα.

Αναλυτικά και για τον Δυτικό τομέα του άξονα (Ηγουμενίτσα - Πεδινή- Περιστέρι - Παναγιά) έχουμε 5 εργολαβίες υπό κατασκευή, μήκους 32 χλμ. προϋπολογισμού δημοπράτησης 55,6 δισ. δρχ. και με προβλεπόμενες απορ/σεις με'χρι τέλος 1996 16,03 δις. δρχ.

Παράλληλα υπάρχουν 4 εργολαβίες υπό δημοπράτηση μήκους 29,24 χλμ. προϋπολογισμού δημ/σης 50.62 δις δρχ.

Τέλος σας γνωρίζουμε ότι η Εγνατία Οδός δεν διέρχεται από τον Νομό Φλώρινας.

4. 'Ολα τα ανωτέρω προγράμματα (του στοιχείου 2) βρίσκονται σε εξέλιξη και η απορροφητικότητα και καλή πορεία τους αποτελούν και προϋπόθεση για περαιτέρω βελτίωση της χρηματοδοτικής τους εικόνας στο μέλλον.

Ο Υφυπουργός

ΧΡ. ΠΑΧΤΑΣ"

25. Στην με αριθμό 468/7-11-1996 ερώτηση δόθηκε με το υπ' αριθμ. 3902/20-11-1996 έγγραφο από τον Υπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε Αναφορά και ερώτηση 468/7.11.1996 που κατατέθηκαν στη Βουλή από τους Βουλευτές κ.κ. Αθ. Βαρίνο και Αντώνη Κατσακά και απευθύνεται στον Υπουργό Μεταφορών και Επικοινωνιών σας πληροφορούμε, σχετικά με την τηλεφωνική επικοινωνία των κατοίκων του οικισμού Καρυών Δήμου Ομηρούπολης, τα παρακάτω:

Σήμερα στις Καρυές Χίου είναι εγκατεστημένο και λειτουργεί Αστικό Κέντρο (Α/Κ) 300 παροχών παλαιάς τεχνολογίας.

Στα πλαίσια του τρέχοντος κατασκευαστικού προγράμματος προβλέπεται η αντικατάσταση του παραπάνω κέντρου με άλλο 400 παροχών το οποίο είναι νεώτερης τεχνική και μεγαλύτερης κινησιφόρου ικανότητας. 

Το υπόψη Κέντρο έχει προγραμματισθεί να εγκατασταθεί σε μισθωμένο κτίριο.

Για το σκοπό αυτό τον περασσμένο Οκτώβρη το Τηλεπ. Διαμέρισμα Χίου προκήρυξε Διαγωνισμό με ανακοίνωση στον τοπικό τύπο.

Επειδή δεν υπήρξε ενδιαφέρον από τους κατοίκους της Κοινότητας καταβάλλεται κάθε προσπάθεια από την αρμόδια υπηρεσία του Τηλεπ. Διαμερίσματος Χίου για την εξεύρεση κατάλληλου χώρου που θα στεγάσει το νέο Κέντρο.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

26. Στην με αριθμό 488-7-1996 ερώτηση δόθηκε με το υπ' αριθμ. 373/20-11-1996 έγγραφο από τον Υπουργό Eμπορικής Ναυτιλίας η ακόλουθη απάντηση:

"Σε απάντηση της ερώτησης 488/7-11-1996 που κατέθεσε ο Βουλευτής κ. ΔΗΜΟΣΧΑΚΗΣ Θ., σας γνωρίζουμε τα ακόλουθα, σε ότι αφορά θέμα αρμοδιότητας του Υπ. Εμπορικής Ναυτιλίας:

1. Η οριοθέτηση της Ζώνης Λιμένα Αλεξ/πολης και κατ'επέκταση η απαλλοτρίωση των ζωτικών χώρων για την ομαλή και απρόσκοπτη δημιουργία - λειτουργία της, συνδέεται με την ουσιαστική αξιοποίηση των προβλεπομένων έργων του λιμένα.

2. Στα πλαίσια αυτά, το ΥΕΝ εξετάζει σε συνεργασία με τον φορέα κατασκευής των λιμενικών (ΥΠΕΧΩΔΕ) τη δυνατότητα κάλυψης της δαπάνης απαλλοτρίωσης των ιδιωτικών κτημάτων που έχουν ενταχθεί στην χερσαία ζώνη, από τη χρηματοδότηση των εκτελούμενων έργων του λιμένα Αλεξ/πολης.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

27. Στην με αριθμό 638/13-11-96 ερώτηση δόθηκε με το υπ' αριθμ. 1225/21-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 638/13.11.96 που κατέθεσε ο Βουλευτής κ. παν. Ψωμιάδης σας πληροφορούμε τα εξής:

1. με την αριθμ. 751/1995 απόφαση του Διοικητικού Εφετείου Αθηνών, η οποία εκδόθηκε ύστερα από αίτηση ακυρώσεως του κ. Αλεξάνδρου Αστρεινίδη, ακυρώθηκε η αριθμ. Φ821.4/Α160/Ζ1/3571/6.7.1994 απόφαση του ΥΠ.Ε.Π.Θ., κατά μέρος που με αυτή απορρίφθηκε αίτημα του αιτούντος εκπαιδευτικού για ανανέωση της απόσπασής του στα ελληνικά σχολεία της Γαλλίας κατά το σχολικό έτος 1994-95.

Το αίτημα απορρίφθηκε από την υπηρεσία με την αιτιολογία ότι ο εκπαιδευτικός δεν είχε τριετή πραγματική υπηρεσία στην εκπαίδευση στα σχολεία της ημεδαπής από το χρόνο του διορισμού του, γεγονός που εθεωρείτο, κατά τις απόψεις της διοίκησης, ως απαραίτητη νόμιμη προϋπόθεση για την απόσπαση εκπαιδευτικών σε σχολεία του εξωτερικού, προϋπόθεση που έθεταν άλλωστε κάθε χρόνο και οι εκδιδόμενες από τον Υπουργό προκηρύξεις για αποσπάσεις εκπαιδευτικών σε σχολεία του εξωτερικού.

Εν αντιθέσει με τα ανωτέρω, το Δικαστήριο, με την ανωτέρω ακυρωτική του απόφαση, έκρινε ότι η αιτιολογία της απόρριψης του αιτήματος του αιτούντος για ανανέωση της απόσπασής του δεν είναι νόμιμη, γιατί δεν προβλέπεται από καμία διάταξη του Ν.Δ. 695/70 ως απαραίτητη προύπόθεση η προηγούμενη και μάλιστα τριετής πραγματική προύπηρεσία σε σχολεία της ημεδαπής.

2. Η Υπηρεσία έκρινε ότι, κατά της πιο πάνω απόφασης του Δ.Ε.Α., έπρεπε να ασκηθεί έφεση ενώπιον του Σ.τ.Ε., την οποία και άσκησε. 'Ομως παράλληλα θα συμμορφωθεί και προς την ανωτέρω απόφαση, ανανεώνοντας στην απόσπαση του ανωτέρω εκπαιδευτικού, για το σχολικό έτος 1994-95. Για το μετέπειτα διάστημα η Υπηρεσία δεν μπορεί να ανανεώσει την απόσπασή του, επιδή ο συγκεκριμένος εκπαιδευτικός, λόγω ειδικότητας (ΠΕ13, νομικός -πολιτικός, ειδικότητα που δεν προβλέπεται για τα σχολεία της Γαλλίας, όπου λειτουργούν τμήματα μητρικής γλώσσας) δεν μπορεί να εξυπηρετήσει τις ανάγκες της.

Ο Υφυπουργός

ΙΩΑΝ. ΑΝΘΟΠΟΥΛΟΣ"

28. Στην με αριθμό 651/96 ερώτηση δόθηκε με το υπ' αριθμ. 19/20-11-96 έγγραφο από τον Υπουργό Τύπου η ακόλουθη απάντηση:

"Απαντώντας στην ερώτηση 651/'96 που κατέθεσε στη Βουλή ο Βουλευτής κ. Ηλ. Βλαχόπουλος, σας γνωστοποιώ, στο πλαίσιο της αρμοδιότητάς μου, πως για την αντιμετώπιση του προβλήματος της είσπραξης και απόδοσης του αγγελιόσημου -που προβλέπεται στο ν. 2328/1995 όπως ισχύει -από τους επαρχιακούς ραδιοτηλεοπτικούς σταθμούς, ολοκληρώνεται ήδη ο διάλογος με τους ενδιαφερόμενους και εμπλεκόμενους φορείς και, συνεπώς, πολύ σύντομα θα υπάρξει σχετική ιδιάιτερη ρύθμιση.

Ο Υπουργός

ΔΗΜΗΤΡΗΣ ΡΕΠΠΑΣ"

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή ν'ανακοινώσω στο Σώμα, ότι ο Υπουργός Οικονομικών θα καταθέσει τον Απολογισμό και τον Ισολογισμό του Κράτους για το οικονομικό έτος 1995 καθώς και το Γενικό Προϋπολογισμό του Κράτους του οικονομικού έτους 1997.

Ο κύριος Υπουργός Οικονομικών έχει το λόγο.

ΓΙΑΝΝΟΣ ΠΑΠΑΝΤΩΝΙΟΥ (Υπ.Εθνικής Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, έχω την ιδιαίτερη τιμή να καταθέσω στο Σώμα το Γενικό Προϋπολογισμό του Κράτους, οικονομικού έτους 1997 και τον Απολογισμό και Ισολογισμό του οικονομικού έτους 1995 και να παρακαλέσω, κύριε Πρόεδρε, να οριστούν οι ημερομηνίες για τη συζήτηση στη Διαρκή Επιτροπή Οικονομικών Υποθέσεων, καθώς και στην Ολομέλεια του Σώματος.

Ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ο Πρόεδρος της Διαρκούς Επιτροπής Οικονομικών Υποθέσεων θα συγκαλέσει την Επιτροπή για εξέταση του Απολογισμού, του Ισολογισμού και του Γενικού Προϋπολογισμού του Κράτους σε πρώτη συνεδρίαση την προσεχή Δευτέρα, 2 Δεκεμβρίου και για τρεις το πολύ συνεχείς συνεδριάσεις, σύμφωνα με το άρθρο 121 παρ. 7 του Κανονισμού της Βουλής. 

Ακολούθως, σύμφωνα με το άρθρο 121 παρ. 6 του Κανονισμού της Βουλής, οι γενικοί και ειδικοί εισηγητές πρέπει να υποβάλουν τις εκθέσεις τους στην Επιτροπή μέσα σε οκτώ ημέρες από την πρώτη συνεδρίασή της, δηλαδή το αργότερο μέχρι την Τρίτη, 10 Δεκεμβρίου.

Σύμφωνα με την παράγραφο 8 του ίδιου άρθρου, οι εκθέσεις της Επιτροπής και των γενικών και ειδικών εισηγητών θα τυπωθούν και θα διανεμηθούν τρεις τουλάχιστον ημέρες πριν από την έναρξη της συζήτησης στην Ολομέλεια, δηλαδή μέχρι την Παρασκευή 13 Δεκεμβρίου.

Συνεπώς την Τρίτη, 17 Δεκεμβρίου, θα αρχίσει η συζήτηση στην Ολομέλεια της Βουλής και σύμφωνα με το άρθρο 123 παρ. 1 του Κανονισμού της Βουλής θα ολοκληρωθεί σε πέντε το πολύ συνεχείς συνεδριάσεις, δηλαδή μέχρι το Σάββατο, 21 Δεκεμβρίου, την 12η νυχτερινή.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε, έχετε το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, αντιλαμβάνεσθε ότι συζητούμε για τον Προϋπολογισμό του Κράτους και την έκθεση δεν την έχουμε πάρει ακόμη στα χέρια μας. Φαντάζομαι θα την πάρουμε το μεσημέρι.

ΠΡΟΕΔΡΟΣ (Απόστολος Κακλαμάνης): 'Οπως συνηθίζεται, αφού κατατεθεί.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Σήμερα είναι Παρασκευή. Οι περισσότεροι συνάδελφοι έχουν αναχωρήσει για τις περιφέρειές τους. Σαββατοκύριακο είναι αδύνατον να γίνει σε βάθος η μελέτη του Προϋπολογισμού, αν θέλουμε να κάνουμε σοβαρή συζήτηση.

Συνεπώς θα παρακαλέσω, η πρώτη συνεδρίαση της Επιτροπής να γίνει την Τετάρτη και να διαρκέσει τουλάχιστον τέσσερις ημέρες, διότι στην Επιτροπή για έναν απλό νόμο χρειάζονται τρεις ημέρες συζήτησης. Είναι δυνατόν δύο ολόκληρους τόμους να τους συζητήσουμε σε τρεις ημέρες; Είναι αδύνατον να ενημερωθούν οι συνάδελφοι μέσα στο Σαββατοκύριακο.

Να ξεκινήσει η συζήτηση την Τετάρτη, να διαρκέσει μέχρι και το Σάββατο, αν χρειαστεί. Από εκεί και πέρα είναι θέμα ταχύτητος, με την οποία οι κύριοι συνάδελφοι θα ετοιμάσουν τις εκθέσεις τους για την Ολομέλεια. Αναλαμβάνουμε εμείς την ευθύνη για την περαιτέρω ταχύτητα. Αλλά πρέπει να μελετήσουμε τον Προϋπολογισμό.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ακριβώς εγώ ήθελα να επισημάνω, ότι δεν είναι οι ημέρες αυτές κατάλληλες, ούτε αρκετές, για να μελετηθεί ένας Προϋπολογισμός και μάλιστα αυτού του βάθους και αυτών των συνεπειών για τον Ελληνικό Λαό και την οικονομία.

Είναι και Σαββατοκύριακο και δεν μπορώ να καταλάβω γιατί τόσο εσπευσμένα η Κυβέρνηση θέλει να προχωρήσει, χωρίς να προλάβουν οι Βουλευτές, που συμμετέχουν στη Διαρκή Επιτροπή, να μελετήσουν έστω και κατ' ελάχιστο τον προϋπολογισμό. Είναι σοβαρότατα τα θέματα και χρειάζονται χρόνο. Επομένως, προτείνουμε και μεις την πιο κοντινή ημέρα για συζήτηση στην Επιτροπή, την Τετάρτη, ώστε να συζητηθεί τουλάχιστον Τετάρτη, Πέμπτη και Παρασκευή και να ολοκληρωθεί, για να κινηθούν όλες οι διαδικασίες που είπατε στη συνέχεια για να γραφτούν οι εισηγήσεις και να έλθει κανονικά στη Βουλή. Αυτή είναι η θέση μας.

Να λάβετε υπόψη και κάτι άλλο, κύριε Πρόεδρε, ότι τα μικρά Κόμματα έχουν μικρό αριθμό Βουλευτών. Οι Βουλευτές τους συμμετέχουν σε πολλές Επιτροπές Διαρκείς και άλλες και Εξωτερικών κλπ. Αυτό είναι εξόντωση. Είναι δηλαδή φίμωση των Βουλευτών. 

ΠΡΟΕΔΡΟΣ (Απόστολος Κακλαμάνης):Ο Πρόεδρος του Συνασπισμού της Αριστεράς και της Προόδου έχει το λόγο επίσης επί του διαδικαστικού.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, επί του διαδικαστικού, το οποίο όμως, προκειμένου περί του Προϋπολογισμού του Κράτους, έχει κρίσιμη και ουσιαστική σημασία. Και ναι μεν συνηθίζεται έτσι, αλλά όλοι γνωρίζουν ότι ο τρόπος με τον οποίο καταρτίζεται και συζητείται ο προϋπολογισμός κατά τις προβλέψεις του Συντάγματος, δεν είναι εκείνος ο οποίος ανταποκρίνεται σε μια σύγχρονη λειτουργία του Κοινοβουλίου και στην ανάγκη αντιμετώπισης σοβαρών προβλημάτων της κοινωνίας και του Τόπου. 'Ηδη προκύπτει το πρόβλημα κάτω από ασφυκτικές προθεσμίες, οι οποίες γίνονται εξοντωτικές, αν λάβει κανένας υπόψη του ότι μέχρι και σήμερα το πρωί ακούγονται ανακοινώσεις περί αλλαγών, περί τροποποιήσεων και ρυθμίσεων διαφορετικών, τις οποίες επιλέγει η Κυβέρνηση, ακολουθώντας αυτήν τη γνωστή τακτική. 'Εχει ήδη ανακοινώσει φέτες-φέτες διάφορα θέματα που αποπροσανατολίζουν, κατά την άποψή μας και ουσιαστικά δε διευκολύνουν τη συζήτηση. Τα μικρά Κόμματα δεν μπορούν να παρακολουθήσουν αυτούς τους ρυθμούς και ουσιαστικά υποβαθμίζεται η συζήτηση για την αντιμετώπιση του Προϋπολογισμού.

Θα ήθελα επ' ευκαιρία να πω και στον κύριο Πρωθυπουργό και στην Κυβέρνηση, διότι έγινε και προχθές ένα σχόλιο, να δουν, να παρακολουθήσουν και να μελετήσουν τον τρόπο με τον οποίο συζητείται ο Προϋπολογισμός και κατά το στάδιο της καταρτίσεως και κατά το στάδιο της εγκρίσεως σε άλλα κοινοβούλια. Να αξιοποιήσουν την πείρα του Ευρωκοινοβουλίου και να συζητήσουμε επί της ουσίας πραγματικά. Γιατί, κύριε Πρόεδρε, ο Προϋπολογισμός αυτός έρχεται να συζητηθεί σε μία ατμόσφαιρα οργής και απόγνωσης.

ΠΡΟΕΔΡΟΣ (Απόστολος Κακλαμάνης):Κύριε Πρόεδρε, θα ήθελα να σας παρακαλέσω θερμά. Μιλήσατε για το διαδικαστικό, ας μην προχωρήσουμε σε άλλα θέματα για την ατμόσφαιρα κλπ., διότι δικαίως θα ζητήσουν και άλλοι το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τελειώνω, κύριε Πρόεδρε.

'Ερχεται εν μέσω οργής και απόγνωσης, κανείς δεν μπορεί αυτό το δεδομένο της πραγματικότητας να το παρακάμψει και καμία διαφημιστική πολιτική δεν μπορεί να επικαλύψει τη συγκεκριμένη κυβερνητική πολιτική.

Θέλω να επισημάνω μόνο τούτο και επιτρέψτε μου να το θέσω υπόψη και του Προεδρείου, αλλά και της Κυβέρνησης: Πρέπει να δοθεί η δυνατότητα ουσιαστικής συζήτησης, γιατί εκτός των άλλων έχουμε την έκθεση του Ελεγκτικού Συνεδρίου, το οποίο προβλέπει υπερβάσεις, κατά παράβαση των βασικών αρχών της χρηστής διοικήσεως, της τάξεως των 6,5 τρισεκατομμυρίων.

ΠΡΟΕΔΡΟΣ (Απόστολος Κακλαμάνης):Σας ζητώ συγγνώμη. Την έκθεση του Ελεγκτικού Συνεδρίου ίσως θα πρέπει να τη συζητούμε και αυτήν εδώ στη Βουλή, αλλά δεν είναι το θέμα μας σήμερα.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):Τελείωσα, κύριε Πρόεδρε.

ΣΤΡΑΤΗΣ ΚΟΡΑΚΑΣ:Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης):Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ:Κύριε Πρόεδρε, είναι γεγονός ότι ένας τέτοιος Προϋπολογισμός, που κατά τα λεγόμενα της Κυβέρνησης είναι ο σκληρότερος των δεκαπέντε τελευταίων ετών, εμείς λέμε ο σκληρότερος που γνώρισε ίσως τις τελευταίες δεκαετίες ο Λαός μας και μέσα από μια φοβερή διαφημιστική εκστρατεία, δεν μπορεί να ξεκινήσει την ερχόμενη Δευτέρα, έστω στην επιτροπή. Καταλαβαίνετε, ότι πρέπει να δουλέψουν πάνω σ'αυτό όχι μόνο οι Βουλευτές αλλά και ειδικοί.

Πιστεύω ότι τουλάχιστον θα έπρεπε να πάμε μέχρι την Τετάρτη και να ξεκινήσει.

ΠΡΟΕΔΡΟΣ (Απόστολος Κακλαμάνης): Θα το δούμε αυτό το θέμα τώρα.

ΣΤΡΑΤΗΣ ΚΟΡΑΚΑΣ: Θα πρέπει, λοιπόν, να επιμείνουμε σ'αυτό και βεβαίως όλες οι άλλες παρατηρήσεις περί του τρόπου συζήτησης, ότι έρχεται την τελευταία στιγμή και ότι θα έπρεπε να υπήρχε δυνατότητα και τροποποίησής του κ.λπ., ισχύουν, αλλά δεν θα σταθούμε σήμερα σ'αυτό.

ΠΡΟΕΔΡΟΣ (Απόστολος Κακλαμάνης): Ο Υπουργός Εθνικής Οικονομίας και Οικονομικών κ. Παπαντωνίου έχει το λόγο.

ΓΙΑΝΝΟΣ ΠΑΠΑΝΤΩΝΙΟΥ (Υπ. Εθνικής Οικονομίας και Οικονομικών): Κύριε Πρόεδρε, η Κυβέρνηση δεν έχει αντίρρηση να αρχίσει Τετάρτη η συζήτηση στη Διαρκή Επιτροπή. Το μόνο που θα ήθελα να παρακαλέσω θερμά τα Κόμματα της Αντιπολιτεύσεως είναι να συμβάλουμε όλοι στο να τηρηθούν οι προθεσμίες. Τίποτε άλλο. Ευχαριστώ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εγώ από τη θέση αυτή οφείλω, ενημερώνοντας το Σώμα, να πω ότι σε ό,τι αφορά την κατάθεση και τη συζήτηση του Προϋπολογισμού, τηρούνται ακριβώς οι διατάξεις του Συντάγματος και του Κανονισμού της Βουλής. Οι οποιεσδήποτε επομένως απόψεις, αφορούν το μέλλον και ενδεχόμενες αλλαγές στο θέμα αυτό.

Σε ό,τι αφορά τώρα την επί της ουσίας συζήτηση: Το πενθήμερο που προβλέπει το Σύνταγμα νομίζω ότι θα μας επιτρέψει να τοποθετηθούμε όλοι πάνω στην ουσία του Προϋπολογισμού και τις προβλέψεις του.

Σε ό,τι αφορά την έναρξη της συζητήσεως: Εφόσον από όλες τις πλευρές δεν υπάρχει αντίρρηση, είναι πράγματι σωστό να πάμε στην Τετάρτη.

Σε ό,τι αφορά όμως τη διάρκεια της συζητήσεως στην Επιτροπή, ο Κανονισμός ορίζει προθεσμία ολοκλήρωσης της συζητήσεως αυτής στην Επιτροπή, τρεις το πολύ συνεχείς συνεδριάσεις. 

Είναι, άλλωστε, γνωστό ότι αυτό που αναμένει το Σώμα από τη συζήτηση στη Διαρκή Επιτροπή, είναι οι όσο το δυνατόν πιο εμπεριστατωμένες εισηγήσεις των Γενικών και Ειδικών Εισηγητών του Προϋπολογισμού και επειδή το Σάββατο, στις 21 Δεκεμβρίου, είναι η ακραία προθεσμία που μπορούμε, ώστε να διακόψει η Βουλή τις εργασίες της για τις εορτές των Χριστουγέννων και του νέου έτους, νομίζω ότι μπορούμε μέσα σ'αυτά τα χρονικά όρια και με την ευχέρεια της ενάρξεως της συζητήσεως την προσεχή Τετάρτη, να προχωρήσουμε σ'αυτές τις διαδικασίες.

Κυρίες και κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Δευτέρας, 2ας Δεκεμβρίου 1996 και ώρα 18.00'.

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130, παρ.4 Καν. Βουλής).

1. Η με αριθμό 309/25.11.96 Επίκαιρη Ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για την επίλυση προβλημάτων των φορέων του AIDS, τη λειτουργία της μονάδας AIDS στο Νοσοκομείο "ΣΩΤΗΡΙΑ" κ.λπ.

2. Η με αριθμό 315/26.11.96 Επίκαιρη Ερώτηση του Βουλευτή της Νέας Δημοκρατίας κ. Πέτρου Τατούλη προς τον Υπουργό Υγείας και Πρόνοιας, σχετικά με τα μέτρα που προτίθεται να λάβει η Κυβέρνηση για να διασφαλισθεί η αποκλειστική αρμοδιότητα του ελέγχου των τροφίμων στην αγορά από τις υγειονομικές υπηρεσίες του Υπουργείου Υγείας και Πρόνοιας κ.λπ.

3. Η με αριθμό 325/27.11.96 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Ανάπτυξης, σχετικά με τις προθέσεις της Κυβέρνησης για ιδιωτικοποίηση της ΛΑΡΚΟ και τη λήψη των αναγκαίων μέτρων ρύθμισης των χρεών της, αναβάθμισης της παραγωγικής διαδικασίας κ.λπ.

4. Η με αριθμό 321/27.11.96 Επίκαιρη Ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης να πωληθεί η Τράπεζα Κεντρικής Ελλάδος, τη διασφάλιση των θέσεων εργασίας κ.λπ..

5. Η με αριθμό 303/25.11.96 Επίκαιρη Ερώτηση της Βουλευτού του Δημοκρατικού Κοινωνικού Κινήματος κας Βασιλικής Καραγιάννη-Αράπη προς τον Υπουργό Εθνικής Παιδείας και Θρησκευμάτων, σχετικά με την ανανέωση των αποσπάσεων εκπαιδευτικών στη Γερμανία, οι οποίοι έχουν παιδιά με ειδικές ανάγκες.

Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130, παρ.4 Καν. Βουλής).

1. Η με αριθμό 301/25.11.96 Επίκαιρη Ερώτηση του Βουλευτή της Νέας Δημοκρατίας κ. Ιωάννη Χωματά προς τον Υπουργό Μεταφορών και Επικοινωνιών, σχετικά με τη δυνατότητα να δοθούν άδειες δρομολόγησης λεωφορείων σε πολύτεκνους αυτοκινητιστές.

2. Η με αριθμό 324/27.11.96 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Γεωργίας, Περιβάλλοντος-Χωροταξίας και Δημοσίων 'Εργων, σχετικά με τη λήψη των αναγκαίων μέτρων, ώστε να αντιμετωπιστεί το θέμα της έλλειψης των τίτλων ιδιοκτησίας από τους 'Ελληνες μουσουλμάνους της περιοχής Ξάνθης.

3. Η με αριθμό 320/27.11.96 Επίκαιρη Ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης να εφαρμόσει τις συλλογικές διαπραγματεύσεις στο χώρο του Δημοσίου.

4. Η με αριθμό 304/25.11.96 Επίκαιρη Ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Υγείας και Πρόνοιας, σχετικά με τις ενέργειες της Κυβέρνησης, προκειμένου να καταβληθεί στους δικαιούχους υπαλλήλους του Υπουργείου Υγείας και Πρόνοιας το επίδομα αυξημένης ευθύνης.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις Πρώτου Κύκλου.

Η πρώτη στην ημερήσια διάταξη με αριθμό 310/26.11.96 Επίκαιρη Ερώτηση του Βουλευτή του ΠΑ.ΣΟ.Κ. κ. Θεόδωρου Γεωργιάδη προς τους Υπουργούς Εθνικής Οικονομίας, Οικονομικών και Δημόσιας Τάξης, σχετικά με τις προθέσεις της Κυβέρνησης να τροποποιήσει τις διατάξεις του νόμου, που επιβάλλει ετήσιο τέλος στα καφενεία, εν περιλήψει έχει ως εξής:

"'Οπως είναι γνωστό, βάσει των άρθρων 7 και 10 του ν.2390/96 και της σχετικής υπουργικής απόφασης, επεβλήθη, πλην των άλλων περιπτώσεων, και σε κάθε "καφενείο" ετήσιο τέλος, το οποίο υπολογίζεται ειδικότερα ως εξής:

α) Για δήμους και κοινότητες με πληθυσμό μέχρι 1000 κατοίκους σε 15.000 για κάθε τραπέζι.

β) Για δήμους και κοινότητες με πληθυσμό πάνω από 1000 και μέχρι 30.000 κατοίκους σε 60.000 δραχμές για κάθε τραπέζι.

Επειδή η συντριπτική πλειοψηφία των Ελληνικών Κοινοτήτων και Χωριών είναι μεταξύ 1000 και 2000 κατοίκων και συνεπώς το ετήσιο τέλος είναι 60.000 δραχμές για κάθε τραπέζι,

Ερωτάσθε:

Εάν σκέπτεστε να τροποποιήσετε τις ανωτέρω διατάξεις του άρθρου 7, έτσι ώστε το τέλος να μην επιβάλλεται στα "Παραδοσιακά" καφενεία, όπου παίζουν μόνο χαρτιά και δεν υπάρχου ηλεκτρονικά παιχνίδια, ή τουλάχιστον να επιβάλλεται στους δήμους και στις κοινότητες άνω των 2000 κατοίκων και τα ελληνικά χωριά, στη μεγάλη πλειοψηφία, να μην στερηθούν του παραδοσιακού τους καφενείου".

Ο Υφυπουργός Οικονομικών κ. Γεώργιος Δρυς έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, με τον ν.2390/96 επεβλήθη τέλος άδειας διενέργειας τεχνικών παιγνίων και συγκεκριμένα για κάθε ηλεκτρονικό μηχάνημα και για κάθε ειδικά διασκευασμένο τραπέζι, για χαρτοπαιξία.

Τα ηλεκτρονικά παίγνια, όσο και τα ειδικά διασκευασμένα τραπέζια παράγουν εισόδημα για τους εκμεταλλευτές τους, το οποίο έπρεπε να φορολογηθεί. Επειδή τα παραγόμενα εισοδήματα στο χωριό, στη μικρή, στη μεγάλη πόλη διαφέρουν, δημιουργήσαμε πέντε διαφορετικές κλίμακες τελών, ώστε το ύψος κάθε τέλους να είναι ανάλογο με τα παραγόμενα εισοδήματα των εκμεταλλευτών τους.

Τα παραδοσιακά χαρτοπαίγνια που παίζονται κυρίως στα καφενεία ολόκληρης της Χώρας για λόγους ψυχαγωγικούς έχουν κριθεί ως τεχνικά παίγνια και για το λόγο αυτό πρέπει να διεξάγονται ελεύθερα.

Παρόλο που δεν ήταν στις προθέσεις της Κυβέρνησης να φορολογηθούν τα πιό πάνω παίγνια, τα οποία δεν παράγουν εισόδημα, τούτο συνέβη εμμέσως με τη μνημονευόμενη στην επίκαιρη ερώτηση κοινή υπουργική απόφαση των Υπουργών Οικονομικών και Δημόσιας Τάξης, η οποία απαγόρευσε τη διενέργεια τεχνικών παιγνίων με παιγνιόχαρτα και σε μη διασκευασμένα τραπέζια.

Επειδή για το θέμα αυτό υπήρξαν πολλές και εύλογες αντιδράσεις, όχι μόνο από τα μικρά χωριά, αλλά και από τους συλλόγους των παραδοσιακών καφενείων των μεγάλων πόλεων, έχουμε τη βούληση, σε συνεργασία με το Υπουργείο Δημόσιας Τάξης, να αντιμετωπίσουμε σύντομα το θέμα με τον καλύτερο δυνατό τρόπο. Δηλαδή θα καταργήσουμε την απαγόρευση που τέθηκε με την κοινή υπουργική απόφαση αναδρομικά, ώστε να μην στερηθούν οι κοινωνίες ιδιαίτερα των μικρών χωριών μία ψυχαγωγία τους, που είναι η διενέργεια τεχνικών παιγνίων με παιγνιόχαρτα και να μην επιβαρυνθούν τα καφενεία με τις ποινές των παραβάσεων που διαπιστώθηκαν μέχρι σήμερα.

ΠΡΟΕΔΡΟΣ (Απόστολος Κακλαμάνης): Ο κ. Γεωργιάδης έχει το λόγο.

ΘΕΟΔΩΡΟΣ ΓΕΩΡΓΙΑΔΗΣ: Κύριε Υπουργέ, η απάντηση κρίνεται ικανοποιητική. Μιλάμε για καφενεία σε οικισμούς, κύριε Υπουργέ, όχι σε κοινότητες. Θα πρέπει να προσεχθεί το σημείο αυτό, για να μη δημιουργηθούν προβλήματα από τις συνενώσεις που πρόκειται να γίνουν ή και σε δήμους που έχουν χωριά που ανήκουν σ' αυτούς και θεωρηθεί ένα χωριό, που ανήκει στο δήμο, αλλά έχει 800 κατοίκους, ότι επιβαρύνεται με το τέλος αυτό, ενώ ένα αυτοτελές χωριό που αποτελεί κοινότητα, εξαιρείται.

Γι' αυτό θα πρέπει, νομίζω, η τροπολογία που θα φέρει το Υπουργείο να μιλάει για οικισμους, ώστε να μην υπάρχει αυτό το μπέρδεμα.

Πιστεύω ότι τα παράπονα τα ακούνε όλοι οι συνάδελφοι στη Βουλή. Μιλάμε για τα καφενεία, που στην ουσία είναι ΚΑΠΗ στην ελληνική ύπαιθρο. Είναι αμαρτία από το Θεό, δηλαδή, να βάλουμε, σ' ένα καφενείο που βρίσκεται σε ένα χωριό 1.100 κατοίκων και έχει δέκα τραπέζια, τέλος 600.000 δρχ. το χρόνο. Είναι πάρα πολύ βαρύ.

Για τους λόγους αυτούς πρέπει να λυθεί το θέμα αυτό διότι δε θα βρίσκουμε -εάν δεν εξαιρεθούν οι οικισμοί κάτω των 2.000-ανθρώπους να κάνουμε και προεκλογικό αγώνα. Να λέμε ορισμένα πραγματα!

(Χειροκροτήματα)

Γι' αυτό νομίζω ότι πρέπει οι οικισμοί κάτω των 2.000 να εξαιρεθούν, κύριε Υπουργέ. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΓΕΩΡΓΙΟΣ ΔΡΥΣ (Υφυπ.Οικονομικών): Κύριε Πρόεδρε, το Υπουργείο Οικονομικών θα λάβει υπόψη σοβαρά τις παρατηρήσεις του κ. Γεωργιάδη, έτσι ώστε να τακτοποιηθεί και το θέμα των οικισμών των κοινοτήτων, για να μη δημιουργηθούν διαφορετικές καταστάσεις. Ευχαριστώ.

ΠΡΟΕΔΡΟΣ (Απόστολος Κακλαμάνης): Δεύτερη στην ημερήσια διάταξη είναι η με αριθμό 282/25/22-11-96 επίκαιρη ερώτηση του Προέδρου της Νέας Δημοκρατίας κ. Μιλτιάδη 'Εβερτ προς τον κύριο Πρωθυπουργό, σχετικά με τη δημοσίευση του Ισολογισμού του Οργανισμού Ανασυγκρότησης Επιχειρήσεων (ΟΑΕ) και τα μέτρα που προτίθεται να λάβει η Κυβέρνηση για περιστολή των δαπανών του, η οποία έχει ως εξής:

"Με πολύ μεγάλη καθυστέρηση δημοσιεύτηκε, προ ολίγων μόνον ημερών, ο ισολογισμός του ΟΑΕ (Οργανισμός Ανασυγκρότησης Επιχειρήσεων).

Απ' αυτόν διαπιστώνεται ότι οι συνολικές υποχρεώσεις του Οργανισμού, ανήλθαν σε 598 δισ. δραχμές έναντι 518 δισ. το 1994.

Δηλαδή, μέσα σε μία και μόνο χρήση οι συνολικές υποχρεώσεις αυξήθηκαν κατά 80 δισ. το 1994. Δηλαδή αύξηση 26.5 δισ επιπλέον.

Είναι προφανής η κακοδιαχείριση του Οργανισμού και η ανικανότητα της διοικήσεως αλλά και της πολιτικής ηγεσίας.

Κατόπιν αυτών:

Ερωτάται ο Πρωθυπουργός:

Ποιά μέτρα προτίθεται να λάβει για να μην πληρώνει ο φορολογούμενος την απαράδεκτη κατάσταση που οφείλεται στην ολιγωρία του Κράτους και ποιοί είναι υπεύθυνοι της καταστάσεως αυτής".

Ο Πρωθυπουργός κ. Κωνσταντίνος Σημίτης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, κυρίες και κύριοι, ακούγοντας στην ερώτηση του κ. 'Εβερτ, ερωτάται κανείς αν ο κ. 'Εβερτ αγνοεί το γεγονός, ότι ο Οργανισμός Ανασυγκρότησης Επιχειρήσεων υπάρχει εδώ και πολλά χρονια και υπήρχε και επί κυβερνήσεως Νέας Δημοκρατίας και η κυβέρνηση της Νέας Δημοκρατίας διαχειρίστηκε τις τύχες του επί τρία χρόνια.

Είναι γνωστό ότι ο Οργανισμός αυτός, είναι ένας Οργανισμός που σκοπεύει στην εκκαθάριση των προβληματικών επιχειρήσεων. Ιδρύθηκε για να διασφαλίσει θέσεις εργασίας, ιδρύθηκε για να αντιμετωπίσει την κρίση, η οποία υπήρχε στην προσαρμογή της βιομηχανίας, ιδρύθηκε για να αντιμετωπίσει φαινόμενα σε φθίνουσες περιοχές, ιδρύθηκε για να στηριχθεί ένα ορισμένο παραγωγικό δυναμικό και να βοηθηθούν ορισμένοι κλάδοι. Από το σκοπό του, είναι ένας Οργανισμός, ο οποίος δουλεύει με ζημιές. Είναι ένας Οργανισμός, ο οποίος επιβαρυνεται με έξοδα για να μπορέσει να επιτελέσει ένα έργο βοήθειας προς την ελληνική βιομηχανία και στήριξης ορισμένων στρωμάτων και γι' αυτό έχει σε ορισμένο μέτρο ζημιές.

Η Νεα Δημοκρατία επί των ημερών της διατήρησε τον Οργανισμό, ενώ τώρα δημιουργεί την εντύπωση ότι αυτός ο Οργανισμός έπρεπε προ πολλού να είχε κλείσει. Και το ερώτημα είναι γιατί δεν τον έκλεισε τότε.

Θέλω να επισημάνω, ότι από το 1993 και μετά, για πρώτη φορά συντάσσεται ο Ισολογισμός του Οργανισμού κατά διαφορετικό τρόπο ώστε να λαμβάνονται υπόψη οι επισφαλείς απαιτήσεις, να λαμβάνονται υπόψη όλες οι υποχρεώσεις, τις οποίες έχει ο Οργανισμός και να δίνει ο Ισολογισμός μια πραγματική εικόνα της κατάστασης.

Eμείς έχουμε ήδη δηλώσει, ότι προσπαθούμε να εκκαθαρίσουμε την όλη κατάσταση, γι' αυτό και έχουν παρθεί αποφάσεις σε σχέση με τις τέσσερις από τις πέντε εταιρείες, οι οποίες είναι εν λειτουργία σήμερα για την αποκρατικοποίησή τους, την πώλησή τους σε ιδιώτες, για την επίσπευση των διαδικασιών εκείνων των εταιρειών, οι οποίες βρίσκονται σε ειδική εκκαθάριση και για την προώθηση όλων των διαδικασιών εκείνων, οι οποίες αφορούν τις εταιρείες μιάς ειδικής νομοθεσίας, ώστε να λήξουν αυτές οι διαδικασίες.

Επιδίωξή μας και θέλησή μας είναι να κλείσει όσο το δυνατόν ταχύτερα αυτή η ιστορία.

Θέλω, όμως, να θυμίσω ότι χρειάζονται ορισμένα κριτήρια κατά την προσπάθεια αυτή. Κριτήρια τέτοια ώστε οι εταιρείες, οι οποίες εκκαθαρίζονται ή μεταβιβάζονται, να είναι εταιρείες οι οποίες συνεχίζουν να λειτουργούν. Τέτοια κριτήρια επί των ημερών της Νέας Δημοκρατίας δεν υπήρχαν.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας κ. Μιλτιάδης 'Εβερτ έχει το λόγο.

MIΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, κυρίες και κύριοι συνάδελφοι, με την ομιλία του ο κύριος Πρωθυπουργός αποδεικνύει για άλλη μία φορά ότι, αντί να επιλέγει το μονόδρομο της ανάπτυξης και του περιορισμού του σπάταλου, του αδηφάγου κράτους από πλευράς αντίληψης περιορίζεται στο να δικαιολογεί γιατί δημιουργούνται τα τεράστια ελλείμματα και η κακοδιαχείριση σ'αυτούς τους μεγάλους οργανισμούς.

Εγώ, κύριε Πρόεδρε, δεν εζήτησα από τον κύριο Πρωθυπουργό να μου απαντήσει γιατί δεν έχει κλείσει ο Οργανισμός, ο οποίος σταδιακά πράγματι θα έπρεπε να έχει οδηγηθεί σε κλείσιμο. Εγώ περιορίστηκα σε παρατηρήσεις τις οποίες έχουν κάνει οι ορκωτοί λογιστές, οι οποίοι τον Οκτώβριο του '96 λένε, ότι δεν έχει καταστεί δυνατή η συμφωνία των κυριοτέρων λογαριασμών του απολογισμού του '95, δε γίνεται εκτοκισμός των δανείων με τις συνδεδεμένες επιχειρήσεις και οι τόκοι υπερημερίας διαγράφονται από το Δημόσιο. Και ποιό είναι το αποτέλεσμα; Το έφερα ως παράδειγμα αυτό, κύριε Πρόεδρε.

Το Ελεγκτικό Συνέδριο μας λέει ότι, ενώ το '95 είχε προβλεφθεί ο εσωτερικός δανεισμός της Χώρας να είναι 4,2 τρισ. δρχ., τελικά αυξήθηκε στα 11 τρισ. δρχ., δηλαδή κατά 6,7 τρισ. δρχ., ποσοστό αυξήσεως 158%. Αυτή είναι η διάλυση του Κράτους, για την οποία είναι περήφανος ο Πρωθυπουργός.

Και μιά και η Κυβέρνηση σήμερα κατέθεσε τον Προϋπολογισμό, εμείς ως Νέα Δημοκρατία καταθέτουμε τα Πρακτικά του Ελεγκτικού Συνεδρίου στη Βουλή, για να πληροφορηθούν οι κύριοι συνάδελφοι, τη διάλυση του Κράτους. 'Οτι, δηλαδή, σε ένα χρόνο, υποχρεώθηκε το Δημόσιο να δανειστεί 6,7 τρισ. δρχ., χωρίς να έχουν προβλεφθεί αυτά από το Κράτος και από τη Βουλή.

(Χειροκροτήματα από την Πτέρυγα της Νέας Δημοκρατίας)

(Στο σημείο αυτό ο Πρόεδρος της Νέας Δημοκρατίας κ. Μιλτ. 'Εβερτ καταθέτει στα Πρακτικά της Βουλής τα πρακτικά του Ελεγκτικού Συνεδρίου, τα οποία βρίσκονται στο Αρχείο της Στενογραφικής Υπηρεσίας και είναι στη διάθεση κάθε ενδιαφερόμενου)

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, κυρίες και κύριοι συνάδελφοι, το θέμα του χρέους του Δημοσίου είναι ένα θέμα, το οποίο είναι γνωστό σε όλους. Είναι γνωστό πώς προέκυψε αυτό το χρέος, σε ποιές πολιτικές οφείλεται και είναι επίσης γνωστό, ότι αυτήν τη στιγμή γίνεται μιά μεγάλη προσπάθεια ακριβώς να αντιμετωπισθούν οι επιπτώσεις αυτού του χρέους. 'Εχει κατατεθεί ένα σχέδιο νόμου για να περιοριστούν οι δαπάνες του Κράτους και ο Προϋπολογισμός, ο οποίος κατατέθηκε, έχει ως κύριο στόχο να εξοικονομήσει πόρους και να περιορίσει τις δαπάνες.

Εμείς, έχουμε πρώτοι δηλώσει ότι εκείνο, το οποίο είναι υποχρέωσή μας, είναι να περιορίσουμε τις δαπάνες για να μπορέσουμε να έχουμε ένα Κράτος πιό ορθολογικό και λιγότερο δαπανηρό.

Αλλά σε σχέση με τον Οργανισμό Ανασυγκρότησης Επιχειρήσεων, θέλω πάλι να επαναλάβω ότι αυτή η Κυβέρνηση, είναι εκείνη, η οποία εφήρμοσε διαδικασίες τέτοιες, ώστε να υπάρχει περισσότερη διαφάνεια στους λογαριασμούς και ότι χρειάστηκε πολύς καιρός για να τακτοποιηθούν όλοι οι λογαριασμοί και να είναι σαφές στο κοινό τι ακριβώς έπραξε ο Οργανισμός Ανασυγκρότησης Επιχειρήσεων. 

Δε θα σας κουράσω, αναφέροντας γιατί προκύπτει αυτό το έλλειμμα, λέγοντας τα επιμέρους κονδύλια. Θέλω να επισημάνω, ότι ένα μεγάλο ποσοστό αυτών των κονδυλίων οφείλεται στην εξόφληση δανείων και υποχρεώσεων, οι οποίες είχαν αναληφθεί από την Κυβέρνηση της Νέας Δημοκρατίας και από τη διαχείριση η οποία υπήρχε επί της τριετίας της Νέας Δημοκρατίας.

(Θόρυβος και γέλωτες από την Πτέρυγα της Νέας Δημοκρατίας)

Και λέω στους κυρίους συναδέλφους, ότι την τριετία της Νέας Δημοκρατίας είχαν αναλάβει υποχρεώσεις για τον ΟΑΕ 65 δισ. δραχμών.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης Κυρίες και κύριοι συνάδελφοι, τη συνεδρίασή μας παρακολουθούν από τα Δυτικά Γενικά Θεωρεία, αφού προηγουμένως ξεναγήθηκαν στην Εκθεση της αίθουσας "ΕΛΕΥΘΕΡΙΟΥ ΒΕΝΙΖΕΛΟΥ" τριάντα οκτώ μαθητές και δύο συνοδοί καθηγητές του έκτου Γυμνασίου Χαϊδαρίου Αττικής.

(Χειροκροτήματα)

Κύριοι συναδελφοι, δέχεσθε να ακολουθήσει τώρα η συζήτηση της Επίκαιρης Ερώτησης του Προέδρου του Δημοκρατικού Κοινωνικού Κινήματος προς τον κύριο Πρωθυπουργό, προκειμένου να τον αποδεσμεύσουμε, διότι έχει ανειλημμένη υποχρέωση, στην οποίαν έχει καθυστερήσει, αφού καθυστέρησε και η έναρξη της συνεδριάσεως;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή συνεφώνησε.

Πέμπτη στην ημερήσια διάταξη είναι η με αριθμό 307/ 25.11.96 Επίκαιρη Ερώτηση του Προέδρου του Δημοκρατικού Κοινωνικού Κινήματος κ. Δημητρίου Τσοβόλα προς τον κύριο Πρωθυπουργό, σχετικά με τις προθέσεις της Κυβέρνησης για περικοπή του επιδόματος - σύνταξης στις πολύτεκνες μητέρες και τη λήψη μέτρων αντιμετώπισης του δημογραφικού προβλήματος της Χώρας.

Η επίκαιρη ερώτηση έχει ως εξής:

"Παρά το οξύ δημογραφικό πρόβλημα που αντιμετωπίζει η Χώρα μας σε αντίθεση με ό,τι συμβαίνει στον περίγυρό μας, φημολογείται έντονα ότι η Κυβέρνηση προσανατολίζεται στην περικοπή του επιδόματος - σύνταξης στις πολύτεκνες μητέρες.

'Οταν αναζητούντο λύσεις σε ένα τόσο κρίσιμο εθνικά θέμα και η σκέψη ακόμη περικοπής του επιδόματος αποτελεί "έγκλημα", που δεν δικαιολογείται με την επίκληση των προβλημάτων της οικονομίας και της προσπάθειας σύγκλισης.

Αντίθετα, θα έπρεπε να δοθούν ισχυρά κίνητρα για την αύξηση της γεννητικότητας, όπως συμβαίνει και στις χώρες της Ευρωπαϊκής 'Ενωσης, που αντιμετωπίζουν δημογραφικό πρόβλημα. 

Μετά απ' αυτά ερωτάται ο κύριο Πρωθυπουργός:

1. Εάν η Κυβέρνηση πράγματι προτίθεται να προβεί σε περικοπές του επιδόματος - σύνταξης στις πολύτεκνες μητέρες.

2. Εάν πρόκειται να πάρει ουσιαστικά μέτρα για την αντιμετώπιση του μεγάλου δημογραφικού προβλήματος της Χώρας."

Ο κύριος Πρωθυπουργός έχει το λόγο.

KΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, κυρίες και κύριοι, σε σχέση με τη δημογραφική πολιτική, το κύριο ερώτημα είναι ποιόν βοηθούμε. Ποιόν βοηθούμε, ώστε να υπάρξει περισσότερος πληθυσμός.

Υπάρχουν δύο δρόμοι που έχει ακολουθήσει η Πολιτεία μέχρι σήμερα. Ο ένας δρόμος είναι να βοηθήσουμε την οικογένεια, όταν αναπτύσσεται, να βοηθήσουμε τη μητέρα που έχει μικρά παιδιά, να βοηθήσουμε την οικογένεια, όταν διαμορφώνεται. Ο άλλος δρόμος είναι να βοηθήσουμε τις μητέρες, όταν πια τα παιδιά τους έχουν μεγαλώσει, όταν πια τα παιδιά τους βρίσκονται σε ηλικία που εργάζονται. Αυτό, ως τύπος ανταμοιβής γι' αυτά που προσέφεραν.

Πιστεύω ότι είναι απόλυτα λογικό να ακολουθούμε τον πρώτο δρόμο, γιατί βοήθεια δε χρειάζεται όταν ολοκληρώνεται ή τελειώνει ο κύκλος της εξέλιξης της οικογένειας. Η βοήθεια χρειάζεται όταν εξελίσσεται η οικογένεια.

(Διαμαρτυρίες από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Στην πολιτική που ακολουθήθηκε, από τα ποσά που αφιερώνονται για τη δημογραφική προσπάθεια πηγαίνει μόνο το 46% στις οικογένειες που αναπτύσσονται. Το 54% πηγαίνει για ανταμοιβή, πηγαίνει για ενίσχυση μετά το χρόνο της ανάπτυξης της οικογενείας.

Επειδή εμείς θεωρούμε ότι αυτό δεν είναι σωστό, ότι πρέπει να υπάρχει συμπαράσταση εκεί όπου υπάρχει ανάγκη, πρέπει να υπάρχει συμπαράσταση στη μητέρα, όταν έχει μικρά τα παιδιά, όταν είναι υποχρεωμένη είτε να κάνει τη δουλειά της και να φροντίζει το παιδί είτε έχει πολλά παιδιά και δεν προφταίνει ή δεν έχει τη δυνατότητα να τα βοηθήσει.

Γι' αυτό και προχωρούμε στα εξής μέτρα: 

Το επίδομα για το τρίτο παιδί αυξάνεται από 34.500 δρχ. περίπου που είναι σήμερα, στις 40.000 δρχ, δηλαδή, κατά 15,9%.

Το επίδομα τρίτου παιδιού, αντί για τα τρία πρώτα χρόνια, παρέχεται για τα έξι χρόνια, γιατί το παιδί και από το τρίτο έτος έως το έκτο είναι μια επιβάρυνση.

Τα δύο αυτά μέτρα σημαίνουν ότι το κράτος επιδοτεί την οικογένεια με 2.880.000 δραχμές, αντί για 1.242.000 δραχμές που είναι σήμερα, δηλαδή αυξάνει τη βοήθεια στην οικογένεια, κατά 132%.

Τρίτο μέτρο είναι η αύξηση του πολυτεκνικού επιδόματος για κάθε παιδί, που αφορά τις οικογένειες με τέσσερα παιδιά και πάνω, στις 11.500 δραχμές το μήνα, από 8.500 δραχμές περίπου που καταβάλλονται σήμερα. Για μια οικογένεια με τέσσερα παιδιά, η βελτίωση αυτή σημαίνει μια αύξηση του μηνιαίου εισοδήματος από 34.500 σε 46.000 δραχμές.

Τα μέτρα αυτά αποτελούν μια προσπάθεια στην κατεύθυνση της αντιμετώπισης του δημογραφικού προβλήματος της Χώρας. Την ισόβια σύνταξη της πολύτεκνης μητέρας τη διατηρούμε για λόγους κοινωνικής δικαιοσύνης, για τις περιπτώσεις εκείνες που χαρακτηρίζονται από χαμηλό εισόδημα, γιατί εκεί υπάρχει ανάγκη. Τις περιπτώσεις αυτές πρέπει να βοηθήσουμε και τις γυναίκες εκείνες που είναι πάνω από εξήντα πέντε ετών. Σας ευχαριστώ.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Απ' αυτά που είπε ο κύριος Πρωθυπουργός αποδεικνύεται, ότι στην Ελλάδα έχουμε σήμερα κυβέρνηση λογιστών, έχουμε κυβέρνηση αριθμών, που αδιαφορεί για το ότι πίσω από τους αριθμούς υπάρχουν εθνικά θέματα, υπάρχουν άνθρωποι και ανθρώπινες αξίες.

'Εχασε πλέον τον προσανατολισμό της η Κυβέρνηση και γι' αυτό και είναι επικίνδυνη και το έχει αντιληφθεί σοβαρά ο Ελληνικός Λαός, ο οποίος χθες ξεκίνησε σοβαρές κινητοποιήσεις.

Κύριε Πρωθυπουργέ, στο ερώτημά σας το λογιστικό, το ΔΗ.Κ.ΚΙ. απαντά με σοβαρότητα και υπευθυνότητα, ότι για να λύσουμε το μεγάλο δημογραφικό πρόβλημα της Χώρας πρέπει να στηρίξουμε οικονομικά την πολύτεκνη οικογένεια και κατά το χρόνο που αναπτύσσονται τα παιδιά, αλλά πρέπει να δώσουμε και κίνητρα στις μητέρες, ώστε να γίνονται πολύτεκνες, να προχωράνε δηλαδή στο τρίτο, στο τέταρτο κ.ο.κ. παιδί.

Η Κυβέρνηση, δυστυχώς, έχει εντάξει, όπως αποδεικνύεται, στους έχοντες και κατέχοντες και την πολύτεκνη μητέρα, μαζί με τους μισθωτούς, τους συνταξιούχους, τους αγρότες και τους μικρομεσαίους, αδιαφορώντας για το μεγάλο δημογραφικό πρόβλημα της Χώρας, που δυστυχώς, όπως είπα πριν, πνίγηκε στους αριθμούς και στη λογιστική της πολιτική.

Καταργώντας αυτήν τη σύνταξη στην πολύτεκνη μητέρα προσβάλλει παράλληλα η Κυβέρνηση και τη μητρότητα. Αυτό το επίδομα-σύνταξη δεν είχε, κύριε Πρωθυπουργέ, προνοιακό χαρακτήρα. Είχε κυρίως δημογραφικό χαρακτήρα και ήταν δημογραφικό κίνητρο, για να μπορεί να δημιουργεί στη μητέρα εκείνες τις συνθήκες, ώστε να αποκτήσει παιδιά, που τα χρειάζεται η Ελλάδα.

Και θα θυμηθώ αυτό που είπε ο κ. Αρσένης από το Βήμα της Βουλής, ότι αν ακολουθήσουμε τη λογιστική λογική -την απαράδεκτη εθνικά- του κυρίου Πρωθυπουργού, δεν θα βρίσκουμε ελληνόπουλα να πηγαίνουν στο στρατό. Αλλά αυτό δε την ενδιαφέρει την Κυβέρνηση. Την ενδιαφέρει μόνο ό,τι πουν οι Βρυξέλλες, αδιαφορώντας για το τι σημαίνει αυτό σε ανεργία, σε υπογεννητικότητα, σε προβλήματα αυτών που πράγματι πλήττονται μέσα απ' αυτήν την πολιτική.

Εμείς, κύριε Πρόεδρε, δεν αποδεχόμαστε τη λογική αυτή και ασφαλώς με το να δώσει 5.000 στο επίδομα τρίτου παιδιού και κάποια χιλιάρικα, που είναι υποπολλαπλάσια αυτών που παίρνει με την κατάργηση της σύνταξης, αυτό δεν πείθει τους πολύτεκνους και ειδικότερα τις πολύτεκνες. Καλύτερα θα είναι να το σκεφθεί η Κυβέρνηση και να ανακαλέσει αυτές τις εθνικά απαράδεκτες και αντικοινωνικές σκέψεις της.

ΠΡΟΕΔΡΟΣ (Απόστολος Κακλαμάνης): Ο κύριος Πρόεδρος της Κυβερνήσεως έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, κυρίες και κύριοι συνάδελφοι, δε νομίζω ότι είναι σοβαρή αντιμετώπιση του δημογραφικού προβλήματος της Χώρας ο ισχυρισμός, ότι πρέπει να βοηθάμε για να αναπτυχθούν οι οικογένειες και να κάνουν στην οικογένεια περισσότερα παιδιά τις γυναίκες οι οποίες έχουν φθάσει σε μία ορισμένη ηλικία και έχουν τέσσερα παιδιά άνω των είκοσι πέντε ετών, γιατί αυτός είναι ο κανόνας. Παίρνει σύνταξη οποιαδήποτε γυναίκα η οποία έχει ήδη τέσσερα παιδιά άνω των είκοσι πέντε ετών.

Θέλω πάλι να επαναλάβω, ότι για να αναπτύξουμε την οικογένεια, χρειάζεται να βοηθήσουμε εκείνη τη στιγμή που διαμορφώνεται η οικογένεια. Αυτό λέει η απλή λογική, αυτό λέει η εξέταση της πραγματικότητος. Πρέπει να βοηθηθούν οι οικογένειες όταν έχουν ανάγκη. 'Οταν δημιουργούν τα παιδιά χρειάζονται βοήθεια, όταν μεγαλώνουν τα μικρά παιδιά χρειάζονται βοήθεια για να μπορούν να πάρουν βοήθεια στο σπίτι, για να μπορούν να τα στείλουν στα σχολεία, στα νηπιαγωγεία, στους βρεφονηπιακούς σταθμούς κ.ο.κ. Γι' αυτό η σωστή δημογραφική πολιτική είναι να βοηθήσουμε εκείνη την περίοδο και αυτό το κάνουμε. Το άλλο είναι πρωτόγνωρο. Δεν έχει γίνει πουθενά. Και δεν οδηγεί και σ' αυτό το αποτέλεσμα που θέλουμε.

Εάν, κύριε Τσοβόλα, όπως ισχυρίζεσθε, θέλετε πράγματι να βοηθήσουμε το 'Εθνος, τότε πρέπει να δράσουμε εκεί που έχει ανάγκη το 'Εθνος. Και το 'Εθνος έχει ανάγκη όταν διαμορφώνεται η οικογένεια. Αυτό πρέπει να κάνουμε.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Ακολουθεί η τρίτη στην ημερήσια διάταξη πρώτου κύκλου υπ' αριθμ. 322/ 27.11.1996 επίκαιρη ερώτηση του Βουλευτή του Κ.Κ.Ε. κ. Ευστρατίου Κόρακα, προς τον Υπουργό Τύπου και Μέσων Μαζικής Ενημέρωσης, σχετικά με δημοσιεύματα του Τύπου αναφερόμενα σε προθέσεις της Κυβέρνησης να προχωρήσει σε διαφημιστική καμπάνια προβολής της οικονομικής της πολιτικής.

(Θόρυβος στην Αίθουσα)

Παρακαλώ, κύριοι συνάδελφοι, να συντομεύετε την έξοδό σας από την Αίθουσα για να συνεχιστεί η συνεδρίαση. 

Η ερώτηση του κ. Κόρακα έχει ως εξής:

"Σύμφωνα με δημοσιεύματα του Τύπου, που μέχρι στιγμής δεν έχουν διαψευστεί, η Κυβέρνηση σχεδιάζει να προχωρήσει σε τεράστια διαφημιστική καμπάνια προκειμένου να προβάλλει την οικονομική πολιτική της και να κάμψει τις αντιδράσεις που προκαλούν τα σκληρά μέτρα λιτότητος.

Ερωτάται ο κύριος Υπουργός:

Εάν αληθεύουν αυτές οι πληροφορίες και εάν η Κυβέρνηση θεωρεί θεμιτό τόσο πολιτικά όσο και ηθικά να δαπανά τεράστια ποσά για την προπαγάνδιση της πολιτικής της λιτότητας.

Τι ποσά προβλέπονται και ποιος θα πληρώσει το κόστος μιας τέτοιας διαφημιστικής καμπάνιας;

Αν όντως η Κυβέρνηση σχεδιάζει κάτι τέτοιο, θα χρηματοδοτήσει αντίστοιχα όσους μαζικούς φορείς και Κόμματα θέλουν να προπαγανδίσουν τις θέσεις ενάντια στην πολιτική της λιτότητας;".

Ο Υπουργός Τύπου και Μέσων Μαζικής Ενημέρωσης κ. Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, την επίκαιρη ερώτηση ο συνάδελφος κ. Κόρακας, την κατέθεσε στις 27.11.1996 και αναφέρει στο κείμενο ότι δεν έχει δοθεί απάντηση από την Κυβέρνηση όσον αφορά φημολογούμενες προθέσεις της να αναπτύξει μία διαφημιστική εκστρατεία προκειμένου να προβάλει την πολιτική της. 'Ομως, κύριοι συνάδελφοι, μέρες πριν, στο πλαίσιο της συζήτησης με τους πολιτικούς συντάκτες, η Κυβέρνηση είχε διατυπώσει ότι τέτοια θέση ή απόφαση δεν υπάρχει.

Με την ευκαιρία της ερώτησής σας επανέρχομαι σήμερα και κατηγορηματικά επαναλαμβάνω, ότι δεν είναι στις προθέσεις της Κυβέρνησης να ακολουθήσει μία τέτοια πολιτική προβολής της ουσίας της πολιτικής της, γιατί έχουμε εμπιστοσύνη στην πολιτική μας και πιστεύουμε ότι απέναντι στο ψέμα των λόγων της Αντιπολίτευσης, η αλήθεια του έργου της Κυβέρνησης είναι ο καλύτερος αγωγός επικοινωνίας με τον Ελληνικό Λαό.

Διαγνώσατε προφανώς μία ευκαιρία να ασκήσετε κριτική και να εκτοξεύσετε κατηγορίες κατά της Κυβέρνησης με αφορμή αυτό το θέμα, το οποίο έλαβε μία έκταση στα έντυπα, αλλά και στα ηλεκτρονικά μέσα.

Κύριε Κόρακα, πρέπει να σας πω, ότι αυτό είναι πέραν της Κυβέρνησης. Θα πρέπει οι πηγές των πληροφοριών σας να είναι αυτές στις οποίες θα απευθυνθείτε και θα δεχθούν την κριτική σας. Η Κυβέρνηση ακολουθεί μία πολιτική, η οποία αποτελεί τη χρυσή τομή ανάμεσα στην εξυπηρέτηση της ανάγκης να επιταχύνουμε την αναπτυξιακή διαδικασία και τα βήματα εκσυγχρονισμού στη Χώρα, προκειμένου να συμμετέχουμε ισότιμα με τις άλλες χώρες στις διαδικασίες της ευρωπαϊκής ενοποίησης αφ'ενός και αφ'ετέρου να διασφαλίσουμε την αξία της κοινωνικής συνοχής και να διαφυλάξουμε τις συνεκτικές λειτουργίες στους θεσμικούς και παραγωγικούς αρμούς της κοινωνίας μας, πράγμα που για μας έχει εξίσου μεγάλη σημασία.

Κατανοούμε τις αντιδράσεις όλων εκείνων οι οποίοι πιστεύουν ότι θίγονται τα συμφέροντά τους. Πρέπει, όμως, να πω και πάλι ότι θα υπάρχει αντίκρυσμα από την οιονεί δοκιμασία, λόγω αυτής της αυστηρής και περιοριστικής πολιτικής που σήμερα ασκείται και το αντίκρυσμα αυτό ως καρπό θα τον δρέψουμε όλοι, εκείνη την ώρα που θα αποδειχθεί ότι η Κυβέρνηση, με την πολιτική που σήμερα ακολουθεί, έχει εκπληρώσει στο ακέραιο το χρέος της απέναντι στον Ελληνικό Λαό, όπως ο Ελληνικός Λαός μόλις πριν λίγο καιρό της έδωσε αυτή την εντολή να αναλάβει αυτό το χρέος.

ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, μας αφήνει κατάπληκτους η απάντηση που μας δίνει ο κύριος Υπουργός. Γιατί ακριβώς πριν λίγες ημέρες στους συντάκτες, ο ίδιος, παρά το ότι απέρριψε αυτές τις πληροφορίες, άφησε να υπονοηθεί -είπε καθαρά- την ανάγκη να υπάρξει ένα συνεκτικό κυβερνητικό μέτωπο για να προωθήσει, να προπαγανδίσει την πολιτική. Σήμερα προωθεί η Κυβέρνηση μια πολιτική σκληρής αντιλαϊκής μονόπλευρης λιτότητας και βεβαίως το παρελθόν της Κυβέρνησης και το πρόσφατο δε μας δίνει τη δυνατότητα να πιστέψουμε στις διαβεβαιώσεις του κυρίου Υπουργού, γιατί δεν πάει πολύς καιρός όπου πάλι είχαμε νέα δημοσιεύματα για παρεμβάσεις της Κυβέρνησης, πριν από ένα μήνα, προς τα Μ.Μ.Ε. για μη αρεστούς στην Κυβέρνηση δημοσιογράφους, το χωρισμό τους σε κατηγορίες κ.λπ.

Και βεβαίως υπάρχει το προηγούμενο της Κυβέρνησης της Νέας Δημοκρατίας, αλλά και σήμερα δεν είναι λίγες εκείνες οι υπηρεσίες που διαθέτουν μυστικά κονδύλια. Υπάρχει αυτή η πολιτική της Κυβέρνησης, η λεγόμενη επικοινωνιακή πολιτική και δεν είναι τυχαίο ότι ο υπεύθυνος γι'αυτήν την πολιτική είναι ο κ. Πασχαλίδης, που συνοδεύει τον κ. Σωτηρλή στις συζητήσεις στη Λάρισα. Δεν ξέρω τι σχέση έχει ο κ. Πασχαλίδης με τα αγροτικά, αλλά πάει ακριβώς γιατί θέλει -επειδή είναι ο ειδικός προφανώς για την Κυβέρνηση- να παραπλανήσει τον κόσμο για την πραγματικότητα της πολιτικής της. Εξ άλλου, κύριε Πρόεδρε, αυτή η πολιτική κρίνεται καθημερινά στο δρόμο με την ανάπτυξη ενός όλο και πιο μαζικού μετώπου που κινητοποιείται δυναμικά, μετώπου εργατοϋπαλλήλων δημόσιου και ιδιωτικού τομέα, αγροτών, μικρομεσαίων, επαγγελματοβιοτεχνών και εμπόρων και συνταξιούχων.

Φυσικά εμείς δεν περιμέναμε να μας πει η Κυβέρνηση τι κονδύλια και σε ποιους θα τα διαθέσει, σε ποιους δημοσιογράφους κ.λπ. 'Ομως θέσαμε το θέμα, γιατί θεωρούμε ότι είναι ηθικά και πολιτικά απαράδεκτο να ξοδεύονται λεφτά από το δημόσιο κορβανά για κάτι τέτοιο και γιατί πιστεύουμε ότι η αποθράσυνση της Κυβέρνησης έχει ξεπεράσει κάθε όριο στην προσπάθειά της να μας πείσει ότι το μαύρο είναι άσπρο.

ΠΡΟΕΔΡΟΣ (Απόστολος Κακλαμάνης): Ο κ. Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Κόρακα, η θέση της Κυβέρνησης ήταν σαφής και κατηγορηματική. Εσείς βρίσκετε αφορμή -και θα επικαλεσθώ τα Πρακτικά των συζητήσεων, τουλάχιστον εκείνης της ημέρας- να αναπτύξετε την ερώτησή σας, χρεώνοντας την Κυβέρνηση με εκτιμήσεις και σχέδια, τα οποία δε βρίσκονται παρά μόνο στο χώρο της δικής σας φαντασίας, για λόγους αντιπολιτευτικούς και μόνο.

Νομίζω ότι η ιστορία που έχει κάθε Κόμμα είναι αυτή που αποκαλύπτει με τον καλύτερο τρόπο -μια και αναφερθήκατε σ'αυτό- ότι οι τελευταίοι που μπορούν να κατηγορηθούν από σας είναι η δική μας Κυβέρνηση και τα δικά μας στελέχη.

ΣΤΡΑΤΗΣ ΚΟΡΑΚΑΣ: Αυτό λέω και εγώ.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Μην ξεχνάτε άλλωστε -γιατί αυτό το γνωρίζουν όλοι- ότι είστε το μόνο Κόμμα, το οποίο διαθέτει ιδιόκτητο ηλεκτρονικό μέσο τηλεοπτικό σταθμό, ώστε να προβάλλει και να προπαγανδίζει τις απόψεις του.

ΣΤΡΑΤΗΣ ΚΟΡΑΚΑΣ: Τι να κάνουμε, μας έχουν απομονώσει.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Εσείς, λοιπόν, που διαθέτετε αυτά τα μέσα, έρχεστε και κατ'επανάληψη και με κοινότοπες εκφράσεις κατηγορείτε την Κυβέρνηση για μία δήθεν εκστρατεία, με την οποία έχει αναλάβει να παραπλανήσει τον Ελληνικό Λαό, ενώ αυτό που ουσιαστικά γίνεται είναι η Κυβέρνηση να δέχεται τα πυρά των Μέσων Ενημέρωσης, εντύπων και ηλεκτρονικών, μόνο και μόνο γιατί η πολιτική της στοχεύει μέσα από εκσυγχρονιστικές αλλαγές, τομές και μεταρυθμίσεις, τις οποίες προωθεί να αποκαταστήσει την ευρυθμία, τη νομιμότητα και τη διαφάνεια στα δημόσια πράγματα του Τόπου.

Η Κυβέρνηση θα συνεχίσει την πολιτική της και η πολιτική αυτή έχει τη δέουσα αποδοχή από τον Ελληνικό Λαό, κύριε Κόρακα. Γιατί η Κυβέρνηση έχει αποδείξει ότι συναισθάνεται τις ανάγκες που έχει ο Ελληνικός Λαός και γι'αυτό ακριβώς έχει πει στον Ελληνικό Λαό ότι επέλεξε αντί τον εύκολο δρόμο του να γίνει αρεστή χάριν λαϊκισμού -όπως εσείς- το δρόμο του ρεαλισμού χάριν της ωφέλειας που πρέπει η Κυβέρνηση να προσφέρει στο 'Εθνος και τον Ελληνικό Λαό. Και αυτή ακριβώς είναι μια μόνιμη διάκριση μεταξύ υμών και ημών, ο λαϊκισμός και ο ρεαλισμός χάριν της ωφέλειας του 'Εθνους και του Ελληνικού Λαού.

ΣΤΡΑΤΗΣ ΚΟΡΑΚΑΣ: Από τη Λάρισα το πήρατε το μήνυμα.

ΠΡΟΕΔΡΟΣ (Απόστολος Κακλαμάνης): Η τέταρτη στην ημερήσια διάταξ πρώτου κύκλου επίκαιρη η ερώτηση υπ'αριθμόν 311/26.11.1996 της Βουλευτού του Συνασπισμού της Αριστεράς και της Προόδου κας Στυλιανής Αλφιέρης προς προς τον Υπουργό Εθνικής Παιδείας και Θρησκευμάτων, σχετικά με την ανέγερση νέου κτιρίου που θα φιλοξενήσει το επαγγελματικό πολυκλαδικό Λύκειο Πειραιά διαγράφεται με σύμφωνη γνώμη της ερωτώσας Βουλευτού και του ερωτωμένου Υπουργού.

Θα παρακαλέσω, κύριοι συνάδελφοι, να συζητήσουμε την επίκαιρη ερώτηση που απευθύνεται προς τον Υφυπουργό κ. Γέωργιο Δρυ, ο οποίος έχει κάποιο επείγον πρόβλημα, όπως μας είπε και πρέπει να τον διευκολύνουμε. Συμφωνεί το Σώμα;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Το Σώμα συνεφώνησε. Συνεπώς, συζητείται η δεύτερη στην ημερήσια διάταξη επίκαιρη ερώτηση Δεύτερου Κύκλου, υπ'αριθμόν 316/26.11.1996 του Βουλευτή της Νέας Δημοκρατίας κ. Νικολάου Κατσαρού προς τον Υπουργό Εθνικής Οικονομίας και Οικονομικών, σχετικά με τη ρύθμιση του ιδιοκτησιακού καθεστώτος παραλιακών οικισμών του Νομού Λάρισας και την έκδοση των παραχωρητηρίων για τις αγορασθείσες από ιδιώτες εκτάσεις του Ελληνικού Δημοσίου.

Η επίκαιρη ερώτηση έχει ως εξής:

"Με το άρθρο 28 του ν.2386/1996 ρυθμίστηκε το ιδιοκτησιακό καθεστώς των παραλιακών οικισμών Καστρί-Λουτρό, Μεσάγγαλα, Στρίτζος, Σκιαθάς και Στόμιο του Νομού Λάρισας και επετράπη η αγορά στους κατοίκους διαφόρων εκτάσεων από το Ελληνικό Δημόσιο αντί ενός τιμήματος.

Ο νόμος τάσσει εξάμηνη προθεσμία υποβολής των αιτήσεων παραχώρησης, καταβολής της πρώτης δόσης του τιμήματος και έκδοσης των παραχωρητηρίων. Η διαδικασία αυτή άρχισε και ήδη έχουν εκδοθεί αρκετά παραχωρητήρια. Και όλα αυτά προ των εκλογών της 22.9.1996.

Αμέσως μετά τις εκλογές το Υπουργείο Οικονομικών με έγγραφό του προς την Κτηματική Υπηρεσία του Δημοσίου Νομού Λάρισας, διέταξε παράνομα την αναστολή της διαδικασίας παραχώρησης "μέχρις ότου ολοκληρωθεί η ειδική χωροταξική οικολογική μελέτη" -όπως λένε- της περιοχής που εκπονείται.

Αλλά η μελέτη αυτή, σύμφωνα με διαβεβαίωσεις του Υπουργού ΠΕ.ΧΩ.ΔΕ. κ. Λαλιώτη σε σύσκεψη στο Υπουργείο του παρουσία των Βουλευτών του Νομού Λάρισας, του Νομάρχη και των Προέδρων των διαφόρων φορέων της περιοχής, δε θα περιλάβει τις κατωκημένες περιοχές, αλλά θα περιοριστεί στο Δέλτα του Πηνειού.

Η αμέσως μετά τις εκλογές αλλαγή συμπεριφοράς προκάλεσε αγανάκτηση στους ενδιαφερόμενους, οι οποίοι εκλαμβάνουν τη νέα εμπλοκή στην επίλυση του προβλήματός τους ως απροκάλυπτη κοροϊδία!

Ερωτάται ο Υπουργός Οικονομικών ποιοι λόγοι επέβαλαν την αλλαγή θέσεως της Κυβέρνησης και την παράνομη αναστολή της εφαρμογής του άρθρου 28 του ν.2386/1996 για την παραχώρηση των εκτάσεων των οικισμών Μεσαγγάλων, Κουλούρας, Στρίτζου, Σκιαθά, Στομίου Νομού Λάρισας στους κατόχους τους".

Ο Υφυπουργός Οικονομικών κ. Δρυς έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Ευχαριστώ, κύριε Πρόεδρε και κύριοι συνάδελφοι, για την κατανόησή σας στο πρόβλημά μου.

Κύριοι συνάδελφοι, με το άρθρο 28 του ν.2386/1996, παραχωρήθηκαν στους αυθαίρετους κατόχους τα δημόσια κτήματα του Νομού Λάρισας στις περιοχές Μεσαγγαλών, Κουλούρας, Σκλήθρα, Στρίτζου και Στομίου με στόχο να επιλυθούν χρόνια προβλήματα σχετικά με το ιδιοκτησιακό καθεστώς των περιοχών αυτών.

Μετά τη δημοσίευση στην Εφημερίδα της Κυβερνήσεως του ν.2386/1996, η Διεύθυνση Δημόσιας Περιουσίας του Υπουργείου Οικονομικών κοινοποίησε τη διάταξη του άρθρου 28 και έδωσε σχετικές οδηγίες στην Κτηματική Υπηρεσία του Νομού Λάρισας για την άμεση εφαρμογή της απόφασης αυτής.

Η Κτηματική Υπηρεσία του Νομού Λάρισας υλοποιώντας τις διατάξεις του νόμου παραλαμβάνει τις σχετικές αιτήσεις για την εξαγορά των εν λόγω ακινήτων.'Ηδη έχει αρχίσει η εξέταση των αιτήσεων και έχουν γίνει οι πρώτες παραχωρήσεις.

Δεδομένου όμως ότι δεν έχει ολοκληρωθεί η ειδική χωροταξική- οικολογική διαχειριστική μελέτη που εκπονείται στις εκβολές του Πηνειού για την περιοχή, στα πλαίσια του Κοινοτικού Προγράμματος ENVIREG, με την οποία θα καθοριστούν και θα οριοθετηθούν οι ζώνες προστασίας περιβάλλοντος κρίνεται απαραίτητο οι αιτήσεις των αυθαιρέτων κατόχων να εξετασθούν μετά την ολοκλήρωση της μελέτης αυτής, καθόσον οι υδροβιότοποι προστατεύονται από τη Διεθνή σύμβαση RAMSAR, που όπως είναι γνωστό, έχει υπογράψει και η Xώρα μας και έχει κυρωθεί με το ν.δ. 151/1974, στο Φ.Ε.Κ. 350A.

Με εντολή μου η Κτηματική Υπηρεσία του Νομού Λάρισας συνεχίζει να δέχεται τα δικαιολογητικά των δικαιούχων. Επομένως, συνεχίζεται η υλοποίηση των διατάξεων του άρθρου 28.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής, κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Πρόκειται, λοιπόν, κύριε συνάδελφε, για μια προσωρινή αναστολή των παραχωρήσεων, μέχρις ολοκληρώσεως της μελέτης οριοθέτησης του Δέλτα του ποταμού Πηνειού. 'Οπως γνωρίζετε, το Υ.ΠΕ.ΧΩ.ΔΕ. έχει δεσμευθεί για την πολύ γρήγορη ολοκλήρωση της μελέτης αυτής, η οποία είναι απαραίτητη προκειμένου να συνεχισθεί η διαδικασία του άρθρου 28.

ΠΡΟΕΔΡΕΥΩΝ (Παναγιώτης Ν. Κρητικός): Ο Αντιπρόεδρος της Βουλής και Βουλευτής Λάρισας, κ. Νίκος Κατσαρός έχει το λόγο.

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Πρόεδρε, το θέμα το οποίο αναφέρεται στη συζητούμενη επίκαιρη ερώτηση, είναι νομίζω μία πάρα πολύ χαρακτηριστική περίπτωση της αναξιοπιστίας της Κυβέρνησης και των προεκλογικών της μεθοδεύσεων, για να μπορέσει να εξαπατήσει τον Ελληνικό Λαό και να του αποσπάσει την ψήφο. Υπάρχουν δύο χαρακτηριστικά παραδείγματα που θεμελιώνουν ακριβώς αυτό το επιχείρημά μου. Ο κ. Λαλιώτης, σε σύσκεψη που έγινε το Μάρτιο του 1995 είπε για τη μελέτη στην οποία αναφερθήκατε, κύριε Υπουργέ, ότι εκείνη, δε θα έχει καμία σχέση με τις κατοικημένες περιοχές, διότι εδώ έχουν κτισθεί τρεις χιλιάδες περίπου σπίτια σε όλους αυτούς τους οικισμούς και βεβαίως η πρόβλεψη της αρχικής μελέτης να μεταφερθούν όλα αυτά τα σπίτια -προφανώς με κάποια καρούλια κάτω στα θεμέλιά τους!- ήταν τουλάχιστον αστεία και ανόητη. Είπε ότι περιορίζεται η μελέτη στις μη κατοικημένες περιοχές.

Η ρύθμιση η οποία έγινε με το ν.2386 αναφέρεται ακριβώς σ' αυτές τις κατοικημένες περιοχές. Επομένως τι να εξετάσει η μελέτη, όταν εδώ ασχολούμεθα μόνο με περιοχές με τρεις χιλιάδες περίπου σπίτια;

Το δεύτερο θέμα είναι ότι ενώ άρχισαν να εκδίδονται, κύριε Υπουργέ, παραχωρητήρια -έχω ένα στα χέρια μου, εξεδόθησαν αρκετές δεκάδες παραχωρητηρίων- εσεις αναστείλατε την εφαρμογή του νόμου με ένα telex το οποίο στείλατε ή εσείς, ή ο Υπουργός ΠΕ.ΧΩ.ΔΕ., δεν ξέρω. Εγώ, δε, απορώ: Είναι δυνατόν να αναστέλλεται η εφαρμογή νόμου, έτσι γιατί του κάπνισε του οποιουδήποτε Υπουργού και εξαπέστειλε ένα fαx; Η Κτηματική Υπηρεσία του Δημοσίου, σταμάτησε να εκδίδει παραχωρητήρια. Βεβαίως παίρνει αιτήσεις, τι να κάνει. 'Επειτα, κύριε Υπουργέ, η προθεσμία λήγει στις αρχές Φεβρουαρίου και γρηγορότερα ακόμα, τρέχει η προθεσμία, επομένως ορισμένοι ίσως βρεθούν εκτός προθεσμίας.

Εμμένετε στη μη εφαρμογή του νόμου με το fax το οποίο στείλατε; Αυτά είναι πράγματα τα οποία δεν μπορεί κανένας να καταλάβει και ακριβώς δείχνουν την ασυνέπεια και την ανακολουθία η οποία χαρακτηρίζει την Κυβέρνηση.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δρυς έχει το λόγο για να δευτερολογήσει.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, εκφράζω τη λύπη μου για την ακατανόητη κριτική του κ. Κατσαρού, ο οποίος γνωρίζει την προσπάθεια την οποία κατεβλήθη απο εμένα, ως Υφυπουργό Οικονομικών, για να επιλυθεί ένα πρόβλημα, το οποίο υπάρχει πράγματι στις κοινότητες που ανέφερα. Είναι χρόνιο πρόβλημα, κύριε Κατσαρέ, το οποίο ούτε η Κυβέρνηση της Νεας Δημοκρατίας, στην τριετία 1990-1993 επέλυσε. Και το επιλύσαμε την άνοιξη του 1996 με μια προσπάθεια, η οποία ήταν αποδεκτή από όλες τις Πτέρυγες της Βουλής. Δεν κατανοώ, κύριε Κατσαρέ, πού διαπιστώνετε ασυνέπεια και αναξιοπιστία της Κυβέρνησης, όταν ...

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Στην εφαρμογή του...

ΓΕΩΡΓΙΟΣ ΔΡΥΣ (Υφυπ. Οικονομικών):... προχωρήσαμε κανονικά τη διαδικασία του άρθρου 28. 'Ομως πρέπει να πείτε, κύριε Κατσαρέ, ότι υπάρχουν δεσμεύσεις απο τη Διεθνή Σύμβαση RAMSAR η οποία απαγορεύει την παραχώρηση χώρων για οικιστική ανάπτυξη, εκεί που πρέπει να προστατευθεί ως φυσικό τοπίο.

Αυτό, λοιπόν, το οποίο κάναμε ήταν να ζητήσουμε από το Υ.ΠΕ.ΧΩ.ΔΕ. να επισπεύσει τη διαδικασία της μελέτης με την ταυτόχρονη δήλωση, ότι όλα τα ακίνητα, τα οποία είναι εκτός του Δέλτα του Ποταμού Πηνειού, θα προχωρήσουν κανονικά στην εφαρμογή του νόμου 28.

'Αρα, κύριε Κατσαρέ, θεωρώ ατυχείς τις εκφράσεις "αναξιοπιστία και ασυνέπεια". Είμαστε και αξιόπιστοι και συνεπείς και κυρίως σεβόμεθα αυτά τα οποία αποφασίζει το Κοινοβούλιο. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η πρώτη στην ημερήσια διάταξη επίκαιρη ερώτηση Δευτέρου Κύκλου με αριθμό 306/25.11.1996 είναι του Βουλευτή του Πανελλήνιου Σοσιαλιστικού Κινήματος κ.Παναγιώτη Κουρουμπλή προς τον Υπουργό Εθνικής 'Αμυνας, σχετικά με τη διακίνηση ναρκωτικών στα στρατόπεδα και τη λήψη των αναγκαίων μέτρων αντιμετώπισης του προβλήματος.

Η επίκαιρη ερώτηση έχει ως εξής:

"Μετά το περιστατικό σύλληψης υπαξιωματικού του στρατού στην Καστοριά για διακίνηση χασίς και μετά την έρευνα του Αριστοτέλειου Πανεπιστημίου Θεσσαλονίκης για τη διακίνηση ναρκωτικών στα στρατόπεδα, σχετική αναφορά έγινε και από ραδιοφωνικό σταθμό, αναδεικνύεται ένα τεράστιο κοινωνικής και εθνικής σημασίας πρόβλημα, το οποίο χρήζει οργανωμένης επιστημονικής προσέγγισης και αντιμετώπισης.

Ερωτάται ο κύριος Υπουργός, αν γνωρίζει την έκθεση αυτή, αν γνωρίζει ότι υπάρχει πραγματικό πρόβλημα με τη διακίνηση ναρκωτικών στα στρατόπεδα και σε τι μέτρα πρόκειται να προχωρήσει, αξιοποιώντας κοινωνικούς επιστήμονες με εξειδίκευση στο θέμα αυτό, ώστε τα κοινωνικά προβλήματα των στρατιωτών και κυρίως των νεοσύλλεκτων που τους οδηγούν πολλές φορές σε αδιέξοδα και στη χρήση ναρκωτικών, να αντιμετωπίζονται με κατάλληλο και επιστημονικό τρόπο".

Ο Υπουργός Εθνικής 'Αμυνας κ. Τσοχατζόπουλος έχει το λόγο.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας):Κύριε Πρόεδρε, κυρίες και κύριοι συνάδελφοι, το θέμα που απασχολεί τον κύριο συνάδελφο, και το οποίο θίγει με την ερώτησή του, γνωρίζετε ότι είναι από τα σοβαρότερα ψυχοκοινωνικά προβλήματα, που μαστίζουν κυρίως τους νέους, όχι μόνο στη Χώρα μας, αλλά και διεθνώς.

Νομίζω ότι είναι επίκαιρη οι αντιπαράθεση στην κοινή γνώμη ανάμεσα στους νομικούς για την ευθύνη των εμπόρων και των εκμεταλλευτών αφενός και στους χρήστες αφ' ετέρου όσον αφορά τόσο τις ποινές όσο και τις ευθύνες. Είναι γνωστό επίσης ότι οι ηλικίες στις οποίες παρατηρείται η μεγαλύτερη συχνότητα δοκιμής χρήσης και κατάχρησης των ουσιών, είναι αυτές από δέκα έξι έως είκοσι πέντε ετών, όπου εμφανίζονται και πολλές άλλες ψυχικές διαταραχές. 'Ενα μέρος τους βέβαια συμπίπτει με την περίοδο που οι νέοι βρίσκονται στο στράτευμα.

Από τα στοιχεία τα οποία μπόρεσα να συλλέξω διαπιστώνονται τα εξής ενδιαφέροντα: 

Η συχνότητα χρήσης ουσιών στο στρατιωτικό περιβάλλον είναι μικρότερη απ' αυτή που παρατηρείται στον ευρύτερο κοινωνικό χώρο. Πιθανώς αυτό να οφείλεται στος γεγονός ότι με την είσοδο του νέου στο στρατό, υπάρχει συνεχής εξέταση για προβλήματα ψυχικής υγείας και εξάρτησης έτσι ώστε να παραπέμπονται στις ιατρικές υπηρεσίες και στη συνέχεια υπάρχει η κατάλληλη αντιμετώπιση. Εν τούτοις, πρέπει να πω ότι όλα τα στοιχεία δείχνουν πως υπάρχει πρόβλημα και στο στρατιωτικό περιβάλλον.

Η περίοδος στράτευσης των νέων ίσως είναι μία περίοδος της ζωής τους κατά την οποία για πρώτη φορά δοκιμάζουν όχι μόνο τις ουσίες, νόμιμες ή παράνομες, αλλά και άλλες εμπειρίες. 'Ετσι η προσπέλαση πραγματοποιείται στα στρατόπεδα μέσω των νεοσύλλεκτων χρηστών ή και με την προσέγγιση των στρατιωτών κατά τις εξόδους τους.

Η γενικότερη πολιτική του Υπουργείου μας, στα θέματα που αφορούν τόσο τη σωματική όσο και την ψυχική υγεία των στρατευσίμων, είναι να δοθεί έμφαση στην πρόληψη και στην έγκαιρη ανίχνευση των στρατιωτών που παρουσιάζουν συμπεριφορές με υψηλή επικινδυνότητα.

Πρέπει να τονίσω, ότι η σημερινή κατάσταση αντιμετωπίζεται: Πρώτον με την εκπαίδευση γιατρών και κληρωτών γιατρών για επιστημονική αντιμετώπιση περιπτώσεων εξάρτησης.

Δεύτερον, γίνονται σεμινάρια σε μονίμους και κυρίως στρατεύσιμους σχετικά με τα αδιέξοδα και τις επιπτώσεις από τη χρήσης ναρκωτικών και τρίτον, προβλέπεται διαρκής χρησιμοποίηση ειδικευμένων επιστημόνων, ψυχολόγων, κοινωνικών λειτουργών στα κέντρα νεοσυλλέκτων, σε συνδυασμό με την εισαγωγή νέων σύγχρονων μεθόδων εκπαίδευσης που έχουν σκοπό να μειώσουν τα προβλήματα προσαρμογής των νεοσυλλέκτων στη στρατιωτική ζωή. Αυτά όμως δεν αρκούν.

Παράλληλα σχεδιάζουμε μία νέα πολιτική παρέμβαση πάνω στο θέμα. Στο πλαίσιο αυτό αρχίζουν από το Μάρτιο του 1997, δύο ερευνητικά προγράμματα που έχουν σκοπό την ανεύρεση συχνότητας χρήσης-κατάχρησης ουσιών, καθώς και άλλων προβλημάτων ψυχικής υγείας. Τα προγράμματα αυτά βρίσκονται στο στάδιο προετοιμασίας. Τελούν υπό την επίβλεψη του συναδέλφου, Προέδρου του Ερευνητικού Πανεπιστημιακού Ινστιτούτου Ψυχικής Υγείας καθηγητή κ. Στεφανή, και θα υλοποιηθούν σε συνεργασία και με το Υπουργείο και με τον Ο.ΚΑ.ΝΑ.

Τα αποτελέσματα των ερευνών αποτελούν βασικό συμπλήρωμα για την οργάνωση προγραμμάτων πρόληψης που ήδη επεξεργαζόμαστε και αφορούν ένα συνολικό πακέτο μέτρων για την αγωγή υγείας ψυχικής και σωματικής.

Επίσης στοχεύουμε στη διετία που παραμένουν οι νέοι στις 'Ενοπλες Δυνάμεις, να γίνεται ενημέρωση για θέματα υγείας, όπως η στοματική υγεία, διατροφή, χρήση ουσιών, πρόληψη σεξουαλικώς μεταδιδομένων ασθενειών. 'Ολα αυτά θα αποτελέσουν, μαζί με το πρόγραμμα για επαγγελματική κατάρτιση στη διάρκεια της στράτευσης, απόλυτη προτεραιότητα που θα επιβεβαιώσει και τον κοινωνικό χαρακτήρα των Ενόπλων Δυνάμεων.

Αυτά είναι, κύριε Πρόεδρε, όσα ήθελα να πω στον κύριο συνάδελφο ώστε να υπάρξει μία σαφής εικόνα για το τι κάνουμε πάνω σ' αυτό το θέμα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουρουμπλής έχει το λόγο.

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, το μεγάλο πρόβλημα των ναρκωτικών που αποτελεί τη μεγαλύτερη μάστιγα διάλυσης μιας κοινωνίας, φαίνεται ότι διεμβόλισε και το χώρο του στρατεύματος. Το 83% αυτών που κάνουν χρήση ναρκωτικών μέσα στο στράτευμα, βρίσκουν τα ναρκωτικά -από στοιχεία εκθέσεως του Αριστοτέλειου Πανεπιστημίου- μέσα στο στρατόπεδο. Το 13% αυτών που κατατάσσονται, κάνουν χρήση ναρκωτικών. Και ίσως αυτή είναι η αιτία δημιουργίας αυτής της κατάστασης μέσα στο στράτευμα.

Το ζητούμενο είναι εάν αυτοί οι άνθρωποι, εάν δηλαδή ένας νεοσύλλεκτος όταν κατατάσσεται στο στρατό αντιμετωπίζεται από ειδικούς επιστήμονες οι οποίοι πραγματικά μπορούν να τον βοηθήσουν, να τον στηρίξουν ψυχικά, ώστε και αυτός που είναι χρήστης να περιορίσει και να σταματήσει τη χρήση, αλλά και οι νέοι να μην μπουν μέσα σ' αυτήν την διαδικασία.

Ερωτώ, λοιπόν, τον κύριο Υπουργό, γνωρίζοντας και την ευαισθησία του και το ήθος του και το ενδιαφέρον του γι' αυτό το μεγάλο ζήτημα: Πόσοι στρατεύσιμοι κοινωνικοί επιστήμονες αυτή τη στιγμή δεν επιτελούν το καθήκον τους που θα μπορούσε να βοηθήσει σ' αυτόν τον τομέα και επιτελούν αλλότρια καθήκοντα, τα οποία δεν εξυπηρετούν το χώρο του στρατεύματος ουσιαστικά, ενώ θα μπορούσαν να βοηθήσουν πάρα πολύ στον περιορισμό αυτών των προβλημάτων;

Το δεύτερο στοιχείο που θα ήθελα να ρωτήσω τον κύριο Υπουργό είναι εάν ο ίδιος από τα στοιχεία που του έδωσαν οι υπηρεσίες έμεινε ικανοποιημένος.

Είναι δύο στοιχεία τα οποία εάν αξιολογηθούν μπορούν να δώσουν ακριβώς αυτό το διέξοδο.

Και το τρίτο, κύριε Υπουργέ, είναι ότι ελπίζουμε πραγματικά πως με την παρουσία σας σ' αυτό το Υπουργείο, να δοθεί το κοινωνικό περιεχόμενο, γιατί ο Ελληνικός Λαός έχει επενδύσει στο στρατό, περικόπτει από την επιβίωσή του για να στηρίξει το στράτευμα, αλλά θέλει τα παιδιά του να υπερασπίσουν την Πατρίδα και όχι να γίνονται θύματα της μεγάλης αυτής εκμετάλλευσης των εμπόρων ναρκωτικών.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο για να δευτερολογήσει.

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπ. Εθνικής 'Αμυνας): Θα ήθελα να συμφωνήσω με τον κύριο συνάδελφο ότι η προσπέλαση στο στράτευμα γίνεται κύρια μέσω των νεοσυλλέκτων. Σήμερα το πρωί είχαμε το παράδειγμα ενός στρατιώτη που συνελήφθη σε σχολείο στα Καμίνια Πειραιά να διαθέτει χάπια. 'Ηταν νεοσύλλεκτος 1,5 μηνός. Είναι μία επιβεβαίωση δηλαδή, αυτού του φαινομένου, του πώς εισάγεται στο στράτευμα η χρήση των ναρκωτικών.

Το ερώτημα, λοιπόν, το εξής αυτήν τη στιγμή είναι εάν, κύριε συνάδελφε, είμαστε ικανοποιημένοι μ' αυτήν την πολιτική η οποία εφαρμόζεται για την αντιμετώπιση του προβλήματος. Επομένως το θέμα μας δεν είναι η επάρκεια των επιστημόνων, των ειδικών ερευνητών, των ψυχολόγων-ψυχιάτρων κ.ο.κ. που πρέπει να χρησιμοποιηθούν. Οπωσδήποτε όμως η αξιοποίηση των στρατευσίμων με αυτές τις ειδικότητες είναι σταθερός στόχος του Υπουργείου.

Περισσότερα στοιχεία επ' αυτού δεν έχω αυτή τη στιγμή να σας δώσω. Δεν ήξερα ότι θέλατε. Μπορώ να σας στείλω αναλυτικά πόσοι εξ αυτών αξιοποιούνται.

Εκείνο όμως, που έχει σημασία είναι ότι δεν μπορούμε να ισχυριστούμε πως είμαστε ικανοποιημένοι από αυτά που έγιναν μέχρι σήμερα.

Με την έκταση μάλιστα που έχει πάρει αυτό το πρόβλημα, πρέπει να υπάρξουν νέου είδους παρεμβάσεις, άλλου είδους θεσμικές προσεγγίσεις του προβλήματος. Γι'αυτό σας ανέφερα το πρόγραμμα που ξεκινάει το Μάρτιο για να προσεγγίσουμε σε μία νέα βάση το όλο πρόβλημα, όπως επίσης και τα υπόλοιπα στοιχεία τα οποία ήδη έχω αναφέρει και δε χρειάζεται να τα επαναλάβω.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Οι τρίτη και τέταρτη στην ημερήσια διάταξη επίκαιρες ερωτήσεις του Δευτέρου Κύκλου θα συζητηθούν από κοινού, γιατί έχουν το ίδιο περιεχόμενο, έτσι ώστε να δώσει μία συνολική απάντηση στο διπλάσιο χρόνο ο κύριος Υπουργός.

Η υπ'αριθμόν 323/25.11.1996 επίκαιρη ερώτηση είναι του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Πολιτισμού, σχετικά με τη συμμετοχή της Ελλάδος στην διεθνή διάσκεψη για την προστασία των ερμηνευτών-εκτελεστών καλλιτεχνών και παραγωγών φωνογραφημάτων που θα γίνει στην Γενεύη και τις θέσεις της Κυβέρνησης.

Η ερώτηση του κυρίου συναδέλφου έχει ως εξής:

"'Οπως είναι γνωστό στη Γενεύη από 2 έως 12 Δεκέμβρη 1996, θα γίνει η διεθνής διάσκεψη των κυβερνητικών εμπειρογνωμόνων για την τελική διαμόρφωση του κειμένου της νέας διεθνούς συνθήκης για την προστασία των ερμηνευτών-εκτελεστών καλλιτεχνών και παραγωγών φωνογραφημάτων.

Επειδή στο σχέδιο νόμου, που σκοπεύει το Υπουργείο να καταθέσει περιορίζεται η προστασία μόνο στα δισκογραφικά δικαιώματα και συνολικά το σχέδιο νόμου βρίσκεται πίσω από τη συνθήκη της Ρώμης, που υπογράφτηκε πριν από σαράντα περίπου χρόνια ερωτάται ο κύριος Υπουργός:

Ποιες είναι οι θέσεις με τις οποίες θα συμμετέχει η Κυβέρνηση στη διάσκεψη αυτή και αν προέκυψαν μετά από διάλογο με τους αντίστοιχους συνδικαλιστικούς φορείς των καλλιτεχνών;

Αν θα ζητήσει η Κυβέρνηση την επέκταση της σύμβασης για την προστασία και διασφάλιση των δικαιωμάτων των καλλιτεχνών από κάθε οπτικοακουστική εγγραφή των ερμηνειών ή των εκτελέσων τους;".

Η υπ'αριθμόν 312/26.11.1996 επίκαιρη ερώτηση είναι της Βουλευτού του Συνασπισμού της Αριστεράς και της Προόδου κας Ανδριανής Λουλέ προς τον

Υπουργό Πολιτισμού, σχετικά με τη συμμετοχή της Ελλάδος στη διεθνή διάσκεψη για την προστασία των ερμηνευτών-εκτελεστών καλλιτεχνών και παραγωγών φωνογραφημάτων που θα γίνει στη Γενεύη και τις θέσεις της Κυβέρνησης.

Η επίκαιρη ερώτηση της κυρίας συναδέλφου έχει ως εξής:

"Τριάντα πέντε χρόνια μετά την υπογραφή της σύμβασης της Ρώμης (1961) και κάτω από τις νέες συνθήκες που δημιουργούν η κοινωνική και τεχνολογική εξέλιξη, ο Διεθνής Οργανισμός Πνευματικής Ιδιοκτησίας καλείται στη Γενεύη στις 2 έως 20 Δεκεμβρίου να συζητήσει το σχέδιο μιας νέας διεθνούς συνθήκης για την προστασία των δικαιωμάτων των πνευματικών δημιουργών και των ερμηνευτών-εκτελεστών καλλιτεχνών.

Με την ευκαιρία αυτής της συνάντησης δίνεται η δυνατότητα να διασφαλιστεί ουσιαστικά και συγκεκριμένα η προστασία της δημιουργικής εισφοράς των καλλιτεχνών από όλες τις χρήσεις που της γίνονται.

Το σχέδιο, απέναντι στο οποίο καλείστε και εσείς να τοποθετηθείτε εκπροσωπώντας ως Υπουργός Πολιτισμού τη Χώρα μας, ενώ προσπαθεί να ανταποκριθεί στις απαιτήσεις των καιρών, αγνοεί καταρχήν το πιο σημαντικό: Τα δικαιώματα που αφορούν τα οπτικοακουστικά μέσα. Δεδομένου ότι σχεδόν κάθε χρήση της καλλιτεχνικής εισφοράς περιέχει εικόνα και ήχο, η αποδοχή του σχεδίου οδηγεί σαν συνολικό αποτέλεσμα στη μείωση του ήδη υπάρχοντος επιπέδου προστασίας.

Επίσης, κανένα δικαίωμα καταβολής αμοιβής δεν αναγνωρίζεται για την ιδιωτική αντιγραφή. Ολοκληρωτική είναι η απουσία περιορισμών που να αφορούν την εκχώρηση των δικαιωμάτων των καλλιτεχνών. Μεγάλο το κενό που αφήνει σε ότι αφορά τη χρησιμοποίηση μουσικής κυρίως δημιουργίας σε δημόσιους χώρους (εμπορικά καταστήματα, κέντρα διασκέδασης κ.λπ.)

Ερωτάται ο κύριος Υπουργός:

1. Ποια θα είναι η στάση που θα κρατήσει στη Διεθνή Διάσκεψη.

2. Θα λάβει υπόψη τα όσα εδώ και χρόνια ζητούν οι δημιουργοί όπως και τα Σωματεία των καλλιτεχνών-ερμηνευτών.

3. Σχετικά με το ν. 2121/1993 που καταψήφισε το ΠΑ.ΣΟ.Κ. ως Αντιπολίτευση, προτίθεται έστω καθυστερημένα σαν Κυβέρνηση να τον καταργήσει ή θα επιμείνει στη διατήρησή του".

Ο Υπουργός Πολιτισμού κ. Ευάγγελος Βενιζέλος έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): Κύριε Πρόεδρε. χαίρομαι για την ευαισθησία που επιδεικνύει η κυρία συνάδελφος και ο κύριος συνάδελφος με την ερώτησή τους για την επικείμενη διπλωματική διάσκεψη του Παγκόσμιου Οργανισμού Πνευματικής Ιδιοκτησίας. Οι ερωτήσεις όμως παραβιάζουν ανοιχτές θύρες, γιατί όπως είναι γνωστό ή όπως θα έπρεπε να είναι γνωστό, το Υπουργείο Πολιτισμού και γενικότερα η Ελληνική Δημοκρατία κατά τις προπαρασκευαστικές συζητήσεις που έχουν γίνει στο πλαίσιο των δέκα πέντε κρατών-μελών της Ευρωπαϊκής 'Ενωσης στις Βρυξέλλες -η τελευταία συνάντηση έγινε στις 18 Νοεμβρίου- τάχθηκε ρητά υπέρ της επέκτασης της προστασίας των ερμηνευτών και εκτελεστών και στα οπτικοακουστικά έργα.

Επίσης είναι γνωστό ότι ο Οργανισμός Πνευματικής Ιδιοκτησίας, το αρμόδιο καθ'ύλη νομικό πρόσωπο που εποπτεύεται από το Υπουργείο Πολιτισμού και επιμελείται και της προετοιμασίας της διπλωματικής εκπροσώπησης της Χώρας σε παρόμοιες διασκέψεις, βρίσκεται σε συνεχή, καθημερινή θα έλεγα και αρμονική συνεργασία με όλους τους εκπροσώπους και των δημιουργών και των ερμηνευτών, έτσι ώστε να διαμορφώνονται οι θέσεις της Χώρας.

Επίσης, είναι γνωστό ότι συναντήθηκα με τη διοίκηση της Πανελλήνιας Ομοσπονδίας Θεάματος-Ακροάματος και βρεθήκαμε απολύτως σύμφωνοι, γιατί οι θέσεις που υποστηρίζει η Ελληνική Κυβέρνηση και οι θέσεις που υποστηρίζουν τα ελληνικά συνδικαλιστικά όργανα των παραγωγών καλλιτεχνικών έργων και των εκτελεστών, γύρω από τα θέματα αυτά, είναι ταυτόσημες.

Επιπλέον, σε μία ένδειξη καλής θέλησης το Υπουργείο Πολιτισμού αναλαμβάνει να καλύψει τα έξοδα της μετάβασης, της νομικής συμβούλου, δηλαδή της εκπροσώπου,της ΠΟΘΑ στη Γενεύη τις ημέρες της Διάσκεψης, ώστε με την παρουσία της να ενισχύσει την ελληνική αντιπροσωπεία.

Πρέπει, όμως, να καταστεί σαφές το εξής: Η διπλωματική Διάσκεψη του Παγκόσμιου Οργανισμού Πνευματικής Ιδιοκτησίας είναι ένα πολύπλοκο διπλωματικό γεγονός. Εξελίσσεται μία διαπραγμάτευση ανάμεσα στους δύο πόλους της διεθνούς αγοράς των καλλιτεχνικών προϊόντων, που είναι από τη μία μεριά οι Η.Π.Α. και από την άλλη οι χώρες της Ευρωπαϊκής 'Ενωσης.

Το ίδιο φαινόμενο το είχαμε αντιμετωπίσει κατά τις διαπραγματεύσεις για τη νέα σύμβαση της GATT, όταν είχε επιχειρηθεί να εισαχθεί η ρήτρα "πολιτιστικής εξαίρεσης" κατά την προστασία των οπτικοακουστικών έργων.

Η σύγκρουση αυτή είναι ανοιχτή. Το βασικό ερώτημα που τίθεται στη Διάσκεψη της Γενεύης είναι αν θα επεκταθεί η προστασία των ερμηνευτών και εκτελεστών, δηλαδή η προστασία των λεγομένων συγγενικών δικαιωμάτων, και στα οπτικοακουστικά έργα. Η ελληνική απάντηση είναι "ναι", είμαστε υπερ της επέκτασης, όπως θετική φαίνεται να είναι και η απάντηση των υπολοίπων κρατών-μελών της Ευρωπαϊκή 'Ενωσης.

Παραδόξως, όμως, στο ζήτημα αυτό δεν έχει διαμορφωθεί μία επίσημη θέση των κρατών μελών, γι'αυτό και όλες οι προπαρασκευαστικές συναντήσεις, που έγιναν, έγιναν χωρίς να τηρηθούν πρακτικά, χωρίς να υπάρχει επίσημη δέσμευση των υπολοίπων δεκατεσσάρων κρατών-μελών της Ευρωπαϊκής 'Ενωσης ως προς τη στάση, που θα κρατήσουν.

Αυτό δημιουργεί μία σειρά από επιφυλάξεις και από ερωτηματικά, διότι μπορεί να φθάσουμε στο παράδοξο αποτέλεσμα να συναφθεί μία σύμβαση, να υπογραφεί και να κυρωθεί από τις ευρωπαϊκές χώρες, αυτό να σημαίνει ότι αυξάνεται η προστασία των αμερικανικών συγγενικών δικαιωμάτων στην ευρωπαϊκή ήπειρο, αλλά ταυτόχρονα να μην επεκταθεί η προστασία αυτή για τα ευρωπαϊκά συγγενικά δικαιώματα στην Αμερική.

Πρέπει να είμαστε ιδιαιτέρως προσεκτικοί, να διαμορφώνουμε καθ'οδόν τις τάσεις. Γι'αυτό και η συμφωνία στην οποία έχουμε καταλήξει και με τους εκπροσώπους των καλλιτεχνών είναι να είμαστε κατά τη διάρκεια των επομένων τριών εβδομάδων -γιατί τρεις εβδομάδες διαρκεί η Διάσκεψη αυτή- σε διαρκή επαφή, ώστε να μπορώ και εγώ να δίνω τις οδηγίες που πρέπει στην ελληνική αντιπροσωπεία, να μετάσχουμε στη διαμόρφωση των συσχετισμών των διπλωματικών, που θα βρίσκονται υπό εξέλιξη και να έχουμε το καλύτερο δυνατό αποτέλεσμα.

Βέβαια, έτσι η προσοχή μας έχει απορροφηθεί κυρίως από τη σύμβαση για την προστασία των δικαιωμάτων των εκτελεστών και ερμηνευτών, τους οποίους έχουμε διαβεβαιώσει όχι μόνο για την πρόθεσή μας να υποστηρίξουμε την επέκταση στον οπτικοακουστικό τομέα, αλλά και για την εμμονή μας στην προστασία του ηθικού δικαιώματος του ερμηνευτή-εκτελεστή. Κάτι που επίσης, μπορεί να δημιουργήσει προβλήματα, αν εμείς κάνουμε δεκτή τη λεγόμενη αρχή της εθνικής μεταχείρισης, την οποία επεκτείνουμε και στους φορείς συγγενικών δικαιωμάτων εκτός της Χώρας μας. Αλλά η αρχή αυτή δεν θα έχει γίνει δεκτή ενδεχομένως από άλλα κράτη-μέλη της σύμβασης, χωρίς να έχει διασφαλιστεί η αρχή της αμοιβαιότητας παραλλήλως.

Υπάρχουν, όμως, και άλλες συμβάσεις, οι οποίες τελούν υπό συζήτηση και διαπραγμάτευση στη Γενεύη. Είναι η προστασία των καλλιτεχνικών και λογοτεχνικών έργων και είναι και η προστασία των βάσεων δεδομένων. Μικρότερα είναι τα προβλήματα, που αντιμετωπίζουμε εκεί, αλλά πάντως είναι προβλήματα ανοιχτά, τα οποία θ'αντιμετωπιστούν στην εξέλιξη όλης αυτής της συζήτησης.

'Εχουμε μία υψηλού επιπέδου αντιπροσωπεία, διπλωματικού και επιστημονικού χαρακτήρα. 'Εχουμε διαρκή επαφή με τα συναρμόδια Υπουργεία, κυρίως με το Υπουργείο Εξωτερικών, γιατί ο μόνιμος αντιπρόσωπός μας στους διεθνείς οργανισμούς στη Γενεύη , είναι επικεφαλής της αντιπροσωπείας. Και έχουμε συνεχή και, θα έλεγα, πολύ πρακτική και καλόπιστη συνεργασία με την ΠΟΘΑ και τους άλλους συνδικαλιστικούς φορείς των δημιουργών και των εκτελεστών-ερμηνευτών.

Με την έννοια αυτή σημειώνω την ένδειξη ενδιαφέροντος, αλλά σημειώνω επίσης και το γεγονός ότι τα πράγματα βρίσκονται πολύ πιο μπροστά από το σημείο στο οποίο θέλει να τα τοποθετήσει κυρίως η ερώτηση του κ. Κόρακα και η ερώτηση της κας Λουλέ, η οποία είναι πιο ευγενικά διατυπωμένη, κατά δεύτερο λόγο.

Και το λέω αυτό, γιατί στην ερώτηση του κ.Κόρακα περιλαμβάνεται η αποστροφή πως το Υπουργείο Πολιτισμού ετοιμάζει νομοσχέδιο το οποίο θα περιορίζει την προστασία μόνο στα φωνογραφικά έργα και όχι στα οπτικοακουστικά. Από πού η πληροφορία αυτή; Πού ειπώθηκε κάτι τέτοιο; Ποια επιτροπή ή ποια ομάδα εργασίας έχει συγκροτηθεί και ασχολείται με κάτι τέτοιο; Πού υπάρχει δήλωσή μου ή αναγγελία μου για κάτι τέτοιο;

Πρόκειται, λοιπόν, για μια κινδυνολογική αποστροφή, η οποία θα παρακαλούσα να μην επαναληφθεί σε ανάλογες περιπτώσεις. Εκείνο το οποίο εγώ έχω πει, είναι ότι πρέπει να επέλθουν βελτιώσεις στο ν. 2121.

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να τελειώνετε, κύριε Υπουργέ.

ΕΥΑΓΓΕΛΟΣ ΒΕΝΙΖΕΛΟΣ (Υπ.Πολιτισμού): Μετά την εμπειρία που έχουμε, πρέπει να κάνουμε ταχύτερες και αποτελεσματικότερες τις διαδικασίες και να περιορίσουμε τον αριθμό των δικών που ανοίγονται. Αλλά το Υπουργείο Πολιτισμού, ενισχύει όλους τους φορείς της συλλογικής διαχείρισης ο Ο.Π.Ι. είναι στη διάθεσή τους καθημερινά και παρεμβαίνει στις δίκες υπέρ των συμφερόντων τους. 'Αρα, δεν υπάρχει κανένας λόγος ανησυχίας ή επίδειξης της ανησυχίας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, θεωρούμε θετική την τοποθέτηση του κυρίου Υπουργού, πάνω σ'ένα θέμα που απασχολεί, όχι μόνο τον καλλιτεχνικό κόσμο -και πρέπει να απασχολεί- αλλά ολόκληρο το Λαό μας, γιατί είναι γεγονός, ότι οι καλλιτέχνες μας και στη συγκεκριμένη περίπτωση οι ερμηνευτές-εκτελεστές, είναι μονίμως θύματα λεηλασίας -έχουν πλουτίσει πάρα πολλοί σε βάρος τους- τόσο από τους παραγωγούς στους οποίους αναγκάζονται εκ των πραγμάτων να εκχωρούν τα δικαιώματά τους εφ'όρου ζωής όσο και από τους ραδιοτηλεοπτικούς οργανισμούς και άλλους που προβάλλουν και εκμεταλλεύονται τα έργα τους, χωρίς να καταβάλουν καμία αμοιβή.

Εμείς πιστεύουμε, ότι θα πρέπει να υπάρξει οργανωμένη αντίσταση στην ασυδοσία της λεγόμενης ελεύθερης αγοράς, τουλάχιστον στον τομέα του πολιτισμού και αντίσταση στην επικυριαρχία των ΗΠΑ στον τομέα. 

Καταθέσαμε αυτή την επίκαιρη ερώτηση γιατί θέλαμε η Κυβέρνηση να ενημερώσει, τόσο τη Βουλή όσο και τους ενδιαφερόμενους καλλιτέχνες, σχετικά με τις θέσεις της για τη διεθνή διάσκεψη της Γενεύης 20-22 Δεκεμβρίου, σχετικά με την προστασία των ερμηνευτών-εκτελεστών. Ζητάμε να στηρίξει ανεπιφύλακτα την επέκταση της συνθήκης και στα οπτικοακουστικά μέσα -αυτό το διαβεβαίωσε ο κύριος Υπουργός, θα δούμε κατά πόσον θα το πετύχει-και επίσης να επιμείνει στην κατάργηση της δυνατότητας διατύπωσης επιφυλάξεων, που δίνουν τη δυνατότητα σε ένα κράτος, που έχει προσχωρήσει το ίδιο, να μην επεκτείνει και στα οπτικοακουστικά μέσα την υποχρέωση να καταβάλει δικαιώματα, ενώ από κάποιο άλλο κράτος που έχει προσχωρήσει ανεπιφύλακτα, θα εισπράττει τα μέσα αυτά, έτσι δημιουργώντας πραγματικά μια άδικη και άνιση μεταχείριση των καλλιτεχνών.

Επίσης, με τις επιφυλάξεις αυτές που ενδεχόμενα θα γίνουν δεκτές και εμείς ζητάμε να μη γίνουν δεκτές στη σύμβαση τέτοιες επιφυλάξεις, θα δημιουργηθεί, όπως είπαμε, ένα διαφορετικό επίπεδο προστασίας μεταξύ των συμβαλλομένων κρατών, που θα αποβεί σε βάρος των καλλιτεχνών, των παραγόντων του πολιτισμού. Θέλουμε να επιμείνουμε, δηλαδή, η Κυβέρνηση -και ίσως θα έπρεπε να πάρει μαζί στην αντιπροσωπεία και εκπροσώπους των φορέων- να δώσει τη μάχη μέχρι τέρμα, αν υπάρχει η δυνατότητα και βέτο ακόμα, ώστε η σύμβαση που θα περάσει να επεκταθεί σε όλες τις δυνατότητες ερμηνείας προβολής έργων, ώστε να διασφαλιστούν τα δικαιώματα των ερμηνευτών-εκτελεστών.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): 'Εχω τη χαρά να ανακοινώσω στο Σώμα, ότι τη συνεδρίασή μας παρακολουθούν πενήντα τρεις μαθητές με δύο συνοδούς-καθηγητές του Γ'Γυμνασίου Αλίμου, οι οποίοι προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ".

Τους καλωσορίζουμε στο Κοινοβούλιο.

(Χειροκροτήματα απ'όλες τις Πτέρυγες)

Η κα Λουλέ έχει το λόγο.

ΑΝΔΡΙΑΝΗ ΛΟΥΛΕ: Κύριε Πρόεδρε, δεν έχω κανένα λόγο να αμφισβητήσω αυτά που είπε ο Υπουργός Πολιτισμού για τη διάθεσή του και τη θέση που θα πάρει στη Γενεύη, αρκεί αυτά να υλοποιηθούν και να είναι όντως η πολιτική της Κυβέρνησης, απέναντι σ'αυτό το θέμα. 

Κατά τη γνώμη μας και συμφωνείτε και σεις, το προτεινόμενο σχέδιο αφήνει σοβαρά κενά σε ό,τι αφορά κυρίως τα οπτικοακουστικά μέσα, γιατί ξέρετε καλύτερα από μένα, ότι είναι θλιβερό να πεθαίνουν και να ζουν πάμπτωχοι 'Ελληνες ηθοποιοί και άλλοι να θησαυρίζουν την ίδια στιγμή από τα δικά τους δημιουργήματα, παίζοντας τις δικές τους ταινίες ξανά και ξανά.

Γνωρίζετε τις προτάσεις των ενδιαφερομένων και τις ενστάσεις τους στο ν. 2121/93 που και σεις σαν αντιπολίτευση είχατε καταψηφίσει. Πιστεύουμε σαν Κόμμα, ότι πρέπει να το δείτε σοβαρά το θέμα, γιατί δεν αφορά μόνο τους καλλιτέχνες, αλλά όλους μας και προσβάλλει όλους μας. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): Χαίρομαι, κύριε Πρόεδρε, γιατί και ο κ. Κόρακας και η κ. Λουλέ, αναγνώρισαν την ετοιμότητα που έχει επιδείξει η Κυβέρνηση και την ορθότητα -μέχρι το σημείο τουλάχιστον αυτό- των χειρισμών της. Επαναλαμβάνω, γιατί ίσως δεν έγινε αντιληπτό τι είπα στην αρχική μου αγόρευση: το Υπουργείο Πολιτισμού έχει προσκαλέσει τη νομική σύμβουλο της ΠΟΘΑ να μετάσχει στην κρίσιμη φάση της συζήτησης στη Γενεύη και θα καλύψει τα έξοδά της. 

Και επίσης επαναλαμβάνω, ότι ιδιαιτέρως μας απασχόλησε, σε συζητήσεις μας με τους καλλιτέχνες, το ζήτημα της αρχής της εθνικής μεταχείρισης, δηλαδή της αλληλουχίας των επιφυλάξεων, που πρέπει να διατυπωθούν ή να μη διατυπωθούν.

Επειδή, όμως, οι συμβάσεις αυτές είναι πολυσέλιδα και πολύπλοκα νομικά κείμενα και επειδή οι τοποθετήσεις πρέπει να είναι σοβαρές, υπεύθυνες και ακριβείς, έχω ζητήσει -και ελπίζω αυτό να γίνει εγκαίρως-και από τους εκπροσώπους των καλλιτεχνών, ιδίως των ερμηνευτών -εκτελεστών να καταθέσουν υπόμνημα στο οποίο να τοποθετούνται ρητά και ευκρινώς για κάθε ζήτημα που τίθεται στο σχέδιο της σύμβασης με εναλλακτικές διατυπώσεις. Ελπίζω ότι θα το έχουμε αυτό στα χέρια μας.

Και μια τελευταία φράση ως προς το ν. 2121 και τη δυνατότητα τροποποίησης ή συμπλήρωσής του. Επαναλαμβάνω, ότι έχω παρακαλέσει τον ΟΠΙ, που έχει μια εξειδικευμένη και ιδιαίτερα αποτελεσματική διοίκηση με πρόεδρο τον καθηγητή Μιχάλη Σταθόπουλο και διευθύντρια την επίκουρη καθηγήτρια κα Διονυσία Καλλινίκου, να επεξεργαστούν σχέδιο διατάξεως για να τροποποιήσουμε τις αναποτελεσματικές, όπως έχει αποδειχθεί μέχρι τώρα, διατάξεις του ν. 2121 και κυρίως το άρθρο 49, το οποίο έχει προκαλέσει πολλές τριβές. Και αυτό προς μείζονα προστασία και διαφύλαξη των πνευματικών και συγγενικών δικαιωμάτων. Αυτή είναι η κατεύθυνση προς την οποία κινούμεθα.

Πρέπει, όμως, για να μη ζούμε στο χώρο των γενικών αρχών και των ψευδαισθήσεων, να πούμε και κάτι άλλο: ότι οι Αμερικανοί ερμηνευτές και εκτελεστές μέσα από τη συλλογική διαπραγμάτευση και μέσα από ένα προϊόν, το οποίο βεβαίως, λόγω γλώσσας και λόγω νοοτροπίας, έχει, δυστυχώς ή ευτυχώς, ένα διεθνή χαρακτήρα, έχουν καταφέρει να έχουν αμοιβές πολύ καλύτερες και πολύ περισσότερο διασφαλισμένες απ' ό,τι οι Ευρωπαίοι και μάλιστα οι 'Ελληνες συνάδελφοί τους. Πρέπει, λοιπόν, να το έχουμε και αυτό υπόψη μας, έτσι ώστε και εμείς να βρούμε αποτελεσματικούς μηχανισμούς για την προστασία των συμφερόντων των καλλιτεχνών, δηλαδή για τη διαφύλαξη και του ηθικού και του περιουσιακού δικαιώματος του πνευματικού δημιουργού και του εκτελεστή.

ΣΤΡΑΤΗΣ ΚΟΡΑΚΑΣ: Και τη δυνατότητα επιφυλάξεως, κύριε Υπουργέ.

ΕΥΑΓΓΕΛΟΣ ΒΕΝΙΖΕΛΟΣ: Το είπα, κύριε Κόρακα, δε με ακούσατε.

ΣΤΡΑΤΗΣ ΚΟΡΑΚΑΣ: Θα το επιτρέψουμε;

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Ανεπιφύλαχτα διατηρείται αυτή η επιφύλαξη από τον κύριο Υπουργό φυσικά!

Τελευταία στην ημερήσια διάταξη είναι η με αριθμό 318/ 26.11.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Υγείας και Πρόνοιας, σχετικά με τη λειτουργία της μονάδας AIDS στο νοσοκομείο "ΣΩΤΗΡΙΑ", την άμεση προμήθεια των αναγκαίων για τους φορείς φαρμάκων κ.λπ.

Η ερώτηση του κυρίου συναδέλφου έχει ως εξής:

"Σε κατάσταση παρατεταμένη αγωνίας κρατεί εκατοντάδες ασθενείς του AIDS το Υπουργείο Υγείας, καθώς δεν έχει προχωρήσει ακόμη στην παραγγελία των νέων αντιρετροϊκών φαρμάκων, που απαιτούνται για τον επόμενο μήνα.

Επιπλέον αποφασίστηκε η κατάργηση της δωρεάν χορήγησης των φαρμάκων αυτών, υποχρεώνοντας τους ασθενείς να καταβάλουν ως συμμετοχή το 10% που σημαίνει 50.000 το μήνα για τον καθένα, ποσό που το σύνολο σχεδόν αδυνατεί να καταβάλει. 

Επειδή η επίκληση των δημοσιονομικών ελλειμμάτων δεν μπορεί να αποτελεί δικαιολογητικό λόγο για την απαράδεκτη και απάνθρωπη περικοπή κονδυλίων για την Υγεία, που καταδικάζει τους ασθενείς του AIDS σε βέβαιο θάνατο, ερωτάται ο κύριος Υπουργός

1. Σε ποιες ενέργειες προτίθεται να προβεί για την άμεση προμήθεια των αναγκαίων ποσοτήτων αντιρετροϊκών φαρμάκων και τη δωρεάν χορήγησή τους

2. Ποιες πρωτοβουλίες θα αναλάβει για τη λειτουργία της μονάδας AIDS που πρόκειται να λειτουργήσει στο νοσοκομείο "ΣΩΤΗΡΙΑ" έργο το οποίο καθυστερεί αδικαιολόγητα, αν και υπάρχει κτίριο και χρηματοδότηση".

Ο Υφυπουργός Υγείας και Πρόνοιας κ. Εμμανουήλ Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, κύριοι συνάδελφοι, στη Χώρα μας εφαρμόζεται πρόγραμμα αντιμετώπισης του AIDS με αντιρετροϊκά φάρμακα, που χορηγούνται δωρεάν στους ασθενείς. Το ετήσιο συνολικό κόστος του προγράμματος σε φάρμακα είναι 1,5 δισ. περίπου.

Ο αριθμός των ενταγμένων ασθενών σε αντιρετροϊκή αγωγή είναι περίπου 1.480, όπως με ενημέρωσε σήμερα η υπηρεσία.

Ο αριθμός των οροθετικών ασθενών, που βρίσκονται σε διπλό συνδυασμό με νεότερα αντιρετροϊκά φάρμακα, είναι 522, ποσοστό 35,2%.

Ο αριθμός των ασθενών, που βρίσκονται σε τριπλό συνδυασμό, είναι 377, ποσοστό 25,5%.

Πρέπει να σημειωθεί, ότι στο Βέλγιο το ποσοστό αυτό είναι μόνο 15% και στην Αγγλία είναι 15%-20%.

Η εισαγωγή και διάθεση των προαναφερομένων φαρμάκων με αποφάσεις της προηγούμενης πολιτικής ηγεσίας -εδώ είναι ο κ.Πεπονής- ανατίθεται στο Ι.Φ.Ε.Τ (Ινστιτούτο Φαρμακευτικής 'Ερευνας και Τεχνολογίας) κατόπιν εντολής των αρμοδίων οργάνων του Υπουργείου Υγείας, δηλαδή του Κέντρου Ειδικών Λοιμώξεων και του Ε.Ο.Φ.

Ο προγραμματισμός για την προμήθειά τους γίνεται ανά τρίμηνο. Ειδικότερα, τα σημερινά αποθέματα καλύπτουν τις ανάγκες των ασθενών μέχρι και την 31.1.97. 'Ηδη οι αρμόδιες υπηρεσίες του Υπουργείου έχουν προχωρήσει στη διαδικασία προμήθειας των φαρμάκων αυτών για το επόμενο τρίμηνο. Κατά συνέπεια, κανένα πρόβλημα δεν υπάρχει στην απρόσκοπτη λειτουργία του προγράμματος και κανένας ασθενής δεν έχει διακόψει τη θεραπεία του μέχρι αυτήν τη στιγμή.

'Οσον αφορά την αναπνευστική μονάδα AIDS, που θα διαμορφωθεί στο ισόγειο του Περιφερειακού Γενικού Νοσοκομείου Αθηνών "ΣΩΤΗΡΙΑ", έχει συνταχθεί και εγκριθεί η απαιτούμενη μελέτη δημοπράτησης προϋπολογισμού 140.000.000 δρχ. και επίκειται η διενέργεια δημοπρασίας για την ανάθεση εκτέλεσης του έργου.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Υπουργέ, είναι θετικό, ότι μας ανακοινώσατε τα μέτρα αυτά του Υπουργείου σας.'Εχω αίσθηση των ανθρωπιστικών σας αισθημάτων ως ατόμου και ως κοινωνικού λειτουργού, πράγμα που δεν συμβαίνει, βέβαια, στο Υπουργείο Υγείας και Πρόνοιας, που ως φορέας κοινωνικής πολιτικής και πρόνοιας δε λαμβάνει τα κατάλληλα μέτρα για την τάξη αυτών των ασθενών. Διότι δεν είναι μόνο ότι δεν χορηγούνται αυτά τα αντιρετροϊκά φάρμακα, είναι ότι έχουμε καταγγελίες, ιδίως στο "ΙΠΠΟΚΡΑΤΕΙΟ ΝΟΣΟΚΟΜΕΙΟ" και στον "ΕΥΑΓΓΕΛΙΣΜΟ", που είδαν το φως της δημοσιότητας -εσείς μπορεί να τα διαψεύσετε, αλλά εγώ πάντως τα είδα- ότι οι ασθενείς του AIDS δεν χειρουργούνται ή δεν εξετάζονται από τους γιατρούς. Αυτό, αν συμβαίνει, είναι απαράδεκτο. Επίσης, το ίδιο καταγγέλλεται και από την κα Γουμελά και ότι θα γίνουν και μηνύσεις. Η κα Γουμελά, νομίζω, είναι Πρόεδρος του Κέντρου Ζωής και καταγγέλλει, ότι θα κάνει μηνύσεις γι'αυτό το πράγμα.

Αν συμβαίνουν αυτά, κύριε Υπουργέ, γιατί δεν αφαιρείτε μερικές άδειας ασκήσεως επαγγέλματος αυτών των κυρίων που υπηρετούν το μαμωνά και δεν τηρούν τον όρκο του Ιπποκράτη;

Θα σας παρακαλέσουμε να επέμβετε προσωπικά, γιατί γνωρίζω τη δραστηριότητά σας στο Υπουργείο Υγείας και Πρόνοιας, ώστε να αποφεύγονται αυτά τα κακά φαινόμενα. Διότι, μην κοροϊδευόμαστε, κύριε Υπουργέ, αυτή η τάξη των ασθενών θέλει αγάπη και στοργή από την Πολιτεία.

Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Αγαπητέ συνάδελφε, ευχαριστώ για τα καλά σας λόγια. 'Ομως, θέλω να ξεκαθαρίσω, ότι η Χώρα μας, από την εποχή του αείμνηστου Γεωργίου Γεννηματά, του Γιάννη Φλώρου, σημερινού Νομάρχη Λάρισας, και στη συνέχεια όλων των Υπουργών που πέρασαν από το Υπουργείο Υγείας, κύριοι Κρεμαστινός, Πεπονής και οι προηγούμενοι της Νέας Δημοκρατίας, έχει επιδείξει ειδική ευαισθησία στο θέμα.

Είμαστε υπερήφανοι, γιατί η Χώρα μας -χάρη στην πολιτική που ακολουθήσαμε από το 1984 μέχρι σήμερα- κατέχει την τελευταία θέση σε αριθμό φορέων και κρουσμάτων AIDS στην Ευρώπη. Τουλάχιστον αυτό ας μην το ισοπεδώνουμε και ας μην πιανόμαστε από μεμονωμένα περιστατικά. Δεν ξέρω αν ήταν μεμονωμένο το περιστατικό αυτό το οποίο ερευνάτε, αλλά να μην ισοπεδώνουμε τα πάντα.

Οι λειτουργοί της Υγείας, όλοι οι επιστήμονες και η κοινωνία μας σιγά - σιγά ευαισθητοποιούνται και μπορούμε να πούμε, ότι βρισκόμαστε σε πάρα πολύ καλή κατάσταση και από πλευράς πολιτικής, που ακολουθούμε, αλλά και γενικότερα στους χώρους των νοσοκομείων μας υπάρχει μια καλή αντιμετώπιση. Βεβαίως, χρειάζεται περαιτέρω προσπάθεια, χρειάζεται περισσότερη ευαισθητοποίηση.

Αυτό άλλωστε είναι και το μήνημα της μεθαυριανής ημέρας της 1ης Δεκεμβρίου, παγκόσμιας ημέρας κατά του AIDS: Συνεχής εγρήγορση, ευαισθητοποίηση των πάντων, πολιτικής ηγεσίας, λειτουργών της Υγείας και ολόκληρης της κοινωνίας.

Εμείς, από πλευράς Υπουργείου Υγείας, θα κάνουμε ό,τι μπορούμε για να μειώνουμε τα προβλήματα αυτών των ανθρώπων.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εξαντλήθηκε ο κατάλογος των επικαίρων ερωτήσεων.

Από την περασμένη Τετάρτη είχε παρεπεμφθεί να συζητηθεί σήμερα μία επίκαιρη ερώτηση του συναδέλφου και Αντιπροέδρου της Βουλής κ. Κωστόπουλου, σύμφωνα με την απόφαση της Βουλής, δεδομένου ότι τότε ο χρόνος διετέθη για τη συζήτηση του Προϋπολογισμού της Βουλής. Από παρανόηση, όμως, ο Υπουργός Εργασίας απεχώρησε από την Αίθουσα και τώρα ανακύπτει το ζήτημα.

Θέλετε να διακόψουμε για λίγο για να συζητηθεί και εφόσον προσέλθει ο κύριος Υπουργός ή να προχωρήσουμε στην συζήτηση της επερώτησης και μετά το τέλος της, να συζητηθεί η επίκαιρη ερώτηση ή θέλετε να τη μεταθέσουμε για τη Δευτέρα;

ΙΩΑΝΝΗΣ ΧΑΡΑΛΑΜΠΟΥΣ: Τι ώρα θα αρχίσουμε;

ΠΡΟΕΔΡΕΥΩΝ (Παναγιώτης Ν. Κρητικός): Τώρα θα αρχίσουμε. 

ΙΩΑΝΝΗΣ ΧΑΡΑΛΑΜΠΟΥΣ: Υπάρχει ένας Κανονισμός που λέει, ότι πρέπει να αρχίσουμε τώρα. 

ΠΡΟΕΔΡΕΥΩΝ (Παναγιώτης Ν. Κρητικός): Το ξέρω, κύριε συνάδελφε. Θα αρχίσουμε τώρα και θα παρακαλούσα η επίκαιρη αυτή ερώτηση να συζητηθεί τη Δευτέρα, αναγκαστικά, μαζί με τις άλλες δύο, που έχουν ήδη ορισθεί για εκείνη την ημέρα. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε...

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε το λόγο. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, είχα μία επίκαιρη ερώτηση, την με αριθμό 311, για το Ενιαίο Πολυκλαδικό Λύκειο Πειραιά. Δεν ήταν οι Υπουργοί εδώ. Παρακαλώ, μπορεί να μετατεθεί, ώστε να έχουμε απάντηση;

ΠΡΟΕΔΡΕΥΩΝ (Παναγιώτης Ν. Κρητικός): Αυτή είναι άλλη περίπτωση. Πρέπει να την ξανακαταθέσετε. 'Οσον αφορά την ερώτηση του κ. Κωστόπουλου, πρόκειται περί άλλης περιπτώσεως, υπήρχε η απόφαση της Βουλής, να συζητηθεί αυτήν τη στιγμή. Η δική σας είχε ματαιωθεί λόγω κωλύμματος του Υπουργού. 'Αλλο αυτό. Εδώ, υπάρχει παρανόηση στη συνεννόηση.

Ορίστε, κύριε Κωστόπουλε, έχετε το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν κατανοώ τον εκνευρισμό του κ. Χαραλάμπους.

ΙΩΑΝΝΗΣ ΧΑΡΑΛΑΜΠΟΥΣ: Δεν έχει σχέση με σας. 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε συνάδελφε, δεν έχει σχέση. Κι εγώ το αυτό αντιλήφθηκα, ότι δηλαδή δεν έχει σχέση.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής ): Εκ των πραγμάτων, μάλλον εγώ πρέπει να είμαι εκνευρισμένος.

ΙΩΑΝΝΗΣ ΧΑΡΑΛΑΜΠΟΥΣ: Κύριε συνάδελφε, δεν έχει καμία σχέση με σας.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Παρά ταύτα, διατηρώ την ψυχραιμία και αυτοκυριαρχία μου, γιατί μάλλον είναι αδιέξοδη η κατάσταση της Κυβέρνησης και όχι σε ό,τι αφορά το Κ.Κ.Ε..

'Εγινε μία συμφωνία, η οποία ανακοινώθηκε από τον Πρόεδρο της Βουλής στην Αίθουσα. Το Σώμα ενέκρινε ομόφωνα να συζητηθεί σήμερα αυτή η επίκαιρη ερώτηση -να μην επανακατατεθεί. Ο κύριος Υπουργός μπερδεύτηκε. Θα μπορούσε να επικοινωνήσει μαζί μου για να συνεννοηθεί, γιατί ήταν παρών όταν του ζητήθηκε να είναι σήμερα εδώ.

ΠΡΟΕΔΡΕΥΩΝ (Παναγιώτης Ν. Κρητικός): Το ορθότερο αυτό θα ήταν, να επικοινωνήσει μαζί σας.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Τώρα τι να κάνω; Πείτε μου. Τι άλλο μπορώ να κάνω;

ΠΡΟΕΔΡΕΥΩΝ (Παναγιώτης Ν. Κρητικός): 'Εκανα μία διαζευκτική πρόταση. Δεν προβλέπεται και από τον Κανονισμό να διακόψουμε ή να συζητηθεί στο τέλος. Θα μπούμε τώρα στην επερώτηση, οπωσδήποτε. Αν συναινεί και η Βουλή, να πάει στο τέλος της συζήτησης της επερωτήσεως. Και αυτό είναι ανορθόδοξο, εκτός Κανονισμού, αλλά για να είμαστε συνεπείς με κάποια απόφαση που πήραμε και οφείλουμε να τη σεβασθούμε.

Αν δεν είναι τόσο άμεσο το ζήτημα, θα παρακαλούσα να συζητηθεί τη Δευτέρα, κύριε Κωστόπουλε, μαζί με τις άλλες δύο. Για δύο μέρες δεν νομίζω ότι αλλάζει το ζήτημα.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Για πότε προτείνατε, κύριε Πρόεδρε;

ΠΡΟΕΔΡΕΥΩΝ (Παναγιώτης Ν. Κρητικός): Για τη Δευτέρα το βράδυ.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δηλαδή με την ίδια διαδικασία και όχι με τη διαδικασία επανακατάθεσης;

ΠΡΟΕΔΡΕΥΩΝ (Παναγιώτης Ν. Κρητικός): Ασφαλώς. Αποφασίζουμε τώρα, λόγω αυτής της παρανοήσεως, να συζητηθεί και η δική σας τη Δευτέρα δηλαδή στη σειρά των επικαίρων ερωτήσεων της Δευτέρας.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ας ελπίσουμε μόνο ότι μέχρι τη Δευτέρα -σήμερα είναι Παρασκευή, είναι Εκπρόσωπος της Κυβέρνησης εδώ- να μην πάνε τα ΜΑΤ να βγάλουν τον κόσμο από τις πολυκατοικίες του Λαυρίου. Ας το ελπίσουμε.

Συμφωνώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Το Σαββατοκύριακο, δεν νομίζω.

ΜΑΡΙΑ ΔΑΜΑΝΑΚΗ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν είναι αντικείμενο συζητήσεως και διαλόγου, κυρία Δαμανάκη. Το γνωρίζετε άριστα.

ΜΑΡΙΑ ΔΑΜΑΝΑΚΗ: Κύριε Πρόεδρε, ένα λεπτό.

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε το δικαίωμα. Σας παρακαλώ. Δε σας το δίδω για λόγους τάξεως και Κανονισμού. Δεν είναι αντικείμενο ευρύτερης συζητήσεως το ζήτημα αυτό. Σας παρακαλώ.

ΜΑΡΙΑ ΔΑΜΑΝΑΚΗ: Για άλλο ζήτημα, κύριε Πρόεδρε, όχι για το θέμα του κ. Κωστόπουλου.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε.

ΜΑΡΙΑ ΔΑΜΑΝΑΚΗ: Κύριε Πρόεδρε, εμείς είχαμε μία επίκαιρη ερώτηση σήμερα της κας Αλφιέρη. Οι Υπουργοί αδικαιολογήτως είναι απόντες. Τι θα γίνει;

ΠΡΟΕΔΡΕΥΩΝ (Παναγιώτης Ν. Κρητικός): Συμβαίνει συχνά να κωλύονται οι Υπουργοί και στην περίπτωση αυτή ματαιώνεται η συζήτηση της ερωτήσεως.

Εδώ πρόκειται περί άλλης περιπτώσεως. Δεν ήταν στην ημερήσια διάταξη αυτή η ερώτηση, η οποία σήμερα αναβάλλεται πάλι. 'Ηταν στην ημερήσια διάταξη της Τετάρτης αλλά είχε αποφασιστεί να συζητηθεί σήμερα για να κερδηθεί χρόνος υπέρ της συζήτησης για τον προϋπολογισμό της Βουλής και από παρανόηση ο κύριος Υπουργός δεν είναι εδώ.

'Αλλο το ζήτημα που με απασχολεί και άλλο το ζήτημα του κωλύματος του Υπουργού από τη συζήτηση ερωτήσεων της ημερήσιας διάταξης, που είναι σύνηθες κατά τη διαδικασία των επικαίρων ερωτήσεων, αφ' ης καθιερώθηκαν-και το θυμάσθε- διότι τότε ήσασταν και εσείς στο Προεδρείο εννοώ τότε , που άρχισε να εφαρμόζεται ο θεσμός.

ΜΑΡΙΑ ΔΑΜΑΝΑΚΗ: Ναι, κύριε Πρόεδρε, αλλά τι γίνεται σ' αυτήν την περίπτωση; Το Προεδρείο τι θέση παίρνει; Ματαιώνονται οι ερωτήσεις;

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, επανακατατίθενται εκείνες, οι οποίες ματαιώνονται. Αυτό το ξέρετε. Το λέει ο Κανονισμός. Δεν παίρνει θέση το Προεδρείο εκεί που το γράμμα και το πνεύμα του Κανονισμού καλύπτει το ζήτημα.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί επερώτηση Βουλευτών της Νέας Δημοκρατίας κατά των Υπουργών Υγείας και Πρόνοιας και Κοινωνικών Ασφαλίσεων...

ΦΑΝΗ ΠΕΤΡΑΛΙΑ-ΠΑΛΛΗ: Και κατά των Υπουργών Δημόσιας Τάξης και Δικαιοσύνης, κύριε Πρόεδρε, οι οποίοι είναι απόντες.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Μπορώ να σας απαντήσω και εγώ.

ΠΡΟΕΔΡΕΥΩΝ (Παναγιώτης Ν. Κρητικός): Και Δημοσίας Τάξεως και Δικαιοσύνης. 'Ενα Υπουργείο θα απαντήσει, όπως γνωρίζετε.

Λοιπόν, θα συζητηθεί η επερώτηση των Βουλευτών της Νέας Δημοκρατίας, των κυρίων Βασιλείου Σωτηρόπουλου, Παναγιώτη Μελά, Ελευθερίου Παπανικολάου, Βασιλείου Μιχαλολιάκου, της κας Φάνης Πάλλη-Πετραλιά, των κυρίων Ιωάννη Χωματά, Γεώργιου Αλεξόπουλου, Γεώργιου Σούρλα, Κωνσταντίνου Καραμανλή και Σπυρίδωνα Σπύρου κατά των Υπουργών Υγείας - Πρόνοιας, Δικαιοσύνης και Δημόσιας Τάξης, σχετικά με την εφαρμογή του Εθνικού Προγράμματος Καταπολέμησης των ναρκωτικών κ.λπ.

Οι πέντε πρώτοι επερωτώντες, όπως γνωρίζετε από τον Κανονισμό, θα πάρουν το λόγο, ή, αν απουσιάζει κάποιος εξ αυτών, θα αναπληρωθεί αντίστοιχα από επόμενο υπογράφοντα συνάδελφο.

Για την επερώτηση αυτή ο κ. Γεώργιος Παναγιωτόπουλος, Γενικός Γραμματέας της Κοινοβουλευτικής Ομάδος της Νέας Δημοκρατίας, ορίζει την κα Μαρία Γιαννάκου-Κούτσικου ως Κοινοβουλευτικό Εκπρόσωπο της Νέας Δημοκρατίας.

Από το Συνασπισμό της Αριστεράς και της Προόδου ορίζεται ως Κοινοβουλευτικός Εκπρόσωπος η κα Μαρία Δαμανάκη.

Ο πρώτος επερωτών κ. Βασίλειος Σωτηρόπουλος έχει το λόγο.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Κυρίες και κύριοι συνάδελφοι, δεν ήταν μέσα στις προθέσεις μας να φέρουμε αυτήν την επερώτηση δύο μήνες από την εποχή που ανέλαβαν τα Υπουργεία οι κύριοι συνάδελφοι. 

Δεδομένου, όμως, ότι το φαινόμενο των ναρκωτικών έχει πάρει τεράστια έξαρση -καθημερινώς έχουμε θανάτους νέων παιδιών, αποφυλακίσεις μεγαλεμπόρων ναρκωτικών, η κοινωνία μας είναι πολύ ανήσυχη, τα Μέσα Μαζικής Ενημέρωσης, τηλεοράσεις, εφημερίδες, περιοδικά, ασχολούνται καθημερινώς με το μεγάλο αυτό πρόβλημα- κρίναμε σκόπιμο να έρθει αυτή η επερώτηση, για να επισημάνουμε και να ελέγξουμε την Κυβέρνηση, διότι πιστεύουμε, ότι και η σημερινή Κυβέρνηση είναι μία συνέχεια των Κυβερνήσεων του ΠΑ.ΣΟ.Κ. και ως εκ τούτου οι δυσλειτουργίες που παρουσιάζονται μεταξύ των διαφόρων Υπουργείων και των Οργανισμών που εμπλέκονται στο όλο κύκλωμα ναρκωτικών είναι μεγάλες.

Εξάλλου γνωρίζουμε το ενδιαφέρον του συγκεκριμένου Υφυπουργού και τα όσα έχει κάνει στον τομέα αυτό. Δεν αρκούν, όμως, αυτά.

Κύριοι συνάδελφοι, κατ' αρχάς για να αντιληφθεί και η κοινή γνώμη όταν λέμε ναρκωτικά τι εννοούμε, πρέπει να ξεκαθαρίσουμε, ότι δεν είναι κάποιο προϊόν που το παίρνουν οι ισχυροί άνδρες ή οποιοιδήποτε άλλοι, για να φτιάξουν κάποια ευφορία, να αποκτήσουν δύναμη, πνευματικές ικανότητες και πολλά άλλα, αλλά είναι ουσίες κατασταλτικές του κεντρικού νευρικού συστήματος.

Είναι ουσίες που μπορεί προσωρινά να προκαλούν αυτήν την ευφορία, ορισμένες από αυτές διαύγεια, αλλά συν τω χρόνω, με τη χρήση, ο οργανισμός καταστρέφεται και οι βλάβες του κεντρικού νευρικού συστήματος είναι ανεπανόρθωτες. Πέρα, όμως, από αυτά, είναι ουσίες που προκαλούν εθισμό. Γι'αυτό και σήμερα τείνει να μην επικρατήσει η ονομασία ναρκωτικά, αλλά εξαρτησιογόνες ουσίες.

Κύριοι συνάδελφοι, το φαινόμενο των ναρκωτικών δεν αφορά μόνο τη Χώρα μας. Είναι παγκόσμιο και δεν μπορούμε να κλείσουμε τα μάτια και να πούμε ότι θα ασχοληθούμε μόνο με τα του οίκου μας και να μη βλέπουμε το τι γίνεται και έξω από τα σύνορα της Ελλάδος, δεδομένου ότι η Χώρα μας, στο σταυροδρόμι που βρίσκεται, είναι τόπος διακινήσεως ναρκωτικών. Μάλιστα, πολλοί λένε, ότι έχει γίνει αποθήκη ναρκωτικών τα τελευταία χρόνια. Συμβαίνουν και τα δύο, γι'αυτό και η έξαρση που παρουσιάζεται τελευταίως είναι μεγάλη.

'Ενα άλλο σημείο που πρέπει να ξεκαθαρίσουμε είναι, ότι ο σημερινός χρήστης δεν είναι, όπως παλαιότερα, μέλος κάποιας ομάδος υποκουλτούρας ή ο αλήτης ή το χαμίνι του λιμανιού. Είναι γόνοι "καλών οικογενειών", είναι το παιδί μας, το παιδί σας, ο γείτονάς μας, ο ανηψιός μας, ο συγγενής μας. Χτυπάει πλέον όλες τις κοινωνικοοικονομικές τάξεις.

Μέχρι το 1970 δεν υπήρχε μεγάλο πρόβλημα στη Χώρα μας. Μπορεί να υπήρχε μία περιορισμένη ανάπτυξη των ναρκωτικών σε κάποιες ομάδες, σήμερα, όμως, αυτό δεν μπορούμε να το πούμε. Οι χρήστες ανήκουν σε όλα τα κοινωνικοοικονομικά στρώματα, σε όλες τις βαθμίδες της κοινωνίας.

'Ενα άλλο φαινόμενο που έχει διαπιστωθεί είναι, ότι καθημερινώς αυξάνονται τα στέκια προμήθειας των ναρκωτικών. Παντού μπορεί να τα βρει ο νέος και ο κάθε άνθρωπος, στο σχολείο, στις φυλακές, στο στρατό -όπως ακούσαμε προηγουμένως από το συνάδελφο- στις πλατείες, στα αλσύλλια, στις ντισκοτέκ, παντού. Και γνωρίζουμε όλοι τα δυσάρεστα επακόλουθα από τη χρήση και την επήρεια των ναρκωτικών ουσιών.

Το 1992 στη Διακομματική Επιτροπή που συνεστήθη στο Κοινοβούλιο, είχαμε βγάλει ένα ομόφωνο πόρισμα. Και πρέπει να αναφερθώ στο τι είχε επισημανθεί εκεί.

Είχε, λοιπόν, επισημανθεί, ότι σήμερα τα ναρκωτικά κυκλοφορούν ελεύθερα στους δρόμους, μπήκαν στα σπίτια, στα σχολεία, στους χώρους δουλειάς, στους χώρους ψυχαγωγίας, μπήκαν ακόμα και στο στρατό. Είναι αρκετοί οι νέοι μας που την πρώτη δόση ηρωίνης την ξεκίνησαν στο στρατό. Μπήκαν στις φυλακές και αυτό βέβαια έχει επιβεβαιωθεί και από τις δικαστικες αποφάσεις, όπου έχουν καταδικασθεί οι φύλακες των φυλακών.

Αυτή είναι η σημερινή κατάσταση, γι'αυτό και ανησυχούμε πάρα πολύ. Πιστεύουμε ότι η σημερινή μέρα θα δώσει ένα μεγαλύτερο έναυσμα, ένα μεγαλύτερο ερέθισμα για την καλύτερη αντιμετώπιση του όλου προβλήματος των ναρκωτικών, για να δούμε, τι μπορούμε να κάνουμε τέλος πάντων για να βελτιώσουμε και να περιορίσουμε την όλη εικόνα.

Εξ άλλου, σήμερα οι χρήστες δεν κρύβονται, όπως παλαιότερα, που ήταν απομονωμένα περιθωριακά στοιχεία. Είναι οι ίδιοι που διαφημίζουν τον ανδρισμό τους, τη μαγκιά τους, την παλικαριά τους. Θέλουν να επιδεικνύονται, ότι αυτοί κάνουν κάτι διαφορετικό από τους άλλους και προσπαθούν να μυήσουν και άλλους συνομήλικους, κυρίως νέους. 'Εχει αποδειχθεί από πολλές έρευνες ότι ένας χρήστης μπορεί να μυήσει άλλους έξι έως οκτώ και κατ'άλλους και δέκα ακόμα νέους συνομήλικούς του.

'Ενα άλλο φαινόμενο που πρέπει να επισημανθεί, είναι η κάθοδος του μέσου όρου ηλικίας των χρηστών.

Σήμερα, έχουμε φθάσει στο σημείο, να συλλάμβανονται παιδιά δεκαπέντε, δεκατεσσάρων ακόμη και δώδεκα ετών, για χρήση ναρκωτικών, ακόμη και για διακίνηση ναρκωτικών. Δεν αναφέρομαι στο τραγικό παράδειγμα του Λευτεράκη της Πλατείας στην οδό Αχαρνών. Ο μέσος όρος ηλικίας των χρηστών που είναι και διακινητές σε άλλες περιπτώσεις, έχει πολύ πέσει και έχει φθάσει στις ηλικίες που ανέφερα προηγουμένως. Στη Χώρα μας πριν από λίγα χρόνια θα ήταν αδιανόητο να μιλούσαμε για χρήση ναρκωτικών στις ηλικίες αυτές των δεκατριών, δεκαπέντε ετών, σήμερα όμως συμβαίνει.

Είπα προηγουμένως, ότι ανησυχήσαμε και υποβάλαμε αυτήν την επερώτηση, διότι τελευταία, καθημερινώς, έχουμε, λόγω των ναρκωτικών και από ένα θάνατο νέων παιδιών. 'Ηδη μέχρι σήμερα, την ημέρα που υποβάλαμε την επερώτηση, είχαμε εκατόν εβδομήντα τρεις θανάτους επισήμως.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Το γνωρίζουμε.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Σήμερα, έχει φθάσει στους εκατόν ογδόντα τρεις νομίζω. Δηλαδή μέσα σε δεκατέσσερις ημέρες έχουμε δώδεκα νέους θανάτους. Μάλιστα ο ιατροδικαστής ο κ. Κοτσαύτης προχθές, άκουσα να ομιλεί περί "μαύρης Δευτέρας", ότι κάθε Δευτέρα τις τελευταίες τρεις εβδομάδες είχε στο νεκροτομείο ένα νέο ηλικίας δεκαεπτά ετών, που είχε πεθάνει απο ναρκωτικά.

Βεβαίως, εάν κάνουμε μία σύγκριση των αριθμών των θανάτων, θα δούμε ότι ενώ το 1980 στη Χώρα μας, οι θάνατοι από ναρκωτικά ήταν μόλις πέντε, το 1985 ήταν σαράντα, το 1990 ήταν ογδόντα και μέχρι σήμερα το 1996 είναι εκατόν ογδόντα πέντε. Δεν είναι, όμως, μόνο οι θάνατοι αυτοί, οι επισήμως βεβαιωμένοι θάνατοι.Είναι και πάρα πολύ άλλοι, που συμβαίνουν με τα τροχαία ατυχήματα, διότι ο οδηγός είναι υπό την επήρεια ναρκωτικών ουσιών, είναι και οι θάνατοι που συμβαίνουν σε πολλά εργατικά ατυχήματα, διότι και εκεί έχουμε τη διακίνηση των ναρκωτικών και τη χρήση των ουσιών αυτών. Ως εκ τούτου, πρέπει ο αριθμός των θανάτων να είναι πολύ μεγαλύτερος από τους επισήμως βεβαιωμένους εκατόν ογδόντα πέντε που είναι μέχρι σήμερα.

Τα σχολεία πολιορκούνται από εμπόρους μικρούς και μεγάλους, για να παρασύρουν τους μαθητές στους φανταστικούς παραδείσους, όπως ανέφερα προηγουμένως. 'Ετσι, λοιπόν, το σημερινό αποτέλεσμα δείχνει, ότι τα νέα παιδιά είναι έρμαια όλων των αδίστακτων εμπόρων μεγάλων και μεσαίων, διότι από εκεί γίνεται το μεγαλύτερο κακό.

'Ενα άλλο σημείο, που συνδέεται με τη χρήση των ναρκωτικών, είναι η αύξηση της κοινωνικής εγκληματικότητας. Βλέπουμε ότι η εγκληματικότητα των νέων έχει πολλαπλασιασθεί τα τελευταία χρόνια, ακριβώς λόγω της χρήσης των ναρκωτικών ουσιών. Ως εκ τούτου, λοιπόν, δεν έχουμε μόνο βλάβη στα ίδια τα άτομα από τη χρήση αυτών των ουσιών, αλλά έχουμε και βλάβη, ζημιές μεγάλες στο κοινωνικό σύνολο. Πρέπει η κοινωνία να προστατεύσει και τον εαυτό της, αλλά και τα άτομα αυτά.

Παρακολουθούμε ειλικρινά, πιστεύω, με μεγάλη ανησυχία όλοι τις τελευταίες ημέρες τη σύλληψη ανηλίκων χρηστών, -"διακινητών"- που δεν γνωρίζουν τι κάνουν, και είναι παιδιά δώδεκα, δεκατριών και δεκαπέντε ετών. Αυτό είναι ένα ερώτημα που μπαίνει προς τον Υπουργό Δημόσιας Τάξης, που απουσιάζει. Και εδώ θέλω να κάνω μία παρένθεση και να πω, ότι το θέμα ναρκωτικά, δεν αφορά μόνο το Υπουργείο Υγείας και Πρόνοιας, κύριε Σκουλάκη -και το γνωρίζετε πολύ καλά και εσείς- αλλά εμπλέκονται και τα Υπουργεία Δημόσιας Τάξης και Δικαιοσύνης.

Αυτή, λοιπόν, η μεγάλη ευαισθησία που δείχνει σήμερα, το Υπουργείο Δημόσιας Τάξης και συλλαμβάνει αυτούς τους ανήλικους χρήστες -διακινητές-τι σκοπό έχει;

Τώρα θυμήθηκε ότι υπάρχουν τέτοιοι χρήστες και διακινητές ναρκωτικών και στήνει παγίδες στις πλατείες, στα αλσύλλια, στα σχολεία για να πιάσει αυτούς τους μικρούς διακινητές και όλοι οι άλλοι οι μεγαλέμποροι και μεσαίοι έμποροι να είναι ασύλληπτοι ή και να αποφυλακίζονται; Κάποια εξήγηση πρέπει να μας δώσει. Να μας πει και ο κύριος Υπουργός της Δικαιοσύνης τι γίνεται μ' αυτούς τους ανήλικους νέους, που συλλαμβάνουν οι διωκτικές αρχές. Παρουσιάζονται στον ανακριτή και στον εισαγγελέα; Πού πάνε; Κλείνονται σε ειδικά αναμορφωτήρια, στις φυλακές ανηλίκων, στις οικογένειές τους; Τι γίνεται; Και εμείς ρωτάμε επίσημα να μας πείτε πόσοι ανήλικοι νέοι έχουν συλληφθεί τον τελευταίο μήνα ή τους τελευταίους δύο μήνες και τι έχει γίνει μ' αυτούς, για να δούμε και τι πολιτική έχουμε και ποια πολιτική εφαρμόζουμε στον τομέα των ναρκωτικών, κυρίως για την προστασία των νέων δυστυχισμένων αυτών ανθρώπων.

Ο ημερήσιος Τύπος είναι γεμάτος από πρωτοσέλιδα δημοσιεύματα με αποφυλακίσεις μεγαλεμπόρων και εμπόρων γενικά ναρκωτικών. 'Εχω δημοσιεύματα από όλες τις εφημερίδες. Δεν θεωρώ σκόπιμο να τις αναφέρω. Τις γνωρίζετε και τις γνωρίζουμε όλοι. Εκείνο, όμως, που έχω να παρατηρήσω είναι, ότι στις σκανδαλώδεις αποφάσεις αποφυλακίσεως μεγαλεμπόρων ναρκωτικών εμπλέκονται ορισμένα πρόσωπα από δικαστές, υπαλλήλους, ιατρούς και πολλούς άλλους. Οπότε μπορούμε εύκολα να εξάγουμε το συμπέρασμα ότι το κύκλωμα αυτό, όλοι αυτοί οι άνθρωποι που εμπλέκονται, όλο αυτό το σύστημα νοσεί βαριά, με αποτέλεσμα να απελευθερώνονται όλοι αυτοί οι επικίνδυνοι εγκληματίες, έμποροι ναρκωτικών.

Εξάλλου στην αρχή της ομιλίας μου επεσήμανα, ότι η Χώρα μας, εκτός του ότι έχει γίνει τόπος διακινήσεως ναρκωτικών, έχει γίνει και αποθήκη ναρκωτικών. Στη διακίνηση έχουμε και τους τουρίστες που έρχονται κατά κύματα, είναι όλοι αυτοί οι "τύποι" που θέλουν να εξασφαλίσουν την παραμονή τους στη Χώρα μας πουλώντας ορισμένες άλλες "δόσεις", που έχουν προμηθευτεί και είναι κάτοχοι. Είναι και αυτοί ένας παράγοντας για τη διακίνηση και διάθεση αυτών των ουσιών.

Εάν, όμως, παραλείψουμε τις οργανωμένες μαφίες που διακινούν τα ναρκωτικά, θα είναι μεγάλο λάθος. Είπα προηγουμένως, ότι το φαινόμενο είναι παγκόσμιο και πρέπει να δώσουμε βάση για να χτυπηθούν αυτές οι μαφίες διακίνησης ναρκωτικών. Ακούμε για βουλγαρική, για αλβανική, και για σκοπιανή μαφία. Μάλιστα ακούσαμε και χθες, ότι η κα Τσιλέρ καταδικάστηκε σε πρόστιμο 40.000 δολαρίων, διότι προεκλογικά κατηγόρησε το σημερινό Πρωθυπουργό της Τουρκίας, τον οποίο στηρίζει σήμερα, τον κ. Ερμπακάν, ως έμπορο ναρκωτικών, ως έμπορο ηρωίνης! Αντιλαμβάνεσθε, λοιπόν, ότι και πολιτικοί εμπλέκονται στο κύκλωμα που λέγεται ναρκωτικά.

ΦΟΙΒΟΣ ΙΩΑΝΝΙΔΗΣ: Εκτός συνόρων πολιτικοί εννοείτε.

ΣΤΡΑΤΗΣ ΚΟΡΑΚΑΣ: Αυτό είναι προς διαπίστωση.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Σεβαστή η γνώμη σας. Δεν είναι, όμως, άποψη όλων, κύριε Ιωαννίδη.

Εξάλλου μεταξύ των σκανδαλωδών αποφάσεων αποφυλάκισης εμπόρων ναρκωτικών υπάρχουν και μερικές τρανταχτές περιπτώσεις. Υπάρχουν έμποροι που έχουν καταδικασθεί πρωτόδικα τρεις φορές σε ισόβια και στο δευτεροβάθμιο δικαστήριο αφέθησαν ελεύθεροι με όρους. Πώς γίνεται αυτό; 'Αλλη περίπτωση τρανταχτή είναι αυτή που διαβάσαμε προχθές, ότι συνταξιούχος αστυνομικός εισαγωγέας ηρωίνης από τα Σκόπια στη Μακεδονία, αφέθηκε ελεύθερος προκειμένου να βοηθήσει στη συγκομιδή των μήλων τη γυναίκα του! Πώς είναι δυνατόν να συμβαίνουν αυτά τα πράγματα; Αντιλαμβάνεσθε, λοιπόν, ότι το πρόβλημα παίρνει τεράστιες διαστάσεις και η ευθύνη όλων μας είναι πάρα πολύ μεγάλη και δεν μπορούμε να το αφήσουμε έτσι.

Βέβαια τα ναρκωτικά ήταν, είναι και θα υπάρχουν. Δεν χτυπιούνται εύκολα, διότι τα οικονομικά συμφέροντα είναι τεράστια. Ειδικοί που έχουν ασχοληθεί με τα οικονομικά των ναρκωτικών παγκόσμια, ομιλούν για τζίρο άνω των 500 δισ. δολαρίων ετησίως. Αντιλαμβάνεσθε τι δύναμη οικονομική, κοινωνική και πολιτική αποκτούν αυτά τα κυκλώματα και πώς μπορούν να επιβάλουν τη θέλησή τους και τις παράνομες ενέργειές τους.

Στη Χώρα μας υπάρχει ένα φαινόμενο, που πρέπει να τα παρατηρήσω, στην ίδια την Κυβέρνηση. Υπάρχουν Υπουργοί -για τους οποίους θα αναφερθώ αργότερα- που ομιλούν για την αποποινικοποίηση της χρήσης και το διαχωρισμό σε σκληρά και μαλακά ναρκωτικά, για να προστατεύσουμε το χρήστη από τον έμπορο ναρκωτικών.

Γιατί σήμερα λέμε, ότι ένας χρήστης θέλει κάπου 20.000 δρχ., ενδεχομένως, την ημέρα, για να καλύψει τις ανάγκες του και σύμφωνα με ορισμένους υπολογισμούς, οι ετήσιες ανάγκες ενός χρήστη φθάνουν στα 8 έως 10 εκατ. δραχμές. Δεν τα έχει και θα είναι υποχρεωμένος να κάνει παράνομες εγκληματικές πράξεις, για να βρει αυτά τα χρήματα.

Και λένε, ότι αν τα αφήσουμε ελεύθερα, δεν θα γίνεται αντικείμενο εκμετάλλευσης από τους εμπόρους, μεγάλους και μικρούς ο χρήστης ή θα πληρώνει 50.000 ή 100.000 δρχ. το χρόνο. Μα το πρόβλημα δεν είναι μόνο οικονομικό. 'Εχει παρατηρηθεί, ότι η εύκολη ανεύρεση των ναρκωτικών, πολλαπλασιάζει τους χρήστες.

Και ιστορικώς είναι αυτό αποδεδειγμένο, αλλά και σήμερα.

'Ενα μεγάλο ιστορικό παράδειγμα είναι της Κίνας, όπου μέχρι το 1860 τα οπιούχα ναρκωτικά ήταν ελεύθερα. Και μετά, με πολύ σκληρούς αντιναρκωτικούς νόμους, μετά από πενήντα και εξήντα χρόνια, κατόρθωσαν να έχουν μόνο εβδομήντα εκατομμύρια εξαρτημένους χρήστες!

'Οπου υπάρχει εύκολη ανεύρεση ναρκωτικών, οι χρήστες πολλαπλασιάζονται. Και από τη σκοπιά αυτή είμαστε αντίθετοι, αλλά και επιστημονικά, γιατί όλες αυτές οι ουσίες, όπως διαβεβαιώνουν διακεκριμένοι ψυχίατροι, με πρώτο και καλύτερο τον κ. Στεφανή, είναι ψυχοτρόπες, επιδρούν στην ψυχική σφαίρα, αλλάζουν το θυμικό.

Μερικοί ερευνητές προχωρούν και κάπου πιο κάτω. Ισχυρίζονται, ότι έχουν γίνει έρευνες, οι οποίες έχουν αποδείξει, ότι έχουν επίδραση ακόμα και στα χρωμοσώματα και επηρεάζονται τα γονίδια φορείς της κληρονομικότητας.

Βεβαίως, μπορεί το χασίς να μην έχει τις επιδράσεις των αλλων σκληρών ναρκωτικών, όπως η σωματική εξάρτηση, αλλά έχει σίγουρα την πνευματική εξάρτηση. 

Κύριοι συνάδελφοι, στην επερώτησή μας ρωτάμε την Κυβέρνηση για ορισμένα θέματα. Και πρώτα πρώτα θα αρχίσω με τον ΟΚΑΝΑ, το 'Οργανο που συντονίζει, που προϊσταται όλων των ενεργειών και όλης της πολιτικής, που χαράσσεται και εφαρμόζεται στα ναρκωτικά.

'Ενα πρόσφατο παράδειγμα, είναι ότι από τον Αύγουστο, που έφυγε ο πρόεδρος του κ. Μανίκας, που εξελέγη Βουλευτής, έμεινε δύο μήνες χωρίς πρόεδρο. Δεν υποβάλει κάθε χρόνο, την ετησία έκθεσή του, για να δούμε πώς βαδίζει αυτό το περίφημο πρόβλημα, με τις τόσες εγκληματικές παρενέργειες στην ελληνική κοινωνία.

Η Διακομματική Επιτροπή της Βουλής έχει ουσιαστικά καταργηθεί. Δεν συνεδριάζει. Δηλαδή, για ένα τόσο μείζον κοινωνικό θέμα, να μην λειτουργεί η Διακομματική Επιτροπή της Βουλής, είναι κάπως περίεργο και παράξενο.

Προχθές έκλεισε η μονάδα απεξάρτησης "18 και Ανω" και ευτυχώς με την παρέμβαση του Υπουργού, όπως μας είπε, ξαναλειτούργησε. Αλλά δεν μπορεί τέτοια προγράμματα να διακόπτονται, γιατί τα άτομα αυτά, που είναι στη θεραπεία και ακολουθούν αυτά τα προγράμματα, δεν μπορούν να στερηθούν αυτής της θεραπείας. Και αυτοί οι ειδικοί θεραπευτές, δεν μπορεί να αντιμετωπίζουν τέτοια προβλήματα, γιατί πρέπει να αφοσιωθούν με όλες τους τις δυνάμεις, πνευματικές, σωματικές, στην αντιμετώπιση αυτού του προβλήματος.

Στο Ψυχιατρικό παράρτημα των φυλακών Κορυδαλλού, οι συνθήκες είναι απερίγραπτες. Το έχουν διαπιστώσει και επιτροπές και ψυχίατροι και δικαστές, οι πάντες. Τι γίνεται, κύριε Υπουργέ; Που είναι ο Υπουργός Δικαιοσύνης, να μας πει τι μέλει γενέσθαι.

Χαιρετίσαμε και εμείς και μάλιστα εμείς συστήσαμε το πρόγραμμα χορηγήσεως μεθαδόνης. 'Αρχισε τελευταία να εφαρμόζεται. 'Εχει περάσει στην κοινή γνώμη και χειάζεται προσοχή, ότι η μεθαδόνη θεραπεύει τα πάντα. Δεν είναι έτσι, αγαπητοί συνάδελφοι. Είναι ένα πρόγραμμα που έχει εφαρμοστεί εδώ και τριάντα χρόνια στην Ευρώπη, έχουμε βγάλει συμπεράσματα. Πραγματικά διευκολύνει, απαλλάσσει τους βαριά εξαρτημένους χρήστες από τη σωματική εξάρτηση. 'Εχουμε λιγότερες εγκληματικές ενέργειες, βίαιες πράξεις αυτών των χρηστών. 'Εχουμε λιγότερα κρούσματα AIDS, Ηπατίτιδος Β' και πολλά άλλα και καλά γίνεται αυτό το πρόγραμμα, είναι όμως σε μικρή κλίμακα. Γιατί νομίζω, ότι αυτοί οι οποίοι επιθυμούν να μπουν σ' αυτό το πρόγραμμα δια μεθαδόνης είναι πολλοί περισσότεροι από αυτούς που σήμερα μπορούμε να ικανοποιήσουμε και ως εκ τούτου πρέπει κάτι να γίνει και στο θέμα αυτό. Αλλά, κυρίως, να μην περάσει στην κοινή γνώμη η εντύπωση, ότι αυτό το πρόγραμμα θεραπεύει την εξάρτηση. 'Οχι.

Στην Αθήνα και στην Αττική, γενικά, που διακινείται το 80% των ναρκωτικών, υπάρχουν μόνο δυο ειδικοί ανακριτές για υποθέσεις ναρκωτικών. 'Ενας στον Πειραιά και ένας στην Αθήνα. Και οι δικαστές δεν έχουν ειδικές γνώσεις πάνω στο μεγάλο, πολύπλοκο και εξειδικευμένο αυτό θέμα των ναρκωτικών. Δεν θα έπρεπε στη σχολή δικαστών να μπουν μαθήματα ειδικά ώστε να αποκτούν τέτοιες ειδικές γνώσεις και οι ανακριτές;

Υπάρχει και ένα άλλο θέμα, το θέμα όπως είπα και προηγουμένως το σχετικό με την αποφυλάκιση των μεγαλεμπόρων ναρκωτικών. Με την τελευταία νομοθεσία του κ. Βενιζέλου το Μάρτιο του 1996 που πραγματικά θεωρείται από πολλούς νομικούς ότι ήταν ένα κομβικό σημείο για τη διάκριση των ποινικών κρατουμένων από ενόχους ή ενδεχομένως αθώους και εκεί συμπεριέλαβε και τους εμπόρους ναρκωτικών.

(Στο σημείο αυτό ακούγεται ο προειδοποιητικής ήχος λήξης του χρόνου ομιλίας του κυρίου Βουλευτή)

Πρέπει να αποδείξει λοιπόν η διωκτική αρχή ότι έμπορος ναρκωτικών δεν είναι μόνο από τη μαρτυρία της διωκτικής αρχής, του αστυνομικού ότι θέλει και άλλη μαρτυρία ή να κατονομάσει την πηγή πού βρήκε αυτή τη μαρτυρία και έτσι αχρηστεύονται οι διωκτικές υπηρεσίες και δεν μπορούν να κάνουν καλά τη δουλειά τους και ως εκ τούτου ο έμπορος ναρκωτικών δεν έχει την τεκμηριωμένη κατηγορία ώστε να δικαστεί.

ΠΡΟΕΔΡΕΥΩΝ (Παναγιώτης Ν. Κρητικός): Η μαρτυρία του χρόνου όμως μας εκθέτει. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Σε ένα λεπτό τελειώνω. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ. Περιοριστείτε, τελειώστε!

ΒΑΣΙΛΕΙΟΣ ΣΩΤΗΡΟΠΟΥΛΟΣ: Αναφέρει ο νόμος επίσης ότι πρέπει να είναι υπότροπος. 'Ενας ποινικός κρατούμενος μεγαλέμπορας ναρκωτικών θα έχει την ίδια τύχη, με ένα μικρό κλέφτη που κλέβει σήμερα μια σοκολάτα, και αύριο θα κλέψει μια άλλη σοκολάτα. 

ΠΡΟΕΔΡΕΥΩΝ (Παναγιώτης Ν. Κρητικός): Δεν μαρτυρεί, διαμαρτύρεται κιόλας... Κινδυνεύει να γίνει και μάρτυρας...

ΒΑΣΙΛΕΙΟΣ ΣΩΤΗΡΟΠΟΥΛΟΣ: 'Ενα λεπτό, κύριε Πρόεδρε.

Αυτός ο μικρός που έκλεψε σήμερα σοκολάτες και αύριο άλλες είναι υπότροπος. Πρέπει να τύχει ενδεχομένως, μια και είναι ανήλικος, κάποιας ειδικής αντιμετώπισης του δικαστηρίου. Εάν συλληφθεί όμως ένας μεγαλέμπορος ναρκωτικών και βάλει ένα τόνο ηρωίνης μια φορά - δεν είναι υπότροπος και έχει ευεργετήματα από το νόμο.!!

ΠΡΟΕΔΡΕΥΩΝ (Παναγιώτης Ν. Κρητικός): Δεν μπορώ να σας δώσω άλλο χρόνο. Παρακαλώ πολύ! 'Ηδη, είναι αδικαιολόγητη η παραχώρηση.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Τυγχάνει των ευεργετημάτων του νόμου και αποφυλακίζεται. Πρέπει λοιπόν να προσεχθεί η νομοθεσία και έχει δίκιο ο κ. Γιαννόπουλος που θέλει να τη τροποποιήσει... 

Θα επανέλθω στη δευτερολογία μου.

ΠΡΟΕΔΡΕΩΝ (Παναγιώτης Ν. Κρητικός): Σας παρακαλώ! Υπάρχουν και άλλοι συνάδελφοι που θέλουν να μιλήσουν και γνωρίζουν το αντικείμενο.

Ο κ. Παναγιώτης Μελάς έχει το λόγο.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Κύριε Πρόεδρε, είσθε πολύ αυστηρός.

ΠΡΟΕΔΡΕΥΩΝ (Παναγιώτης Ν. Κρητικός): Αυστηρός διότι δεν επέτρεψα την κατάχρηση; Για το Θεό! 

ΠΑΝΑΓΙΩΤΗΣ ΜΕΛΑΣ: Κύριε Πρόεδρε, η Νέα Δημοκρατία με αίσθημα ευθύνης έφερε το θέμα των ναρκωτικών στη Βουλή, αφενός μεν για να εκθέσει τη μεγάλη του κοινωνική διάσταση, αφετέρου να ελέγξει, να ψέξει την Κυβέρνηση για τη μέχρι σήμερα αναποτελεσματικότητά της, αδιαφορία της στην αντιμετώπιση της εξάπλωσης των ναρκωτικών.

Τα ναρκωτικά είναι η μάστιγα της εποχής. Τον τελευταίο καιρό συνεχώς γίνεται εξάπλωση των ναρκωτικών σε άτομα νεότερης ηλικίας. Φέτος θα διπλασιαστεί έναντι της περσινής χρονιάς, ο αριθμός των ατόμων μέχρι είκοσι ετών που θα βρουν δυστυχώς θάνατο από τη χρήση ναρκωτικών. Από 1.1.96 μέχρι τον Νοέμβριο, έχουν συλληφθεί από την αστυνομία εβδομήντα δύο ανήλικοι που έχουν παραβιάσει το νόμο περί ναρκωτικών. Γι'αυτό παρακολουθούμε κάθε μέρα, τόσο από τα ηλεκτρονικά Μέσα Μαζικής Ενημέρωσης φρικιαστικές εικόνες, ο νέος να παίρνει την τελευταία του θανατηφόρο δόση, όσο και τίτλους εφημερίδων, όπως αυτές που λένε "έπιασαν με χασίσι τέσσερις μαθητές, δεκατριάχρονο με χασίσι μέσα στο σχολείο, ανήλικη στην ασφάλεια για κατοχή χασίσι, τρόμος στα σχολεία από τα ναρκωτικά, έπιασαν τρεις χρήστες στην τουαλέτα δημοτικού σχολείου". Τα σχολεία, αποτελούν τον καιρό αυτό πόλο έλξεως των ναρκωτικών. Μεταδίδονται τα ναρκωτικά στα σχολεία σαν επιδημία. Οι έμποροι ναρκωτικών μικροί ή μεγάλοι, βρίσκουν σατανικούς τρόπους για να διοχετεύσουν τα ναρκωτικά στα παιδιά, κάνοντάς τα στην αρχή χρήστες και εν συνεχεία βαποράκια. Οι μαθητές, πηγαίνοντας το πρωί στο σχολείο, αντί να βρουν κουλουράδες, όπως την παλιά εποχή, δυστυχώς σήμερα, βρίσκουν αδίστακτους εμπόρους ναρκωτικών, που προσπαθούν να τους διοχετεύσουν τον αργό θάνατο.

Κύριε Υπουργέ, η Κυβέρνηση τι κάνει; Τι μέτρα παίρνει για την προστασία των παιδιών αυτών; Τι μέτρα παίρνει για την μη εξάπλωση των ναρκωτικών; Μόνο φορομπηχτικά μέτρα ξέρει να παίρνει. Μέτρα κοινωνικής ευαισθησίας, δεν ξέρει παίρνει. Μέτρα κοινωνικής αναλγησίας ξέρει μόνο να παίρνει.

Και εδώ ακριβώς έγκειται η αγωνία και η αγανάκτηση των γονέων. Στο ότι δηλαδή, στέλνουν τα παιδιά τους στο σχολείο για να μάθουν γράμματα και αφ'ενός μεν δεν υφίστανται την ανάλογη μόρφωση, διότι πολλά σχολεία είναι απαράδεκτα κτιριακώς, αλλά και λόγω ελλείψεως εκατοντάδων καθηγητών, γι'αυτό έχουμε τις τελευταίες κινητοποιήσεις, αφετέρου είναι χώρος διακίνησης ναρκωτικών. Ας φροντίσει τουλάχιστον η Κυβέρνηση να μη γίνεται το σχολείο τόπος διακίνησης ναρκωτικών.

Κύριε Υπουργέ, το ξέρετε πολύ καλά ότι υπάρχουν σύλλογοι γονέων και κηδεμόνων σε ορισμένα σχολεία, που γίνεται μεγάλη διακίνηση ναρκωτικών, και απειλούν ότι θα απαγορεύσουν στα παιδιά τους να πηγαίνουν σχολείο, εάν η Κυβέρνηση δε λάβει τα κατάλληλα μέτρα, για την αντιμετώπιση του προβλήματος.

Είναι δυνατόν την ευθύνη για την ύπαρξη ναρκωτικών στα σχολεία, όπως είπε ο Εισαγγελέας Ανηλίκων, να τη φέρουν οι καθηγητές; Οι καθηγητές έχουν παιδαγωγικό ρόλο και δεν μπορούν συγχρόνως να παίζουν το ρόλο του αστυνομικού. Θα πρέπει η προστασία των παιδιών να γίνεται από αστυνομικούς, οι οποίοι διακριτικά θα προστατεύουν τα παιδιά. Και μάλιστα, από αστυνομικούς, οι οποίοι θα έχουν την κατάλληλη εκπαίδευση στη δίωξη ναρκωτικών, που θα έχουν την κατάλληλη εκπαίδευση στους τρόπους και τα μέσα διακίνησης και εμπορίας ναρκωτικών. Διότι υπάρχουν αστυνομικοί, οι οποίοι δεν έχουν καθόλου εκπαιδευθεί στον τομέα αυτό.

'Ενα άλλο που θέλω να σας επισημάνω, κύριε Υπουργέ, είναι ότι πολλά σχολεία και μάλιστα μεγάλα κτιριακά συγκροτήματα, δεν έχουν καθόλου νυχτοφύλακα,με αποτέλεσμα να γίνονται τα σχολεία αυτά ξέφραγο αμπέλι και για τους εμπόρους και για τους χρήστες ναρκωτικών.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Δύο λεπτά, κύριε Πρόεδρε, δώσατε πέντε προηγουμένως.

ΠΡΟΕΔΡΕΥΩΝ (Παναγιώτης Ν. Κρητικός):Αναλογική με το χρόνο που δικαιούται ο καθένας είναι η υπέρβαση. Εσάς θα είναι πολύ λιγότερος.

ΠΑΝΑΓΙΩΤΗΣ ΜΕΛΑΣ:Με αποτέλεσμα τα παιδιά να πηγαίνουν το πρωί στο σχολείο και να βρίσκονται αντιμέτωποι με σύριγγες στην αυλή ή στις τουαλέτες του σχολείου. Η καλύτερη αντιμετώπιση της διάθεσης των ναρκωτικών είναι η πρόληψη. Η πρόληψη, όμως, επιτυγχάνεται με σωστή, επαρκή, συνεχή ενημέρωση των νέων στα σχολεία. Γι'αυτό πρέπει να θεσπιστούν ειδικά ενημερωτικά εκπαιδευτικά προγράμματα από εκπαιδευμένα όμως άτομα, που γνωρίζουν σωστά το αντικείμενο και θα αναλάβουν υπεύθυνα το έργο. Τι έχετε κάνει κύριε Υπουργέ προς την κατεύθυνση αυτή; Ο δρόμος οπωσδήποτε για την καταπολέμηση των ναρκωτικών δεν είναι εύκολος, δεν είναι δρόμος στρωμένος με ροδοπέταλα. Με ευχολόγια δεν γίνεται τίποτα. Χρειάζεται θάρρος, χρειάζεται αποφασιστικότητα, χρειάζεται δυναμισμός, αλλά και σωστές αποφάσεις που πιθανόν να έχουν και οικονομικό κόστος.

Ας τις πάρει επιτέλους αυτές τις αποφάσεις η Κυβέρνηση, αξίζει για το καλό των παιδιών. Και θα της είμαστε συμπαραστάτες. Θα συστρατευθούμε μαζί, σε έναν κοινό, αποτελεσματικό αγώνα κατά της μάστιγας των ναρκωτικών. Πρέπει να το κάνουμε αυτό για το καλό των παιδιών μας, για τη ζωή των παιδιών μας, για το μέλλον των παιδιών μας.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός):Κύριοι συνάδελφοι, έχω την τιμή να σας ανακοινώσω, ότι η Κοινοβουλευτική Ομάδα του Κομμουνιστικού Κόμματος Ελλάδος ορίζει Ειδικό Κοινοβουλευτικό Εκπρόσωπο για τη σημερινή συζήτηση, τον Βουλευτή κ. Απόστολο Τασούλα.

Οκ. Ελευθέριος Παπανικολάου έχει το λόγο.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, κυρίες και κύριοι συνάδελφοι, ομολογουμένως εικόνες φρίκης ζούμε τον τελευταίο καιρό βιώνοντας καταστάσεις μέσα από τις οθόνες τηλεοράσεως ή τις σελίδες των εφημερίδων και με γυμνό μάτι βλέποντας δεκαεξάχρονα και δεκαοκτάχρονα παιδιά να σωριάζονται κατά γης με τη σύριγγα στο αντιβράχιον. Βλέπουμε νέο να πεθαίνει όρθιος με το ακουστικό στο χέρι μέσα στον τηλεφωνικό θάλαμο με ένα αγωνιώδες προσωπείο θέλοντας να μεταφέρει σε μας αυτή την αγωνία του. Αυτή την αγωνία και ευαισθησία που πρέπει να έχουμε στο έργο μας και στις δύσκολες στιγμές που περνάει πραγματικά ο Τόπος με τη μεγάλη μάστιγα των ναρκωτικών.

Βλέπουμε, ότι οι έμποροι ναρκωτικών, φτάσανε στα προαύλια των σχολείων, προτρέποντας μικρά παιδιά να διαφημίζουν και να αρχίζουν το βρώμικο πραγματικά αγώνα που είναι μονόδρομος. Μέσα στις αίθουσες σχολείων αναφέρονται θάνατοι από ναρκωτικά μαθητών. Στον περιβάλλοντα χώρο των σχολείων, δένδρα είναι στολισμένα, όχι χριστουγεννιάτικα λόγω Χριστουγέννων, αλλά με σύριγγες έτοιμες προς χρήση με το σκληρό πραγματικά αυτό υλικό όπως πριν από μέρες μέσα στην Αίθουσα αναφέρθηκε από συνάδελφο με ανάλογο φωτογραφικό υλικό. Είναι στιγμές που πρέπει να μας προβληματίσουν, που πρέπει να μας μεταδώσουν αγωνία για συσστράτευση όλων, γιατί εμείς στη Νέα Δημοκρατία πιστεύουμε ότι δεν υπάρχουν χρώματα και κόμματα για την αντιμετώπιση των ναρκωτικών.

Πριν από μέρες στις 16 Νοεμβρίου φιλοκυβερνητική εφημερίδα με οκτάστηλο ανέφερε ότι οι θάνατοι από τα ναρκωτικά δεν είναι εκατόν ογδόντα δύο, αλλά ξεπερνούν τους επτακόσιους. Αστυνομικός ανέφερε στην ίδια εφημερίδα, ότι οι ανήλικοι που συνελήφθησαν τους τρεις τελευταίους μήνες ξεπερνούν τους τριάντα πέντε. Είναι πολύ σοβαρά τα θέματα αυτά και όμως τι κάνουμε εμείς;

Θα τεκμηριώσω την άποψη ότι υπάρχει μεγάλη έξαρση. Σε σχετικό δημοσίευμα η ίδια εφημερίδα ανέφερε, ότι ο κ. Γιαννόπουλος προσπαθεί να κλείσει τα "παράθυρα". Ποια "παράθυρα"; Ποιος τα άνοιξε και πώς τα άνοιξαν; Οπωσδήποτε οι έχοντες και οι κατέχοντες τις αρμοδιότητες και την ανάλογη ευθύνη στο Υπουργείο Δικαιοσύνης, προγενέστερη του κ. Γιαννόπουλου. Αυτή την ευαισθησία, αυτή τη λαϊκή βούληση του κ. Γιαννόπουλου δυστυχώς δεν την συναντήσαμε σε άλλα μέλη της Κυβερνήσεως. Απλώς βλέπουμε πρόσωπα παγερά, βλέπουμε αδιαφορία που φτάνει μέχρι να δημιουργεί ανησυχίες και η αγωνία να κορυφώνεται στο μεγαλύτερο κομμάτι του Ελληνικού Λαού.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

'Ομως για να τεκμηριώσω την άποψή μου αυτή ότι η "Κουβελάκιος μέθοδος" με τις σχετικές διευκολύνσεις ήταν η αχίλλειος πτέρνα του κακού, ανατρέχω στα στατιστικά στοιχεία, που δείχνουν ότι μετά από το 1993 υπάρχει μια μεγάλη έξαρση θανάτων, διακίνησης, και χρήσης των ναρκωτικών αυτών ουσιών.

Για να τεκμηριώσω την άποψή μου, ότι η Κυβέρνηση δεν αντιδρά και έχει νοσήσει -μια και είμαστε πολλοί γιατροί εδώ θα χρησιμοποιήσω ιατρικό όρο-από τη νόσο του 'Αρτσχάϊμερ για το σοβαρό αυτό θέμα. Κύριοι της Κυβερνήσεως συγκινηθείτε, δραστηριοποιηθείτε, μη χαμογελάτε. Απαιτείται συνέγερση και συναγερμός όλων των δυνάμεων.


ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): 'Οχι και λογοκρισίες στις εκφράσεις του προσώπου μας.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, παρακαλώ να μου κατοχυρώσετε το ελεύθερο της ομιλίας μου. 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Υπουργέ.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Σας παρακαλώ, κύριε Πρόεδρε, δώστε μου τη δυνατότητα να ολοκληρώσω.

ΠΡΟΕΔΡΕΥΩΝ (Λουκάς Αποστολίδης): Συνεχίστε, κύριε συνάδελφε.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Για να τεκμηριώσω την άποψή μου αυτή της αδιαφορίας της Κυβερνήσεως, αναφέρομαι σε τρία συγκεκριμένα γεγονότα:

Υπάρχει Διαρκής Διακομματική Επιτροπή Ναρκωτικών. Δεν είχατε την ευαισθησία η επιτροπή αυτή τουλάχιστον να κάνει μια ανακοίνωση, μια δήλωση, ότι υπάρχει η Βουλή μέσα σε αυτόν τον κυκεώνα των λαθών, μέσα σε αυτήν τη μεγάλη μάστιγα των ναρκωτικών, για να νοιώσει ο Ελληνικός Λαός, και αυτοί οι ανήμποροι, και αναξιοπαθούντες συνάνθρωποί μας, ότι έχουν κάποιον δίπλα τους που τους στηρίζει σε αυτή την αγωνιώδη τους προσπάθεια.

Ο Οργανισμός Καταπολεμήσεως Ναρκωτικών (ΟΚΑΝΑ) είναι ακέφαλος εδώ και τρεις μήνες. 'Ολη η μεθόδευση "ώδινεν όρος και έτεκεν μυν". Μετά από μεγάλη καθυστέρηση, είδαμε προχθές ότι διορίσατε κάποια κα Μαλιώρη, αν θυμάμαι καλά.

'Ενα άλλο γεγονός που επισφραγίζει την απραξία σας. Πριν από μερικές ημέρες τριάντα τρεις θεραπευτές της κοινότητας "18 και άνω", βρέθηκαν στο δρόμο. Ξέρετε ποιό ήταν το αιτιολογικό; Διότι διέρευσε όπως "συνήθως διαρέουν" από τα αρμόδια Υπουργεία αυτές οι πληροφορίες, κατά το γνωστό τρόπο. Το αιτιολογικό ήταν ότι για να γίνει τροπολογία στο ν. 2335/95, έπρεπε να υπάρξει χρόνος ή η συζήτηση ανάλογου νομοσχεδίου για να μπορέσει ο Υπουργός να κατοχυρώσει τη θέση και τα δικαιώματα αυτών των θεραπευτών, των οποίων το έργο είναι κεφαλαιώδους σημασίας για την επανένταξη στην κοινωνία μας των ασθενών.

Θα ήθελα εδώ να ρωτήσω: Για να κατοχυρώσουμε τους "έχοντες και κατέχοντες", για να κατοχυρώσουμε τα δισεκατομμύρια των πολυτελών γιωτ, αυτοκινήτων και των Π.Α.Ε., την περασμένη εβδομάδα αφιερώσαμε ώρες ατελείωτες μέσα σ' αυτήν εδώ την Αίθουσα. Γι' αυτούς τους ανθρώπους που υπάρχει η ανάγκη να βοηθήσουν, να αποκαταστήσουν υγιείς τους εξαρτημένους και να τους επαναφέρουν στο κοινωνικό σύνολο, δεν υπάρχει αυτή η ευαισθησία;

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, ολοκληρώστε, κύριε συνάδελφε.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δυο τρία λόγια θα πω, κύριε Πρόεδρε στους Υπουργούς Δικαιοσύνης και Δημοσίας Τάξεως που είναι απόντες και τελειώνω.

Θέλω να υπενθυμίσω ιδιαίτερα στον κ. Ρωμαίο να μην παίξει το ρόλο του Πιλάτου, αλλά με την ανάλογη ρωμιοσύνη να μπορέσει -όπως πρόσφατα έδειξε- να βοηθήσει, έτσι ώστε να καταπολεμηθεί η σύγχρονη αυτή μάστιγα, συλλαμβάνοντας τους εμπόρους ναρκωτικών.

Μπορεί βέβαια αυτό να γίνει όταν η θεωρία των σκληρών και μαλακών ναρκωτικών η οποία δεν υπάρχει ...

(Στο σημείο αυτό ακούγεται ξανά ο προειδοποιητικός ήχος λήξης του χρόνου ομιλίας του κυρίου Βουλευτή.)

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε συναδελφε. Την ανοχή του Προεδρείου...

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Τελειώνω, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Τελειώνετε και τελειωμό δεν έχετε.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Μπορεί, όμως, να εφαρμόσει σκληρά μέτρα, να δημιουργήσει περισσότερα τμήματα διώξης ναρκωτικών. Είναι επτά σε όλη την Ελλάδα και θα πρέπει να γίνουν τουλάχιστον εικοσιπέντε - τριάντα στους μισούς νομούς της Πατρίδας μας για να μπορέσουμε να έχουμε αποτελέσματα. Επίσης πρέπει να επικεντρώσουν το ενδιαφέρον τους στη σύλληψη των εμπόρων ναρκωτικών.

ΠΡΟΕΔΡΕΥΩΝ (Λουκάς Αποστολίδης): Ολοκληρώσατε, κύριε Παπανικολάου.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Τελειώνω, κύριε Πρόεδρε.

Πιστεύω ότι μεγάλη είναι η δυνατότητα της προσφοράς μέσω της προλήψεως. Το λέω αυτό υπεύθυνα σαν γιατρός. "Κάλλιον το προλαμβάνειν ή θεραπεύειν" έλεγε ο μεγάλος Ιπποκράτης. Θα μπορέσει αυτό να γίνει, κύριε Πρόεδρε, αν και εμείς όλοι μαζί, χωρίς χρώματα και κομματικούς παρεμβατισμούς, να αγωνισθούμε και να δώσουμε στα παιδιά μας τα ιδανικά, τις ηθικές αξίες και τα πρότυπα εκείνα που πρέπει να έχουν για να ξεφύγουν από αυτό το πραγματικά χαμηλό επίπεδο που πέφτουν.

Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Λουκάς Αποστολίδης): Θα παρακαλέσω τους επόμενους συναδέλφους να μην χρησιμοποιήσουν το χρόνο κατά τον ίδιο τρόπο, γιατί εμείς δείξαμε την ευαισθησία απέναντι στο συνάδελφο επειδή είναι γιατρός και απέναντι στα ναρκωτικά. Ας μη συνεχιστεί αυτός ο ρυθμός.

Ο κ. Μιχαλολιάκος έχει το λόγο.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, η Νέα Δημοκρατία επιδεικνύουσα την ελαχίστη ευαισθησία που οφείλει απέναντι στο τεράστιο πρόβλημα των ναρκωτικών που έχει λάβει αυτές τις εκρηκτικές διαστάσεις τον τελευταίο καιρό, υπέβαλε αυτήν την επερώτηση.

Το ελάχιστο που ελπίζαμε ήταν να ανταποκριθεί με την παρουσία της τουλάχιστον η Κυβέρνηση. Λυπούμαι να διαπιστώνω την ανεπαρκέστατη παρουσία της στο πρόσωπο του κυρίου Υφυπουργού. Και αυτό βεβαίως, καθόλου δεν θίγει τη δεδομένη ευαισθησία που έχει ο συγκεκριμένος κύριος Υφυπουργός. Θίγει την πολιτική απουσία της Κυβερνήσεως που έχει χρέος τουλάχιστον να μας ακούσει και προπαντός του Υπουργού Δικαιοσύνης, με όσα λέγονται, γράφονται και ακούγονται για τις αποφυλακίσεις των μεγαλεμπόρων ναρκωτικών και με ποιον τρόπο μεθοδεύονται και βεβαίως του Υπουργού Δημοσίας Τάξεως με όσα λέγονται και γράφονται για την απεπάρκεια στον τομέα της καταστολής.'Ηλπιζα ότι θα είναι παρούσα τουλάχιστον, δεν ξέρω εάν ήλπιζα ότι θα έχω και επαρκείς απαντήσεις.

Κύριε Πρόεδρε, εγώ προσωπικά και πιστεύω όλοι οι συνάδελφοι εντός του Κοινοβουλίου και οι τριακόσιοι, κάθε φορά που αντικρίζουμε την εικόνα ενός συνανθρώπου μας, το παγωμένο βλέμμα του νεκρού ανθρώπου και τη σύριγγα καρφωμένη στο μπράτσο του, αισθανόμαστε έντονη και πιεστική την ανάγκη να ζητήσουμε δημόσια συγνώμη. Εγώ την αισθάνομαι αυτήν την ανάγκη. Αισθάνομαι την ανάγκη να πω συγνώμη στον ίδιο το νεκρό που έφυγε απογοητευμένος, στους γονείς τους, αλλά και στον Ελληνικό Λαό που μας εξέλεξε για να επιλύσουμε προβλήματα της κοινωνίας, του Λαού και του 'Εθνους και όχι να καταναλίσκουμε τις δυνάμεις μας και το πνεύμα μας σε ανούσιες κομματικές αντιπαραθέσεις.

Κύριε Πρόεδρε, κάθε χρόνο και περισσότεροι νεκροί, κάθε χρόνο και νεότεροι νεκροί. Δεν θέλω να δώσω στίγμα κομμματικής θέσης με αυτήν την ολιγόλεπτη παρέμβασή μου όμως, από τα τελευταία δεκαπέντε χρόνια, τα δώδεκα χρόνια με την εντολή του Ελληνικού Λαού κυβερνάτε αυτή τη Χώρα.

'Οσο δε βρίσκουμε λύση στο πλέγμα πρόληψη-καταστολή-θεραπεία και επανένταξη και το αντιμετωπίζουμε μόνο επιδερμικά και δι'ολίγον, ασφαλώς δεν έχουμε κανένα ρόλο παραπάνω από εκείνο το ρόλο του υποκριτού.

Η πρόληψη, κύριε Υπουργέ -και ασφαλώς θα συμφωνήσετε μαζί μου, είμαι σίγουρος- δεν είναι μία διαδικασία που να λέει το κράτος ότι τα ναρκωτικά βλάπτουν και σκοτώνουν. Το ξέρουν οι νέοι που πάνε στα ναρκωτικά ότι τα ναρκωτικά σκοτώνουν. Και ελπίζω να συμφωνήσετε μαζί μου ότι πριν ο νέος βάλει τη σύριγγα στο μπράτσο του, έχει πεθάνει πρώτα η ψυχή του και το όνειρό του.

Πρόληψη σημαίνει διαδρόμους ζωής για τους νέους, διέξοδα στα αδιέξοδα. Και ζούμε μία ιδιαίτερα επικίνδυνη περίοδο που θα μου επιτρέψετε να πω -και ελπίζω να μη με ψέξει ο παριστάμενος Πρόεδρος του Κόμματός μου για ιδεολογική απόκλιση προς τα αριστερά- ότι η ίδια η ζωή έχει απαγορεύσει στο νέο ακόμα και το "αριστερό όνειρο", που ήταν ένα καταφύγιο. Μέσα από την αριστερά, κάποτε ήλπιζε και πίστευε ότι μπορεί να αλλάξει τη σάπια κοινωνία έτσι όπως την έβλεπε. Σήμερα, η ίδια η ζωή αποτρέπει τον νέο από τέτοιου είδους όνειρα. Αυτό το "αριστερό όνειρο" δημιουργούσε συσσπειρώσεις ελπίδας, ονείρου και αντισσυσπειρώσεις. Αυτό δεν υπάρχει.

'Οσο αναδεικνύουμε το χρήμα, το κάθε πηγής, προέλευσης χρήμα, ως υπέρτατη δύναμη της κοινωνίας, τόσο αποστρέφουμε τους νέους από την ελπίδα.'Οσο υποβαθμίζουμε τον παράγοντα παιδεία στην πρόληψη, τόσο δεν κάνουμε πρόληψη.

Λυπούμαι γιατί ο χρόνος είναι πάρα πολύ περιορισμένος. Θέλω να προσθέσω όμως δύο σημεία ακόμη για το θέμα της καταστολής και τους μεγαλεμπόρους.

Είναι ένοχη η οργανωμένη κοινωνία για το γεγονός ότι κυκλοφορούν σχεδόν ελεύθερα οι μεγαλέμποροι. Για ποια αποποινικοποίηση των ναρκωτικών μιλούμε; Στην ουσία αποποινικοποίηση έχουμε. Διακινούνται ελεύθερα. Ποιός από μας που θέλει να είναι ειλικρινής δεν ξέρει την ελεύθερη διακίνηση των ναρκωτικών στις πλατείες, έξω από τα σχολεία, μέσα στα σχολεία, παντού;

'Εχω ίση ευαισθησία με εκείνους που τη διατυπώνουν για τους χρήστες-διακινητές.'Ομως, έχω και την ευαισθησία για τους νέους που ακόμη δεν έχουν πάει στα ναρκωτικά γιατί ακόμη ελπίζουν. Θέλω να πω ότι οι νέοι που δεν έχουν πάει ακόμα στα ναρκωτικά, πάνε στα ναρκωτικά δια του χρήστη-διακινητή. Είναι κάτι που πρέπει να το δούμε και να πάρουμε πρόσθετα μέτρα.

Και επιτέλους, να είμαστε ειλικρινείς όταν μιλάμε για την εφαρμογή της μεθαδόνης. Με καθυστέρηση ήλθε στην Πατρίδα μας και είναι σωστό μέτρο. Δεν έχει σημασία αν εμείς τη νομοθετήσαμε και σεις την εφαρμόσατε. Σημασία έχει ότι την εφαρμόζουμε πρώτον, ανεπαρκώς και δεύτερον, με διαστρέβλωση των πραγματικών δυνατοτήτων. 

ΚΩΣΤΑΣ ΓΕΙΤΟΝΑΣ (Υπ.Υγείας και Πρόνοιας): Ανεπαρκώς; Τι εννοείτε;

ΒΑΣΙΛΕΙΟΣ ΜΙΧΑΛΟΛΙΑΚΟΣ: Λέγοντας ανεπαρκώς, εννοώ, κύριε Υπουργέ, ότι είναι λιγότερες οι δυνατότητες που δίνει από την πίεση που έχει. Και βεβαίως, δεν είναι Ελλάδα μόνο η Αθήνα και η Θεσσαλονίκη. Το ναρκωτικό, όπως όλοι γνωρίζουμε, ανεξαρτήτως στατιστικών έχει φθάσει μέχρι το τελευταίο χωριό. Μέχρι το τελευταίο χωριό πεθαίνει η ελπίδα.

Βεβαίως, ούτε θεραπεύει το πρόβλημα, αλλά ασφαλώς μειώνει την εγκληματικότητα, ασφαλώς μειώνει τους κινδύνους διάδοσης πολλών νοσημάτων. 

Λυπούμαι που δεν έχω άλλο χρόνο. Θέλω να ελπίζω ότι θα δοθεί μεγαλύτερη δυνατότητα στο Κοινοβούλιο, για μια πιο εκτεταμένη συζήτηση και θέλω να ελπίζω, ότι θα μπορούμε κάποτε να μην αισθανόμαστε τόσο έντονη την ανάγκη να ζητούμε συγνώμη συνεχώς από τους νεκρούς που φεύγουν, πριν ακόμη ζήσουν τη ζωή. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Εμείς ευχαριστούμε, κύριε συνάδελφε.

Η κα Φάνη Πάλλη - Πετραλιά έχει το λόγο.

ΦΑΝΗ ΠΑΛΛΗ-ΠΕΤΡΑΛΙΑ: Κύριε Πρόεδρε, κύριοι συνάδελφοι, φοβούμαι ότι μεγαλύτερος κίνδυνος και από τα ίδια τα ναρκωτικά είναι ο εθισμός μας στη συζήτηση για τα ναρκωτικά. Πόσες φορές σ'αυτήν εδώ την Αίθουσα δεν έχουν γίνει ερωτήσεις και επερωτήσεις για τα ναρκωτικά; Τί έχει βγει απ' αυτές τις συζητήσεις; Το ότι η Κυβέρνηση δεν βλέπει το θέμα με τη σοβαρότητα που πρέπει, φαίνεται από το γεγονός, κύριε Υπουργέ, ότι στα έδρανα αυτά σήμερα δεν κάθεται και ο Υπουργός Δικαιοσύνης, δεν κάθεται και ο Υπουργός Δημόσιας Τάξης. Γιατί, τι και αν συζητήσουμε, τι κι αν πούμε, ποιό θα είναι το "διά ταύτα" από τη σημερινή μας συζήτηση;

'Ολη αυτή η συζήτηση γύρω από τα ναρκωτικά έχει εθίσει ολόκληρη την κοινωνία μας σε θεάματα και ακούσματα ανατριχιαστικά. Κάθε μέρα ακούμε και διαβάζουμε για τους μαθητές στα σχολεία, για τους φαντάρους στα στρατόπεδα. Κι όμως, δεν γίνεται τίποτα. Βλέπουμε και διαβάζουμε για τις αποφυλακίσεις των εμπόρων ναρκωτικών. Κι όμως, δεν γίνεται τίποτα. Κάθε πρωί έχει γίνει πια ένα συνηθισμένο θέαμα μαζί με τα σκουπίδια να μαζεύονται και τα πτώματα νέων παιδιών, μέσα από τα πάρκα κι όμως τίποτα δεν έχει γίνει.

Θεωρώ, κυρίες και κύριοι συνάδελφοι, ότι αυτή η κοινωνία που ανέχεται όλα αυτά, είναι ντοπαρισμένη. 'Εχει εθιστεί αυτή η κοινωνία στο πιο φρικτό ναρκωτικό, που λέγεται αδιαφορία, που αργά αλλά σταθερά διαλύει τους ιστούς της και παραλύει τις ζωτικές της λειτουργίες.

Και η Κυβέρνηση αυτής της κοινωνίας είναι εξ ίσου ντοπαρισμένη, αλλά πολλαπλά υπεύθυνη για την κατάντια και μοναδικά υπεύθυνη γι' αυτό το απερίγραπτο αλαλούμ γύρω από τα ναρκωτικά που ζούμε τον τελευταίο καιρό.

Η Κυβέρνηση, όχι μόνον δεν έχει πολιτική για τα ναρκωτικά, αλλά φροντίζει καθημερινά να το δείχνει. Ο ένας Υπουργός βγαίνει και υποστηρίζει δημόσια την ανάγκη να αποποινικοποιηθεί η χρήση του χασίς, την επομένη ο άλλος Υπουργός τον κατακεραυνώνει, λέγοντας ότι δεν υπάρχει περίπτωση διαχωρισμού των σκληρών και μαλακών ναρκωτικών. 'Αλλος Υπουργός βγαίνει και διακηρύσσει, ότι ο νόμος που έφτιαξε συνάδελφός του Υπουργός έχει κενά, γιατί αφήνει τους εμπόρους να ξεφεύγουν. Ο άλλος Υπουργός κατακεραυνώνει τον προηγούμενο, λέγοντας ότι χρειάζεται αλλαγή νομοθεσίας. 'Αλλος Υπουργός παραδέχεται ότι έχει αποτύχει ο "ΟΚΑΝΑ". Ο άλλος βγαίνει και λέει την επομένη, για τη μεγάλη επιτυχία του "ΟΚΑΝΑ".

Θα ήθελα, κύριε Υπουργέ -γιατί εσείς έχετε αναλάβει την ευθύνη να σηκώσετε το βάρος όλου αυτού του αλαλούμ- για την τραγική αυτή κατάσταση πέρα από τα ωραία λόγια που θα ακούσουμε σήμερα, να μας πείτε πώς με συγκεκριμένες πράξεις και δεσμεύσεις θα αντιμετωπισθεί.

Γίνομαι πιο συγκεκριμένη: Πότε θα συμμαζέψετε, κύριε Υπουργέ, την πολυνομία, που στην προκειμένη περίπτωση είναι ανομία; Με το ν. 2408, γνωρίζετε, κύριε Υπουργέ, ότι το να "βαπτισθεί" κάποιος έμπορος τοξικομανής, είναι μία απλή διαδικασία πιστοποίησης από έναν ιατροδικαστή; Με τη μέθοδο, λοιπόν, αυτή, μπορεί κάποιος να "βαπτισθεί" τοξικομανής, ακόμα και αν έχει συλληφθεί με δέκα κιλά ηρωίνης. Και είναι γνωστό στην "πιάτσα", κύριε Υπουργέ, ότι υπάρχουν περίπου χίλιοι ιατροδικαστές, αλλά είναι μόνον τρεις, ή τέσσερις αυτοί που υπογράφουν τα συγκεκριμένα πιστοποιητικά.

Τι σημαίνει άραγε αυτό, κύριε Υπουργέ; Και με τον ίδιο νόμο -τον οποίο οφείλω να πω ότι ορθώς επέκρινε ο Υπουργός της Δικαιοσύνης- ο όρος "έμπορος" είναι τόσο ασαφής που θέτει σε ίση μοίρα το βαποράκι που διακινεί τα δύο γραμμάρια με τον έμπορο που συλλαμβάνεται με 5 κιλά ηρωϊνης.

Και άλλη νομική τρύπα του 2408. Είναι η πρόβλεψη που υπάρχει γι' αυτούς που εμπίπτουν στο άρθρο 13 του 1729 και που έχουν χαρακτηριστεί τοξικομανείς. Αυτά τα άτομα από εκεί και πέρα, εάν έχουν καταδίκες και δεκαετείς για εμπορία, η ποινή τους γίνεται πενταετής και αφού κάνουν τρία χρόνια στη φυλακή και δύο χρόνια σε μεροκάματα αποφυλακίζονται. Βέβαια, υπάρχει πρόβλεψη αυτά τα άτομα για να αποφυλακισθούν πρέπει να ενταχθούν σε κοινότητες. Και το κάνουν.Ξέρετε γιατί; Γιατί οι καταδίκες τελικά δεκαετιών για εμπορία μετατρέπονται σε χρόνια τρία.

Το ερώτημα είναι τι θα κάνετε και συγκεκριμένα πότε. Γιατί αν συνεχιστεί αυτή η κατάσταση που επικρατεί σήμερα, τα ναρκωτικά δεν θα πουλιώνται μόνο στην Ομόνοια, αλλά θα μπορούμε μ' ένα απλό τηλεφώνημα να έρχονται στα σπίτια, όπως έρχονται σήμερα οι πίτσες. 

Κύριοι Υπουργοί, όταν η Χώρα υφίσταται τόσες απειλές είναι εγκληματικό η Κυβέρνηση να συμπεριφέρεται σαν απλός παρατηρητής. 

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος της Νέας Δημοκρατίας κ.Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κυρίες και κύριοι συνάδελφοι, ζούμε σε μία κοινωνία της απογοήτευσης, μία κοινωνία που βλέπετε ότι ο πολίτης δεν αισθάνεται την ελπίδα και τη χαρά, μία κοινωνία της αποσάθρωσης, όπου ο άνθρωπος δε ενδιαφέρεται για το συνάνθρωπό του. Το πρόβλημα του κάθε ανθρώπου δεν είναι πρόβλημα και της κοινωνίας. Είναι η κοινωνία της εγκατάλειψης, η κοινωνία της περιθωριοποίησης. 

Και θα συμφωνήσω απόλυτα με το συνάδελφο, τον κ. Μιχαλολιάκο, ότι έχει χαθεί η ελπίδα. Κάποτε ο νέος ακόμα και ο μεγάλος είχε ένα όραμα, μία ελπίδα, είτε σε εθνικό επίπεδο, είτε σε ιδεολογικό επίπεδο. Σήμερα δεν υπάρχει το όραμα, είναι πως θα επιβιώσουμε σήμερα.

'Οταν η ανεργία αυξάνει με τους αλματώδεις ρυθμούς που αυξάνει και έχουμε φθάσει στο 10% του ενεργού πληθυσμού να είναι άνεργο, όταν ζούμε στις δημοκρατίες των 2/3 από πλευράς κοινωνικής δικαιοσύνης, πώς είναι δυνατόν να μην πέφτει η κοινωνία στα ναρκωτικά και στο έγκλημα;

Συνεπώς, οι λόγοι για τους οποίους έχει οδηγηθεί και η ελληνική κοινωνία με επιταχυνόμενο ρυθμό σ' αυτήν την κατάσταση της εξαρτήσεως από τα ναρκωτικά, είναι πολύ βαθείς, είναι πολύ ευρύτεροι από την Ελλάδα. 'Εχουμε, όμως, υποχρέωση εμείς οι πολιτικοί ανεξάρτητα σε ποιο πολιτικό ή ιδεολογικό χώρο ανήκουμε, να κοιτάξουμε το πρόβλημα από την ίδια οπτική γωνία. Διότι, όπως και το ψωμί, έτσι και ο θάνατος και η ζωή δεν έχουν χρώμα, δεν είναι ούτε μπλε, ούτε πράσινο, ούτε κόκκινο. Είναι απλούστατα φοβερή αμέλεια.

Κύριε Πρόεδρε, το Προεδρείο της Βουλής φέρει ευθύνη και εμείς όλοι ως Βουλευτές φέρουμε ευθύνη, ότι δεν έχει ενεργοποιηθεί αυτή η επιτροπή για τα ναρκωτικά της οποίας κάθε συνεδρίαση θα έπρεπε να ήταν αντικείμενο μιάς παρουσίας προς την κοινωνία για να δώσουμε τουλάχιστον εμείς ένα μήνυμα προς την κοινωνία.

Ταυτόχρονα, κυρίες και κύριοι συνάδλεφοι, θα ήθελα να αναφερθώ και στα μέσα μαζικής ενημέρωσης. Δεν φθάνει ή η τηλεόραση ή η εφημερίδα να δημοσιοποιεί το θάνατο, τη δυστυχία, το παιδί που έχει πέσει νεκρό στα σκουπίδια με την καρφωμένη τη βελόνα. Αυτό γίνεται για τους εντυπωσιασμούς. Το ερώτημα είναι τα μέσα μαζικής ενημέρωσης τί κάνουν για να βοηθήσουν και αυτά την ενημέρωση. Και παράλληλα τί πολιτική ακολουθεί η Κυβέρνηση, ούτως ώστε να πεισθούν τα μέσα μαζικής ενημέρωσης να κάνουν την κατάλληλη ενημέρωση. Διότι κατάλληλη ενημέρωση δεν υπάρχει. 

Και αυτή είναι η βάση του προβλήματος, ότι η ενημέρωση -το πρώτο στάδιο, δηλαδή- είναι σχεδόν ανύπαρκτη στην Ελλάδα και όταν γίνεται πολύ φοβούμαι ότι γίνεται διαστρεβλωμένα και αντί να επισημαίνει τον κίνδυνο δημιουργεί το ερωτηματικό και το ενδιαφέρον. Και έχει μελετηθεί στο εξωτερικό και κυρίως στην Αμερική ότι η ενημέρωση όταν δεν είναι κατάλληλα προετοιμασμένη μπορεί να βλάψει αντί να βοηθήσει.

Ποιά είναι η ενημέρωση που γίνεται στα σχολεία, ποιά είναι η ενημέρωση, την οποία κάνει η Τοπική Αυτοδιοίκηση, πλην ελαχίστων περιπτώσεων, ποιά η ενημέρωση η οποία γίνεται στις 'Ενοπλες Δυνάμεις; Και ξέρετε πόσο μεγάλη είναι η αδιαφορία; 

Με τον κ. Μιχαλολιάκο ήμασταν μαζί στο Δήμο της Αθήνας, Δήμαρχος εγώ και δημοτικός σύμβουλος, αντιδήμαρχος εκείνος. Πρέπει να σας πω ότι κάποτε φωνάξαμε τους προέδρους των τάξεων των συλλόγων των μαθητών, τους καθηγητές και τους γονείς -ανταποκρίθηκε μόνο το 1/3- για να γίνει μία ενημέρωση από τους αρμόδιους που θα μπορούσαν να δώσουν ένα γενικό μήνυμα τουλάχιστον στην περιοχή του Δήμου της Αθήνας για το πώς πρέπει να αρχίσει η πρόληψη. Σ'ένα καθηγητή φιλόλογο, σ'ένα καθηγητή μαθηματικών, ή ακόμα και σ'ένα γιατρό θα σας έλεγα -και ας μη με παρεξηγήσουν οι γιατροί- ο οποίος θα μπει σε μία τάξη και θα αρχίσει να ενημερώνει τα παιδιά, η απάντηση των νέων αυτών ανθρώπων μέσα στην κοινωνία που ζούμε θα ήταν, δεν μας παρατάς βρε αδερφέ, άσε μας στον προβληματισμό μας. 'Ενας, όμως, θεραπευτής πρώην ναρκομανής είναι εκείνος ο οποίος κατά την άποψή μου μπορεί να μεταφέρει το μήνυμα καλύτερα από οποιονδήποτε άλλον μέσα σε μια τάξη, μέσα στους νέους ανθρώπους. Και θα έλεγα ότι με πολύ μεγάλη προσοχή θα έπρεπε όσοι πραγματικά είναι αποθεραπευθέντες, όσοι πράγματι έχουν ενταχθεί στην κοινωνία, περνώντας από τους διάφορους αναγνωρισμένους από το κράτος φορείς, να μπορούν να συμβάλουν στην ενημέρωση. Το ίδιο θα έπρεπε να γίνεται και στις 'Ενοπλες Δυνάμεις.

Φεύγοντας από την ενημέρωση θα ήθελα να φθάσω στη δίωξη. Σήμερα το μεγαλύτερο έγκλημα το οποίο υπάρχει, που ασχολείται με το μεγαλύτερο ποσό χρημάτων είναι η διακίνηση των ναρκωτικών. Οκτώ τρισ. δολάρια στην Ευρώπη και στην Αμερική από τη διακίνηση των ναρκωτικών. Αυτές είναι οι μετρήσεις του κ. Κολ. Είναι το μεγαλύτερο έγκλημα με τα περισσότερα χρήματα. Δικαστικοί, μεγαλοδικηγόροι, δημόσιοι λειτουργοί φαίνεται ότι έχουν εμπλακεί ηθελημένα ή άθελα σ'αυτές τις διαδικασίες.

Θα έπρεπε, συνεπώς, η Αστυνομία το κύριο βάρος της αυτήν την ώρα -τη μεγάλη της προσφορά προς την κοινωνία, επειδή υπήρξατε και Υπουργός Δημόσιας Τάξης- να το ρίξει στον τομέα των ναρκωτικών. Είναι επιβεβλημένο σε κάθε Αστυνομικό Τμήμα πλέον, όπως παλιά υπήρχε η Ασφάλεια για τα γενικότερα θέματα, να υπάρχει ομάδα η οποία θα ασχολείται με τα θέματα των ναρκωτικών και θα έχει μία γενικότερη πληροφόρηση.

Εδώ τους βλέπουν τα παιδιά και βλέπετε στην τηλεόραση ότι είναι δακτυλοδεικτούμενοι αυτοί όλοι -αυτός διακινεί ναρκωτικά, ο άλλος διακινεί ναρκωτικά- τους ξέρουν όλοι και δεν τους πειράζει κανένας. Και μιλάμε για τις φτωχογειτονιές; Μα, κουφοί είμαστε, δεν ξέρουμε τι γίνεται στην πλατεία Κολωνακίου; Επειδή εκεί είναι οι έχοντες και κατέχοντες με τα κότερα; Είναι οι χειρότεροι όλων και οι πλέον κραυγάζοντες για το πρόβλημα!

Δεύτερον, μια και ασχοληθήκατε με τα κότερα, για να δώσετε άφεση αμαρτιών, πόσα απο τα ταχυκίνητα κότερα των πενήντα και των σαράντα μιλίων την ώρα, που εμφανίζονται ότι ανήκουν σε μεγαλοσχήμονες, κάνουν αυτή τη δουλειά;

Είναι ανάγκη συνεπώς η αστυνομία να αναδιατάξει τις δυνάμεις της, να εκπαιδεύσει το προσωπικό της και να πέσει μέσα στην καταδίωξη. Διότι τα σύνορά μας είναι εκτεταμένα και είναι αδύνατον πάνω στα σύνορα να βρεθεί το ναρκωτικό. Γίνεται πολύ καλά στις διόδους ο έλεγχος, αλλά είναι αδύνατον με όλο αυτό το νησιωτικό σύμπλεγμα και όλες αυτές τις θάλασσες να το πιάσετε την ώρα που εισέρχεται. Την ώρα που το εμπορεύεται είναι σε θέση πράγματι να το εντοπίσετε.

'Ερχομαι στη συνέχεια στη Δικαιοσύνη. Είναι δυνατόν κάποιος να έχει συλληφθεί για δέκα - είκοσι κιλά ηρωίνη ή τόνους χασίς και μετά από τρία χρόνια να βγαίνει έξω; Εμείς σας λέμε το εξής: Απο δω και πέρα, οποιοσδήποτε έμπορος ναρκωτικών θα απελευθερώνεται κατ' αυτόν τον τρόπο -έμπορος όμως με αυτές τις ποσότητες- εμείς θα μηνύουμε το δικαστή, η Νέα Δημοκρατία, και ας έλθει στη συνέχεια να τα βάλει μαζί μας.

(Χειροκροτήματα από την Πτέρυγα της Νέας Δημοκρατίας)

'Οχι να περνάει από μία ανάκριση εσωτερική, της Δικαιοσυνης, για να ξεφεύγει στη συνέχεια. Αν δω ξανά δημοσίευμα σε εφημερίδα, ότι αποφυλακίστηκε κάποιος έμπορος ναρκωτικών από δικαστή, εμείς θα κάνουμε μηνυτήρια αναφορά την επόμενη στιγμή και θα πάμε εμείς μάρτυρες μέσα και ας έλθει ο Πρόεδρος του Αρείου Πάγου ή ο εισαγγελέας του Αρείου Πάγου, να μας εξηγήσει ως διαδίκους τι έκανε με τη συγκεκριμένη περίπτωση.

ΘΕΟΔΩΡΟΣ ΚΑΤΣΑΝΕΒΑΣ: Και εμείς μαζί σας είμαστε, κύριε 'Εβερτ.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): 'Ετσι μπράβο.

Θα καταλάβουν όλοι αυτοί οι κύριοι ότι πλέον δεν μπορούν να χοροπηδούν ελεύθερα. Και για το ίδιο πράγμα αναφέρομαι σε μεγαλοσχήμονες δικηγόρους. Εδώ ήλθε ο κ. Γιαννόπουλος και έκανε ορισμένες αναφορές στην προεκλογική περίοδο. Συκοφαντούσε ο κ. Γιαννόπουλος και θα έπρεπε αυτός ο οποίος συκοφαντήθηκε να τον μηνύσει, ή είπε κάποια αλήθεια, την οποία απέκρυψε στη συνέχεια ο κ. Γιαννόπουλος. Αυτές οι βαριές κατηγορίες δεν μπορεί να λέγονται χωρίς να ξεκαθαρίζουν το τοπίο. Διοτι ποιό είναι το συμπέρασμα της κοινωνίας; "'Ολοι ίδιοι είσθε και για πολιτικούς λόγους, αν όχι για τίποτε άλλο, και εσείς τα κουκουλώνετε". Δεν ξέρει το Κράτος σήμερα ποιοί είναι κατ' εξοχήν εκείνοι οι μεγαλοδικηγόροι που ασχολούνται με αυτές τις υποθέσες και βρίσκονται μονίμως στην υπεράσπιση των εμπόρων ναρκωτικών; Είναι γνωστοί, είναι δεδομένοι.

'Οταν κτυπήθηκε στην Αμερική η μαφία, κτυπήθηκε μέσω των νομικών συμβούλων της και μέσω του πόθεν έσχες, της φορολογίας. Τα ξέρουμε και δεν τολμούμε; Τι έχουμε να φοβηθούμε, όταν μάλιστα αντιλαμβάνομαι ότι όλοι είμαστε σύμφωνοι προς την ίδια κατεύθυνση;

'Eρχομαι στο θέμα της φυλακίσεως των ανθρώπων.

Είναι δυνατόν να βρίσκονται έμποροι, χρήστες και απλοί φυλακισμένοι στις ίδιες φυλακές; Πρέπει να ξέρετε ότι έχω πάει τρεις φορές στις φυλακές του Κορυδαλλού και τις έχω επισκεφθεί ως Πρόεδρος της Νέας Δημοκρατίας -και στο θεραπευτήριο- και έχω μπει μέσα στα κελιά των κρατουμένων. Εκεί θα έπρεπε να δείτε κελί, το οποίο δεν έχει περισσότερο μήκος από δυόμισι μέτρα, πλάτος ενάμισι και να μένουν τέσσερις φυλακισμένοι σε δύο κρεβάτια από τη μία πλευρά και δύο από την άλλη με την τουαλέτα μέσα και να μη μπορούν από τους τέσσερις , παρά μόνο οι δύο να σταθούν όρθιοι. Και εκεί να βρίσκεται ο χρήστης, να βρίσκεται ο έμπορος των ναρκωτικών, να βρίσκεται και ο έμπορος, γιατί δεν πλήρωσε τις υποχρεώσεις του. Γνωρίζετε ότι έχουν υποχρεωθεί απλοί έμποροι, γιατί δεν μπόρεσαν να πληρώσουν τις υποχρεώσεις τους, βγαίνοντας από τη φυλακή να πάνε στον εισαγγελέα να καταθέσουν, να γίνουν βαποράκια και να καταπιούν το ναρκωτικό για να το μεταφέρουν μέσα στη φυλακή;

Διότι αν δεν το κάνει αυτό τον έχουν μαυρίσει στο ξύλο ή μπορεί να κινδυνεύσει η ζωή του μέσα στη φυλακή, απλοί άνθρωποι οι οποίοι ούτε καν έχουν καταδικασθεί, έχουν προφυλακισθεί.

Δεν μπορεί να βρεθεί ένα νοσοκομείο εκτός Αθηνών, στο οποίο να μπει μια μεγάλη μάνδρα και να μεταφέρουμε εκεί πρώτα απ' όλα όλους τους χρήστες των μικροποσοτήτων, ή δεν μπορεί να υπάρξει μια ειδική φυλακή για τους μεγαλεμπόρους; Γιατί γίνεται αυτό και γιατί θέλουμε να είναι στοιβαγμένοι οι φυλακισμένοι στις φυλακές του Κορυδαλλού; Διότι είναι η καλύτερη αγορά. Είναι το σούπερ μάρκετ των ναρκωτικών. Το ευκολότερο των πραγμάτων που μπορεί να γίνει είναι να πετάξει από τον τοίχο του Κορυδαλλού το ναρκωτικό μέσα. Δεν υπάρχει κανένα πρόβλημα.

Τι κάνει το κράτος; Είναι το απλούστερο των πραγμάτων. Εγώ δεν σας μιλάω γενικά για το σωφρονιστικό σύστημα ή τη δημιουργία πολλών φυλακών. Σας μιλώ για να μεταφέρουμε ορισμένους χρήστες σε ένα νοσοκομείο και να πάμε τους μεγαλεμπόρους σε μία φυλακή των εκατό-εκατόν πενήντα ατόμων. Πώς το δεχόμαστε λοιπόν αυτό; Πώς δεχόμαστε να φεύγει ο έμπορος με τρία χρόνια φυλακή και να εμπαίζεται η κοινωνία κατ' αυτόν τον τρόπο;

'Ερχομαι τώρα στο θέμα της θεραπείας. Κυρίες και κύριοι συνάδελφοι, ίσως κανένας περισσότερο από μένα να μην έχει πάει τόσο πολύ στους φορείς, στην "Ιθάκη", στο "18 και 'Ανω" κ.λπ. 'Εχω πάει στο καθένα απ' αυτά τουλάχιστον πέντε-έξι φορές. Τα παιδιά που πηγαίνουν εκεί για τη θεραπεία, είναι ήρωες. Είδαν το θάνατο με τα μάτια και αντικρύζουν με την καλύτερη και μεγαλύτερη ελπίδα ξανά τη ζωή. Εγώ αυτά τα παιδιά, επειδή τους έχω μιλήσει μία και δύο ώρες, τα έχω θαυμάσει για τη γενναιότητά τους. Θα σας έλεγα ότι φτάνουν σε ένα σημείο αυτοσυγκέντρωσης ψυχικής και πνευματικής -παιδιά τα οποία ούτε καν έχουν πάει σχολείο- που έχουν αναπτύξει πλέον μια δική τους φιλοσοφία για τον τρόπο της ζωής.

Εγώ τα εμπιστεύομαι αυτά τα παιδιά. Αλλά από κει και πέρα τι κάνει η κοινωνία, πέραν από την απεξάρτηση, για να μπορέσει να επανενταχθεί στη ζωή; Τίποτα. Κινδυνεύει μόλις βγει θεραπευμένος, να ξανακαταλήξει στη φυλακή. Αυτή είναι η πραγματικότητα. Και το μεγαλύτερο πρόβλημά του είναι στη συνέχεια αυτή η διαδικασία. Δεν σας λέω να μη τιμωρηθεί ο απλός χρήστης. Σας μιλώ γι'αυτόν ο οποίος έχει θεραπευθεί και πάει να ενταχθεί στην κοινωνία.

Γνώρισα στην "Ιθάκη", νομίζω, ή στην "Παρέμβαση", μία κοπέλα η οποία ήταν έγκυος. Γέννησε μέσα στο 'Ιδρυμα και παιδευόταν μετά από πέντε μήνες για να μπορέσει να βρει δουλειά ως πωλήτρια. Δεν την εδέχετο κανένας. Είναι αυτό που σας είπα, η έλλειψη της ευαισθησίας της κοινωνίας του ανθρώπου προς το συνάνθρωπο. Αντί να προσλαμβάνεται στο Δημόσιο ως ανίκανο άτομο ο οποιοσδήποτε άλλος, ο οποίος είναι ποδοσφαιριστής την ίδια ώρα, δεν θα μπορούσε να υπάρχει μία προτίμηση γι'αυτούς τους ανθρώπους σε ορισμένες ειδικότητες, για να δώσουμε το παράδειγμα ότι υπάρχει ελπίδα;

Θα σας έλεγα το εξής: Εγώ εμπιστεύομαι -όπως σας είπα και πριν- ότι θα μπορούσε να πάει ένας αποθεραπευθείς, πράγματι, επανενταχθείς στην κοινωνία, στο σχολείο και να τους μιλήσει για το πρόβλημά του, όχι με τον ψυχρό τρόπο με τον οποίο μιλάμε εμείς εδώ μέσα.

Σας είπε κάποιος συνάδελφος για το θέμα του "18 και 'Ανω". Πρώτο νόμο τον οποίο φέρατε ήταν να δοθεί άφεση αμαρτιών στους έχοντες και κατέχοντες κότερα και στους έχοντες και κατέχοντες λαθραία αυτοκίνητα και λέμε ότι δεν προλάβατε να καταθέσετε μία τροπολογία για το "18 και 'Ανω".

Λοιπόν, εμείς καταθέσαμε σχέδιο νόμου, κύριε Υπουργέ, με τριάντα υπογραφές Βουλευτών της Νέας Δημοκρατίας απλώς και μόνο για να σας επισημάνουμε τι οφείλατε να είχατε κάνει.

Το καταθέτω και στα Πρακτικά της Βουλής για να υπάρχει για να σας δείξω ότι, όταν υπάρχει θέληση....

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Από εμάς έχει δηλωθεί ότι τακτοποιείται το θέμα.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Αφήστε τι έχει δηλωθεί. Τι κάνατε μέσα στην Αίθουσα. 'Επρεπε να κλείσει το θέμα. Σας παρακολουθούν οι "18 και 'Ανω". Τι έπρεπε να είχατε κάνει μέχρι σήμερα...

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Το γνωρίζουμε.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Το γνωρίζετε, αλλά εν τω μεταξύ σε ανθρώπους που έχουν πρόβλημα ψυχικό αυτή την ώρα τους δημιουργείτε ένα πρόσθετο άγχος, ότι δεν υπάρχει ελπίδα γι' αυτούς. Οφείλει η Βουλή να αποδείξει ότι πράγματι υπάρχει ελπίδα για όλους τους ανθρώπους.

Ευχαριστώ.

(Χειροκροτήματα από την Πτέρυγα της Νέας Δημοκρατίας).

(Στο σημείο αυτό ο Πρόεδρος της Νέας Δημοκρατίας καταθέτει στα Πρακτικά της Βουλής το προαναφερθέν σχέδιο νόμου, το οποίο βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

ΠΡΟΕΔΡΕΥΩΝ (Λουκάς Αποστολίδης): Ευχαριστούμε και εμείς, κύριε Πρόεδρε.

Ο κύριος Υπουργός έχει το λόγο.

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Κύριε Πρόεδρε, κυρίες και κύριοι συνάδελφοι....

Ο κ. 'Εβερτ αποχωρεί. Δεν έχει σημασία.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Από το πρωϊ είναι εδώ. Πολύ περισσότερη ώρα από εσάς.

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Γιατί εξανίσεσθε; 'Εκανα μία απλή διαπίστωση.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Σας ακούμε εμείς, κύριε Υπουργέ.

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Την έκανα, επειδή τέλειωσε την ομιλία του με μία κορώνα περί του ενδιαφέροντος....

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: 'Οχι "κορώνα". 'Εκανε προτάσεις.

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Παρακαλώ.

'Εκλεισε με κορώνα, ήθελα να πω ότι δεν έρχεται εδώ ...

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: 'Οχι "κορώνα". 'Εκανε προτάσεις, ολόκληρο βιβλίο...

ΘΕΟΔΩΡΟΣ ΚΑΤΣΑΝΕΒΑΣ: Θα έπρεπε να ακούσει για μιά στιγμή.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριοι συνάδελφοι.

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Κύριε Πρόεδρε, έχω το λόγο;

ΠΡΟΕΔΡΕΥΩΝ (Λουκάς Αποστολίδης): Συνεχίστε, κύριε Υπουργέ.

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Εξακολουθώ να το επαναλαμβάνω. Μίλησε με "κορώνα", ενώ το γνωρίζει ο ίδιος ότι είχε υπογραφεί....

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: 'Οχι "κορώνα", έκανε προτάσεις, τι το επαναλαμβάνετε συνέχεια.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ. 

Κύριε συνάδελφε, δεν ξέρω, γιατί σηκώνετε τους τόνους;

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Με είχε διακόψει προηγουμένως που μιλούσα.

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): 'Οχι, κύριε συνάδελφε.

ΠΡΟΕΔΡΕΥΩΝ (Λουκάς Αποστολίδης): Μα, σας παρακαλώ, κύριε συνάδελφε.

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Λέω ότι ενώ είναι γνωστό και έχει ανακοινωθεί...

ΠΡΟΕΔΡΕΥΩΝ (Λουκάς Αποστολίδης): Συνεχίστε, κύριε Υπουργέ.

ΚΩΣΤΑΣ ΓΕΙΤΟΝΑΣ (Υπ.Υγείας και Πρόνοιας): Παρακαλώ, κύριε Πρόεδρε. Θα με αφήσετε να μιλήσω;

ΠΡΟΕΔΡΕΥΩΝ (Λουκάς Αποστολίδης): Εγώ προσπαθώ να σας διευκολύνω να μιλήσετε και μου λέτε να σας αφήσω να μιλήσετε;

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): 'Οχι εσείς. Δι' υμών να με αφήσουν οι κύριοι συνάδελφοι.

Λέω, λοιπόν, ενώ είναι γνωστό -γι' αυτό το χαρακτήρισα "κορώνα" και το επαναλαμβάνω- ότι η Κυβέρνηση έχει υπογράψει τροπολογία -την έχω υπογράψει- και σε νομοσχέδιο που κατατίθεται έχει περιληφθεί ως άρθρο. Και δεν είναι μόνο οι του "18 και 'Ανω". Είναι όλοι οι εργαζόμενοι -τριακόσιοι εξήντα, αν θυμάμαι καλά τον αριθμό, θα αναφέρθει σχετικά και ο κ. Σκουλάκης- άνθρωποι, οι οποίοι έχουν εργασθεί σε προγράμματα με βάση τον 815 Κανονισμό και τη ψυχική μεταρρύθμιση και είναι και άνθρωποι που ασχολούνται με τα θέματα των ναρκωτικών. Αυτό είναι μία συγκεκριμένη πράξη και δεν μπορεί να την αμφισβητήσει κανένας.

Θα μπορούσα να συμφωνήσω με πολλά απ' όσα άκουσα από τους κυρίους συναδέλφους και από τον Αρχηγό της Αξιωματικής Αντιπολίτευσης, εάν δεν υπήρχαν δύο στοιχεία: Οι υπερβολές και οι υπεραπλουστεύσεις. 

Πιστεύω, ότι ανεξάρτητα από το περιεχόμενο και τους λόγους που υπαγόρευσαν αυτήν την επερώτηση, για μένα εξακολουθεί να είναι μία καλή ευκαιρία να συζήσουμε σ' αυτήν την Αίθουσα και να ενημερώσουμε υπεύθυνα τον Ελληνικό Λαό για ένα μεγάλο πρόβλημα. 'Ενα πρόβλημα μείζον για τη παγκόσμια κοινότητα που έχει εξελιχθεί σε μάστιγα. Γι' αυτό μιλώ για υπερβολές και τις υπεραπλουστεύσεις. Αν ήταν τόσο απλά τα πράγματα, όπως παρουσιάστηκαν από μερικούς από τους κυρίους συναδέλφους ή ακόμα και από τον Αρχηγό της Αξιωματικής Αντιπολίτευσης, τότε θα τα είχαν λύσει όλοι.

Δεν υπάρχει, λοιπόν, στη προκειμένη περίπτωση λόγος να χρησιμοποιούμε ένα θέμα για στείρα πολιτική αντιπαράθεση. Υπάρχει, όμως, ανάγκη να συζητάμε μέσα σ' αυτήν την Αίθουσα και όχι μόνο μέσα σ' αυτήν την Αίθουσα, αλλά στην ελληνική κοινωνία, γι' αυτό το μεγάλο πρόβλημα και να το προσεγγίζουμε συνεχώς. Και να κάνουμε τους απαραίτητους αναπροσανατολισμούς στη δράση και στις πολιτικές μας. Αυτό είναι μία στάση που θα ξαναζωντανέψει και την ελπίδα.

Είπατε, κύριε Μιχαλολιάκο, -και απορώ πώς το επανέλαβε και ο Αρχηγός της Αξιωματικής Αντιπολίτευσης- ότι έχει χαθεί η ελπίδα.

Αλίμονο αν το υιοθετήσουμε στην Χώρα μας και στην πολιτική αυτό. Ασφαλώς υπάρχουν προβλήματα στους νέους, ασφαλώς ζούμε σε μία εποχή όπου το σύστημα αξιών έχει υποχωρήσει, καθήκον, όμως, ημών των πολιτικών είναι, όχι να λέμε σλόγκαν, αλλά να εμπνεύσουμε πραγματικά τους νέους ανθρώπους.

Και χαίρομαι που άκουσα σήμερα για το αριστερό όραμα, γιατί και πρόσφατα είχαμε ένα εκλογικό αγώνα και τότε ένα στοιχείο βασικής κριτικής εναντίον μας, από την Παράταξη της Νέας Δημοκρατίας, ήταν: "Πάλι μας μιλάτε για οράματα και για ιδέες;".

Χαίρομαι που σήμερα διαπιστώσατε ότι τα οράματα και οι ιδέες δεν έχουν μόνο αξία για να κατευθύνουν τους λαούς σε πολιτικές, αλλά έχουν και αξία για να δημιουργούν σύστημα αξιών που αποτελεί πυξίδα.

Επίσης μίλησα για υπερβολές, γιατί θέλω να τονίσω κάτι. Είμαστε στην Χώρα της υπερβολής σε όλα τα προβλήματα και ιδιαίτερα στο θέμα των ναρκωτικών και με τα τελευταία γεγονότα, ακούστηκαν από πολλές πλευρές πολλές υπερβολές. Δεν είναι ανάγκη και εμείς σε αυτήν την Αίθουσα, να τις υιοθετούμε ή να συναγωνιζόμαστε πάνω σ' αυτές. Φθάνει.

Υπάρχει το πρόβλημα και είναι μεγάλο και σοβαρό. Υπάρχουν τα θύματα, νέοι άνθρωποι στα δίκτυα της αράχνης, του θανάτου, όπως λέγεται. Υπάρχει το πρόβλημα αυτό σε όλο τον κόσμο και συγκλονίζει καθημερινά.

Στην Χώρα μας, όμως, δυστυχώς -και οφείλω να το πω αυτό ως αρμόδιος Υπουργός Υγείας- αναπτύσσεται μία νέα κατηγορία "χρηστών". Είναι οι "χρήστες" του προβλήματος με διάφορους τρόπους. Πολλές φορές διερωτώμαι και εγώ -αλλά πιστεύω και πολλά από τα θύματα που είναι στα νύχια των ναρκωτικών- ποιος θα μας σώσει από αυτούς τους "χρήστες" και καταχραστές των προβλημάτων.

Εμείς, κυρίες και κύριοι συνάδελφοι, όλοι εδώ, που εκφράζουμε λαό και πολιτεία, μαζί με την επιστημονική κοινότητα και τους υπεύθυνους φορείς -και έχουμε υπεύθυνους φορείς στην Ελλάδα, μη κυβερνητικούς- πρέπει με ψυχραιμία και με σύνεση να τοποθετούμε το πρόβλημα στις πραγματικές του διαστάσεις και να αναζητούμε συνεχώς τρόπους αποτελεσματικής παρέμβασης, πάντα σε συνεργασία με την Διεθνή Κοινότητα. 

Δεν προσφέρουν συνεπώς ούτε ο πανικός ούτε οι υψηλοί τόνοι ούτε αρκεί η έκφραση αγωνίας ή η εκδήλωση ευαισθησίας σε ένα τέτοιο πρόβλημα. Ασφαλώς είναι επικίνδυνος ο εφησυχασμός.

Εκείνο, όμως, που πιστεύω ότι απαιτείται, είναι συνδυασμένη δράση, σχεδιασμένη πολιτική, συντονισμός της πολιτικής αυτής σε παγκόσμιο επίπεδο και αποτελεσματικές δράσεις στο εθνικό επίπεδο.

Δε μας ενδιαφέρει -και για αυτό μίλησα για υπεραπλουστεύσεις προηγούμενα- τι κάνει π.χ. η διεθνής κοινότητα -και το λέω επειδή μου θύμισε ο κ. 'Εβερτ ότι ήμουν πριν Υπουργός Δημόσιας Τάξης- στο θέμα της προσφοράς; Διότι ακούστηκε εδώ ότι στην Ελλάδα υπάρχει μεγάλη διακίνηση κ.λπ. Στο θέμα της προσφοράς που έχει σχέση με την παραγωγή και την διακίνηση, τι κάνει η Διεθνής Κοινότητα; Δεν έχει αντιφατική πολλές φορές, δειλή και θα έλεγα και υποκριτική, στάση σε παγκόσμιο επίπεδο; Το αναφέρω, μιας και μου το θύμισε ο κ. 'Εβερτ. Δεν είχα υπόψη μου να το πω.

Ως Υπουργός Δημόσιας Τάξης θυμάμαι τις έντονες συζητήσεις που είχαμε με τους συναδέλφους στην Ευρωπαϊκή 'Ενωση για τα θέματα των ναρκωτικών. Πάνω σε ποιο θέμα; Η Ευρωπαϊκή 'Ενωση χρηματοδοτεί χώρες, όπως και στην περιοχή μας, Τουρκία και άλλες, που είναι και παραγωγοί και διευκολύνουν την διακίνηση των ναρκωτικών, χωρίς να βάζει κανένα κριτήριο για τον έλεγχο της παραγωγής και της διακίνησής τους.

Από την άλλη μεριά δημιουργούμε θεσμούς και έχουμε κάνει βήματα σωστά π.χ. EUROPOL, EURODRUG, για την αντιμετώπισή τους. Δεν είναι στα αλήθεια μια αντιφατική στάση; Δεν είναι θέματα, τα οποία πρέπει να τα δούμε;

'Οταν μιλάμε, λοιπόν, για έλεγχο προσφοράς, ασφαλώς υπάρχει το θέμα της καταστολής στο εσωτερικό της Χώρας, με φύλαξη των συνόρων, προστασία των συνόρων κ.λπ. Και θα πούμε παρακάτω τι έχει γίνει και θα δώσουμε και ανάλυση όλων των στοιχείων.

Αλλά είναι μόνο θέμα εσωτερικό, εθνικής πολιτικής; Η εθνική πολιτική σ' αυτά τα πλαίσια -εκεί συμφωνώ με κάτι που ακούστηκε- επωμίζεται ασφαλώς, το βάρος της ευθύνης, για την προστασία των πολιτών της. Και έχουμε πράγματι αυξημένη ευθύνη, ως Πολιτεία, φορείς, οικογένεια, άτομα και για τη στάση και για τη δράση μας.

Επειδή ακούστηκαν πολλά για την πολιτική στα ναρκωτικά θέλω να ξεκαθαρίσω μερικά ζητήματα για την πολιτική μας.

Πρώτον, στη Χώρα μας, ιδιαίτερα τα τελευταία χρόνια -και θα το συγκεκριμενοποιούσα μετά την ίδρυση του ΟΚΑΝΑ- αρχίζει μια σοβαρή και συστηματική προσπάθεια, σχεδιασμένης αντιμετώπισης και συντονισμένης δράσης στο θέμα των ναρκωτικών. Μα, γίνεται κριτική για το τι έχει κάνει ο ΟΚΑΝΑ. Θα ακούσετε λεπτομερώς τι έχει κάνει και ο ΟΚΑΝΑ, αλλά μη ξεχνάμε ότι ουσιαστικά δουλεύει λιγότερο από δύο χρόνια -νεοσύστατος οργανισμός-για ένα τόσο μείζον θέμα. Πρέπει να ξεκαθαρίσουμε ορισμένα πράγματα, για να μπορούμε να συζητήσουμε και να επιτύχουμε τη συναίνεση την κοινωνική ή την πολιτική συνεννόηση που θα αναφερθώ παρακάτω.

Δεύτερον, η εθνική μας πολιτική είναι ή δεν είναι εναρμονισμένη με τις διεθνείς και τις παγκόσμιες κατευθύνσεις; Είναι πλήρως με τα κρατούντα. Μάλιστα, η παρουσία της Χώρας μας -και άνθρωποι που αντιπροσωπεύουν τη Χώρα μας είναι μέσα στην Αίθουσα και στην Παράταξή σας- σε όλους τους θεσμούς και τα όργανα της ευρωπαϊκής και της παγκόσμιας κοινότητας, είναι και ενεργή και αναβαθμισμένη.

Ως Υπουργός Υγείας και Πρόνοιας έχω μια υποχρέωση: Να διαβεβαιώσω τον Ελληνικό Λαό ότι η επιστημονική μας κοινότητα που ασχολείται ιδιαίτερα μ' αυτό το θέμα έχει ενστερνιστεί και αφομιώσει τη συσσωρευμένη επιστημονική γνώση και εμπειρία και είναι αρκετά επαρκής.

Τρίτον, η εθνική μας πολιτική δίνει έμφαση τα τελευταία χρόνια στα θέματα της διάδοσης των ναρκωτικών με προτεραιότητες στους τομείς πρόληψης, θεραπείας και επανένταξης. Είναι η σωστότερη οδός, όχι για να εξαφανίσουμε το πρόβλημα -αυτό δεν συνέβη πουθενά- αλλά για να αντισταθούμε αποτελεσματικά στην επέκταση και στη διαιώνισή του.

Τέταρτον, το πρόβλημα στη Χώρα μας δεν έχει τις διαστάσεις που έχει σε άλλες χώρες. 'Ομως, είναι γεγονός ότι η διάδοση των ναρκωτικών ακολουθεί αύξουσα πορεία, με στοιχεία ιδιαίτερα ανησυχητικά, τον αυξανόμενο αριθμό θανάτων, τη διείσδυση των μεσαίων στα σχολεία, τη χρήση όλο και από μικρότερες ηλικίες.

Με βάση αυτές τις παραμέτρους, είναι γεγονός, ότι συνεχώς χρειάζεται και να συμπληρώνουμε και να επαναπροσανατολίζουμε τις δράσεις μας. Και αυτό κάνουμε με έμφαση στη συλλογική αντιμετώπιση, με τη συνεργασία και της οικογένειας και της τοπικής κοινωνίας και της επιστημονικής κοινότητας και των εκπαιδευτικών και των μαθητών. Και φυσικά με σταθερή συνεργασία των αρμόδιων Υπουργείων στα πλαίσια του ΟΚΑΝΑ.

Στα συγκεκριμένα ερωτήματα και της επερώτησης -για να είμαστε πιο συγκεκριμένοι, για να δείτε όλη την πολιτική πώς έχει εξελιχθεί- θα δώσει στη συνέχεια λεπτομερείς απαντήσεις, ο κ. Σκουλάκης.

Εγώ, όμως, θέλω να περιοριστώ επισημαίνοντας ορισμένες δράσεις, γιατί αναφέρθηκε και ο Αρχηγός της Αξιωματικής Αντιπολίτευσης σ' αυτές, που συνιστούν βασικούς πυλώνες, θα έλεγα ή στοιχεία του εθνικού προγράμματος. Και αναφέρομαι πρώτα στο χώρο της πρωτογενούς πρόληψης όπου γεννήθηκε σε συνεργασία με το Ερευνητικό Πανεπιστημιακό Ινστιτούτο Ψυχικής Υγιεινής -εδώ είναι ο κ. Στεφανής- το Κέντρο Εκπαίδευσης Στελεχών Πρόληψης και ήδη έχουν εκπαιδευτεί εξήντα επαγγελματίες που πλαισιώνουν κοινωνικές υπηρεσίες, οργανισμών Τοπικής Αυτοδιοίκησης. Εντός της τριετίας θα εκπαιδευτούν τριακόσια άτομα. Υλοποιήθηκαν προγράμματα εκπαίδευσης σε θέματα πρόληψης, για τη σχολική κοινότητα και μέχρι σήμερα, έχουν εκπαιδευτεί συνολικά τριακόσιοι ενενήντα πέντε εκπαιδευτικοί, εκατό γονείς και εκδόθηκε -θα ξαναέρθω σ' αυτό- επτάτομο εκπαιδευτικό υλικό. Εγκαταστάθηκε και λειτουργεί το Εθνικό Δίκτυο Παρακολούθησης του Προβλήματος των Ναρκωτικών και της Τοξικομανίας, που είναι συνδεδεμένο, με το Ευρωπαϊκό Κέντρο Παρακολούθησης, που εδρεύει στη Λισαβόνα.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού)

Θέλω Πένυε λεπτά ακόμη χρόνο για να ολοκληρώσω και δε θα τα χρησιμοποιήσω στη δευτερολογία μου.

ΠΡΟΕΔΡΕΥΩΝ (Λουκάς Αποστολίδης): Εντάξει, κύριε Υπουργέ, συνεχίστε.

ΚΩΣΤΑΣ ΓΕΙΤΟΝΑΣ (Υπ.Υγείας και Πρόνοιας): Στον τομέα της πρόληψης, έχει γίνει όλη η σχετική επεξεργασία και πρόκειται να υλοποιηθούν προγράμματα για την εμπλοκή στις δραστηριότητες της πρόληψης και των αστυνομικών αρχών. 'Ηταν ένα καινούριο στοιχείο θετικό. Πέρα απ'την ανάπτυξη, δηλαδή, των μονάδων αντιμετώπισης των ναρκωτικών, χρειάζεται εκεί σ' αυτές να δημιουργηθεί και υποδομή, και αίσθημα και συνείδηση στους αστυνομικούς, πρόληψης.

Υπάρχουν στον τομέα της θεραπείας μια σειρά ζητήματα, στα οποία θα αναφερθεί ο κ.Σκουλάκης. 'Οσο δε για το θέμα της μεθαδόνης που αναφέρθηκε θέλω να πω δυό λόγια. Λειτουργούν δύο πειραματικά προγράμματα μεθαδόνης με τριακόσια συνολικά θέσεις και επίκειται η αξιολόγηση τους. Πρέπει να προηγηθεί για να δούμε τι θα κάνουμε παραπέρα. Δύο μάλιστα απ'τους αξιολογητές αυτού του προγράμματος, είναι παρόντες στην Αίθουσα, η κα Κουτσίκου και ο κ.Στεφανής. Και υλοποιήθηκε από τον ΟΚΑΝΑ και τα Υπουργεία Υγείας και Πρόνοιας και Δικαιοσύνης, πρόγραμμα παρέμβασης στους φυλακισμένους τοξικομανείς -και το αναφέρω αυτό επειδή αναφέρθηκε ο κ.'Εβερτ- που αφορά χίλιους φυλακισμένους. Και στον τομέα της επανένταξης έχουν γίνει μεγάλα βήματα. Αναφέρω μερικά απ'αυτά: Ο ΟΑΕΔ, σε συνεργασία με τον ΟΚΑΝΑ, υλοποιεί διετή προγράμματα επιχορήγησης εργοδοτών για την απασχόληση απεξαρτημένων, επιδοτώντας την κάθε μέρα απασχόλησής τους. Τους 12 πρώτους μήνες με 4-5 χιλιάδες δρχ. και τους υπόλοιπους δώδεκα μήνες με 3.000 δραχμές.

Για τα σχολεία θα πω δυο λόγια. Χθες, με τον Υπουργό Παιδείας, παρευρεθήκαμε στην ημερίδα που έκανε ο κ.Στεφανής στο ΕΠΙΨΧ για την πρωτογενή πρόληψη στη δευτεροβάθμια εκπαίδευση, όπου παρουσιάστηκε πραγματικά ένα σύγχρονο εκπαιδευτικό υλικό. Και εδώ, θέλω να παρατηρήσω πως συμφωνώ με τον κ.'Εβερτ, που είπε ότι η ενημέρωση και η εκπαίδευση δεν μπορεί να γίνει από τον οποιονδήποτε, γιατί μπορεί να κάνει ζημιά. Στο εκπαιδευτικό υλικό έγινε μια άριστη δουλειά και την είδαμε. Αυτό θα χρησιμοποιηθεί και θα καλύψει ένα μεγάλο κενό και θα είναι ένα νέο εφόδιο για την εκπαίδευση. Γιατί θέλουμε πραγματικά και αυτό μάλιστα το μήνυμα στέλνεται να στηρίζεται το παιδί στα πόδια του, και πιστεύουμε ότι όταν ο άνθρωπος από νέος πατάει γερά, τότε δεν έχει ανάγκη ούτε για φυγή ούτε για τους τεχνητούς παραδείσους.

Δίνουμε επομένως ιδιαίτερο βάρος σε θέματα των σχολείων και των μαθητών. Θέλω ακόμα να προσθέσω ότι στο πρόσφατο Συμβούλιο Υπουργών Υγείας της Ευρωπαϊκής 'Ενωσης εγκρίναμε το πρόγραμμα δράσης κατά της τοξικομανίας στα πλαίσια του προγράμματος για τη δημόσια υγεία πρόγραμμα δράσης πενταετές 1996-2000 με 27 εκατ. ECU. Δεν θέλω να πω ότι είναι μεγάλο το ποσόν, αλλά επιτέλους καταφέραμε και το εγκρίναμε. Δύο χρόνια το επιχειρούσαν στην Ευρωπαϊκή 'Ενωση. Και το αναφέρω για να πω ότι και εκεί δίνεται -και έχω στη διάθεσή μου τα στοιχεία του προγράμματος- το βάρος στην καταπολέμηση της τοξικομανίας μέσω της πρόληψης και μάλιστα, με ενημέρωση και πρόληψη στους νέους. Και αναφέρω επίσης, με την υποστήριξη πρωτοβουλιών- αυτό προβλέπει το πρόγραμμα της Ενωμένης Ευρώπης- σε σχέση με τους εκπαιδευτικούς. Και το τονίζω για να δείξω ότι προς την ίδια κατεύθυνση κινείται και η Χώρα μας.

Κυρίες και κύριοι συνάδελφοι, το πρόγραμμα των ναρκωτικών παρουσιάζει δυστυχώς παγκόσμια ανοδική πορεία, παρά την ευαισθητοποίηση και τα αυξημένα μέτρα απ'όλες τις χώρες. 

'Εδωσα ορισμένα στοιχεία και αν θέλετε είπα και τη γνώμη μου σε σχέση με το πώς αντιμετωπίζεται παγκόσμια. Το θέμα της προσφοράς είναι ένα ανοικτό θέμα, υπάρχουν παραγωγοί, έμποροι, αλλά από την άλλη μεριά σε διεθνές επίπεδο τα μεγάλα προβλήματα των κοινωνιών και των ατόμων, οι κοινωνικοοικονομικές εξελίξεις, η αποδιάρθρωση των ανθρώπινων και οικογενειακών σχέσεων, η έλλειψη και επαρκών μέτρων πρόληψης, δεν επιτρέπουν τη μείωση της ζήτησης. Δηλαδή παγκόσμια, απ'τη μια μεριά δεν μπορούμε να ελέγξουμε την προσφορά και δεν μπορούμε να μειώσουμε τη ζήτηση. 

Στην Ελλάδα, τα τελευταία χρόνια τα φαινόμενα επηρέασαν πολύ τη Χώρα μας και λόγω της γεωγραφικής της θέσης. Δεν είναι ώρα να μιλήσω γι'αυτό το ζήτημα, είναι γνωστό, είναι πάντως σημαντικό ζήτημα. Και κάπου ελέχθη ότι η χώρα δεν φυλάσσεται.

Εχουμε λάβει όλα τα μέτρα, έχουν ενισχυθεί και οι αστυνομικές αρχές και οι τελωνειακές αρχές και οι λιμενικές αρχές και έχουμε επιτυχίες. Εχουν ιδρυθεί νέες υπηρεσίες για την δίωξη των ναρκωτικών σε κάθε πολυδύναμο τμήμα και σε όλες τις αστυνομικές διευθύνσεις που είναι σε δρόμους ναρκωτικών και κοντά στα σύνορα. 'Εχουν ειπωθεί πολλές φορές αυτά σε αυτήν την Αίθουσα.

Οι προσπάθειες της Πολιτείας πρέπει να ενταθούν με έμφαση στην κινητοποίηση, στην ενεργό συμμετοχή του πολίτη. 

Πιστεύω ότι προς αυτήν την κατεύθυνση χρειάζεται να κινηθούμε όλοι και η Κυβέρνηση μαζί.Θα πω δε ποια είναι κατά τη γνώμη μου εκείνα τα στοιχεία που θα πρέπει να στηρίξουν ένα μεσοπρόθεσμο πρόγραμμα δράσης, είναι πέντε στοιχεία- για να μπορέσουμε να έχουμε και συνέχεια και συνέπεια και αποτελέσματα.

Χρειαζόμαστε πρώτα την ευρύτερη πολιτική συνεννόηση. Και εγώ είμαι με εκείνους που λένε να ενεργοποιηθεί η Διαρκής Κοινοβουλευτική Επιτροπή για τα ναρκωτικά. Να την ενεργοποιήσουμε. Είμαστε, όμως, υποχρεωμένοι να επιδιώξουμε αυτήν τη μεγίστη συναίνεση.

Δεύτερον, να εναρμονίσουμε πλήρως με τις κατευθύνσεις της παγκόσμιας κοινότητας όλες τις δράσεις μας και να τις συντονίσετε με τις ευρωπαϊκές δράσεις.

Τρίτον, να συνεχίσουμε να δίδουμε έμφαση σε θεματα πρόληψης, θεραπείας ευαισθητοποίησης.

Τέταρτον, να εντάξουμε και να ενισχύσουμε όλες τις πρωτοβουλίες και τα προγράμματα των φορέων που υπακούουν όμως σε συγκεκριμένες προδιαγραφές και υπόκεινται σε επιστημονική αξιολόγηση. Είναι ένα μεγάλο θέμα. Και όσοι έχουν ασχοληθεί νομίζω ότι καταλαβαίνουν τι εννοώ. 

Πέμπτον, να ενισχύσουμε την αποτελεσματικότητα των υπηρεσιών και των φορέων που εμπλέκονται στο πρόβλημα.

Πάνω σε αυτούς τους πέντε άξονες το μεσοπρόθεσμο πρόγραμμα δράσης με βάση τον ΟΚΑΝΑ και υλοποιούμενο αποκεντρωμένα, μπορεί να προχωρήσει απποτελεσματικά. Θα προσθέσω δε ότι ο ΟΚΑΝΑ χρειάζεται στήριξη. Και παρακαλώ να τον στηρίξουν όλες οι Πτέρυγες, γιατί η πολιτική είναι αναγκαίο να παρακολουθείται και να συντονίζεται μέσω ΟΚΑΝΑ.

(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής ΔΗΜΗΤΡΙΟΣ Β. ΚΩΣΤΟΠΟΥΛΟΣ).

Κυρίες και κύριοι συνάδελφοι, εγώ αυτήΝ τη συζήτηση δεν την είδα σαν μια τυπική διαδικασία κοινοβουλευτικού ελέγχου αλλά -και αυτό προσπάθησα να κάνω με την ομιλία μου- ως μια ουσιαστική συζήτηση διαλόγου και προσανατολισμού για το μεγάλο αυτό θέμα, ένα θέμα του οποίου το αποτέλεσμα πέρα από πολιτικές και δράσεις εξαρτάται από τη στάση όλων μας και ιδιαίτερα ημών των Βουλευτών.

Η υπεύθυνη συναινετική στάση των Πτερύγων της Βουλής μπορεί να δώσει και να προσθέσει ένα ακόμα αισιόδοξο μήνυμα προς την κοινωνία μας, ότι θέλουμε και μπορούμε. Και η κυβέρνηση στη βάση συγκεκριμένου προγράμματος θα πράξει το καθήκον της. Είναι, όμως, υποχρέωση όλων μας να στρατευούμε, στη μάχη κατά των ναρκωτικών, διότι είναι πόλεμος και στον πόλεμο δεν υπάρχουν περιθώρια αδιαφορίας ή επιλογών. Υπάρχει μόνο μια απάντηση, η στράτευση. Ευχαριστώ κύριε Πρόεδρε.

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι ο Πρόεδρος της Νέας Δημοκρατίας κ. Μιλτιάδης 'Εβερτ και οι Βουλευτές Ιωάννης Κεφαλογιάννης, Μαριέτα Γιαννάκου Κουτσίκου, Παναγιώτης Μελάς, Βασίλειος Σωτηρόπουλος, Γεώργιος Καλαντζής, Αθανάσιος Δαβάκης, Αντώνιος Φούσας Ευάγγελος Μεϊμαράκης, Χρήστος Βυζοβίτης, Λεωνίδας Λυμπερακίδης, Επαμεινώνδας Ζαφειρόπουλος, Απόστολος Ανδρεουλάκος, Αδαμ Ρεγκούζας, Αθανάσιος Βαρίνος, Γεώργιος Γαρουφαλιάς και Γεώργιος Σαλαγκούδης, κατέθεσαν πρόταση νόμου για την τακτοποίηση εκκρεμοτήτων του προσωπικού που απασχολείται στα κοινοτικά προγράμματα θεραπείας εξαρτημένων από ναρκωτικές ουσίες ατόμων και μεταρρύθμιση του Κρατικού Θεραπευτηρίου Λέρου.

Παραπέμπεται στην αρμόδια Κοινοβουλευτική Επιτροπή.

Το λόγο έχει ο Υφυπουργός Υγείας Πρόνοιας κ. Μανώλης Σκουλάκης.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας, και Πρόνοιας): Αγαπητοί συνάδελφοι, θα ξεκινήσω από αυτό, που ανακοίνωσε ο Πρόεδρος της Βουλής μόλις και θα σας πω, ότι το θέμα του προσωπικού των "18 και 'Ανω", το θέμα των διακοσίων τεσσάρων εργαζομένων στο Θεραπευτήριο της Λέρου, το θέμα των δεκαεννέα εργαζομένων στη Μονάδα Απεξάρτησης του Ψυχιατρικού Νοσοκομείου Θεσσαλονίκης και άλλες εκκρεμότητες που έχουν να κάνουν με τον ΟΚΑΝΑ και το ΚΕΘΕΑ, έχουν ενσωματωθεί ως διάταξη στο νομοσχέδιο του Υπουργείου Εθνικής Οικονομίας και δεν υπάρχει κανένας λόγος, ούτε ανησυχίας των ίδιων των εργαζομένων, αλλά και δικής σας αγωνίας, για το τι μέλει γενέσθαι.

Θα σας πω και κάτι, που πραγματικά με στεναχώρησε ως καθ'ύλη αρμόδιο Υφυπουργό: Την τροπολογία, για την τακτοποίηση των τριάντα τριών εργαζομένων στο "18 και 'Ανω", τη συντάξαμε μαζί με τους υπευθύνους του προγράμματος, εδώ και ένα μήνα.

ΦΑΝΗ ΠΕΤΡΑΛΙΑ ΠΑΛΛΗ: Ναι, αλλά δεν την καταθέσατε.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Τι να πω τώρα;

ΦΑΝΗ ΠΕΤΡΑΛΙΑ ΠΑΛΛΗ: Την κατέθεσα προχθές και την απορρίψατε.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Την υπέγραψε ο κύριος Υπουργός και την ενσωματώσαμε σε νομοσχέδιο, το οποίο θα συζητηθεί αυτές τις μέρες.

ΦΑΝΗ ΠΕΤΡΑΛΙΑ -ΠΑΛΛΗ: Ιδια τροπολογία ήταν αυτή που κατέθεσα κι εγώ και την απορρίψατε. Εγώ την κατέθεσα.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Καλύτερη οδός είναι αυτή και πιο σίγουρη.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Γιατί είναι καλύτερη αυτή η διαδικασία; 

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Γιατί η ψήφισή της είναι πιο σίγουρη.

Θα σας παρακαλέσω, όταν μιλάμε για τα ναρκωτικά, να είμαστε όλοι πάρα πολύ προσεκτικοί.

Το ξέρετε, κυρία συνάδελφε, ότι όλοι αυτοί οι εργαζόμενοι προσλήφθηκαν, μετά από μια τροπολογία του ομιλούντος γιατί εξαιρέθηκαν από τον ν. 2190 και δεν μπορούσαν να προσληφθούν σαν μόνιμο προσωπικό.

Συνειδητά προσελήφθησαν από τότε, για οκτώ μήνες και τους είχαμε υποσχεθεί και το κάναμε πράξη τώρα- ότι μετά τη λήξη της σύμβασής τους, οι συμβάσεις τους θα μετατραπούν σε αορίστου χρόνου.

Τι θέλετε λοιπόν; Εφόσον οι ίδιοι οι εργαζόμενοι το γνωρίζουν, εφόσον έχουν πάρει ένα μέρος των δεδουλευμένων, γιατί δημιουργείτε θέμα; Για να περνάει προς τα έξω το μήνυμα, όπως τον τελευταίο μήνα, ότι δεν υπάρχει τίποτε;

ΦΑΝΗ ΠΕΤΡΑΛΙΑ ΠΑΛΛΗ: Θα σας απαντήσω στη δευτερολογία μου.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Εμείς, σαν πολιτική ηγεσία του Υπουργείου Υγείας και Πρόνοιας, προσπαθούμε και κάνουμε ό,τι μπορούμε. Και νομίζω ότι έγινε μια προσπάθεια υπεραπλούστευσης του φαινομένου των ναρκωτικών.

Ξέρουμε όλοι ότι το φαινόμενο είναι πολυπαραγοντικό και έχει χιλιάδες αιτίες. Ψάχνει κανείς τα αίτια και κουράζεται να τα απαριθμεί. Είναι φαινόμενο παγκόσμιο, πανευρωπαϊκό, που εν πάση περιπτώσει, σε κανένα μέρος του κόσμου δεν έχουν βρει τη μαγική συνταγή ούτε εμείς μπορούμε να τη βρούμε. Αν ήταν κρυμμένη κάπου, θα την είχαμε εντοπίσει.

Σαν Υπουργείο, που εποπτεύει το ΟΚΑΝΑ, που είναι ο Οργανισμός που χαράσσει και υλοποιεί την εθνική πολιτική στη Χώρα μας, συνεργαζόμαστε κατ'αρχάς με τα άλλα έξι συναρμόδια Υπουργεία. Είναι μεγάλη υπόθεση αυτή. Γιατί γνωρίζετε ότι συμμετέχουν και αυτά στο Δ.Σ. του ΟΚΑΝΑ.

Και θα ήθελα επ'ευκαιρία, κύριε Παπανικολάου, να σας απαντήσω ότι είμαστε περήφανοι για την επιλογή της Προέδρου του ΟΚΑΝΑ, επειδή είπατε ότι "ώδινεν 'όρος και 'έτεκεν μυν". Σας πληροφορώ ότι μακάρι να είχαμε πολλούς ανθρώπους που να γνωρίζουν το θέμα των ναρκωτικών, όσο η Πρόεδρος του ΟΚΑΝΑ. Και θα ήθελα να σας παρακαλέσω να ρωτήσετε λίγο την Κοινοβουλευτική σας Εκπρόσωπο, πάνω σ'αυτό το θέμα.

Συνεργαζόμαστε, με τα έξι συναρμόδια Υπουργεία και τους φορείς της κοινωνίας. Είναι μεγάλη υπόθεση να συμμετέχει στο Δ.Σ. η Εκκλησία της Ελλάδος, η Τοπική Αυτοδιοίκηση και οι θεραπευτικές κοινότητες. 

Συνεργαζόμαστε με όλους τους διεθνείς οργανισμούς ΟΗΕ, ΠΟΜΠΙΝΤΟΥ, Ευρωπαϊκή 'Ενωση και γίνονται ένα σωρό συναντήσεις.

Είτε η κα Γιαννάκου - Κουτσίκου ως εθνική συντονίστρια...

Και να σας πω; Εμείς αφήσαμε συνειδητά, την κα Γιαννάκου - Κουτσίκου, ως συντονίστρια με πρόταση δική μου, γιατί πιστεύαμε από τότε, από το 1993, ότι έτσι έπρεπε να γίνει, να συνεργαστούμε σε όλα τα επίπεδα, να ενώσουμε τις δυνάμεις μας. Και από κει και πέρα μπορούμε να υπερηφανευόμαστε σαν χώρα -σας το λέει ένας άνθρωπος που ασχολήθηκε επί δεκαετία με αυτό το θέμα- ότι μετά το 1990 -και δε βάζω 1993, για να μη νομίζετε ότι θέλω να πω πως το ΠΑ.ΣΟ.Κ. έσωσε τη Χώρα από τα ναρκωτικά-μπήκαμε σε ένα καλό δρόμο. 'Εγινε η Διακομματική. Βγήκε το ομόφωνο πόρισμα. Ψηφίσθηκε ο νόμος του 1993 ομόφωνα. Βοηθήσαμε κι εμείς, εισηγητής ήμουν τότε εγώ από πλευράς ΠΑ.ΣΟ.Κ. Προέκυψε ένας νόμος σωστός. Αυτό το νόμο έτυχε να τον υλοποιήσουμε εμείς, από το 1993 και μετά. Μπορώ να σας διαβεβαιώσω ότι για πρώτη φορά στη Χώρα μας, τα τελευταία επτά χρόνια ξεκίνησε κάτι σωστό.

Σήμερα, τι πληρώνει η Πατρίδα μας, αγαπητοί συνάδελφοι; Την ανυπαρξία πολιτικής την τελευταία εικοσαετία. Εάν αυτά που ξεκινήσαμε μετά το 1990 τα είχαμε ξεκινήσει τη δεκαετία του '70, βεβαίως οι θάνατοι δε θα αυξάνονταν κάθε μέρα. Γιατί, είμαι υποχρεωμένος, να σας πω ότι, δυστυχώς, θα αυξάνονται. Γιατί -επαναλαμβάνω- πληρώνουμε το τίμημα της ανυπαρξίας της πολιτικής, ιδιαίτερα στα θέματα της πρόληψης, όλα αυτά τα χρόνια, κατά τη δεκαετία του '70 και του '80.

Περάσαμε δυσκολίες. Ξεκινήσαμε με το ΚΕΣΥ-ΚΑΝΑ. Φθάσαμε στον ΟΚΑΝΑ. Ψηφίσθηκε ο νόμος. Από δω και πέρα δίνουμε τη μάχη στην πρόληψη. Επιτέλους, αγαπητοί συνάδελφοι, μπορούμε να πούμε ότι ξεκινάει η πρόληψη στην Ελλάδα. Συγκυριακά χθες, παρουσιάσθηκε ένα πρωτοποριακό πρόγραμμα από το Ε.Π.Ι.Ψ.Υ. (Εθνικό Πανεπιστημιακό Ινστιτούτο Ψυχικής Υγιεινής), πρόεδρος του οποίου είναι ο κ. Στεφανής σε σχέση με τα σχολειά. Ποιος θα έκανε την πρόληψη όλα αυτά τα χρόνια, αγαπητοί συνάδελφοι; Ο κουρασμένος καθηγητής, ο μη ευαισθητοποιημένος; 'Η έχετε την εντύπωση ότι με μία ομιλία στο λύκειο ή στο γυμνάσιο, κάναμε πρόληψη; Διαφήμιση κάναμε.

Ξεκίνησε, λοιπόν, ο ΟΚΑΝΑ. Ευαισθητοποίησε γύρω στους τετρακόσιους καθηγητές, όπως είπε ο Υπουργός, βάσει συγκεκριμένου προγράμματος και συγκεκριμένου υλικού. Και αυτοί οι άνθρωποι, ευαισθητοποιημένοι πια, μπορούν σιγά σιγά να αρχίσουν την πρόληψη στα σχολειά, μέσα από την αγωγή υγείας. Επιτέλους, έχουμε εκπαιδεύσει στο Ε.Π.Ι.Ψ.Υ., σε συνεργασία με τον ΟΚΑΝΑ -υπάρχει μια τριετής σύμβαση- εξήντα στελέχη της Τοπικής Αυτοδιοίκησης προερχόμενα από τριάντα Δήμους, τα οποία στελέχη καλούνται τώρα να υλοποιήσουν προγράμματα πρόληψης και ενημέρωσης.

Κι εδώ να πούμε την αλήθεια: Φτάνει αυτό; 'Εληξε η αποστολή της πολιτείας; 

ΠΑΝΑΓΙΩΤΗΣ ΜΕΛΑΣ: Στον Πειραιά σε κανένα...

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας, και Πρόνοιας): Σας παρακαλώ! Δεν τα παρακολουθείτε. Κάντε μία βόλτα να δείτε το Κέντρο Ενημέρωσης Στελεχών. Σας παρακαλώ πάρα πολύ! Αφήστε να ολοκληρώσω.

Η Κυβέρνηση, η Πολιτεία στο σύνολό της έχει την ευθύνη της χάραξης της εθνικής πολιτικής. 'Εχει ευθύνη να παρέχει τα στελέχη, να εκπαιδεύει τα στελέχη. Τα εκπαιδεύει. Από δω και πέρα καλούνται οι τοπικές κοινωνίες να αξιοποιήσουν αυτά τα στελέχη σε θέματα πρόληψης. Δεν είναι θέμα της Κυβέρνησης αν ο δήμος, ο οποίος έστειλε να εκπαιδευθούν δύο άτομα κοινωνικοί επιστήμονες σε θέματα πρόληψης, δεν τους αξιοποίησε γι' αυτόν ακριβώς το λόγο για τον οποίο εκπαιδεύτηκαν. Την άλλη εβδομάδα θα καλέσουμε την Τοπική 'Ενωση Δήμων και Κοινοτήτων και τους τριάντα Δημάρχους, οι οποίοι έχουν εκπαιδεύσει στο Ε.Π.Ι.Ψ.Υ. και στον ΟΚΑΝΑ αυτά τα στελέχη. Θα τους καλέσουμε να αναλάβουν τις ευθύνες τους, να αξιοποιήσουν τα στελέχη τα οποία εκπαίδευσε το Ε.Π.Ι.Ψ.Υ. και ο ΟΚΑΝΑ σε θέματα πρόληψης σε τοπικό επίπεδο, αυτο-οργανώνοντας τις τοπικές κοινωνίες με κύριο κορμό την Τοπική Αυτοδιοίκηση.

Αυτά που σας λέω δεν είναι απλά, κύριοι συνάδελφοι. Είναι δύσκολα θέματα. Χρειάζεται μία συνεχής επικοινωνία του Ε.Π.Ι.Ψ.Υ., του ΟΚΑΝΑ με τα στελέχη αυτά, με τους Δήμους, έτσι ώστε να ξεκινήσουμε πραγματικά μια σωστή πρόληψη, η οποία να εξασφαλίζει τη συνέχεια. Αν αυτοί οι ευαισθητοποιημένοι, εκπαιδευμένοι κοινωνικοί επιστήμονες δε λειτουργούν σε τοπικό επίπεδο σε μια συνεχή βάση, ώστε να έχουν μία συνεχή επικοινωνία με το Ε.Π.Ι.Ψ.Υ. και τον ΟΚΑΝΑ, δεν κάνουμε τίποτα. Να γίνεται ένα follow up κάθε έξι μήνες, απολογισμός της δουλειάς.

Αυτό είναι το όραμά μας και θα το δείτε μέσα σε πολύ λίγο χρονικό διάστημα, εάν οι δήμαρχοι ανταποκριθούν, εάν οι τοπικές κοινωνίες καταλάβουν ότι το πρόβλημα των ναρκωτικών δεν είναι του ομιλούντος ούτε του Υπουργού που μίλησε, ούτε της Πολιτείας μόνο. Είναι της κοινωνίας, στο σύνολό της. Πρέπει να αναλάβουμε όλοι τις ευθύνες και να μη ξεσηκώνονται υπεύθυνοι διαμερισμάτων εδώ στην Αθήνα -δεν θέλω να πω πού- όταν ο ΟΚΑΝΑ ετοιμάζει μία μονάδα σε μία περιοχή για να εκπαιδεύει στελέχη του. Να μην ξεσηκώνεται όλη η τοπική κοινωνία.

'Ολοι, λοιπόν, πρέπει να στρατευθούμε.

Δε μου δόθηκε η ευκαιρία να απαντήσω στα συγκεκριμένα σας ερωτήματα. Θα απαντήσω, όμως, στη δευτερολογία μου.

'Εχουμε ξεκινήσει επιτέλους σαν χώρα πέντε πράγματα σωστά. Μην τα ισοπεδώνουμε, μην τα αμφισβητούμε, μη δίνουμε τροφή κάθε μέρα σε κάποιους οι οποίοι, όπως πολύ σωστά είπε ο Υπουργός, θέλουν να γίνουν χρήστες του προβλήματος των ναρκωτικών. Τους καλώ από δω, όλους εκείνους που θέλουν να παρουσιάσουν το πρόβλημα των ναρκωτικών να χαμηλώσουν τους τόνους, να είναι προσεκτικοί όταν προσεγγίζουν θέματα σαν τα ναρκωτικά. Το πρόβλημα είναι υπαρκτό. Φθάσαμε σε πολύ μικρές ηλικίες. Το γνωρίζουμε. Είπαμε εδώ για τα σχολειά. Βεβαίως να φυλάξουμε τα σχολειά. Πρέπει να τα φυλάξουμε! Την καφετέρια που πάει το παιδί μας, ποιος θα τη φυλάξει; Τη γειτονιά μας, ποιος θα την φυλάξει; Το σπίτι μας, ποιος θα το φυλάξει; Και με αυτό εννοώ ότι πρέπει να θωρακίσουμε τα παιδιά μας, να θωρακίσουμε τη νεολαία μας, διότι πραμάτεια υπάρχει σε οποιοδήποτε σημείο. Ο έμπορος, δυστυχώς, έχει πιάτσα παντού. Δεν το βλέπουμε; Δεν το ξέρουμε; Να θωρακίσουμε βεβαίως τα σχολεία, αλλά να θωρακίσουμε κυρίως τα παιδιά μας, ευαισθητοποιώντας τους γονείς, στηρίζοντας την οικογένεια.

Ακούστηκαν πολλά. Θα απαντήσω λεπτομερώς στη δευτερολογία μου. Θέλω, όμως, να πω ένα πράγμα σ' αυτό που είπε ο Πρόεδρος της Νέας Δημοκρατίας, ο Αρχηχός της Αξιωματικής Αντιπολίτευσης. Είπε γιατί δεν αξιοποιούμε πρώην χρήστες ως θεραπευτές. Εμείς, συνειδητά ψηφίσαμε τη διάταξη, πέρυσι ή πρόπερσι, που επιτρέπει σε πρώην χρήστες, έξω από το νόμο του 2190, να προσλαμβάνονται σε προγράμματα τέτοια. Θέλει, όμως, πάρα πολύ προσοχή. Να μη στείλουμε και το μήνυμα "πάρε ηρωίνη, θα απεξαρτηθείς και θα γίνεις και θεραπευτής". Θέλει πάρα πολύ προσοχή. Βεβαίως να αξιοποιούμε, αλλά χωρίς αυτό να σημαίνει ότι και οι άλλοι επιστήμονες δεν μπορούν να προσφέρουν όταν είναι ειδικως εκπαιδευμένοι πάνω σ' αυτό το θέμα και δόξα τω Θεώ υπάρχει καταγεγραμμένη εμπειρία και γνώση από το Πανεπιστήμιο Αθηνών, από το Ε.Π.Ι.Ψ.Ι. και αυτή ακριβώς την εμπειρία και τη γνώση εμείς αξιοποιήσαμε και δημιουργήσαμε το κέντρο εκπαίδευσης στελεχών, το οποίο είναι μία πάρα πολύ σημαντική προσπάθεια. Θα πάμε να τα πούμε με τους εκπροσώπους των νεολαιών, τους το έχω υποσχεθεί. Η κα Κουτσίκου το γνωρίζει, ο κ. Στεφανής είναι εδώ, και όποιοι συνάδελφοι θέλετε, αξίζει τον κόπο να πάτε να δείτε αυτές τις δραστηριότητες, γιατί είναι κάτι το σημαντικό που γίνεται επιτέλους στην Πατρίδα μας.

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι, τη συνεδρίασή μας παρακολουθούν από τα γενικά Δυτικά θεωρεία, αφού προηγουμένως ξεναγήθηκαν στην 'Εκθεση της αίθουσας "ΕΛΕΥΘΕΡΙΟΥ ΒΕΝΙΖΕΛΟΥ" πενήντα ένα μαθητές και δύο συνοδοί-καθηγητές από το Γ' Γυμνάσιο Αλίμου Αθήνας.

(Χειροκροτήματα)

Το λόγο έχει η κα Γιαννάκου-Κουτσίκου.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Πρόεδρε, κυρίες και κύριοι συνάδελφοι, η επερώτηση είναι ασφαλώς ο σκληρότερος κοινοβουλευτικός έλεγχος, αλλά αυτό δε σημαίνει ότι δεν μπορούν να συζητηθούν όλα τα ζητήματα και να βρεθεί κοινή συνισταμένη. 'Ενα είναι σίγουρο, για να βάλουμε τα πράγματα στη θέση τους: 'Οτι η Κυβέρνηση είναι Κυβέρνηση και έχει την ευθύνη της διαχείρισης των πραγμάτων του Τόπου και είναι υπό κρίση είκοσι τέσεσερις ώρες το εικοσιτετρώωρο, γι' αυτό και δε χρειάζεται τέτοια αντίδραση.

Τα ερωτήματα τα οποία έχουν τεθεί στην επερώτηση είναι συγκεκριμένα και μπορούν να απαντηθούν. 'Αλλα μπορεί να έχουν γίνει και να μη τα γνωρίζουμε, άλλα να πρόκειται να γίνουν. Αλλά δεν είναι ούτε κακόβουλα τα ερωτήματα, ούτε πρόβλημα δημιουργούν. Ας βάλουμε τα πράγματα στη θέση τους. 

Κύριε Υπουργέ, αντιδράσατε πολύ έντονα και δεν υπήρχε λόγος. Συζήτηση καλή θα κάνουμε.

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Ποιος μίλησε για κακόβουλα; Μη βάζετε στο στόμα μου λόγια που δεν είπα.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Δε σας είπα ότι το είπατε.

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Μίλησα για υπεραπλουστεύσεις και υπερβολές.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Ας έλθω, λοιπόν, στις υπερβολές και υπεραπλουστεύσεις.

Κύριε Υπουργέ, εμένα δεν μπορείτε να με κατηγορήσετε.

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Δε σας άκουσα.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Πρέπει να με ακούσετε, γιατί ο καθένας από εμάς έχει πραγματοποιήσει κάποιο έργο στην πολιτική και κοινωνική του ιστορία και είναι γνωστό. Ας βάλουμε, λοιπόν, τα πράγματα στη θέση τους.

Πράγματι, έχουν γίνει βήματα στην υπόθεση των ναρκωτικών, ιδιαίτερα σε ότι αφορά το γενικότερο συντονισμό. Πράγματι ο ΟΚΑΝΑ, που δημιουργήθηκε μέσω ενός νομοθετικού έργου της Νέας Δημοκρατίας που όλοι ψηφίσατε, προσπαθεί να επιτελέσει αυτό το έργο. Αν το δούμε στη σωστή του διάσταση, ασφαλώς, ο ΟΚΑΝΑ δεν μπορεί να ελέγχει ούτε τη Δικαιοσύνη ούτε τη Δίωξη. Στην ουσία ασχολείται με προγράμματα πρόληψης.

Η πρόληψη φυσικά είναι ένας μακροπρόθεσμος στόχος. 'Ολοι το αναγνωρίζουμε. Είναι γεγονός, όμως, ότι για να βοηθήσουμε την πρόληψη να πετύχει, πρέπει εν τω μεταξύ να παρέμβουμε σε ζητήματα, όπως είναι η προσφορά, καθώς και η θεραπεία και όσα έχουν σχέση με την επανένταξη των χρηστών ναρκωτικών ουσιών.

Ασφαλώς, όλοι συμφωνούμε κατά βάθος ότι δεν είναι δυνατόν η υπόθεση των ναρκωτικών να θεαθεί υπό το πρίσμα μόνο των συγκεκριμένων χρηστών ναρκωτικών που υπάρχουν σήμερα ή υπό το πρίσμα δημοσιευμάτων και του πανικού που δημιουργείται. Το πρόβλημα είναι πολύ ευρύτερο. Είναι πρόβλημα εθνικής ασφάλειας, είναι πρόβλημα επίθεσης εναντίον του χρηματοπιστωτικού συστήματος, είναι κοινωνικό, οικολογικό, έχει όλες τις διαστάσεις.

'Ενα είναι σίγουρο: 'Οτι ένα από τα μεγαλύτερα ζητήματα της εποχής μας που αφορά στην ασφάλεια των πολιτών και των χωρών συνολικά, είναι η απειλή του οργανωμένου εγκλήματος. Και αυτήν τη στιγμή το οργανωμένο έγκλημα ταυτίζεται σχεδόν με την εμπορία ναρκωτικών, με την εμπορία όπλων, με το ξέπλυμα χρημάτων, δηλαδή μία αθέατη πλευρά αυτής της υπόθεσης για τον πολύ κόσμο που δε θέλει να ξέρει ή δε συνειδοτοποιεί πόσα πολλά χρειάζεται να γίνουν για να αντιμετωπιστεί το πρόβλημα.

Ασφαλώς κύριε Υπουργέ, και στο διεθνές πεδίο, η Ελλάδα παρακολουθεί τα τεκταινόμενα. Δεν υπάρχει καμία αμφιβολία. Και έχει σημασία εδώ να δείτε και εσείς από την πλευρά του Υπουργείου Υγείας και οι συνάδελφοί σας, το πώς θα εφαρμοσθεί ο κανονισμός 326 της 6ης Σεπτεμβρίου 1996 που εξέδωσε η Ευρωπαϊκή Επιτροπή και που αφορά στην ουσία όλα τα ζητήματα που έχουν σχέση με το πρόγραμμα που προαναφέρατε, το πρόγραμμα '95-'99. Δηλαδή και το ξέπλυμα χρημάτων και τα ζητήματα των προδρόμων ουσιών που έχω την εντύπωση ότι εκεί είμαστε λίγο πίσω και η εφαρμογή του νομοθετικού πλαισίου εγκρίναμε που πριν από μήνες και που αφορά στο ξέπλυμα βρώμικου χρήματος μέσω τραπεζών και που δεν τυγχάνει πλήρους εφαρμογής.

Δεν είστε ο αρμόδιος Υπουργός, αλλά αφού δεν υπάρχουν οι άλλοι Υπουργοί θα τα πω σε εσάς. Η Ελλάδα είναι διαμετακομιστικός χώρος ξεπλύματος χρημάτων. Γνωρίζετε όλοι, ότι τα ναρκωτικά πληρώνονται με αυτόν τον τυπικό τρόπο που βλέπει κανείς στα διάφορα φιλμς. Δηλαδή τεράστιες τσάντες, πακέτα ολόκληρα με χαρτονομίσματα. Αυτά πρέπει να νομιμοποιηθούν. Η Ελλάδα είναι εν δυνάμει ένας τέτοιος χώρος και είναι πολύ σοβαρό ζήτημα αυτό, κύριε Υπουργέ.

Οι μεγάλες αλλαγές στο χώρο της κεντρικής και ανατολικής Ευρώπης, επίσης έχουν δημιουργήσει όλες τις προϋποθέσεις ώστε να αυξηθεί η προσφορά και όχι μόνο. Να αυξηθεί και η προσφορά προϊόντων που δεν υπακούουν στους κανόνες που υπάκουαν από διάφορους παραδοσιακούς εμπόρους που εκινούντο στο χώρο της Ελλάδος. Και ίσως αυτό να είναι ένας από τους λόγους επίσης που είχαμε τόσους θανάτους ατόμων, πολλά από τα οποία είχαν συγκεκριμένη καταγωγή και ίσως προμηθεύονταν από συγκεκριμένες ομάδες εμπόρων αυτά τα προϊόντα.

Μέσα στα πλαίσια αυτής της διεθνούς συνεργασίας είναι ακόμα και ζητήματα παραγωγής νομίμων ναρκωτικών. Και αν πράγματι ελέγχονται, αν γίνονται υπερβάσεις στην παραγωγή των νομίμων ναρκωτικών -είναι δηλαδή ένα τεράστιο πλαίσιο συνεργασίας που η Χώρα μας, η οποία έχει κυρώσει τη σύμβαση του '61, το πρωτόκολλο του '72, τη σύμβαση του '71, τη σύμβαση του '88 πρέπει εν τη ουσία να αντιμετωπίσει.

'Εχουμε, λοιπόν, ένα γενικότερο πρόβλημα και επένδυσης σε ανθρώπινο δυναμικό και πόρων, κύριε Υπουργέ. Δεν υπάρχει αμφιβολία. Και είναι σαφώς καλή η προσπάθεια του ΟΚΑΝΑ να προωθήσει την εκπαίδευση των ανθρώπων που θα εργάζονται στους ΟΤΑ. Αλλά αυτό το follow up βέβαια ποιος θα το κάνει; Εκεί είναι ένα μεγάλο ζήτημα.

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Είναι μεγάλο ζήτημα. Βέβαια.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Το δεύτερο είναι πώς ακριβώς υλοποιείται η συνεργασία με τον ΟΑΕΔ. Και θα ήθελα λεπτομέρειες, κύριε Υπουργέ, γιατί είναι σημαντικό.

'Ολοι αντιλαμβανόμεθα ότι θα πρέπει το μήνυμά να περιέχει το ηθικό στοιχείο. Παραδείγματος χάριν λέμε "μην παίρνετε ναρκωτικά, αλλά ελάτε να σας δώσουμε μεθαδόνη". Αναγκαζόμαστε να το κάνουμε. Πρέπει να συνειδητοποιήσουμε φυσικά ότι ασκούμε και πολιτικές που δεν περιέχουν αυτούσιο το ηθικό στοιχείο και το ηθικό μήνυμα από πλευράς της Πολιτείας, γιατί είμαστε αναγκασμένοι, λόγω του μεγάλου αριθμού των εξαρτημένων. 'Ομως η χρήση των ναρκωτικών αυξάνεται στη Χώρα μας. Δεν έχουμε φθάσει στο επίπεδο της σταθεροποίησης, καθώς και του ελέγχου των νέων ουσιών που μπαίνουν στην αγορά, εκτός από την ηρωϊνη φυσικά, τα περίφημα συνθετικά ναρκωτικά που αλλάζουν καθημερινά. Μπαίνουν νέες ουσίες στην αγορά και ο Οργανισμός Ηνωμένων Εθνών σπεύδει εκ των υστέρων να εντάξει στους καταλόγους της Διεθνούς Σύμβασης αυτές τις ουσίες.

'Οσον αφορά στο θέμα της Σχολής Δικαστών στη Θεσσαλονίκη, είναι πάρα πολύ σημαντικό όλο το Δικαστικό Σώμα να έχει ανάλογες γνώσεις, αλλά κάποιοι ειδικότερα, δεδομένης της πίεσης του χρόνου, του μικρού χρόνου, κατά τον οποίο εκδικάζονται οι υποθέσεις. Και αυτό τελικά δείχνει σαν να επιδεικνύεται αδιαφορία σε σχέση με την υπόθεση, ενώ σε τέτοιες υποθέσεις χρήσης ναρκωτικών έπρεπε να λειτουργεί ένα είδος οικογενειακού δικαστηρίου, περισσότερο. Θα βοηθούσε ασφαλώς, εάν οι δικαστές είχαν περισσότερες γνώσεις, εάν οι δικαστές είχαν εμβαθύνει περισσότερο στο πρόβλημα.

'Ολη αυτή η σειρά των ερωτημάτων, κύριε Υπουργέ, επιβάλλει να γίνει συζήτηση και πρέπει να συζητούμε συνεχώς. Βέβαια δεν είναι δική σας ευθύνη η Διακομματική Επιτροπή, είναι όμως του Κόμματός σας, γιατί έξι μήνες έμεινε χωρίς Πρόεδρο η Διακομματική Επιτροπή λόγω εσωτερικής έριδος υποθέτω, για το ποιος θα είναι πρόεδρος. Και εγώ ως Αντιπρόεδρος βρέθηκα στη δύσκολη θέση να μην μπορώ, λόγω του Κανονισμού, να συγκαλέσω την Επιτροπή αυτή.

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Εριδες στο ΠΑ.ΣΟ.Κ.; Στο σπίτι του κρεμασμένου δεν μιλάνε για σχοινί.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Αυτό είναι άλλο ζήτημα και μπορείτε να κάνετε επερώτηση, όταν η Νέα Δημοκρατία θα γίνει Κυβέρνηση και να το συζητήσουμε. Δε μας αφορά αυτήν τη στιγμή. Αλλά είναι σίγουρο ότι χρειάζεται...

ΦΟΙΒΟΣ ΙΩΑΝΝΙΔΗΣ: Να που δε χάθηκε η ελπίδα ότι θα γίνετε Κυβέρνηση.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Ποτέ, κύριε Ιωαννίδη.

Είναι σίγουρο ότι πρέπει να επιδείξουμε περισσότερη προσπάθεια και περισσότερη πολιτική βούληση.

Πράγματι, κύριε Υπουργέ, πολλές ευρωπαϊκές χώρες δεν επιδεικνύουν την ανάλογη ευαισθησία να πιέσουν τις τρίτες χώρες που βοηθούν. Και εκεί κατηγορηματικά πρέπει να πούμε ότι χρησιμοποιούνται τα κονδύλια και μέσω της σύμβασης LOME κατά τρόπο απαράδεκτο. Υπάρχουν κυβερνήσεις- δε θέλω να μνημονεύσω χώρες- που θεωρούνται κυβερνήσεις εμπόρων ναρκωτικών, ιδιαίτερα στην Αφρική.

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Βέβαια εγώ αναφέρθηκα, κυρία Κουτσίκου, όχι μόνο στις χώρες του Τρίτου Κόσμου, αλλά και στην περιοχή μας.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Είναι γεγονός ότι μόνο οι ΗΠΑ, δυστυχώς επιδεικνύουν τέτοια πολιτική βούληση και επικρίνονται βέβαια πολλές φορές για τους τρόπους που χρησιμοποιούν για να υλοποιήσουν αυτήν τη βούληση. Αλλά είναι γεγονός ότι πρέπει και στο επίπεδο του Συμβουλίου Υπουργών να εντείνετε τις προσπάθειές σας.

Υπάρχει αυτήν τη στιγμή ειδικό πρόγραμμα της Ευρώπης εναντίον των Τούρκων εμπόρων ναρκωτικών. Πρόκειται περί μοναδικής απόφασης του Συμβουλίου της Μαδρίτης, δεδομένου ότι το μεγαλύτερο ποσοστό των εμπόρων ναρκωτικών, που συλλαμβάνεται στην Ευρώπη είναι Τούρκοι. 

Πρέπει να δούμε και εμείς πώς μπορεί να υλοποιηθεί αυτό το πρόγραμμα και να το παρακολουθήσουμε, γιατί έχει σχέση με τις διεθνείς μας σχέσεις, καθώς και με το γεγονός ότι η Τουρκία ανήκει στις χώρες που παράγουν νόμιμα ναρκωτικά, όπως η Ινδία και η πρώην Γιουγκοσλαβική Δημοκρατία της Μακεδονίας, όπου οι τοπικοί παράγοντες ελέγχουν την παραγωγή των ναρκωτικών και άρα, δεν υπάρχει καμία διασφάλιση ότι παράγονται ακριβώς οι νόμιμες ποσότητες και δε διαφεύγουν άλλες. 'Αρα, χρειάζεται παρέμβαση στο Διεθνές Γραφείο Ελέγχου Ναρκωτικων.

Θέλω να κάνω ένα τελευταίο σχόλιο, γιατί ούτε ο κ. Παπανικολάου ούτε η Νέα Δημοκρατία είχαν πρόθεση να θίξουν την παρούσα εδώ Πρόεδρο του ΟΚΑΝΑ, η οποία είναι εξαιρετική συνάδελφος. Και νομίζω ότι είναι ιδιαίτερη χαρά για μας, ένας άνθρωπος εξειδικευμένος να αναλάβει αυτήν τη θέση και να συνεργασθεί με όλα τα Κόμματα. Αυτό προς άρσην πάσης παρεξηγήσεως, κύριε Υπουργέ.

'Ολοι, λοιπόν, μπορούμε να βοηθήσουμε αυτήν την υπόθεση, αλλά κατά καιρούς χρειάζεται να κινούνται λίγο τα νερά, κύριε Υπουργέ. Χρειάζεται δηλαδή και Κοινοβουλευτικός 'Ελεγχος, χρειάζεται και πίεση που ίσως να σας βοηθήσει -αναφέρομαι και στους δύο Υπουργούς- μια και έχετε ιδιαίτερη αδυναμία στο να προσπαθείτε να επιλύσετε αυτό το θέμα. Κάνετε αυτήν την ιδιαίτερη προσπάθεια, ώστε να υπάρχει γενικότερη κινητοποίηση. Για παράδειγμα δεν μπορούμε να κάνουμε άμεσα Κοινοβουλευτικό 'Ελεγχο εδώ στους δήμους και στους ΟΤΑ, αλλά μπορούμε ακριβώς να επιμείνουμε ως Βουλή ότι δεν είναι δυνατόν να υπάρχουν ανεξέλεγκτοι χώροι σ' αυτόν τον Τόπο, ούτε να δαπανώνται χρήματα για επενδύσεις σε ανθρώπινο δυναμικό και το ανθρώπινο δυναμικό να μη δίνει πίσω στην Κοινωνία αυτά που έχει ξοδέψει.

'Ολα, λοιπον, αυτά τα ζητήματα είναι καλό που συζητήθηκαν σήμερα. Και είναι καλό να συζητούμε σε ένα πνεύμα ηπιότητας. Βέβαια, η επερώτηση περιέχει το στοιχείο της κριτικής, κύριε Υπουργέ. Και όσο είσαστε Κυβέρνηση, θα υπάρχει αυτό το στοιχείο της κριτικής για το καλό όλων μας. Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Ιωαννίδης έχει το λόγο, ως Κοινοβουλευτικός Εκπρόσωπος του ΠΑ.ΣΟ.Κ. για δέκα λεπτά.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, δε θα χρησιμοποιήσω καν τα δέκα λεπτά, ούτε θα ανέβω στο Βήμα, ακριβώς για να είμαι πολύ σύντομος.

Πιστεύω ότι οι Υπουργοί που μίλησαν προηγουμένως, έδωσαν μια εικόνα του έργου που πραγματοποιεί η Κυβέρνηση στον τομέα της αντιμετώπισης αυτού του καυτού προβλήματος των ναρκωτικών.

Χαίρομαι που η κα Κουτσίκου με την ομιλία της δικαίωσε και τη συζήτηση και την υποβολή επερωτήσεως, διότι η κα Πετραλιά προηγουμένως, με όσα είπε εισαγωγικά στην ομιλία της, είχε αμφισβητήσει το αν έχει νόημα να συζητά κανείς. Διότι είπε ότι κατ' επανάληψη συζητήσαμε και τι βγαίνει που συζητήσαμε.

Ασφαλώς η Κυβέρνηση του ΠΑ.ΣΟ.Κ. -και η κάθε κυβέρνηση- υπόκειται σε κριτική. Αλλά είχε δίκιο ο κύριος Υπουργός που μίλησε για υπερβολές που ακούστηκαν κατά τη διάρκεια της συζήτησης.

Δεν υπάρχει αμφιβολία ότι το πρόβλημα είναι τεράστιο. Και δεν είναι μόνο πολυπαραγοντικό ή παγκόσμιο όπως είπε ο Υφυπουργός κ. Σκουλάκης, είναι και πανάρχαιο. Ο 'Ομηρος έχει αναφορές στα ναρκωτικά. Δεν είναι καινούριο το πρόβλημα. Δε θέλω να κάνω ιστορική αναδρομή ούτε να αναφέρω ότι μέχρι το 1928 η καλλιέργεια του χασίς ήταν ελεύθερη και επιτρεπτή και στη Χώρα μας.

Η βάση όμως του προβλήματος, ιδίως όταν μιλούμε για πραγματικά ναρκωτικά που είναι τα σκληρά ναρκωτικά, είναι οι χώρες παραγωγής. Αν δεν υπήρχε η παραγωγή και αν η Διεθνής Κοινότητα είχε πραγματική θέληση και επιδίωξη να αντιμετωπίσει την παραγωγή, όπως πρέπει, το πρόβλημα δε θα είχε πάρει τις διαστάσεις που έχει πάρει παγκοσμίως.

Βεβαίως θα είναι αυξανόμενο το πρόβλημα πρώτον διότι συνδέεται με αυτήν την καταραμένη αξία του χρήματος, πανάρχαιη και αυτή, που έχει αποθεωθεί στην εποχή μας. Τα πάντα έχουν εξαθλιωθεί και το χρήμα όπως είπε ο κ. Μιχαλολιάκος, έχει καταντήσει να διαφθείρει τους πάντες και τα πάντα. Σε μια τέτοια εποχή κρίσεως των ηθικών, των πολιτικών αξιών και λυκόφωτος των ιδεολογιών, ασφαλώς το πρόβλημα εντείνεται στο χώρο της νεολαίας.

Πριν πολλά χρόνια υπήρξαμε και μεις νέοι -και μιλώ για τον εαυτό μου, δεν αναφέρομαι στους υπόλοιπους- και έχουμε τις εμπειρίες της νιότης. Στη συζήτηση είναι παρόντες δύο ψυχίατροι, ο κ. Στεφανής καθώς και η εξαίρετη επιλογή ως προέδρου ΟΚΑΝΑ η κα Μαλιώρη, οι οποίοι γνωρίζουν καλύτερα από μας ότι υπάρχει σε πολλούς ανθρώπους και ιδίως στα νειάτα, μία έντονη τάση αυτοκαταστροφής.

Κατά τη γνώμη μου στα σκληρά ναρκωτικά περνούν κυρίως άτομα που έχουν αυτήν την τάση εντονότερη από τους άλλους. Αλλά δεν πρόκειται στο λίγο χρόνο που έχω στη διάθεσή μου, να κάνω πλήρη ανάλυση αυτών των θεμάτων, για τα οποία δεν θεωρώ και τον εαυτό μου ως τον πλέον αρμόδιο. Αλλά ο Γενάρχης της Παράταξής σας ο κ. Καραμανλής έλεγε "όσα λένε τα πράγματα, δεν τα λένε τα γράμματα". Και αυτό είναι αληθές.

Επειδή η ζωή μου έδωσε τη δυνατότητα να έχω εμπειρίες σπάνιες, μπορώ να μιλώ με βάση τις εμπειρίες. Και πρέπει να σας πω -διότι πολλά ελέχθησαν περί φυλακών- ότι άλλοτε όταν οι φυλακές -ο κύριος Προεδρεύων ίσως το ξέρει καλά αυτό- ήταν υπερπλήρεις από πολιτικούς, ήταν λιγότεροι οι κρατούμενοι τοξικομανείς. Σήμερα ευτυχώς δεν έχουμε πολιτικούς κρατούμενους, δυστυχώς έχουμε αρκετούς τοξικομανείς.

ΠΡΟΕΔΡΕΥΩΝ (Δημήτριος Β. Κωστόπουλος): Δυστυχώς δεν έχουμε πολιτικούς κρατούμενους αλλά τοξικομανείς.

ΦΟΙΒΟΣ ΙΩΑΝΝΙΔΗΣ: Ευτυχώς δεν έχουμε πολιτικούς κρατούμενους, δυστυχώς έχουμε πολλούς τοξικομανείς.

Αλλά κάποτε θυμάμαι, όταν σε μεταγωγή με είχαν δεμένο με αλυσίδες με τοξικομανή, ηρωϊνομανή στο έσχατο στάδιο και έζησα αυτήν τη φοβερή κατάσταση, θυμήθηκα τους στίχους τους Βάρναλη που έλεγε "για να φανεί πως πάνε ίσια η λευτεριά με τα χασίσια". Αλλά δεν είναι το θέμα μας αυτό.

Σήμερα ευτυχώς, να το επαναλάβω, κύριε Πρόεδρε, δεν έχουμε πολιτικούς κρατούμενους. Δυστύχημα όμως μέγα είναι ότι έχουμε αυξανόμενο αριθμό τοξικομανών.

Στις συζητήσεις γενικά στη Βουλή έχω παρατηρήσει ότι δε γίνεται μια διάκριση που τη θεωρώ βασική. 'Αλλο χρήστης, άλλο τοξικομανής. Ταυτίζουμε συνήθως τον τοξικομανή με το χρήστη. Δεν είναι έτσι τα πράγματα, υπάρχει μεγάλη διαφορά. 'Οπως, δε γίνεται συζήτηση όσες φορές αναπτύχθηκε το πρόβλημα των ναρκωτικών, γι' αυτό που κατ' εμέ είναι το μεγαλύτερο πρόβλημα. Ποιο; Τα χάπια. Τα χάπια τα οποία διακινούνται πολύ ευκολότερα από κάθε τι άλλο και τα οποία αναμειγνυόμενα μάλιστα με αλκοόλ είναι πραγματικές βολίδες.

ΚΩΣΤΑΣ ΓΕΙΤΟΝΑΣ (Υπ. Υγείας, και Πρόνοιας): Βόμβες, όχι βολίδες.

ΦΟΙΒΟΣ ΙΩΑΝΝΙΔΗΣ: Ναι, βόμβες.

Και στις φυλακές αν θέλετε και για κατασταλτικούς λόγους πολλές φορές γίνεται κατάχρηση παροχής ψυχοφαρμάκων. Αλλά είνα και πάρα πολύ εύκολη η εισαγωγή τους στις φυλακές.

Ετέθη από τον κ. 'Εβερτ και από πολλούς το πρόβλημα των φυλάκων, των αστυφυλάκων και όλων αυτών που είναι εντεταλμένοι για τη φύλαξη και την προστασία μας. Πανάρχαιο και αυτό το πρόβλημα ποιος θα μας φυλάξει από τους φύλακες. 'Οταν κάποτε στα δικαστήρια επικαλούμαστε ότι κάποιοι αστυνομικοί έδιναν ή καλλιεργούσαν ή διακινούσαν ναρκωτικά, ωρύοντο οι δικαστές και οι πάντες "πώς τολμάς να θίξεις τα Σώματα Ασφαλείας". Δε θίγαμε τα Σώματα Ασφαλείας αλλά κάποιους που δεν ήταν άξιοι να είναι στα Σώματα Ασφαλείας.

Δικαστές. Μεγάλο πρόβλημα. Οι περισσότεροι έχουν πλήρη άγνοια των υποθέσεων που δικάζουν, ιδίως όταν μιλάμε για υποθέσεις ναρκωτικών. 'Οχι τυπική άγνοια της νομοθεσίας ή της δυνατότητας να αναγνώσουν τυπικά ένα κείμενο νόμου, αλλά του τρόπου με τον οποίο πρέπει να μεταχειρισθούν, από τη στιγμή της σύλληψης, αν θέλετε, μέχρι και της καταδίκης ή αθώωσης, τον όποιον συλλαμβάνεται για χρήση ναρκωτικών.

Μέσα Μαζικής Ενημέρωσης. Εκπομπές επί εκπομπών όπου ακούς τα πιο απίθανα πράγματα. Δεν αμφισβητώ τις προθέσεις κανενός αλλά δεν είναι οι μητέρες τοξικομανών π.χ. οι καταλληλότερες για να πουν πώς έχει το πρόβλημα ή πώς λύνεται το πρόβλημα. 'Ομως, επειδή είναι μητέρες που έχουν πάθει, γίνονται πειστικές και μεταδίδονται από τις τηλεοράσεις οι απόψεις τους οι οποίες πολλές φορές, τουλάχιστον κατά την αντίληψή μου, είναι εσφαλμένες.

Και τι να πει κανείς για το διασυρμό των ανθρώπων που γίνεται από τα Μέσα Μαζικής Ενημέρωσης όχι μόνο με συλλήψεις για ναρκωτικά, αλλά σε σχέση με τις συλλήψεις γενικότερα.

Δεν πρόκειται ασφαλώς -δεν ήθελα καν να φθάσω το δεκάλεπτο, αλλά βλέπω ότι το φθάνω- να πω περισσότερα πράγματα, διότι είμαι βέβαιος ότι απ' όσα απάντησαν οι κύριοι Υπουργοί γίνεται σαφές ότι προσπάθεια κάνει η Κυβέρνηση μέσα στα πλαίσια του δυνατού να αντιμετωπίσει κατά τον καλύτερο τρόπο το πρόβλημα. Και εκείνο που θέλω να τονίσω ιδιαίτερα -πιστεύω ότι έχει ιδιαίτερη αξία- είναι ότι την προσπάθεια αυτή δε θέλει να την καπηλευθεί, δε θέλει να την κάνει μόνη της. 'Εχει πλήρη επίγνωση του ότι ένα τέτοιο πρόβλημα δεν αντιμετωπίζεται με κομματικά σκεπτικά. Και γι' αυτό ο ρόλος που έχει η κα Κουτσίκου και ο ρόλος που μπορεί να παίξει ο οποιοσδήποτε θελήσει πραγματικά να ασχοληθεί με το πρόβλημα ανεξάρτητα από το πολιτικό του χρώμα ή το Κόμμα στο οποίο ανήκει.

Αλλά φοβάμαι ότι, ανάμεσα σε όλα τα άλλα που σημειώσατε ότι λείπουν από την Kοινωνία μας, λείπει και ένα πνεύμα εθελοντικής προσφοράς, που έπρεπε να υπάρχει σε ευαισθητοποιημένους πολίτες και βεβαίως από την Τοπική Αυτοδίοικηση, γιατί το πρόβλημα δεν μπορεί να το αντιμετωπίσει μόνη της καμία κυβέρνηση, θέλει τη συμπαράσταση ολόκληρης της Kοινωνίας. Ευχαριστώ.

ΠΡΟΕΔΡΕΥΩΝ (Δημήτριος Β. Κωστόπουλος): Ο Βουλευτής του Κ.Κ.Ε. κ. Απόστολος Τασούλας έχει το λόγο για δέκα λεπτά.

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, αν συζητάει κανένας για τα ναρκωτικά, μπορεί να συζητάει μέρες ολόκληρες, να μην τελειώνει, να ανακαλύπτει πλευρές, να συμφωνεί και να διαφωνεί με άλλους, αλλά σε εκείνο που τελικά πρέπει να καταλήγει είναι στο "δια ταύτα".

Ακούστηκε εδώ ότι είναι πάρα πολύ δύσκολο να αντιμετωπιστεί το πρόβλημα της τοξικομανίας, των ναρκωτικών κ.λπ. Είναι αλήθεια αυτό, υπό έναν όρο: Αν δεν εντοπίσουμε τις πολλές αιτίες κι αν δεν τις θεραπεύσουμε, όσους φύλακες κι' αν βάλουμε, όσους δασκάλους κι'αν βάλουμε, όσα κάγκελα κι' αν βάλουμε, όσες φυλακές κι' αν φτιάξουμε, όσα σωφρονιστήρια κι αν φτιάξουμε, δε θα αντιμετωπιστεί αυτό το πρόβλημα και μάλιστα θα διογκώνεται. Αυτό, όμως, δε σημαίνει ότι δεν πρέπει να πάρουμε μέτρα σήμερα, για να αντιμετωπιστεί το υπάρχον πρόβλημα, οι πενήντα, οι εξήντα χιλιάδες τοξικομανείς στη Χώρα μας. Καθόλου δε σημαίνει ότι δεν πρέπει να πάρουμε μέτρα -και να τα πάρει η Κυβέρνηση- που να βοηθάνε τα νέα παιδιά, τις μικρές ηλικίες και τις μεγαλύτερες, να κατανοούν ποιο είναι το πρόβλημα της τοξικομανίας και να μπορούν να το αποφεύγουν.

Τα Μέσα Μαζικής Επικοινωνίας προβάλλουν έντονα το πρόβλημα των ναρκωτικών, αλλά ο τρόπος που το κάνουν, ας μου επιτραπεί να πω ότι είναι τέτοιος, που μπορεί να πει κανένας ότι συμβάλλουν στη διάδοσή του, στη συνήθεια, στον εθισμό, στην εξάρτηση.

Ποιες είναι οι πραγματικές αιτίες, κύριε Πρόεδρε, κύριοι Υπουργοί και κύριοι συνάδελφοι; Αυτή η συγκεκριμένη Κοινωνία -και δεν είναι ουδέτερη αυτή η Κοινωνία, είναι η καπιταλιστική, κι' αν με ρωτήσει κανένας τι έκανε η σοσιαλιστική, είμαι έτοιμος να σας πω, μη βιαστείτε-...

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Δε σπεύδουμε.

ΑΠΟΣΤΟΛΟΣ ΤΑΣΟΥΛΑΣ:..απορρίπτει τη νεολαία, τον εργαζόμενο, τον βάζει στο 1/3 που δεν τον θέλει -γιατί να θέλει αυτήν την Κοινωνία ο νεολαίος;-στο άγχος, στην ανασφάλεια, στην ανεργία, στην απομόνωση, στην απαξίωση της ζωής, στην εκμετάλλευση, στην καταπίεση, στον πόλεμο. Να πω και άλλα; Τι τα θέλουμε; Σε όλα αυτά τον βάζει, δεν τα θέλει ο νέος, αλλά δε βρίσκει τον κατάλληλο τρόπο να τα απορρίψει. Και χωρίς να ελαφρύνουμε το θέμα, φοβάμαι ότι παθαίνει σαν τον αγά που θέλει να τιμωρήσει το χαρέμι και κόβει ό,τι κόβει και κόβει τη ζωή του εδώ ο νεολαίος.

Ο τρόπος που θέλει να αντιμετωπίσει αυτήν την κοινωνία μέσα από τα ναρκωτικά δεν είναι ο σωστός. Φτιάχνει μία άλλη κοινωνία που είναι πολύ περιορισμένη, τον βολεύει για λίγο καιρό και μετά καταστρέφει και την ψυχή του και το σώμα του. Αυτό καταφέρνει να κάνει μέσα από ένα τέτοιο δρόμο.

Βεβαίως κάθε άνθρωπος και κάθε νέος δε γίνεται τοξικομανής. Χρειάζεται να βρεθεί απέναντι σε αυτά τα προβλήματα μία προσωπικότητα με αδυναμία όσον αφορά την πάλη και την επίθεση απέναντι, της κοινωνίας και των προβλημάτων. 'Ομως αυτές οι προσωπικότητες είναι πάρα πολλές και δεν είναι άρρωστες και δεν είναι εύκολο να προκαθορίσουμε τις προσωπικότητες και δεν είναι ευκολότερο, αν θέλετε, να επιδράσουμε σε αυτές τις προσωπικότητες από το να άρουμε τα προβλήματα τα οποία αντιμετωπίζουμε.

Αν, όμως, πραγματικά θέλουμε να φανούμε χρήσιμοι και σήμερα και αύριο και στο μέλλον, θα πρέπει να τα κάνουμε και τα δύο. Δε βοηθάμε κανέναν με το να δίνουμε ελπίδες, χωρίζοντας τα ναρκωτικά σε σκληρά και μαλακά. Δε θέλω να κάνω το σχόλιο, ότι λίγο το μυαλό μας βρίσκεται στα ναρκωτικά, όταν τέτοιες θεωρίες αναπτύσσουμε. Και, τον χρειαζόμαστε τον Εθνικο Κήπο, δεν πρέπει να φυτέψουμε χασίς!

Δε βοηθάμε κανέναν με το να δίνουμε έτσι ανεξέλεγκτα την ελπίδα ότι τα υποκατάστατα -σήμερα είναι η μεθαδόνη παλαιότερα ήταν άλλα ναρκωτικά απέναντι σε άλλα ναρκωτικά...

ΒΑΣΙΛΕΙΟΣ ΣΩΤΗΡΟΠΟΥΛΟΣ: 'Ηταν η ίδια η ηρωϊνη.

ΑΠΟΣΤΟΛΟΣ ΤΑΣΟΥΛΑΣ: Ναι.

Δε βοηθάμε κανέναν με αυτόν τον τρόπο. Αντίθετα αποδεχόμαστε ότι το πρόβλημα θα το αντιμετωπίσουμε δια της φυγής. Υπάρχουν πιθανώς κάποιες μικρές εξαιρέσεις που ειδικοί μπορούν να ξέρουν, να ξέρουμε κ.λπ. Δε βοηθάμε κανέναν με το να μιλάμε για ελεύθερες ζώνες διακίνησης των ναρκωτικών και από την άλλη μεριά να λέμε να ποινικοποιήσουμε... Μα γινόμαστε και αστείοι με αυτήν τη λογική.

Πότε βοηθάμε: Βοηθάμε, κύριε Πρόεδρε και κύριοι συνάδελφοι, όταν για τους σημερινούς χρήστες πάρουμε μέτρα μέσα από τις Κοινότητες τις οποίες οφείλετε, όχι μόνο να τις στηρίξετε, αλλά να τις πολλαπλασιάσετε τόσο που όλοι οι τοξικομανείς να χωράνε σε αυτές και όχι να διαβάζουμε και να μαθαίνουμε και να κάνουμε επίκαιρες ερωτήσεις και για την "18 και άνω" και για τη Λέρο κ.λπ. Θα βοηθήσουμε, αν ξοδεύσουμε χρήματα γι' αυτόν το λόγο, για συμβουλευτικούς σταθμούς στο στρατό, στα σχολεία κ.λπ. όπως είπα και στην αρχή, αν βοηθήσουμε στην κοινωνική επανένταξη μετά την αποθεραπεία και πολύ περισσότερο θα βοηθήσουμε αν με την πολιτική που εφαρμόζουμε στη Χώρα μας άρουμε όλες τις γενεσιουργές αιτίες.

Κύριε Υπουργέ, δεν μπορείτε να το κάνετε εσείς αυτό και γι' αυτό δεν μπορούμε και εμείς να συναινέσουμε. Δεν μπορείτε και σεις, κύριοι συνάδελφοι της Νέας Δημοκρατίας που επερωτάτε, να το κάνετε αυτό.

Θα μπορέσει η ίδια η νεολαία μέσα από έναν αγωνιστικό δρόμο, τον οποίο το ΚΚΕ και υποδείχνει και διδάσκει και στηρίζει και με τη δική του ιστορία, δικαίωσε μέχρι τα σήμερα. Ευχαριστώ.

ΠΡΟΕΔΡΕΥΩΝ (Δημήτριος Β. Κωστόπουλος): Το λόγο έχει η κα Μαρία Δαμανάκη για δέκα λεπτά.

ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε. Στα δέκα λεπτά που έχω θα προσπαθήσω να είμαι σύντομη και κυρίως ν' αναφερθώ σε ορισμένες προτάσεις και ιδέες για την αντιμετώπιση του προβλήματος.

Είμαι, όμως, υποχρεωμένη στην αρχή μιλώντας, να αναφερθώ σε ορισμένα απ' όσα ακούστηκαν στην Αίθουσα αυτή.

Αναμφισβήτητα συζητούμε για ένα από τα μεγαλύτερα προβλήματα της Κοινωνίας μας. Αναμφισβήτητα συζητούμε για ένα πρόβλημα το οποίο, κατά την άποψή μου, δεν έχει μέχρι στιγμής τύχει αποτελεσματικής και συγκεκριμένης λύσης. Σωστά ειπώθηκε ότι για το πρόβλημα δεν υπάρχει λύση. Σωστά αναφέρεται ότι το πρόβλημα είναι σύμφυτο με την εξέλιξη της σημερινής Κοινωνίας, θα έλεγα με το αδιέξοδο και το κενό, αλλά και με τον προσωπικό δρόμο, με την αποδόμηση κάθε έννοιας συλλογικότητας που υπάρχει στη σημερινή Κοινωνία.

Είπε ένας Βουλευτής της Νέας Δημοκρατίας, ότι από τη σημερινή Κοινωνία απουσιάζει το αριστερό όνειρο. Είναι γεγονός ότι το αριστερό όνειρο έχει χάσει, αν θέλετε, πολύ από τη λάμψη του, αλλά πάντως, πρέπει να σημειώσω ότι ούτε δεξιό όνειρο υπήρξε και ότι ζούμε σε μια Κοινωνία που με τον ίδιο τον ακραίο πραγματισμό της και με την προσπάθεια που γίνεται να σπρώξει το κάθε άτομο στην αναζήτηση του δικού του προσωπικού δρόμου, είναι συνυφασμένη και με την αναζήτηση τέτοιων ακραίων λύσεων.

Από τη στιγμή, λοιπόν, που αναγνωρίζουμε ότι το πρόβλημα υπάρχει και ότι λύσεις και μαγικές συνταγές δεν υπάρχουν, νομίζω ότι είναι ανάγκη να οδηγηθούμε σε μια πιο ρεαλιστική αντιμετώπιση του θέματος και να αποφύγουμε απλουστεύσεις που ακούστηκαν και σήμερα μέσα σ' αυτήν την Αίθουσα.

Μια απλούστευση, κατά τη γνώμη μου, είναι, η άποψη και η συνταγή που προτείνεται, ότι αν κάνουμε πιο αυστηρές τις ποινές και αν προχωρήσουμε ακόμα παραπέρα στην καταστολή, θα λύσουμε το πρόβλημα. Αυτή η συνταγή εφαρμόστηκε και απέτυχε. 'Ακουσα από ορισμένες πλευρές και με σοβαρότητα να υποστηρίζεται ότι σε ορισμένες χώρες π.χ. στις ΗΠΑ -το είπε πρόσφατα η κ. Κουτσίκου- εξ αιτίας της καταστολής πέτυχαν μείωση της χρήσης των ναρκωτικών. Δεν ισχύει αυτό. Υπάρχουν στοιχεία, είναι στη διάθεσή σας, δυστυχώς ο χρόνος δε μου επιτρέπει ν' αναφερθώ περισσότερο.

Το ίδιο θα έλεγα ότι είναι απλούστευση η προσπάθεια που γίνεται από ορισμένα Μέσα Μαζικής Ενημέρωσης να δημιουργηθεί ένα είδος ναρκωυστερίας στη Χώρα μας. Να φτάσουμε σε μια ατμόσφαιρα που οδηγεί π.χ. το γονιό να καταδίδει το παιδί του στην αστυνομία, οδηγώντας το έτσι στις φυλακές -διότι η χρήση στην Ελλάδα είναι ακόμα ποινικοποιημένη- όπου είναι σίγουρο ότι όχι μόνο δε θα λύσει το πρόβλημά του, αλλά υπάρχει σοβαρό ενδεχόμενο να το χειροτερέψει, να καταφύγει δηλαδή, στη χρήση ακόμα σκληρότερων και ακόμα χειρότερων ουσιών.

Απλούστευση, επίσης, είναι η άποψη που ακούστηκε ότι ορισμένοι υποστηρίζουν να πουλάμε τα ναρκωτικά στα περίπτερα. Το άκουσα από τον κύριο Υπουργό Δικαιοσύνης σ' αυτήν την Αίθουσα, την ίδια μέρα, που οι θεραπευτές του "18 και άνω" βρισκόντουσαν σε κινητοποίηση. 'Ακουσα από το Βουλευτή του Κ.Κ.Ε. ότι κάποιοι θέλουν να φυτέψουν και χασίς στον Εθνικό Κήπο. Δεν το κατάλαβα καλά. Από κάποιον άλλον, ακούστηκε ότι περίπου όσοι υποστηρίζουν μια άλλη πολιτική και λογική για την αντιμετώπιση του προβλήματος, πάσχουν από τη νόσο του Αλτσχάιμερ. Επειδή είμαι απ' αυτούς που υποστηρίζουν μια άλλη πολιτική απέναντι στο πρόβλημα, απ' όσο γνωρίζω δεν πάσχω από τη συγκεκριμένη ασθένεια. Βέβαια, δεν μπορεί να είναι κανείς και σίγουρος. 'Οσο μεγαλώνω και εγώ καμιά φορά ανησυχώ.

Αλλά τα λέω όλα αυτά, γιατί θέλω να πω ότι κατά την άποψή μου υπάρχει πράγματι πόλεμος. Ο κύριος Υπουργός Υγείας είπε ότι υπάρχει πόλεμος, ότι δεν υπάρχουν πολλές λύσεις και ότι η λύση είναι η στράτευση. Συμφωνώ ότι η λύση είναι η στράτευση, αλλά διαφωνώ μαζί του. Υπάρχουν διαφορετικές προτάσεις, υπάρχουν διαφορετικές λύσεις που προτείνονται για το πρόβλημα. Για μένα είναι σημαντικό να ανοίξει αυτή η συζήτηση και απ' αυτήν την άποψη θεωρώ ότι και η σημερινή συζήτηση στη Βουλή μπορεί να συμβάλλει στο να ανοίξει αυτή η συζήτηση και να δούμε μ'ένα ψύχραιμο και ήρεμο τρόπο πώς μπορούμε να αντιμετωπίσουμε το πρόβλημα.

Το πρόβλημα ασφαλώς, δεν το δημιουργεί η Κυβέρνηση, γιατί ακούστηκε και αυτή η απλούστευση σήμερα εδώ. Αλλά υπάρχουν, κατά την άποψή μου, συγκεκριμένες ευθύνες στο πώς το αντιμετωπίζει, με τι κονδύλια -για τα χρήματα δεν ακούστηκαν πολλά σήμερα στην Αίθουσα αυτή, αλλά επιτρέψτε μου να πω ότι αυτή είναι μια εκπληκτική αφαίρεση που γίνεται, όταν συνέχεια μιλούμε για πρόληψη, αποθεραπεία και άλλα παρόμοια- με τι τρόπο και με τι δυνατότητες.

Kατά την άποψή μου, λοιπόν, υπάρχουν διαφορετικές απόψεις στην αντιμετώπιση του προβλήματος. 'Ολοι συμφωνούμε για την πρόληψη, αλλά πώς την φαντάζεται κανείς αυτήν την πρόληψη; Πώς τη φανταζόμαστε τελικά; Από ορισμένους, λ.χ. από τον κ. 'Εβερτ, η πρόληψη ταυτίζεται, όσο μπόρεσα να καταλάβω, μονόπλευρα με αυτήν την περίφημη υπόθεση της ενημέρωσης. Αλλά δεν νομίζω ότι αυτή είναι η σωστή λύση, διότι πάρα πολλοί από τους νέους που καταφεύγουν στα ναρκωτικά είναι ενημερωμένοι. Αφήνω το γεγονός που υπογραμμίστηκε ήδη, ότι πολλές φορές η ενημέρωση γίνεται με έναν τέτοιο τρόπο που δημιουργεί το ενδιαφέρον για τη χρήση.

Η πρόληψη ασφαλώς απαιτεί έναν πολύπλοκο σχεδιασμό, έναν πολύπλευρο σχεδιασμό. Εμείς πιστεύουμε ότι ο σχεδιασμός που γίνεται και τα προγράμματα πρόληψης που εμφανίζονται είναι σωστά, όμως συνήθως δεν εφαρμόζονται.

Ο κύριος Υπουργός Δικαιοσύνης -αναφέρομαι στον κύριο Υπουργό Δικαιοσύνης, απουσιάζει μεν, αλλά θα έπρεπε να είναι, επομένως δικαιούμαι να αναφερθώ σ' αυτόν- μετά από αυτήν τη ναρκωυστερία που εξελίχθηκε στα Μέσα Επικοινωνίας, ήρθε εδώ να μας κατακεραυνώσει μιλώντας για τον πόνο των μανάδων, τον πόνο των ανθρώπων που έχουν στην οικογένειά τους ένα τέτοιο πρόβλημα. Αυτά αποτελούν κοινό τόπο. Το θέμα είναι πώς μπορούμε πραγματικά να προχωρήσουμε οργανωμένα.

Και τον κύριο Υπουργό Δικαιοσύνης τον εσιγόνταρε -επιτρέψτε μου την έκφραση- από κοντά και ο Δήμαρχος Αθηναίων ο κ. Αβραμόπουλος, ο οποίος κάποια στιγμή θα έπρεπε να δώσει λογαριασμό για το πώς αξιοποιεί και αυτός το Δήμο της Αθήνας, τους ελάχιστους που πράγματι έχουν ενημερωθεί και έχουν επιμορφωθεί σε σχέση με τα προγράμματα πρόληψης. Κάποια στιγμή, λοιπόν, να δούμε συγκεκριμένα τις ευθύνες.

Κατά την άποψή μου, στη σημερινή Κοινωνία συγκρούονται δυο λογικές για την αντιμετώπιση του προβλήματος. Η μία λογική είναι η εύκολη λύση. Είναι η λογική που λέει ακόμη περισσότερη ενημέρωση και ακόμη μεγαλύτερη καταστολή με αύξηση των ποινών. Και είναι μία λογική, η οποία μπορεί να έχει απήχηση σε ανθρώπους, οι οποίοι πραγματικά αγωνιούν και πάσχουν από το πρόβλημα. Πού θα φθάσουμε όμως; Να ενημερώνουμε τα παιδιά πια από το δημοτικό, από το νηπιαγωγείο; 'Εχουμε φθάσει στην Ελλάδα να έχουμε την αυστηρότερη νομοθεσία για την καταστολή και να φθάσουμε να ενημερώνουμε παιδιά ακόμα και σε προνηπιακή ηλικία. 

Επομένως, δε νομίζω ότι αυτή είναι η λύση του προβλήματος, έστω και αν εμφανίζεται εύκολη, έστω και αν εξασφαλίζει σε ορισμένους πολιτικούς -ας το πω έτσι- λαϊκά στηρίγματα.

Υπάρχει η δύσκολη λύση, που είναι η λύση ενός οργανωμένου σχεδιασμού για μια ουσιαστικότερη πρόληψη που πάντως είναι πολύ δύσκολη. Μία πολιτική που στηρίζεται σε διάθεση κονδυλίων, συγκεκριμένων κονδυλίων και μια πολιτική τέλος, που αντιμετωπίζει το χρήστη ως ασθενή. Και αυτήν την πολιτική εγώ την υπερασπίζομαι. Αυτή η πολιτική δεν υπάρχει σήμερα παρ' όλα όσα λέγονται στην Αίθουσα. 'Ολοι γνωρίζουν ότι οι απλοί χρήστες παιρνούν από δικαστήριο και υποτίθεται ότι αντιμετωπίζονται ως χρήστες, αλλά τελικά αντιμετωπίζονται ως ποινικοί υπόδικοι και καταδικάζονται. Γιατί κοροϊδεύομαστε και μιλούμε απ' όλες τις πλευρές για την αντιμετώπιση του χρήστη ως ασθενή; Δε συμβαίνει αυτό, κύριοι Βουλευτές. Ο χρήστης είναι υπόδικος και τελικά οδηγείται στη φυλακή. Στην καλύτερη περίπτωση μπορεί να οδηγηθεί σε ένα από τα κέντρα, τα οποία βοηθούν στην απεξάρτησή του και τα οποία και αυτά πάσχουν και πρέπει να ενισχυθούν οι προσπάθειές τους.

Εγώ υποστηρίζω ότι το χρήστη οφείλουμε να τον αντιμετωπίζουμε ως ασθενή και να του δίνουμε τη δυνατότητα να χρησιμοποιεί έναν από τους εναλλακτικούς τρόπους απεξάρτησης από το πρόβλημα. 

Ασφαλώς υπάρχουν οι θεραπευτικές κοινότητες που κάνουν μία σπουδαία δουλειά, η οποία είναι ανάγκη να ενισχυθεί. Εγώ θεωρώ σημαντική τη δουλειά που κάνει ο ΟΚΑΝΑ μέσα από τα προγράμματα μεθαδόνης. Σήμερα δεν ακούστηκαν πολλά γι' αυτά. Σας υπενθυμίζω όμως ότι, όταν είχαν προταθεί για πρώτη φορά είχαν ξεσηκώσει θύελλα αντιδράσεων ακόμη και από πλευρές που σήμερα τα υποστηρίζουν. Πότε θα αξιολογηθούν τα προγράμματα αυτά; Θα προχωρήσουμε σε μία επέκτασή τους; 'Η αντίθετα θα προχωρήσουμε στη συρρίκνωσή τους, επειδή υπάρχει η λεγόμενη λαϊκή πίεση από τα Μέσα Ενημέρωσης, που οδηγεί στην πρώτη κατεύθυνση;

Κύριοι Βουλευτές, πραγματικά θα ήταν εύκολη και δημαγωγική λύση να μιλούμε εδώ όλοι τη στιγμή που είναι ανάγκη να δούμε συγκεκριμένα τι κάνουμε, τι προτείνουμε και με τι κονδύλια -επαναλαμβάνω, το θέμα των κονδυλίων είναι πολύ σοβαρό- στηρίζουμε την υπόθεση αυτή.

Παρακολούθησα πριν τον κύριο Υπουργό και Βουλευτές της Νέας Δημοκρατίας να ερίζουν για το ποιος, τέλος πάντων, πρώτος έφερε μία τροπολογία που τακτοποιεί το θέμα των εργαζομένων στο ψυχιατρείο Λέρου, στη μονάδα "18 και 'Ανω" κ.λπ.

Το θέμα, απ' ό,τι καταλαβαίνω έχει τακτοποιηθεί και καλώς. Αλλά επιτρέψτε μου να πω, κύριοι Υπουργοί, ότι δε θα έπρεπε να είχε δημιουργηθεί. Δηλαδή έπρεπε να φθάσουν στο σημείο οι άνθρωποι να κινητοποιηθούν, να κάνουν συγκεντρώσεις, να έρχεται εδώ ο Υπουργός Δικαιοσύνης να μας κατακεραυνώνει ότι εμείς δεν ενδιαφερόμαστε για τις μανάδες και τα παιδιά, την ίδια μέρα που οι άνθρωποι ήταν έξω από το Υπουργείο;

Επομένως, το θέμα είναι να δούμε, αν τα κονδύλια επαρκούν, αν δεν επαρκούν τι πρέπει να κάνουμε και σε ποια κατεύθυνση θα τα οδηγήσουμε.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Η σύμβαση έληξε πάνω στις εκλογές. Τι να κάνουμε;

ΜΑΡΙΑ ΔΑΜΑΝΑΚΗ: Κύριε Υπουργέ, από τις εκλογές και μετά έχουν περάσει δύο μήνες. Εν πάση περιπτώσει θα μπορούσαν να έχουν αντιμετωπισθεί τα προβλήματα με έναν καλύτερο τρόπο. 

Τελειώνοντας, κύριε Πρόεδρε, θα ήθελα να πω το εξής: Δεν αμφισβητώ ότι όλοι εδώ θα θέλαμε να λυθεί το πρόβλημα. Δεν κρίνουμε τις προθέσεις κανενός. Είναι, όμως, αναμφισβήτητο ότι υπάρχουν εναλλακτικές πια προτάσεις για την αντιμετώπιση του προβλήματος.

Η άποψη που υποστηρίζω είναι μια άποψη που αντιμετωπίζει το χρήστη ως ασθενή, δεν υπερασπίζεται το δικαίωμα των νέων ανθρώπων να παίρνουν ναρκωτικά, υπερασπίζεται όμως το δικαίωμα των χρηστών να έχουν ανθρώπινη μεταχείριση. Δεν υπερασπιζόμαστε το δικαίωμα των χρηστών να εμφανίζονται ως κοινωνικοί εισαγγελείς, όπως ακούστηκε κάπου, αλλά υπερασπίζομαι το δικαίωμά τους να έχουν τη δυνατότητα αποκατάστασης.

Αυτά πρέπει να κάνουμε και ακόμη, ό,τι μπορούμε για την πρόληψη, η οποία, επαναλαμβάνω, είναι εξαιρετικά δύσκολη υπόθεση. Καλό είναι να μη δημιουργούμε αυταπάτες. Η Κοινωνία αυτή θα συνεχίσει να ζει με τα ναρκωτικά, και όπως ειπώθηκε ήδη, ζει όλος ο κόσμος με τα ναρκωτικά. Το θέμα είναι να πάρουμε εκείνα τα μέτρα, ώστε σιγά-σιγά να αίρουμε τις αιτίες που γιγαντώνουν αυτό το εμπόριο ναρκωτικών. Σ' αυτά τα πλαίσια, πιστεύω πως η μελέτη και η σταδιακή εφαρμογή της αποποινικοποίησης της χρήσης, θα έλυνε ορισμένα προβλήματα.

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Δημήτριος Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ο θάνατος εκατόν εβδομήντα τριών ατόμων μέσα στο 1996, νέας κυρίως ηλικίας, από υπερβολική δόση ηρωίνης κατά κύριο λόγο, αλλά και μη νέων ανθρώπων, έγκλειστων στις φυλακές, καταδεικνύει τη σοβαρότητα του προβλήματος που οξύνεται κάθε χρόνο που περνάει.

'Ετσι, μια αναθεώρηση -με βάση τις εμπειρίες και την όξυνση του προβλήματος- της υπάρχουσας νομοθεσίας είναι αναγκαία, αλλά παράλληλα είναι αναγκαία και η αναθεώρηση της δικαστικής και διοικητικής πρακτικής και αντιμετώπισης του ζητήματος.

Μια τέτοια αναθεώρηση, κατά την άποψη του ΔΗ.Κ.ΚΙ., θα πρέπει να παίρνει υπόψη της τα δεδομένα μιας νέας πραγματικότητας. 

Και συγκεκριμένα: Ο εθισμένος χρήστης ναρκωτικών ουσιών, κυρίως ηρωϊνης και κοκαϊνης αντιμετωπίζει πρόβλημα σωματικής εξάρτησης απ' αυτές και όχι μόνο. Με τον όρο "σωματική εξάρτηση" εννοούμε ένα καθαρά βιολογικό γεγονός, δηλαδή κάτι που δεν εξαρτάται από τη βούληση ή την προσωπικότητα του χρήστη. Με την έννοια αυτή, η ποινική καταστολή των εξαρτημένων από ναρκωτικές ουσίες, κατά την άποψη του ΔΗ.Κ.ΚΙ. είναι περιττή, γιατί το άτομο αυτό είναι σωματικά και βιολογικά κατά συνέπεια, εξαρτημένο. Δεν είναι, με άλλα λόγια, κατά την άποψη του ΔΗ.Κ.ΚΙ., εγκληματίας. Είναι ασθενής και χρειάζεται θεραπευτική υποστήριξη και κοινωνική βοήθεια. Χρειάζεται επίσης, βοήθεια από την Πολιτεία. Αυτό είναι το ένα.

Δεύτερον, η συνταγή της αύξησης των ποινών για τους χρήστες, κάθε φορά που βρίσκεται μάλιστα σε έξαρση ή στην επικαιρότητα το πρόβλημα, χρησιμοποιείται, όπως είναι γνωστό, δεκαετίες ολόκληρες στη Χώρα μας με αποτελέσματα όμως αντιστρόφως ανάλογα από τα αναμενόμενα ή απ'αυτά που διαφημίζεται ότι στοχεύει η Πολιτεία και η Κοινωνία να πετύχει. 'Εχουμε δηλαδή συνεχώς, μ' αυτήν την πολιτική, αύξηση του αριθμού των χρηστών και διόγκωση των ναρκομανών.

Το παρατηρούμε και το 1996, με τα στοιχεία που δόθηκαν και από τους κυρίους Υπουργούς. 

Επίσης, το πρόβλημα των εμπόρων ναρκωτικών είναι, κατά την άποψη του ΔΗ.Κ.ΚΙ. και πολυσύνθετο και διεθνές. 'Αλλωστε αυτό είναι και διαπίστωση όλων των Πτερύγων της Βουλής. 

Τα τεράστια συμφέροντα των εμπόρων ναρκωτικών έχουν κατορθώσει να εισχωρήσουν, δυστυχώς, σε θεσμούς και κρατικούς μηχανισμούς και η αντιμετώπισή τους είναι πολύ δύσκολη και μακροχρόνια υπόθεση.

Επομένως, πρώτο μέλημα της Πολιτείας, κατά την άποψη του ΔΗ.Κ.ΚΙ. πρέπει να είναι η προστασία των χρηστών, ώστε να μη βρίσκουν το θάνατο σε άθλια στέκια, σε δημόσιες τουαλέτες, σε πλατείες, σε πάρκα και πεζοδρόμια, φαινόμενο που παρατηρείται πιο έντονα, που παρουσιάζει έξαρση τα τελευταία χρόνια.

Η προστασία, όμως, σε καμία περίπτωση δεν μπορεί να ταυτισθεί με την καταστολή, μέθοδος η οποία απέτυχε παταγωδώς, από τη στιγμή που εφαρμόσθηκε και επιμένουμε σ' αυτή.

Ακόμη και η προληπτική, κατασταλτική στην ουσία, πολιτική που ακολούθησε -εδώ θα συμφωνήσω με την κα Δαμανάκη- η γερμανική κυβέρνηση τα τελευταία χρόνια στο θέμα των ναρκωτικών, με τη σύλληψη τριάντα χιλιάδων νέων κάθε χρόνο, ακόμη και για κατοχή λίγων γραμμαρίων χασίς, δεν είχε κανένα αποτέλεσμα. Τους πρώτους μήνες του 1996 στη Γερμανία οι νεκροί από την ηρωίνη έφθασαν τους επτακόσιους πενήντα τρεις, δηλαδή ήταν κατά 10% περισσότεροι από την αντίστοιχη περίοδο του 1995.

Στην έννοια της προστασίας εντάσσεται, κατά την άποψη του ΔΗ.Κ.ΚΙ. και η πρόληψη για την οποία επιβάλλεται η συνεχής, συστηματική και υπεύθυνη ενημέρωση του Λαού, των πολιτών και κυρίως των νέων, έργο που πρέπει να αναλάβει εξ ολοκλήρου η Πολιτεία, μαζί με την Κοινωνία, για να βγει η Κοινωνία μας από την άγνοια, να γνωρίσει τον κίνδυνο, ώστε να μπορέσει να τον αντιμετωπίσει αποτελεσματικά.

Οφείλω να ομολογήσω ότι προς την κατεύθυνση αυτή άρχισε να γίνεται μία συστηματική προσπάθεια. 

Οι προκαταλήψεις, λοιπόν, οι αφορισμοί, η χειραγώγηση της κοινής γνώμης από υπέρ-εμπόρους του ανθρώπινου πόνου αποσυνθέτουν τον κοινωνικό ιστό και ανοίγουν, κατά την άποψή μας, διάπλατα το δρόμο προς το θάνατο, από τις ναρκωτικές ουσίες.

Πρέπει, επίσης, να αναζητηθούν τα πραγματικά αίτια -τονίσθηκε και από άλλες Πτέρυγες, το Κ.Κ.Ε. και το Συνασπισμό- που σπρώχνουν τον ανθό της Χώρας μας, τη νεολαία μας, στην πρέζα, στη ναρκωτική ουσία, στο περιθώριο, κατά συνέπεια στην εξαθλίωση και εξωθούν τους νέους στο θάνατο.

Μήπως πρέπει να αναρωτηθούμε, τι είναι αυτό που ωθεί τους νέους και όχι μόνον στην αναζήτηση μιας πρόσκαιρης, μιας στιγμιαίας ευεξίας, με αντίτιμο πολλές φορές την ίδια τη ζωή τους; Μήπως είναι, κυρίες και κύριοι συνάδελφοι, η εικόνα που είδαμε και σήμερα στη Βουλή, με την απάντηση που έδωσε ο κύριος Πρωθυπουργός στην επίκαιρη ερώτηση που έκανα, αλλά και μέλη της Κυβέρνησης σε ερωτήσεις με κοινωνικά αναλόγου σημασίας θέματα Βουλευτών διαφόρων Πτερύγων της Βουλής; Μήπως είναι δηλαδή η θέα ενός κόσμου με σκοτεινό ορίζοντα, που τον συνθέτουν το κυνήγι των αριθμών σε παγκόσμια κλίμακα, άρα και στην Ελλάδα;

Τον συνθέτουν κατά συνέπεια οι αντιλήψεις για βελτίωση των αριθμών και αδιαφορούν αυτοί που ασκούν τέτοιες πολιτικές διεθνώς και στην Ελλάδα για το ότι πίσω από τους αριθμούς υπάρχουν άνθρωποι που πένονται, που δυστυχούν μέσα από την ανεργία, μέσα από την καταρράκωση επίσης ανθρωπίνων αξιών και επομένως είναι κροκοδείλια τα δάκρυα ανά τον πλανήτη αυτών που στηρίζουν απάνθρωπα, σκληρά και προωθούν χαμογελώντας, όπως έκανε σήμερα, καταθέτοντας αυτόν τον απάνθρωπο Προϋπολογισμό ο Υπουργός Εθνικής Οικονομίας και Οικονομικών της Ελληνικής Κυβέρνησης; Μήπως είναι με άλλα λόγια η κατεύθυνση της σημερινής παγκόσμιας πολιτικής του νεοφιλελευθερισμού που έχει σαν μοναδικό άξονα το κέρδος και βάζει στο περιθώριο στόχους, ανθρώπινες αξίες που μπορούν πράγματι να δώσουν άλλους προσανατολισμούς στα νιάτα του πλανήτη, άρα και στα νιάτα της Πατρίδος;

Ο στρουθοκαμηλισμός κατά συνέπεια, όχι μόνο δε λύνει το πρόβλημα, αλλά αντίθετα το επιτείνει. Λύσεις πακέτο δεν υπάρχουν, κυρίες και κύριοι συνάδελφοι, και η αναζήτησή τους δεν μπορεί να είναι έργο ενός Κόμματος, ενός φορέα ή μιας ευκαιριακής συζήτησης στη Βουλή. Απαιτείται ένας ευρύς διάλογος, αλλά κυρίως αλλαγή των προσανατολισμών της πολιτικής που εφαρμόζεται στον πλανήτη, αλλά και στη Χώρα μας. Είναι αλλαγή με άλλα λόγια των προσανατολισμών και των κατευθύνσεων προς τη νεολαία και προς το λαό της κάθε χώρας. Απαιτείται σε κάθε περίπτωση, ένας ευρύς διάλογος στη βάση των νέων επιστημονικών και κοινωνικών δεδομένων, κάνοντας χρήση εμπειριών άλλων χωρών που αντιμετωπίζουν το ίδιο ή πιο οξυμμένο το πρόβλημα από μας, ώστε να πάρουμε αποτελεσματικά μέτρα κοινωνικής πολιτικής, με στόχο κατ' αρχήν την προστασία των χρηστών από το θάνατο και τη δημιουργία των προϋποθέσεων για την απεξάρτηση και την κοινωνική ένταξή τους.

Εδώ ήθελα, κύριε Πρόεδρε, εάν μου επιτρέπετε, να πω μερικά πράγματα από τη δικηγορική μου εμπειρία τα τελευταία χρόνια, που παρακολουθούσα πολλές φορές, με την ευκαιρία άλλων υποθέσεων που είχα στο Κακουργοδικείο, τα πινάκια και τις συζητήσεις του αντίστοιχου τμήματος που δικάζει ναρκωτικά στην Αθήνα. Ξέρετε τι παρατήρησα, κύριε Υπουργέ; Και παρακαλώ ερευνήστε το. Στις δέκα υποθέσεις που πήγαιναν στο κακούργημα για εμπόριο ναρκωτικών, οι εννέα -δεν υπερβάλλω καθόλου- ήταν για χρήση, κατοχή και εμπόριο, ποσοτήτων 0,3 του γραμμαρίου, 0,5 του γραμμαρίου από χρήστες αποδεδειγμένα, με βάση ιατροδικαστικής έκθεσης. Και θα σας πω και κάτι άλλο. Επειδή είχα δέκα πέντε χρόνια να ασκήσω δικηγορία, λόγω της ανάμειξης με την πολιτική, έχοντας υπόψη μου τα πριν από αυτό και τους δικονομικούς κανόνες, ότι το κατηγορητήριο -άρθρο 321 του Κώδικα Ποινικής Δικονομίας-πρέπει να είναι συγκεκριμένο, να περιγράφει κατά συγκεκριμένο τρόπο τα αδικήματα. Ξέρετε πώς είναι όλα τα κατηγορητήρια; Είναι χρήστης και έμπορος, 0,3 του γραμμαρίου.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του Προέδρου του ΔΗ.Κ.ΚΙ.)

Κύριε Πρόεδρε, αξίζει να το ακούσετε αυτό, γιατί αλλιώς μιλάμε μόνο θεωρητικά.

ΠΡΟΕΔΡΕΥΩΝ (Δημήτριος Β. Κωστόπουλος): Μπορούσαμε να πούμε τα πρακτικά νωρίτερα. Αφήνουμε, όμως, τα πρακτικά στο τέλος. Κύριε Πρόεδρε, τελειώνετε, γιατί πρέπει να κατανοήσετε και τη θέση των άλλων συναδέλφων.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, είναι και τα θεωρητικά που εντάσσονται μέσα στα πρακτικά. Τελειώνω.

Επίσης, η θέση μας είναι όχι στη διάκριση των μαλακών και σκληρών. Να υπάρξει σκληρή τιμωρία των πραγματικών εμπόρων και εξαίρεσή τους από τις προνομιακές μεταχειρίσεις που παρέχει ο πρόσφατος νόμος, αλλά και οι προηγούμενοι νόμοι, ώστε τελικά η ποινή που επιβάλλεται να είναι πραγματική.

ΠΡΟΕΔΡΕΥΩΝ (Δημήτριος Β. Κωστόπουλος): Προχωρούμε στις δευτερολογίες. Το λόγο έχει ο κ. Βασίλειος Σωτηρόπουλος.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Κύριε Υπουργέ, έχω μπροστά μου τις δαπάνες του ΟΚΑΝΑ για το 1995. Υπάρχουν δύο κονδύλια. Το ένα λέγει, έξοδα καλοκαιρινών εκδηλώσεων 60.000.000, και το άλλο, έξοδα για την παγκόσμια ημέρα ναρκωτικών 1995 "Νόημα Ζωής", 162.000.000. Θα θέλαμε μερικές διευκρινήσεις πάνω σ'αυτά τα κονδύλια, διότι όταν έχουμε συνολικές δαπάνες του ΟΚΑΝΑ 705.000.000 και για εκδηλώσεις 220.000.000, χρειάζεται να υπάρξουν διευκρινήσεις.

Επίσης, χρειαζόμαστε διευκρινήσεις αναφορικά με αυτά τα προγράμματα του ΟΚΑΝΑ με την ψυχιατρική κλινική του Πανεπιστημίου Αθηνών, που αφορούσαν την εκπαίδευση ορισμένων ατόμων και καλά κάνατε, αλλά με ανησυχεί το γεγονός, ότι αυτά τα άτομα δεν ασχολούνται με το αντικείμενο πάνω στο οποίο εκπαιδεύτηκαν. Η απάντηση που δώσατε, ναι μεν είναι πειστική, αλλά δεν είναι η πρέπουσα. Δεν είναι δυνατόν οι Ο.Τ.Α. να στέλνουν άτομα για εκπαίδευση και να τους χρησιμοποιούν για αλλότρια αντικείμενα. Αυτοί εστάλησαν για να εκπαιδευθούν, προκειμένου να ασχοληθούν με αυτό το θέμα. Θα πρέπει να ληφθούν κάποια μέτρα, εάν οι Ο.Τ.Α. δε χρησιμοποιούν τους ανθρώπους αυτούς πάνω στο αντικείμενο για το οποίο εκπαιδεύτηκαν. Το πρόβλημα είναι μείζον.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Πρόταση.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Εσείς θα πρέπει να ασχοληθείτε. Θα πρέπει να αποσπασθούν στον ΟΚΑΝΑ για να προσφέρουν το έργο τους. Εν τοιαύτη περιπτώσει, γιατί τους εκπαιδεύουμε και χαλάμε τόσα χρήματα; Κάτι δεν πρέπει να γίνει;

Ακούστηκε και τονίστηκε απ'όλες τις Πτέρυγες η σημασία της πρόληψης, της ενημέρωσης. Βέβαια, δεν είναι μόνο η ενημέρωση. Υπάρχει και το οικογενειακό περιβάλλον στο οποίο μεγαλώνουν οι νέοι, είναι ο ευρύτερος κοινωνικός χώρος, οι παρέες κ.λπ. 'Ετσι, σήμερα οι νέοι είναι πολύ πιο εύκολο να πέσουν θύματα των ναρκωτικών. Θα πρέπει η Πολιτεία να λάβει αυστηρά μέτρα.

Το Υπουργείο έχει αναλάβει την κατάρτιση ορισμένων προγραμμάτων εργασιακής αποκατάστασης και κοινωνικής επανένταξης. Είπε ο κύριος Υπουργός ότι υπάρχει κάποια συνεργασία με τον Ο.Α.Ε.Δ.. Και εδώ θα θέλαμε μια απάντηση, πόσοι από αυτούς που αποθεραπεύτηκαν απασχολούνται. Να μη λέμε μόνο ότι έχουμε προγράμματα και ότι η Ε.Ο.Κ. δίδει χρήματα για την κατηγορία αυτών των ανθρώπων. Μάλιστα πολλές φορές τα κονδύλια δεν πάνε εκεί που πρέπει.

Θα επανέλθω στο ερώτημα που έκανα και στην πρωτολογία μου. Τι έγιναν οι ανήλικοι που συνελήφθησαν τους τελευταίους δύο μήνες; 'Ολοι λέμε ότι ο χρήστης είναι ασθενής και πρέπει να τύχει ειδικής θεραπευτικής αντιμετώπισης. Παράδειγμα, η γυναίκα που συνελήφθη προχθές κατηγορούμενη ότι έδωσε την πρέζα στον νεαρό που πέθανε. Αυτή, λοιπόν, η γυναίκα χρειάζεται άμεση νοσηλεία. Πού βρίσκεται σήμερα; Δεν μπορούμε να πούμε ότι θα την κλείσουμε στον Κορυδαλλό και τελείωσε το θέμα. Εδώ είναι αυτό που λέμε, ότι τα ψυχιατρικά τμήματα των φυλακών δε λειτουργούν. Υπάρχουν πάρα πολλές ανάγκες. Ούτε προσωπικό έχουν ούτε ειδικά τμήματα.

Κύριε Υπουργέ, οι χρήστες, όπως έχουν αποδείξει οι στατιστικές και οι έρευνες που έχουν γίνει και στην Αγγλία και στην Αμερική, αλλά και σε όλο τον κόσμο πριν φθάσουν να γίνουν χρήστες, τουλάχιστον το 50% είχαν επιτελέσει αξιόποινες πράξεις.

Αυτά τα άτομα έχουν ένα υπόβαθρο ψυχολογικό, ψυχιατρικό, που χρήζει ειδικής αντιμετώπισης.Είναι, όμως, και οι περιστασιακοί χρήστες, που μπορούν να κάνουν περιστασιακά χρήση αυτών των ουσιών και όταν συλληφθούν έχουν και αυτοί την ίδια τύχη, αυτή που προβλέπει ο νόμος. Τους σπρώχνει η ίδια η Πολιτεία να γίνουν κανονικοί χρήστες, άτομα εθισμένα, εξαρτώμενα από τη χρήση αυτών των ουσιών.

Το πρόβλημα είναι πάρα πολύ δύσκολο. Επισημάνθηκαν όλες οι παράμετροι, από όλες τις Πτέρυγες. Μπορεί να υπήρχαν ορισμένες διαφορές με την κα Δαμανάκη, όσον αφορά το διαχωρισμό ή την αποποινικοποίηση της χρήσης. Δεν παύει, όμως, κανείς να βλέπει- και νομίζω όλες οι Πτέρυγες το χρήστη σαν έναν ψυχιατρικά άρρωστο, που πρέπει να τύχει ιδιαίτερης προσοχής. Αυτός πρέπει να γλυτώσει. Πρέπει το Κράτος να τον τραβήξει από τον όλεθρο και να μην τον σπρώξουμε, με τη συμπεριφορά μας, προς το θάνατο.

Θέλω σχετικά με την τελευταία νομοθεσία του κ. Βενιζέλου- του ν.2408- να τονίσω ορισμένα πράγματα.

Δεν είμαι νομικός, αλλά από συζητήσεις που γίνονται και με νομικούς και με αρμοδίους, που έχουν ασχοληθεί με τα ναρκωτικά, να πω ότι ο νόμος 2408, που έγινε για να μη γίνουν αδικίες και τιμωρηθούν ενδεχομένως άνθρωποι, που δεν έχουν παραπτώματα ή εγκληματικές ενέργειες επιτελέσει, με πάρα πολύ μεγάλες ποινές, δίνει την ευκαιρία σε εμπόρους ναρκωτικών, μεγάλους ή μεσαίους, να αποφυλακίζονται και να ασχολούνται πάλι με την δουλειά τους!

Επισημαίνω ότι οι διατάξεις των παρ. 8 και 9 του άρθρου 2, του ν.2408, προβλέπουν ότι μόνο η μαρτυρική κατάθεση ή η απολογία του κατηγορούμενου, δεν είναι επαρκής. Αν ο μάρτυρας, που κυρίως εδώ είναι ο αστυνομικός, δεν κατονομάσει την πηγή των πληροφοριών του, τότε η κατάθεσή του δεν έχει καμία αξία και δε λαμβάνεται υπόψη. Και αυτοί οι παραβάτες του κοινού Ποινικού Δικαίου, τυγχάνουν των ευεργετημάτων που μπορεί να τύχει κάποιος άλλος ποινικός κατάδικος.

Δεν μπορεί, λοιπόν, να βάλουμε στην ίδια μοίρα τον έμπορο ναρκωτικών με κάποιον άλλο ποινικό κατάδικο.

Επίσης, ο νομος αυτός καταργεί, σιωπηρά βέβαια, τις κατ' επάγγελμα παράνομες πράξεις. Εκεί που οι παλαιότεροι νόμοι προέβλεπαν ισόβια κάθειρξη και χρηματικές ποινές πολύ βαριές, ο νόμος δίνει την ευκαιρία να τιμωρηθούν πολύ ελαφρότερα. Διότι αναφέρει ότι δεν αρκεί μία πράξη, όσο μεγάλη και αν είναι, να θεωρηθεί ότι τελείται κατ' επάγγελμα. Δηλαδή μπορεί κάποιος να φέρει δέκα κιλά ηρωϊνης μία φορά, αλλά αυτή η πράξη να μη θεωρηθεί τόσο βαριά, όπως προέβλεπε ο νόμος του 1987, ο δικός σας νόμος. Διότι με τον τελευταίο νόμο, οι διατάξεις του ν. 1987, όπως τροποποιήθηκαν και από το δικό μας νόμο του 1993, ακυρώθηκαν.

Πιστεύω ότι δεν υπάρχει ανθρωπος σ' αυτήν την Αίθουσα, που να μην ανησυχεί για το πρόβλημα των ναρκωτικών. Εξάλλου η παρουσία του Προέδρου της Νέας Δημοκρατίας στη συζήτηση και η τοποθέτησή του, ήταν καταλυτική, όπως και η προσπάθεια που γίνεται απο τους αρμοδίους Υπουργούς, σε πάρα πολλά σημεία είναι θετική.

Πρέπει, όμως, να σημάνουμε συναγερμό και να ενεργοποιηθούν οι πάντες. Δε μπορώ να ξανακούσω ότι εκπαιδεύσαμε εκπροσώπους της Τοπικής Αυτοδιοίκησης και έμειναν αυτοί στα χαρτιά. Τότε δεν κάνουμε τίποτα.

Οι σύλλογοι γονέων και κηδεμόνων, δεν είναι μόνο για να καταφέρονται εναντίον των καθηγητών,εάν ενδεχομένως κάποιος καθηγητής τραβήξει το αυτί ενός μαθητή και να μην ξεσηκώνονται γι' αυτά τα θέματα.

Δεν είναι δυνατόν πάλι, η κοινωνία να στρέφεται εναντίον των δικαστικών, εάν μείνει αυτή η νομοθεσία. Διότι όσο θα είναι αυτή η νομοθεσία, πάλι θα έχουμε τέτοια κρούσματα, αποφυλακίσεις εμπόρων ναρκωτικών. Ευχαριστώ πολύ.

ΠΡΟΕΔΡΕΥΩΝ (Δημήτριος Β. Κωστόπουλος):Ο κ. Παναγιώτης Μελάς έχει το λόγο για τρία λεπτά.

ΠΑΝΑΓΙΩΤΗΣ ΜΕΛΑΣ:Κύριε Πρόεδρε, φέραμε αυτό το μεγάλο θέμα στη Βουλή το θέμα των ναρκωτικών, που είναι οξύτατο σήμερα και το παρουσιάσαμε σε όλη του την έκταση, δίνοντάς του την πραγματική διάσταση. Δυστυχώς, από τον κύριο Υπουργό κατηγορηθήκαμε για υπερβολές ή για υπεραπλούστευση της λύσης του μεγάλου αυτού προβλήματος.

Κύριε Υπουργέ, δε μιλήσαμε με υπερβολές. Την πραγματικότητα είπαμε. Ξέρουμε πολύ καλά τη δυσκολία της αντιμετώπισης του προβλήματος. Εγώ, μιλώντας, είπα ότι ο δρόμος της βελτίωσης αυτού του μεγάλου προβλήματος δεν είναι δρόμος εύκολος, δεν είναι δρόμος στρωμένος με ροδοπέταλα. Θέλει θάρρος, αποφασιστικότητα, δυναμισμό, θέλει σωστές αποφάσεις, που πραγματικά να βελτιώσουν το πρόβλημα. Λύσεις, όμως, στα θέματα που σας θέσαμε δεν ακούσαμε. Είπατε ότι υπήρχαν μαγικές λύσεις, θα τις είχαμε εφαρμόσει, είπατε ότι αν τα πράγματα ήταν απλά, θα τα είχαμε λύσει. Πρέπει όμως, να γίνει και προσπάθεια. Πρέπει να εφαρμόσετε κάποιες σωστές αποφάσεις, που να μπορέσουν να δώσουν την καλύτερη δυνατή βελτίωση του προβλήματος.

Για το πρόβλημα των ναρκωτικών στα σχολεία, δε δώσατε απάντηση ή δώσατε επιδερμική απάντηση, απλώς το περάσατε. Τι γίνεται με τη δίωξη των εμπόρων ναρκωτικών έξω από τα σχολεία, με κατάλληλα, όπως σας είπα, εκπαιδευμένους αστυνομικούς; Δεν άκουσα απάντηση. Τι γίνεται με τις ελλείψεις των φυλάκων των σχολείων, που είναι τα σχολεία ξέφραγο αμπέλι και για τους χρήστες και για τους εμπόρους ναρκωτικών; Δεν άκουσα απάντηση. Απλώς είπατε για την πρόληψη στα σχολεία, έχουν εκπαιδεύσει οι δήμοι κάποιους, είπατε τον αριθμό εξήντα, άλλη φορά άκουσα 30, που θα κάνουν την ειδική ενημέρωση στα σχολεία. Σ'αυτό συμφωνώ, ότι πρέπει οι άνθρωποι αυτοί να είναι ειδικοί και όχι να γίνεται κάποια ενημέρωση, που αντί να κάνουμε πρόληψη, να κάνουμε διαφήμιση των ναρκωτικών. Κατ' αρχήν πού λειτουργούν, πού προσφέρουν αυτοί οι εξήντα ή τριάντα; Πού υπάρχουν; Στο Δήμο του Πειραιά π.χ. δεν υπάρχει κανένας ειδικός. Η Αθήνα μπορεί να έχει, αλλά Ελλάδα δεν είναι μόνο η Αθήνα και ναρκωτικά δεν κυκλοφορούν μόνο στην Αθήνα. Κυκλοφορούν σε όλη την Ελλάδα. Πρέπει, λοιπόν, το πρόβλημα αυτό των ναρκωτικών να το δούμε στην πραγματική του διάσταση. Δεν πολιτικολογούμε εδώ. Δε βλέπουμε το θέμα από κομματικής πλευράς.

Το βλέπουμε από κοινωνικής πλευράς. Είναι ένα μεγάλο πρόβλημα. Σας είπα και προηγουμένως, ότι εμάς θα μας έχετε συμπαραστάτες σε λύσεις που πράγματι θα δώσουν βελτίωση στο πρόβλημα, γιατί το πρόβλημα αυτό έχει σχέση με τη ζωή, με το μέλλον των παιδιών μας.

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Ελευθέριος Παπανικολάου έχει το λόγο για τρία λεπτά.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, κυρίες και κύριοι συνάδελφοι, ο κύριος Υπουργός "ήρξατο λόγων αδίκων" και τον διέκοψα και εγώ, αφού με είχε διακόψει όταν μιλούσα.

ΚΩΣΤΑΣ ΓΕΙΤΟΝΑΣ (Υπ.Υγείας και Πρόνοιας):Δεν σας διέκοψα.

Κύριε Πρόεδρε, επιτρέπετε; Επειδή το είπε ο κύριος συνάδελφος και θέλω να είμαι ως προς τις σχέσεις μου με τους συναδέλφους ειλικρινής. Αν μου επιτρέπετε, ζητώ το λόγο.

ΠΡΟΕΔΡΕΥΩΝ (Δημήτριος Β. Κωστόπουλος):Εάν ο συνάδελφος επιτρέπει, γιατί να μη σας επιτρέψω;

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Κύριε Πρόεδρε, μία διακοπή σας παρακαλώ, διότι ως προς τις σχέσεις μου με τους συναδέλφους μου θέλω να είμαι απόλυτα ειλικρινής.

ΠΡΟΕΔΡΕΥΩΝ (Δημήτριος Β. Κωστόπουλος): Ορίστε, κύριε Υπουργέ, έχετε το λόγο.

ΚΩΣΤΑΣ ΓΕΙΤΟΝΑΣ (Υπ. Υγείας και Πρόνοιας): Είπατε δύο φορές ότι σας διέκοψα, ενώ δε σας διέκοψα. Τι συνέβη; Είπατε στην ομιλία σας "μη γελάτε, κύριε Υπουργέ" και εκεί σας απάντησα. Δεν ήταν διακοπή, με συγχωρείτε.

ΠΡΟΕΔΡΕΥΩΝ (Δημήτριος Β. Κωστόπουλος): Συνεχίστε, κύριε συνάδελφε.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δέχομαι την απάντηση, αλλά επιμένω πάλι, ότι δεν είμαστε για γέλια, αλλά για κλάματα, συζητώντας αυτό το οξύτατο πραγματικά κοινωνικό πρόβλημα και όπως το αντιμετωπίζετε.

Εάν ήμουν λίγο οξύς στην πρωτολογία μου, επιτρέψτε μου να το αιτιολογήσω με δημοσιεύματα που προέρχονται από το συμπολιτευόμενο Τύπο.

Διαβάζω ακριβώς, από εφημερίδα, της 11/11/96 "αποκάλυψη, έγγραφο φωτιά. Συνομωσίες στο εμπόριο ναρκωτικών. Εμπλέκονται πολιτικοί, δικαστικοί, αστυνομικοί". Δε νομίζω ότι υπάρχει κάποιος συνάδελφος στην Αίθουσα, που θέλει να εμπλακεί ή να αναφερθεί εκών ή άκων σε τέτοια δημοσιεύματα ή τέτοιες συνομωσίες. Ως εκ τούτου όντας φορτισμένος από τέτοια δημοσιεύματα, δικαιολογήστε μου αυτήν την αγωνία και ανησυχία, η οποία νομίζω ότι πρέπει να διακατέχει τις σκέψεις και τις ψυχές όλων μας.

Ο κ. Γείτονας θυμήθηκε παλιές ημέρες, όταν ήταν Υπουργός Δημόσιας Τάξεως και απόντος του κ. Ρωμαίου, παίρνω την ευκαιρία και εγώ να του αναφέρω τις σχετικές ελλείψεις και τι πρέπει να γίνει, γιατί μόνος του επικαλέσθη ότι υπάρχει φύλαξη των συνόρων. Και τον ερωτώ. Στα Γιάννενα, που είναι σύνορα και από εκεί περνάνε οι τόνοι των ναρκωτικών από την Αλβανία, υπάρχει τμήμα διώξεως ναρκωτικών; Του απαντώ, διότι ίσως να μη θυμάται, ότι δεν υπάρχει. Επομένως, θα τον παρακαλέσω να μεταφέρει στον κύριο Υπουργό Δημοσίας Τάξεως το αίτημά μας αυτό, να γίνει και εκεί ένα τμήμα διώξεως ναρκωτικών, γιατί εμείς πιστεύουμε στην καταστολή.

Ακούστηκε εδώ στην Αίθουσα, ότι κάποιοι άλλοι συνάδελφοι δεν πιστεύουν στην καταστολή και έχουν κάποιες εργασίες από αντίστοιχες μελέτες της Αμερικής. Παρακαλώ να μας τις φέρουν αυτές τις εργασίες. Νομίζω ότι ελέχθη από τη συνάδελφο τη κα Δαμανάκη, δεν ξέρω τι ειδικότητα έχει, διότι "κατακεραύνωσε" με την "επιχειρηματολογία" της, καταξιωμένους συναδέλφους εδώ. Παρακαλώ πάρα πολύ, εάν έχει κάποια αντίστοιχη βιβλιογραφία, να τη δούμε, διότι εμείς πιστεύουμε και έχουμε συγκεκριμένη βιβλιογραφία της Αμερικής στα χέρια μας, που αποδεικνύει ότι η καταστολή απέδωσε και αποδίδει. Μήπως η κα Δαμανάκη, κάνοντας λάθος, ανεφέρθη σε πιλοτικές μελέτες, που έγιναν και να της θυμίσω τα ονόματα "πείραμα 'Αμστερνταμ", "πείραμα Λίβερπουλ". Αυτά απέτυχαν παταγωδώς, λέει σήμερα η ψυχιατρική επιστήμη.

Κύριε Πρόεδρε, τελειώνοντας -μισό λεπτό δώστε μου -νομίζω ότι δεν υπάρχει γονιός, δεν υπάρχει άνθρωπος στην Ελλάδα, στον κόσμο όλο, που δεν ενδιαφέρεται. 'Ισως να διαφωνούμε όσον αφορά τη συνισταμένη που πρέπει να ακολουθηθεί για να δώσουμε τη σωστή λύση. 'Ομως, πιστεύω ότι όλοι μας πρέπει να βοηθήσουμε, με όλες μας τις δυνάμεις.

Και για να βοηθήσουμε πρέπει να αγκαλιάσουμε τα παιδιά μας, διότι εάν βάλουμε το δάχτυλο επί τον τύπον των ήλων, θα δούμε ότι όλοι φταίμε.

Η καλύτερη θεραπεία είναι η πρόληψη. Θα υπάρξει αναγκαία και απαραίτητη πρόληψη, όταν σταματήσουμε την άδεια επιχειρηματολογία μας, τα ψέματά μας, τις υποκρισίες μας, την ξύλινη γλώσσα και τα ΘΑ... να ταλανίζουμε τη νεολαία μας, μεταξύ κούφιων ιδανικών και διάτρητων πλαστικών σημαιών.

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Βασίλειος Μιχαλολιάκος έχει το λόγο για τρία λεπτά.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, οφείλω να επαινέσω τον Υφυπουργό, τον κ. Σκουλάκη, για δύο, κατά την πεποίθησή μου, τολμηρά βήματα που έκανε κατά την τοποθέτησή του.

Το πρώτο ήταν ότι ανεγνώρισε πως τα πρώτα δειλά βήματα στην αντιμετώπιση του προβλήματος έγιναν το 1990. Δυστυχώς, για την πολιτική ζωή που βιώνουμε θέλει τόλμη και αυτό ακόμη, να αναγνωρίζει δηλαδή η Κυβέρνηση, ότι με άλλη παράταξη στην Κυβέρνηση έγιναν τα πρώτα βήματα.

Το δεύτερο βήμα που έκανε, ήταν ότι ανεγνώρισε πως κατά τη δεκαετία του '80 ουδέν βήμα έγινε.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας):Είπα, αναφέρθηκα και στο 1970.

ΒΑΣΙΛΕΙΟΣ ΜΙΧΑΛΟΛΙΑΚΟΣ:Βεβαίως, για λόγους σκοπιμότητος και το κατανοώ, πήγατε και μία δεκαετία αριστερότερα, και στη δεκαετία του '70.

Σ' ό,τι εγώ μπορώ να έχω άποψη, διότι εκείνη την δεκαετία τουλάχιστον ανήκα στη νέα γενιά, νομίζω ότι ισχυρό ερέθισμα λήψης σοβαρών πολιτικών μέτρων δεν είχαμε. Κατά τα άλλα, "άλλα λόγια να αγαπιόμαστε".

Ούτε λίγο ούτε πολύ κατηγορηθήκαμε για υπεραπλούστευση και υπερβολές.

Κύριε Υπουργέ, δεν είναι υπερβολή. Το πρόβλημα των ναρκωτικών έχει πάρει εκρηκτικές διαστάσεις. Θα μπορούσα να πω ότι έχει πάρει και τη διάσταση του εθνικού κινδύνου, της συνέχειας του Ελληνισμού, αλλά θα κατηγορηθώ για ηυξημένη υπερβολή.

Αυτό που θέλω, όμως, να τονίσω στον ελάχιστο χρόνο, είναι ότι πρέπει να δεχθούμε, όταν κάνουμε την κριτική μας, πως όλοι είμαστε εχθροί της διάδοσης των ναρκωτικών. Για όνομα του Θεού! Το θέμα είναι σε ποια ιεράρχηση είναι αυτή η επίθεσή μας εναντίον των ναρκωτικών. Είναι πρωτεύον θέμα, είναι δευτερεύον θέμα, είναι ένα από τα πολλά θέματα που πρέπει να διαχειρισθεί μία κυβέρνηση σε μία εποχή κρίσης; Εγώ αυτήν την κατηγορία σας αποδίδω. 'Οτι δηλαδή, το έχετε στα πολλά και ότι οι φιλότιμες προσπάθειες που καταβάλλει η πολιτική ηγεσία του Υπουργείου Υγείας, δε βρίσκει συμπαραστάτες στην Κυβέρνησή σας. Δεν το αναδεικνύει ως ένα από τα πρώτα.

'Ενα δεύτερο που θέλω να προλάβω να πω, είναι ότι δεν έχουμε συμφωνήσει όλοι, ότι το πρόβλημα της διάδοσης, τουλάχιστον, των ναρκωτικών, είναι ένα δευτερογενές πρόβλημα. Δεν είναι πρωτογενές. Το αίτιο που προκαλεί τη διάδοση των ναρκωτικών δεν είναι ασφαλώς αυτό που ελέχθη, ότι δηλαδή, κάποιες χώρες παράγουν ναρκωτικά. Είναι και αυτό, αλλά και το ότι κάποιες άλλες χώρες τα καταναλίσκουν και ότι σε κάποιες άλλες χώρες δημιουργείται η ζήτηση. Το πρωτογενές είναι, όχι το τέλος των ιδεολογιών -γιατί δεν υπάρχει τέλος ιδεολογιών, παράγεται αυτό, είναι σόφισμα κάποιων που θέλουν να τελειώσουν με τις ιδεολογίες- αλλά είναι η φθορά των αξιών, είναι ο τρόπος οργάνωσης της κοινωνίας, είναι τα αδιέξοδα που έχουν οι νέοι.

Ποιος είπε ότι εμείς θελουμε νέους χωρίς ελπίδα; Ελάτε να φτιάξουμε μία ελπίδα, που θα την πιστέψουν, θα εμπνευστούν και θα είναι μία ελπίδα που θα ανοίγει δρόμους ζωής και όχι ψευδαισθήσεις. Η κοινωνία των 2/3 ασφαλώς δημιουργεί αδιέξοδα. Και αν κατηγορούνται ορισμένες φιλελεύθερες κυβερνήσεις, ότι οδηγούν σε αυτές τις κοινωνίες -που εγώ τουλάχιστον δεν την αποδέχομαι αυτήν τη μομφή- σκεφθείτε πόσο πιο επώδυνο είναι για κυβερνήσεις που στηρίχθησαν στο σοσιαλισμό, ως ιδεολογικό υπόβαθρο, να έχουν μία πρακτική στη διακυβέρνηση της Χώρας, της πιο ακραίας μορφής του νεοφιλελευθερισμού.

Θα αναφερθώ στην Παιδεία -και κλείνω με αυτό- για να ξεκαθαρίσουμε τι θα πει πρόληψη. 'Οταν λέμε πρόληψη τι εννοούμε; Να πούμε ότι τα ναρκωτικά βλάπτουν; Δεν υπάρχει 'Ελληνας πολίτης, ανεξαρτήτως ηλικίας και μορφωτικού επιπέδου, που να μη γνωρίζει ότι τα ναρκωτικά σκοτώνουν. Δε θα επενδύσουμε στην Παιδεία; Δε θα το αναδείξουμε ως πρώτο θέμα και το περιεχομενο της και την προοπτική της;

Η καταστολή, που ελέχθη. Για όνομα του Θεού, ας μη γίνουμε μέσα σε αυτήν την Αίθουσα εχθροί και οπαδοί της καταστολής. Εγώ προσωπικά θέλω να πω ότι από τη σημερινή μορφή της καταστολής, όπου οι έμποροι ναρκωτικών έχουν και προστασία, θα προτιμούσα την αποποινικοποίηση. Δε θέλω την αποποινικοποίηση. Πιστεύω ότι βλάπτει. 'Οταν, όμως ένα μέτρο δε λειτουργεί σωστά, δε σημαίνει ότι η λύση είναι η κατάργησή του. Η λύση είναι η θωράκισή του, η ενίσχυσή του.

ΠΡΟΕΔΡΕΥΩΝ (Δημήτριος Β. Κωστόπουλος): Η κα Φάνη Πάλλη-Πετραλιά έχει το λόγο για τρία λεπτά.

ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, κυρίες και κύριοι συνάδελφοι, εγώ θα επιμείνω και πάλι -παρόλο που δεν είναι εδώ ο κ. Ιωαννίδης- ότι από την συζήτηση -περίπου τετράωρη-δεν υπάρχει "Δια Ταύτα". Ακούσαμε τον κύριο Υπουργό να μας λέει ότι πρέπει να γίνει συντονισμός. Μα, κύριε Υπουργέ, πρέπει;

Εγώ αυτό που περίμενα από εσάς σήμερα, ήταν να ακούσω τη συγκεκριμένη πρωτοβουλία που παίρνετε εσείς για το συντονισμό που είναι απαραίτητος. Θα περίμενα να μου πείτε -και θα χαιρόμουν να το άκουγα- ότι εσείς ο ίδιος παίρνετε την πρωτοβουλία και κάθεστε μαζί με τον Υπουργό Δικαιοσύνης και τον Υπουργό Δημόσιας Τάξης, για να δείτε πώς μπορείτε πραγματικά να συντονίσετε όλο αυτό το πλέγμα που ακουμπάει στο μεγάλο πρόβλημα των ναρκωτικών.

'Ακουσα τον Υφυπουργό τον κ. Σκουλάκη. Ουσιαστικά και οι δύο μαζί ξέρετε τι παραδεχθήκατε; Παραδεχθήκατε ότι απέτυχε ο ΟΚΑΝΑ. Μα τριάμισι χρόνια χρειάστηκαν για να έρθει το πρόγραμμα του κ. Στεφανή για να έχετε τους εξήντα εκπαιδευτές; Και λέτε, εκπαιδευτές, που κατά κανόνα είναι από την Τοπική Αυτοδιοίκηση. Η δική μου περιφέρεια έχει σαράντα επτά δήμους και κοινότητες και γνωρίζετε ότι όλοι αυτοί οι δήμοι και κοινότητες κάνουν κάποια προγράμματα καταπολέμησης των ναρκωτικών.

Μα, ο ΟΚΑΝΑ δεν έπρεπε να είναι εκείνος που θα συντονίζει όλα αυτά τα προγράμματα; Ο κάθε δήμος κάνει ό,τι θέλει και όπως το θέλει.

Ακούσατε από τον κ. Σωτηρόπουλο για τον ΟΚΑΝΑ, τι χρήματα διέθεσε για τις φιέστες και περιμένουμε την απάντησή σας πάνω σ' αυτό.

Θα ήθελα επίσης, να ρωτήσω τι γίνεται με τα κονδύλια από την Ευρωπαϊκή 'Ενωση. Πού πάνε αυτά; Πώς πάνε τα προγράμματα; Και θα ήθελα να ακούσω συγκεκριμένα πράγματα γι' αυτό, κύριε Υπουργέ.

Θα πω και πάλι ότι δεν υπάρχει "Δια Ταύτα". Δε σας άκουσα να πείτε τίποτα για τα ερωτήματα που σας έκανα, όσον αφορά τους νόμους που ισχύουν, την πολυνομία ή μάλλον την ανομία.

Θα καταθέσω στα Πρακτικά ένα δημοσίευμα. Λυπάμαι που δεν είναι εδώ ο Υπουργός Δικαιοσύνης. 'Ισως θα μπορέσει να διαβάσει, έστω από τα Πρακτικά, το δημοσίευμα στο χθεσινό "ΠΟΝΤΙΚΙ", όπου μεγάλος έμπορος ναρκωτικών έπειτα από δεκαοκτώ χρόνων εκκρεμότητες και δεκαοκτώ αναβολές, αφέθηκε ελεύθερος λόγω παραγραφής. Αξίζει να διαβάσετε τα πορίσματα και τις εκθέσεις. Επίσης, ένας άλλος πρώην αστυνομικός που είχε συλληφθεί, αποφυλακίστηκε γιατί σάπιζαν τα μήλα στο κτήμα του. Το καταθέτω για τα Πρακτικά.

(Στο σημείο αυτό η Βουλευτής κα Φάνη Πετραλιά-Πάλλη καταθέτει για τα Πρακτικά το προαναφερθέν δημοσίευμα το οποίο βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμένου).

Επίσης, έχω άλλη μια ερώτηση, που και σε αυτή θέλω μια απάντηση.

Τι γίνεται με την επαγγελματική αποκατάσταση των απεξαρτημένων; Τι κάνουν οι απεξαρτηθέντες; Πώς μπορείτε και τους προσλαμβάνετε; Γιατί εγώ είχα αντιμετωπίσει ένα πολύ μεγάλο πρόβλημα. 'Ηθελα να διορίσω τότε ένα άτομο στο ψυχιατρείο και ερχόταν το μεγάλο κώλυμα του ποινικού μητρώου, γιατί όλοι αυτοί οι πρώην χρήστες έχουν ποινικό μητρώο. Τι έχετε κάνει επ' αυτού; Θέλω συγκεκριμένη απάντηση πάνω σ' αυτό.

Επιπλέον, πόσους αποκαταστήσατε επαγγελματικά; Πόσοι εργάζονται και πού εργάζονται; 

ΠΡΟΕΔΡΕΥΩΝ (Δημήτριος Β. Κωστόπουλος): Ο Υπουργός Υγείας, Πρόνοιας κ. Γείτονας έχει το λόγο.

ΚΩΣΤΑΣ ΓΕΙΤΟΝΑΣ (Υπ.Υγείας και Πρόνοιας): Κύριε Πρόεδρε, θα μιλήσω για δύο - τρία λεπτά γιατί θα απαντήσει και ο κ. Σκουλάκης.

Κυρία Πετραλιά, όχι μόνο δεν είπα "πρέπει", όχι μόνο δεν είπα για έλλειψη συντονισμού, αλλά τουναντίον. Είπα ότι σήμερα και για πρώτη φορά ύστερα από πολλά χρόνια στην Ελλάδα, γίνεται μια συστηματική προσπάθεια, με σχεδιασμένη πολιτική και συντονισμένη δράση στα πλαίσια του ΟΚΑΝΑ. 'Ισως, να μην αντιληφθήκατε τι είπαμε. Είπα "παρ' όλο που είναι ένας νεοσύστατος οργανισμός ο ΟΚΑΝΑ..."

ΦΑΝΗ ΠΕΤΡΑΛΙΑ-ΠΑΛΛΗ:Πέντε χρόνια είναι.

ΚΩΣΤΑΣ ΓΕΙΤΟΝΑΣ (Υπ.Υγείας και Πρόνοιας): Παρακαλώ, μη με διακόπτετε. Ουσιαστικά εργάζεται δυο χρόνια και έχει αποδώσει ένα σημαντικό έργο. Μέσα από τον ΟΚΑΝΑ συντονίζονται και οι κρατικές υπηρεσίες και οι διάφοροι φορείς στην υλοποίηση των προγραμμάτων.

Από τη συζήτηση αυτή, κύριε Πρόεδρε, προέκυψε η ευκαιρία -το είπα στην πρωτομιλία μου και εδώ παρεξηγήθηκα- να κάνουμε ουσιαστικό διάλογο σε ένα θέμα που είναι μεγάλο και επίκαιρο. Αναφέρθηκα σε υπερβολές και υπεραπλουστεύσεις, οι οποίες, όπως και να το κάνουμε, έγιναν. Γιατί είναι υπεραπλούστευση να λέγεται ότι οι έμποροι είναι δίπλα στα σχολεία και ότι δεν τους πιάνουμε.

ΦΑΝΗ ΠΕΤΡΑΛΙΑ-ΠΑΛΛΗ: Ο Υπουργός το είπε.

ΚΩΣΤΑΣ ΓΕΙΤΟΝΑΣ (Υπ.Υγείας και Πρόνοιας): Παρακαλώ, δε σας διέκοψα!

Γι' αυτό αναγκάστηκα να μιλήσω, κάνοντας μια ανάλυση για το θέμα της προσφοράς, που δεν είναι μόνο θέμα εσωτερικής αγοράς, αλλά αφορά και το τι γίνεται σε παγκόσμιο επίπεδο.

Κατεδείχθη, όμως, από τη συζήτηση, ότι υπάρχει συγκεκριμένη πολιτική και στο θέμα της προσφοράς, όσον αφορά την αντιμετώπιση των εμπόρων ναρκωτικών και τα σύνορα. Και σας απαντώ -έφυγε νομίζω ο κ. Παπανικολάου- ότι έγινε η υπηρεσία στα Γιάννενα, αναβαθμίστηκε. Δε θα το ξέρει. Είπα ότι μετά τις τελευταίες εξελίξεις -και δεν είναι άποψη που επικρατούσε μόνο στη Χώρα μας, επικρατούσαν και αλλού απόψεις, ότι μόνο μέσα από τον έλεγχο της προσφοράς μπορούμε να λύσουμε το θέμα- η έμφαση δίδεται στα θέματα της ζήτησης. Και η πολιτική μας έχει τρία σκέλη:

Πρόληψη, θεραπεία, επανένταξη.

Και πάνω σ'αυτήν την πολιτική,αναπτύσσουμε προγράμματα. Και αυτά τα προγράμματα θα πάρουν το χαρακτήρα εκείνο, που επιβάλλουν οι περιστάσεις, τουλάχιστον όσον αφορά τους ρυθμούς και τα μεγέθη. Αυτή είναι συγκεκριμένη κυβερνητική πολιτική. Και πέρα από μία άλλη διαφορετική άποψη που ακούγεται από κάποια Πτέρυγα της Βουλής ή πρόσωπα για άλλου είδους αντιμετώπιση π.χ. αποποινικοποίηση, διαχωρισμός, για την επικρατούσα πολιτική, δεν άκουσα να υπάρχει διαφορετική αντίληψη.

'Αρα, είναι θέμα συντονισμού -και μόνο εκεί αναφέρθηκα- και στο επίπεδο το πολιτικό. Κάπου πρέπει να συνεννοηθούμε -δεν είναι ενδοκυβερνητικό το θέμα, κυρία Πετραλιά, δεν το καταλάβατε, είναι θέμα πολιτικής συνεννόησης- έτσι ώστε να μπορέσουμε να κινητοποιήσουμε όλες τις δυνάμεις της κοινωνίας σε μία πανστρατιά, για να μπορέσουμε με συγκεκριμένα προγράμμματα δράσης να προστατεύσουμε τους νέους μας, και να δώσουμε ξανά και το όραμα και την ελπίδα. Ευχαριστώ. 

ΦΑΝΗ ΠΕΤΡΑΛΙΑ-ΠΑΛΛΗ Μας προτείνατε και αρνηθήκαμε;

ΠΡΟΕΔΡΕΥΩΝ (Δημήτριος Β. Κωστόπουλος): Ο Υφυπουργός Υγείας-Πρόνοιας κ. Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ.Υγείας και Πρόνοιας): Αγαπητοί συνάδελφοι, εκείνο που βγήκε απ'αυτήν τη συζήτηση είναι ότι αναγνωρίστηκε από την πλευρά σας, ότι γίνεται μία προσπάθεια. Εγώ τουλάχιστον αυτό κατάλαβα εδώ, ότι κάτι κάνουμε.

Είναι κακό που ομολόγησα ότι το 1988 πήγα στο Υπουργείο Υγείας και Πρόνοιας και με τη σημερινή Πρόεδρο του ΟΚΑΝΑ σκεφθήκαμε κάτι να κάνουμε με τα ναρκωτικά και κρατάγαμε έξι μήνες το κεφάλι μας, γιατί δεν ξέραμε τι θα κάνουμε; Λέγαμε να κάνουμε πρόληψη και δεν ξέραμε ποιος θα την κάνει, γιατί δεν είχαμε το μηχανισμό, την υποδομή. Τότε ψηφίστηκε το ΚΕΣΥΚΑΝΑ. Αποτέλεσμα της διαπίστωσης ότι το ΚΕΣΥΚΑΝΑ δεν μπορούσε να λειτουργήσει, ήταν ο ΟΚΑΝΑ. Ψηφίστηκε ο νόμος το 1993 και άρχισε να υλοποιείται το 1994. Είναι δύο χρόνια που υλοποιείται ο νόμος. Ο ΟΚΑΝΑ έχει ενάμιση χρόνο ζωής.

ΦΑΝΗ ΠΕΤΡΑΛΙΑ-ΠΑΛΛΗ:Γιατί δεν υλοποιήθηκε πιο πριν;

ΕΜΜΑΝΟΥΗΛ ΣΚΟΥΛΑΚΗΣ (Υφυπ.Υγείας και Πρόνοιας): Επιμένετε να υπεραπλουστεύετε.

ΦΑΝΗ ΠΕΤΡΑΛΙΑ-ΠΑΛΛΗ: Με αριθμούς σας μιλώ και με ημερομηνίες.

ΕΜΜΑΝΟΥΗΛ ΣΚΟΥΛΑΚΗΣ (Υφυπ.Υγείας και Πρόνοιας): Αν θέλετε, ακούστε με. Κάτι έχω να πω και εγώ. Σας διαβεβαιώνω ότι στο κομμάτι πρόληψη, θεραπευτική προσέγγιση, επανένταξη, γίνεται κάτι πολύ σοβαρό στον Τόπο μας. Πότε θ'αποδώσει; Εδώ θα είμαι πολύ ειλικρινής. Δεν ξέρω. 'Οπως η πολιτική που εφαρμόσαμε το 1984 μέχρι το 1990 για το θέμα του AIDS, απέδωσε και είμαστε περήφανοι σήμερα, που είμαστε η τελευταία χώρα της Ευρώπης σε σχέση με τον πληθυσμό σε αριθμό κρουσμάτων AIDS, έτσι και οι προσπάθειες αυτές χρειάζονται ένα χρονικό διάστημα για ν'αποδώσουν. 'Οπως πληρώνουμε το τίμημα της ανυπαρξίας της πολιτικής τη δεκαετία του '70-'80, έτσι θα καρπωθούμε και τις προσπάθειες που ξεκινάμε τώρα. Και γίνεται σοβαρή προσπάθεια.

Να τελειώσουμε με το θέμα "θεσμικό πλαίσιο". Η Πατρίδα μας είναι εναρμονισμένη με τα νομοθετήματα της Ευρώπης. Ο Υπουργός ήταν πρόσφατα στο Συμβούλιο Υπουργών Υγείας. Τα ίδια κάνουν και εκείνοι: 'Ερευνα, εκπαίδευση, πρόληψη.

Και σας λέω ότι το θεσμικό πλαίσιό μας είναι αρκετά καλό, δε χρειάζεται βελτιώσεις, δε χρειάζεται αλλαγές, εν πάση περιπτώσει, υπάρχει ο ΟΚΑΝΑ, υπάρχει η Διακομματική. Και αν μπαίνει θέμα αλλαγής θεσμικού πλαισίου, ας έλθει στη Διακομματική Επιτροπή, ας έλθει στον ΟΚΑΝΑ, ας έλθει στα αρμόδια Υπουργεία και αν αποφασιστεί να γίνει αλλαγή του νόμου, κανένα πρόβλημα. Η άποψή μας είναι ότι δε χρειάζεται αλλαγή ο νόμος. Εφαρμογή χρειάζεται.

Και να σας πω πού είναι το πρόβλημα; Το πρόβλημα εντοπίζεται σε δυο σημεία: Πώς θα δημιουργήσουμε τις υποδομές που προβλέπει ο νόμος και δεύτερον, επιτέλους να ομολογήσουμε κάτι. Ο προχθεσινός θόρυβος είχε ένα καλό. 'Εδειξε μέχρι πού είναι τα όρια του χρήστη. Αυτό είναι το μεγάλο μας θέμα. Ο χρήστης μέχρι ποιου σημείου θ'απολαμβάνει τις ευεργετικές διατάξεις του νόμου. Αυτό είναι το μεγάλο θέμα.

Πρέπει να προχωρήσουμε. Είναι το θέμα της πραγματογνωμοσύνης, θέμα της ποσότητας. Αυτό είναι το πρόβλημα της Πατρίδας μας.

Και για να τελειώνουμε με το θέμα της αποποινικοποίησης, σε κανένα μέρος της Ευρώπης δεν έχει γίνει αποποινικοποίηση, ούτε στην Ολλανδία. Στις δέκα χώρες της Ευρωπαϊκής 'Ενωσης δεν υπάρχει ουδεμία διάκριση. Στις άλλες πέντε χώρες έχει γίνει κατηγοριοποίηση των ουσιών και κατηγοριοποίηση των ποινών. Και στην Ολλανδία, η χρήση χασίς-στην οποία είχα την ευκαιρία να πάω το 95 και να δω από κοντά όλα τα προγράμματα γίνεται τη ανοχή της αστυνομίας στα coffee shops και επετρέπετο τότε η κατοχή τριάντα γραμμαρίων χασίς, ενώ σήμερα έχουν κατέβει στα πέντε και σκέπτονται να αναθεωρήσουν την άποψή τους. Να τελειώνουμε με αυτό το θέμα, διότι κάνει κακό, αποπροσανατολίζει και δίνει μηνύματα πολύ άσχημα στη νεολαία μας.

ΦΑΝΗ ΠΕΤΡΑΛΙΑ-ΠΑΛΛΗ: Στον Υπουργό σας να το πείτε.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Σήμερα εμείς εκφράζουμε την κυβερνητική πολιτική και οι συζητήσεις που έγιναν όλον αυτόν τον καιρό, έδειξαν ότι υπάρχει συντονισμός των απόψεων και είναι ξεκαθαρισμένες οι θέσεις. Κινούμαστε στο πόρισμα της Διακομματικής Επιτροπής στο νόμο που ψηφίσαμε όλοι μαζί το '93.

Πάντως αυτά που γίνονται σήμερα, επαναλαμβάνω, από πλευράς ΟΚΑΝΑ σε θέματα πρόληψης, είτε προς την κατεύθυνση της Τοπικής Αυτοδιοίκησης είτε προς την κατεύθυνση του Υπουργείου Παιδείας τα οποία ανακοινώθηκαν χθες επίσημα, ταπεινά σας το λέω, είναι μεγάλα βήματα και στέρεα, γιατί εξασφαλίζουν τη συνέχεια, γιατί εξασφαλίζουν την υπευθυνότητα. Ξέρετε τι σημαίνει να έχεις στέλεχος εκπαιδευμένο και να μπορεί να μπει στα σχολειά και να μην κάνεις διαφήμιση; Ξέρετε τι σημαίνει να μπορεί να ευαισθητοποιεί γονείς υπεύθυνα, χωρίς να πανικοβάλει και να τους ευαισθητοποιεί, έτσι ώστε να μπορούν να αντιμετωπίσουν το πρόβλημα μέσα στο σπίτι τους; Από εκει πρέπει να ξεκινήσουμε, ευαισθητοποίηση των γονιών, στήριξη της οικογένειας στο σπίτι μας, στο σχολειό, στην τοπική κοινωνία.

Και να επανέλθω σε αυτό που είπα. Παρεξηγήσατε. Βεβαίως πρέπει να αστυνομεύονται τα σχολειά, βεβαίως πρέπει να δώσουμε έμφαση σε όλα αυτά τα σημεία που μπορεί να πλησιάσει ο έμπορος. Το θέμα μας είναι να θωρακίσουμε, διότι ο έμπορος μπορεί να βρει το παιδί μας οπουδήποτε. Στο δρόμο, όταν πηγαίνει στο σχολείο, δεν μπορεί να το βρει; Στην καφετέρια που πάει να πιει την πορτοκαλάδα του, δεν μπορεί να το βρει; Αν φρουρήσουμε δηλαδή τα σχολειά και τα κάνουμε αστακούς, λύσαμε το πρόβλημα των ναρκωτικών στη Χώρα μας; 'Οχι, για όνομα του Θεού!

ΠΑΝΑΓΙΩΤΗΣ ΜΕΛΑΣ: Είναι απάντηση αυτή, κύριε Υπουργέ; Στην καφετέρια πηγαίνει αν θέλει, στο σχολείο πάει υποχρεωτικά.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Τι θέλω να πω: Πρέπει να δώσουμε τη μάχη στα θέματα της πρόληψης, έτσι ώστε όπουδήποτε και αν επιχειρήσει ο έμπορος να πλησιάσει το παιδί μας, το παιδί να λέει ευχαριστώ δε θέλω. Αυτό είναι όλο;

Να τελειώσω με αυτό που είπε ο κ. Σωτηρόπουλος. Βεβαίως, κύριε Σωτηρόπουλε, αν δεν ευαισθητοποιηθεί και δεν ενεργοποιηθεί η τοπική κοινωνία με μπροστάρη την Τοπική Αυτοδιοίκηση, υπάρχει πρόβλημα. Δεν αποδίδουν πουθενά προγγράμματα που να τα κάνει το Κράτος. Οι νέοι είναι αντικρατιστές, δεν πλησιάζουν. Ενθυμούμαι -τότε η μόνη ερώτηση που είχα κάνει την τετραετία 89-93- την αποτυχία των προγραμμάτων και των συναυλιών που είχε κάνει ο τότε Υπουργός Μίκης Θεοδωράκης. Γιατί; Δεν πλησίασαν τα παιδιά. Τον θεωρούσαν γνήσιο εκφραστή της κρατικής εξουσίας. Παρά το ότι έδωσε, συναυλίες, δεν πήγαν οι νέοι. Τι σημαίνει αυτό; Δεν πλησιάζει ο νέος στον εκπρόσωπο του Υπουργείου. Να τον στείλω στο δήμο της περιοχής σου να κάνει προγράμματα πρόληψης; Απέτυχε.

Τι θέλουμε να κάνουμε. Εμείς έχουμε την ευθύνη, η Πολιτεία, εκπαιδεύουμε στελέχη, τα οποία προέρχονται από τις τοπικές κοινωνίες, ανήκουν στην Τοπική Αυτοδιοίκηση, τα οποία στελέχη τα αποδίδουμε στη συνέχεια στην Τοπική Αυτοδιοίκηση, να μπούν μπροστά σε θέματα πρόληψης γιατί τα θέματα της τοπικής κοινωνίας δεν είναι δικά μας, δεν είναι του Υπουργείου, είναι όλων μας και εν πάση περιπτώσει, της τοπικής κοινωνίας, που πρέπει να μπει μπροστά γιατί τα ξέρει καλύτερα από εμάς.

Γι'αυτό -επαναλαμβάνω και τελειώνω- εμείς έχουμε σκοπό να καλέσουμε την άλλη εβδομάδα την Κεντρική 'Ενωση Δήμων και Κοινοτήτων. Θα καλέσουμε όλους τους Δημάρχους και τους τριάντα, οι οποίοι μας έχουν στείλει εξήντα στελέχη και τα έχουμε εκπαιδεύσει και θα ξεκινήσουμε ένα-ένα δήμο να υπογράφουμε προγραμματική σύμβαση και δεσμεύσεις ότι θα υλοποιήσουν προγράμματα πρόληψης. Δεν υπάρχει άλλη λύση.

Διότι πρέπει να πετύχουμε σ'αυτό το κομμάτι, να ενεργοποιήσουμε την Τοπική Αυτοδιοίκηση, την τοπική κοινωνία στο σύνολό της, διότι δε φτάνει μόνο ο δήμος. Καλό είναι να μπει και η τοπική εκκλησία, καλό είναι να μπει και η τοπική εκπαιδευτική κοινότητα, οι σύλλογοι, οι φορείς. Δεν μπορούμε να τους βάλουμε, όμως, εμείς. Πρέπει να αυτοοργανωθούν οι τοπικές κοινωνίες. Δεν είναι θέμα του Υπουργού Υγείας ή του οιουδήποτε Υπουργού το πρόβλημα των ναρκωτικών. Είναι θέμα της Πολιτείας κυρίως, αλλά και της κοινωνίας, η οποία οφείλει και αυτή να συστρατευθεί και να μπει μπροστά στο πρόβλημα, που είναι, εν πάση περιπτώσει, πρόβλημα μόνο της Πολιτείας, αλλά είναι και δικό της και το γνωρίζει καλύτερα από μας.

Αυτός είναι ο στόχος μας. Εμείς πιστεύουμε ότι γίνεται μια σοβαρή δουλειά, σωστή δουλειά, τα αποτελέσματα της οποίας βεβαίως δε θα φανούν άμεσα. Αλλά σας παρακαλώ, ελάτε μια μέρα να σας ενημερώσω και για τα οικονομικά. Αφήσατε αιχμή και δεν είμαι έτοιμος να σας απαντήσω. Πάντως, το θέμα είναι ότι το 1995 ο ΟΚΑΝΑ λειτούργησε μόνο πέντε μήνες και πράγματι δεν υπήρχαν θεραπευτικά προγράμματα και ένα μεγάλο κομμάτι, αν θέλετε, των εξόδων του έτους αυτού, ήταν στα προγράμματα για την Ευρωπαϊκή Εβδομάδα κατά των Ναρκωτικών, για ένα πανελλαδικό πρόγραμμα. Δεν είμαι έτοιμος αυτήν τη στιγμή με πλήρη στοιχεία να σας απαντήσω. Πάντως, είναι τα στοιχεία στη διάθεσή σας -και εγώ να τα αναζητήσω- αλλά αν θέλετε να σας ενημερώσω και μέσω της Βουλής ή και απευθείας. Δεν υπάρχει κανένα πρόβλημα.

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι, στο τέλος ήρθαν και παρακολουθούν τη συνεδρίαση από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα τέσσερις μαθητές και μαθήτριες με τέσσερις συνοδούς καθηγητές από το 1ο ΤΕΛ Χαλανδρίου.

(Χειροκροτήματα από όλες τις Πτέρυγες)

Σας έχουν διανεμηθεί τα Πρακτικά της συνεδρίασης της Τετάρτης, 13ης Νοεμβρίου 1996 και παρακαλώ για την επικύρωσή τους.

Επικυρούνται;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Δημήτριος Β. Κωστόπουλος): Συνεπώς τα Πρακτικά της Τετάρτης, 13ης Νοεμβρίου 1996 επεκυρώθησαν.

Κύριοι συνάδελφοι, σ'αυτό το σημείο δέχεσθε να λύσουμε τη συνεδρίαση;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 16.03' λύεται η συνεδρίαση για τη Δευτέρα, 2 Δεκεμβρίου 1996 και ώρα 18.00', με αντικείμενο εργασιών του Σώματος κοινοβουλευτικό έλεγχο, συζήτηση επίκαιρων ερωτήσεων και στη συνέχεια, συζήτηση επερώτησης σύμφωνα με την ημερήσια διάταξη που θα σας διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
