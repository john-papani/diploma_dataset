
ΣΥΝΕΔΡΙΑΣΗ ΠΓ' 
Τρίτη 9 Ιανουαρίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας των Βουλευτών Ν. Μπακογιάννη, Μ. Γιαννάκου-Κουτσίκου και Φ. Πάλλη-Πετραλιά,
3. Συζήτηση για τις αιτήσεις άρσεως ασυλίας των Βουλευτών: Α. 
Βούλγαρη, Κ. Μητσοτάκη και Γ. Τσούρνου,
4. Ανακοινώνεται ότι το Υπουργείο Εργασίας και Κοινωνικών Ασφαλίσεων υπέβαλε στη Βουλή τα κείμενα της 182 Διεθνούς Σύμβασης και 190 Διεθνούς Σύστασης Εργασίας "Για την απαγόρευση των χειρότερων μορφών εργασίας των παιδιών και την άμεση δράση με σκοπό την εξάλειψή τους",
5. Ανακοινώνονται αιτήσεις Εισαγγελικής Αρχής για την άρση της ασυλίας των Βουλευτών: Λ. Κανέλλη, Μ. Δαμανάκη, Χ. Τσίμα και Κ. Τασούλα,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Τετάρτης 10
Ιανουαρίου 2001,
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: "Κύρωση των Πράξεων του ΧΧΙ Παγκόσμιου Ταχυδρομικού Συνεδρίου (Σεούλ 1994) και του Κανονισμού Εκτέλεσης της Παγκόσμιας Ταχυδρομικής Σύμβασης με το Τελικό Πρωτόκολλο (Βέρνη 1995)",
2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: "Κύρωση των τροποποιήσεων των άρθρων VI και XIV εδάφιο Α' του Καταστατικού του Διεθνούς Οργανισμού Ατομικής Ενέργειας",
3. Συζήτηση επί των άρθρων του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Πρόγραμμα "ΠΟΛΙΤΕΙΑ" για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις",
ΟΜΙΛΗΤΕΣ
Α. Επί των αιτήσεων άρσης ασυλίας:
ΑΝΔΡΕΟΥΛΑΚΟΣ Α.,
ΚΟΥΒΕΛΗΣ Φ.,
ΛΟΒΕΡΔΟΣ Α.,
ΣΚΥΛΛΑΚΟΣ Α.,
Β. Επί του σχεδίου νόμου του Υπουργείου Εσωτερικών, Δημόσιας
Διοίκησης και Αποκέντρωσης:
ΓΕΙΤΟΝΑΣ Κ.,
ΚΟΥΒΕΛΗΣ Φ.,
ΛΑΜΠΡΟΠΟΥΛΟΣ Ι.,
ΛΟΒΕΡΔΟΣ Α.,
ΜΠΕΝΟΣ Σ.,
ΠΟΛΥΔΩΡΑΣ Β.,
ΣΚΟΠΕΛΙΤΗΣ Σ.,
ΣΠΥΡΙΟΥΝΗΣ Κ.,
ΤΖΑΝΗΣ Λ.
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΠΓ'
Τρίτη 9 Ιανουαρίου 2001
------------
Αθήνα, σήμερα στις 9 Ιανουαρίου 2001, ημέρα Τρίτη και ώρα 18.25'
συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Ευτύχιο Δαμιανάκη, Βουλευτή Χανίων, τα ακόλουθα:
(To κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Τετάρτης 10 Ιανουαρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 & 3 Καν. 
Βουλής)
1. Η με αριθμό 444/8-1-2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. 'Εκτορα Νασιώκα προς τους Υπουργούς Υγείας και Πρόνοιας, Εθνικής Παιδείας και Θρησκευμάτων, σχετικώς με τις προθέσεις του Υπουργείου να υπάρξει οργανωμένη αντιμετώπιση του προβλήματος εθισμού των νέων στο αλκοόλ.
2. Η με αριθμό 439/8-1-2001 επίκαιρη ερώτηση του Βουλευτή της Νέας
Δημοκρατίας κ. Ιορδάνη Τζαμτζή προς τον Υπουργό Εθνικής 'Αμυνας, σχετικώς με την ασφάλεια της Ελληνικής Δύναμης στο Κόσοβο λόγω των ραδιενεργών καταλοίπων από τους βομβαρδισμούς του ΝΑΤΟ κλπ.
3. Η με αριθμό 441/8-1-2001 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εθνικής 'Αμυνας, σχετικώς με τις επιπτώσεις από τους βομβαρδισμούς του ΝΑΤΟ στη Γιουγκοσλαβία, τον ιατρικό έλεγχο των Ελλήνων στρατιωτών που υπηρέτησαν ή υπηρετούν στο Κόσοβο κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2 & 3 Καν. Βουλής)
1. Η με αριθμό 445/8-1-2001 επίκαιρη ερώτηση του Βουλευτή της Νέας Δημοκρατίας κ. Νικήτα Κακλαμάνη προς τον Υπουργό Υγείας και Πρόνοιας, σχετικώς με τις απεργιακές κινητοποιήσεις των υπαλλήλων του Υπουργείου Υγείας-Πρόνοιας κλπ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Αιτήσεις άρσεως ασυλίας Βουλευτών:
Συζήτηση και λήψη απόφασης, σύμφωνα με το άρθρο 62 του Συντάγματος, για τις αιτήσεις άρσεως της ασυλίας των Βουλευτών κυρίων Αλέξανδρου Βούλγαρη, Κωνσταντίνου Μητσοτάκη και Γεωργίου Τσούρνου.
Ο εισηγητής της Μειοψηφίας κ. Απόστολος Ανδρεουλάκος έχει το λόγο. ΑΠΟΣΤΟΛΟΣ ΑΝΔΡΕΟΥΛΑΚΟΣ: Κυρίες και κύριοι συνάδελφοι, επί της πρώτης
αιτήσεως που αφορά στο σημερινό Υφυπουργό Μεταφορών και Επικοινωνιών και τότε Γενικό Γραμματέα του Υπουργείου ΠΕ.ΧΩ.Δ.Ε. η θέση μας είναι ότι δεν πρέπει να γίνει δεκτή η αίτηση για άρση της ασυλίας για τους ακόλουθους λόγους:
Το θέμα αφορά στους όρους δόμησης και περιορισμούς δόμησης του παραδοσιακού οικισμού Ναυπάκτου. Γύρω απ' αυτό το θέμα ηγέρθη έρις, αμφισβήτησις, κατά πόσον είναι εφαρμοστέο το προεδρικό διάταγμα του 1976 ή το γενικό προεδρικό διάταγμα του 1978, το οποίο ενέτασσε εις τους ειδικούς όρους δόμησης τετρακόσιους παραδοσιακούς οικισμούς.
Είναι γεγονός ότι επί του θέματος αυτού υπήρξαν σειρά εγγράφων του
Υπουργείου ΠΕ.ΧΩ.Δ.Ε. που έλεγαν ότι εφαρμοστέο δίκαιον είναι όχι το προεδρικό διάταγμα του 1976, που ανήγαγε σε παραδοσιακό οικισμό την πόλη της Ναυπάκτου, αλλά το γενικό προεδρικό διάταγμα του 1978 που ανεφέρετο γενικώς εις τους παραδοσιακούς οικισμούς της χώρας, εκτός εάν το ειδικό προεδρικό διάταγμα του 1976 διελάμβανε όρους και προϋποθέσεις ηυξημένης προστασίας του οικισμού ή το επέβαλαν ειδικοί λόγοι τοπικού ενδιαφέροντος διά τον οικισμό αυτόν.
Αυτά δε τα σχετικά έγγραφα της Διεύθυνσης Νομοθετικού 'Εργου (Τμήμα Νομικό), του Υ.ΠΕ.ΧΩ.Δ.Ε. είχαν γνωστοποιηθεί και στο Δήμο Ναυπάκτου και μάλιστα με το 79072/5729/2-10-94 έγγραφο αυτής της Διεύθυνσης εγνωστοποιείτο και εγίνετο παραπομπή στο υπ'αριθμ. 284/92 πρακτικό του Συμβουλίου της Επικρατείας, το οποίο βεβαίως είχε επεξεργαστεί σχετικό προεδρικό διάταγμα του Υ.ΠΕ.ΧΩ.Δ.Ε., σχετικά με τον παραδοσιακό οικισμό
του Δήμου Ναυπάκτου και όπου το θέμα αυτό εκρίθη, δηλαδή ότι εφαρμόζεται όχι το ειδικό προεδρικό διάταγμα του 1976, αλλά το γενικό προεδρικό διάταγμα του 1978.
Παρά ταύτα, όμως, ο Δήμος Ναυπάκτου ομοθύμως, με απόφασή του δεν
εδέχθη αυτή την εκδοχή και ο δήμαρχος και διοικητικός προϊστάμενος του Πολεοδομικού Γραφείου έδωσε εντολή στο Πολεοδομικό Γραφείο να συνεχίσει να εφαρμόζει το προεδρικό διάταγμα του 1976.
Παράλληλα ο Δήμος ζήτησε και τη νομική γνωμοδότηση του καθηγητού
κ. Παπαδημητρίου περί του εφαρμοστέου προεδρικού διατάγματος. Και με μια εμπεριστατωμένη γνωμοδότηση ο κ. Παπαδημητρίου απεφάνθη ότι στη συγκεκριμένη περίπτωση εφαρμογή έχουν οι διατάξεις του προεδρικού διατάγματος του 1976, ως ειδικού, σε σχέση με το προεδρικό διάταγμα του 1978 που ήταν γενικό και ίσχυε για όλους τους παραδοσιακούς οικισμούς της χώρας.
Το θέμα απασχόλησε όλη την κοινωνία της Ναυπάκτου. Ο δήμος, είπαμε, ομόθυμα είχε τοποθετηθεί υπέρ της εφαρμογής του προεδρικού διατάγματος του 1976. Επίσης, πολλοί άλλοι φορείς, περιβαλλοντικοί σύλλογοι, ετάχθησαν υπέρ της εφαρμογής του προεδρικού διατάγματος του 1976 και η πολιτεία προσπαθούσε να βρει μια λύση. Η διαμορφωμένη εκεί οικιστική κατάσταση ήταν κατά 90% εφαρμογή του προεδρικού διατάγματος του 1976.
Και ήλθε με το επίμαχο έγγραφό του ο τότε γενικός γραμματέας και
σημερινός συνάδελφος κ. Αλέξανδρος Βούλγαρης και είπε ότι εξ όλων αυτών εφαρμοστέο τυγχάνει το προεδρικό διάταγμα του 1976 και όχι το προεδρικό διάταγμα του 1978.
Εγώ πιστεύω ότι αυτό το επίμαχο έγγραφο του Ιουλίου του 1996 του τότε γενικού γραμματέα και σημερινού Βουλευτή και Υφυπουργού Συγκοινωνιών ήταν ένα έγγραφο και μια κίνηση εξοικονόμησης καταστάσεως, διότι είχε ήδη διαμορφωθεί μια συγκεκριμένη οικιστική κατάσταση κατά 90% και όλη η κοινωνία απαιτούσε την εφαρμογή του προεδρικού διατάγματος του 1976. 
Εκτιμώ, δηλαδή, ότι η πράξη αυτή του τότε γενικού γραμματέως δεν ήταν
εκείνη η οποία ώθησε τους υπαλλήλους του Πολεοδομικού Γραφείου της Ναυπάκτου, οι οποίοι γνώριζαν και διά το πρακτικόν του Συμβουλίου της Επικρατείας το οποίο είχε και κοινοποιηθεί, γνώριζαν επίσης και διά τα έγγραφα της αρμοδίας Διεύθυνσης Νομοθετικού 'Εργου του Υ.ΠΕ.ΧΩ.Δ.Ε.,
ποία ήταν δηλαδή η άποψη επί του νομικού αυτού ζητήματος, ότι δηλαδή ήταν αυτό το έγγραφο το οποίο τους ώθησε να εκδίδουν τις άδειες εφαρμόζοντας το προεδρικό διάταγμα του 1976 και όχι το προεδρικό διάταγμα του 1978. 
'Ηξεραν απολύτως καλά ποια ήταν η νομική κατάσταση και ποια ήταν η
λύση του νομικού ζητήματος. Κατά συνέπεια δεν μπορούμε να πούμε ότι εκείνο που προξένησε την απόφασή τους να εκδίδουν αυτές τις άδειες, όπως το αξίωσε ο δήμος και όλη η κοινωνία της Ναυπάκτου, ήταν το έγγραφο του τότε γενικού γραμματέα του Υπουργείου ΠΕ.ΧΩ.Δ.Ε.
Γι'αυτό λοιπόν εκτιμούμε, κάτω από όλες αυτές τις περιστάσεις και τις συνθήκες, ότι ούτε υπάρχει αξιόποινος ηθική αυτουργία και πολύ περισσότερο βεβαίως, κατ'εξακολούθηση τελεσθείσα, αφού ο σημερινός συνάδελφος έφυγε δύο μήνες μετά την έκδοση και αποστολή αυτού του επίμαχου εγγράφου από γενικός γραμματέας, κατέβηκε στις εκλογές και εξελέγη Βουλευτής. Και, βεβαίως, εξεδίδοντο οικοδομικές άδειες με βάση το προεδρικό διάταγμα του 1976 και μετά την εκλογή του ως Βουλευτού, όπως επίσης εξεδίδοντο και άδειες προτού στείλει το έγγραφο, επί σειρά ετών. 
Κατά συνέπεια, λοιπόν, εκτιμούμε ότι δεν θα πρέπει το Σώμα να
συναινέσει στην άρση της ασυλίας του.
'Ερχομαι τώρα στην περίπτωση του τέως Πρωθυπουργού και επιτίμου
Προέδρου της Νέας Δημοκρατίας, του κ. Μητσοτάκη.
Ο κ. Μητσοτάκης έδωσε μία πολιτική συνέντευξη στο κυριακάτικο "ΒΗΜΑ". Νομίζω ότι είναι κοινή άποψη όλων μας ότι οι πολιτικές συνεντεύξεις υπάγονται στην πολιτική δραστηριότητα, είναι μέρος της πολιτικής δραστηριότητας του οποιουδήποτε συναδέλφου πολιτικού. Και βεβαίως είναι πάγια θέση όχι μόνο της Νέας Δημοκρατίας αλλά όλου του Σώματος ότι για ποινικές υποθέσεις, που άπτονται της πολιτικής δραστηριότητος, δεν πρέπει να παρέχεται άδεια προς δίωξη.
Βεβαίως ο κ. Μητσοτάκης έχει επανειλημμένως δηλώσει ότι επιθυμεί δικαστική διερεύνηση της υπόθεσης. Αυτό βεβαίως τον τιμά. Αυτό όμως δεν πρέπει να μας κάνει να αποστούμε από την πάγια τακτική του Σώματος. Η πολιτική δεν πρέπει -ευτυχώς- και δεν διεξάγεται με δικαστικούς όρους και
με δικαστικές προδιαγραφές. Η πολιτική και οι πολιτικοί κρίνονται κάθε τρία τέσσερα χρόνια και καθημερινώς από τον ελληνικό λαό. Αυτή είναι και η ουσία της πολιτικής ευθύνης.
Τα ζητήματα τα οποία τώρα θίγει με τη μηνυτήρια αναφορά του ο κ. Σαμαράς έχουν κριθεί από τον ελληνικό λαό. Η Νέα Δημοκρατία προτείνει τη μη παροχή αδείας προς δίωξη του κ. Μητσοτάκη.
Η τρίτη περίπτωση αιτήσεως της άρσης ασυλίας αφορά το σημερινό
συνάδελφο Γεώργιο Τσούρνο, άλλοτε δήμαρχο Ναυπλιέων.
Το 1996, όταν ήταν δήμαρχος, ο κ. Τσούρνος ζήτησε ο δήμος από το Υπουργείο Εσωτερικών την έγκριση προσλήψεως δέκα εργατών για την καθαριότητα του δήμου για κάλυψη εποχιακών αναγκών. Για πρώτη φορά τότε εφαρμόσθηκε το σύστημα προσλήψεων με το ν.2190/1994. Δεν ήτο γνωστό το σύστημα. 'Οπως προκύπτει από τη μελέτη της δικογραφίας, από όλες τις καταθέσεις, ήταν ένα σύστημα καινούριο. Εζητήθη από τον αρμόδιο υπάλληλο, ο οποίος ήτο επιφορτισμένος με το έργο τηρήσεως της διαδικασίας προσλήψεων κατά το καινούριο σύστημα, από το ΑΣΕΠ να σταλούν εγκύκλιες οδηγίες για να μη γίνει λάθος. Το ΑΣΕΠ λόγω φόρτου εργασίας δεν απέστειλε. Προέβησαν, λοιπόν, σε αυτές τις προσλήψεις δέκα εργατών καθαριότητος, ημερομισθίων, με αποτέλεσμα να γίνει λάθος, πιστεύω όχι από δόλο και να προσληφθούν δύο κατά παράβαση του κριτηρίου επιλογής της εντοπιότητας. Γι'αυτό είμαι και υπέρ της απόψεως ότι δεν υπάρχει δόλος. Από τους δέκα προσελήφθηκαν δύο -γιατί η υπόθεση αφορά μόνο δύο από τις δέκα προσλήψεις- οι οποίοι δεν ήταν κάτοικοι και δημότες του Δήμου Ναυπλιέων που είχε και πολιτικό συμφέρον ο δήμαρχος να διορίσει δύο δημότες του για να επαυξήσει, εάν ήθελε να παραβιάσει το νόμο, την πολιτική του επιρροή αλλά από άλλους άσχετους δήμους.
Εν όψει όλων αυτών εκτιμώ ότι δεν υπήρχε καμία πρόθεση να γίνει αυτή η παράβαση των διατάξεων του ν. 2190/94 και να διοριστούν για ένα εξάμηνο δύο εργάτες καθαριότητος του δήμου. Πιστεύω ότι εκ παραδρομής, από έλλειψη γνώσεων, από απειρία έγινε έτσι το πράγμα. Συνεπώς νομίζω ότι σε αυτήν την περίπτωση πρέπει να είμαστε αρνητικοί στην αίτηση για παροχή αδείας προς δίωξη.
ΠΡΟΕΔΡΟΣ (Απόστολος Κακλαμάνης): Ο εισηγητής της Πλειοψηφίας λόγω κωλύματος δεν προσήλθε στη συνεδρίαση και το λόγο εκ μέρους του θα λάβει ο κ. Ανδρέας Λοβέρδος.
ΑΝΔΡΕΑΣ ΛΟΒΕΡΔΟΣ: Κύριε Πρόεδρε, κυρίες και κύριοι συνάδελφοι, κατ'
αρχάς χρόνια πολλά.
Αντικαθιστώντας το συνάδελφό μου, να πω κι εγώ δυο λόγια για τις αιτήσεις περί άρσεως ασυλίας. Να αναφερθώ στην πολιτικότερη αυτών, σ' αυτήν που αφορά τον πρώην Πρωθυπουργό κ. Μητσοτάκη, θυμίζοντας όλη την παλαιότερη αντιπαράθεση ανάμεσα στον ίδιο και στον κ. Σαμαρά, πού οδήγησε, τελικώς οδήγησε, στη δημιουργία ενός νέου κόμματος. Στη συνέχεια να αναφερθώ στη συνέντευξη, η οποία έχει δοθεί από τον κ. Μητσοτάκη, πρόσφατα, στην εφημερίδα "ΤΟ ΒΗΜΑ". Να θυμίσω επίσης ότι όλο το περιβάλλον της σύγκρουσης αυτών των δύο ανδρών είναι κατ' εξοχήν πολιτικό. Δεν υπάρχουν, απ' όσο φαίνεται, νύξεις προσωπικές.
Ο τότε Πρωθυπουργός κ. Μητσοτάκης διαμαρτυρόμενος για τον τρόπο που η κυβέρνησή του έπαψε να υπάρχει και παραπονούμενος για το ότι η κυβέρνησή του δεν ολοκλήρωσε τη θητείας της, έχοντας την εμπιστοσύνη της Βουλής με ομαλό τρόπο, προσπάθησε να επιρρίψει ευθύνες, κατά τις απόψεις του, στον κ. Σαμαρά. Αυτή είναι η πεμπτουσία των δηλώσεών του, που επανειλημμένα έχει κάνει. Δεν μπορεί η Βουλή να σταθεί στην ποιότητα των επιχειρημάτων, να τα αξιολογήσει και να αποφανθεί εάν αυτά ευσταθούν και εφόσον ευσταθούν, αν προκύπτουν συγκεκριμένες πολιτικές ευθύνες για τον πρώην συνεργάτη του ή για τον ίδιο τον κ. Μητσοτάκη.
Ταυτοχρόνως η Βουλή, αφού δεν μπορεί να αξιολογήσει πολιτικά αυτές τις ενέργειες, είναι εκτός αρμοδιοτήτων της, δεν μπορεί να κάνει μία αξιολόγηση της οξύτητας των επιχειρημάτων που αρθρώθηκαν και να καταλήξει στο αν πρόκειται για πολιτικά επιχειρήματα ή αν πρόκειται για επιχειρήματα που υπερέβησαν τα πολιτικά όρια και άρχισαν να απασχολούν τα όρια ανδιαφέροντος του Ποινικού Δικαίου και συνεπώς να πάρει απόφαση περί άρσης της ασυλίας.
Είναι γενικώς μία δυσάρεστη περίπτωση. Είναι ένα δυσάρεστο πολιτικό γεγονός. Ασφαλώς για τον κ. Σαμαρά τα επιχειρήματα είναι αιχμηρότατα. Ο καθένας μας μπορεί να αξιολογήσει την πολιτική τους ποιότητα. Ο καθένας
μας μπορεί να υποθέσει για το αν ευσταθούν ή όχι. Μα, ως Σώμα δεν μπορούμε να άρουμε ασυλία για μία κατ' εξοχήν πολιτική υπόθεση. Διότι είναι κατ' εξοχήν πολιτική υπόθεση η "πτώση" μιας κυβέρνησης, με όλες τις παρενέργειες που δημιουργεί, με όλες τις συγκρούσεις που εμπεριέχει, με όλη την πόλωση που εμπεριέχει και που η δυναμική της περνάει τα χρόνια, φθάνει σήμερα τα οκτώ χρόνια.
Για όλους αυτούς τους λόγους αισθανόμαστε την υπόθεση κατ' εξοχήν
πολιτική. Αισθανόμαστε βέβαια τα επιχειρήματα κατ' εξοχήν βαριά και προσωπικώς θίγοντα εν μέρει τον κ. Σαμαρά. Δεν μπορούμε όμως να πάρουμε την ευθύνη να προτείνουμε άρση ασυλίας.
Συνεπώς ως προς την προκείμενη περίπτωση η εισήγηση είναι αυτή και από την πλευρά της Πλειοψηφίας, να μην αρθεί δηλαδή στη συγκεκριμένη περίπτωση η ασυλία του πρώην Πρωθυπουργού κ. Μητσοτάκη.

Ως προς τον κ. Βούλγραρη το θέμα μου είναι κατά σύμπτωση γνωστό. Κυρίες και κύριοι συνάδελφοι, είναι ένα θέμα που είναι ζωντανό σήμερα
ακόμη. Αρκεί να σας πω ότι έγινε προ ημερών στη Ναύπακτο συγκέντρωση όλων των προέδρων των συνδυασμών που ήταν υποψήφιοι στις δημοτικές εκλογές του 1998. Συμφώνησαν όλοι μαζί πως πρέπει να δοθεί μια λύση στο πρόβλημα. Και η λύση που προκρίθηκε είναι ταυτόσημη με την επιλογή του κ. Βούλγαρη, για την οποία σήμερα κατηγορείται.
Τι έχει συμβεί στη Ναύπακτο, το αναφέρω σε ένα λεπτό. Υπάρχει μία
απόφαση του Συμβουλίου της Επικρατείας, η οποία αν εκτελεστεί θα οδηγήσει στο γκρέμισμα κτισμάτων που υπερβαίνουν τον έναν όροφο και που

βρίσκονται στο χώρο που υποτίθεται πως από το νόμο καθορίζεται ως προστατευόμενο περιβάλλον, οικιστικό, παραδοσιακό, στο χώρο της πόλης. 
Πρόκειται για μια νομοθεσία η οποία έχει θεσπιστεί από τη δεκαετία
του '70 -κανονιστικές πράξεις, προεδρικά διατάγματα είναι αυτά βάσει εξουσιοδοτικού νόμου φυσικά- και η οποία διευρύνθηκε και στην περίοδο '90-'93 -νομίζω το 1992, δεν είμαι σίγουρος.
Ο κ. Βούλγαρης, ο συνάδελφός μας και σήμερα Υπουργός, εξέδωσε μια
πράξη τον καιρό που ήταν Γενικός Γραμματέας του Υ.ΠΕ.ΧΩ.ΔΕ προ των εκλογών του '96, με την οποία λίγο ή πολύ θεωρούσε ότι εν ισχύι βρίσκεται το προεδρικό διάταγμα του 1976 σχετικώς με το όλο πρόβλημα ως ειδικότερο του μεταγενέστερου γενικού του 1978.
Εάν κρίναμε και ζυγίζαμε πολιτικά το όλο θέμα με τις σημερινές ανάγκες, θα λέγαμε του συναδέλφου και μπράβο. Δεν είμαι από την περιοχή, αλλά από σύμπτωση γνωρίζω το πρόβλημα.
Μάλιστα, κύριε Παυλόπουλε, έμαθα ότι οι συγκεντρωθέντες υποψήφιοι δήμαρχοι και ο εκλεγής δήμαρχος στις δημοτικές του 1998 θέλουν να σας αναθέσουν τη νομική διευθέτηση του όλου προβλήματος. Αυτή ήταν η συζήτηση. "'Επεσε" το όνομά σας στη συγκέντρωση που έγινε των υποψηφίων όλων των συνδυασμών μέσα στις γιορτές.
Ο συνάδελφος, λοιπόν, σε καμία περίπτωση δεν μπορεί να θεωρηθεί ότι

έχει πολιτική ευθύνη για επιζήμιο χειρισμό θέματος της αρμοδιότητός του. Η πολιτική του απόφαση του 1996 είναι ορθή, πόσο μάλλον να συζητάμε για ύπαρξη ποινικών ευθυνών.
Αγαπητές και αγαπητοί συνάδελφοι, εδώ είναι μια περίπτωση καθαρή. Είναι μια περίπτωση που δεν συζητάμε καν για όρια δυσδιάκριτα ενδείξεων περί ποινικών ευθυνών που πρέπει να τα προσέξουμε κλπ. Είναι μια
περίπτωση πολιτικά ορθή και μια περίπτωση που ποινικά δεν έχει κανένα ενδιαφέρον. Δεν αξίζει καν να τη συζητάμε και πρέπει ομόφωνα να την απορρίψουμε.
Τώρα, η τρίτη περίπτωση του συναδέλφου του κ. Γ. Τσούρνου έχει μια ιδιαιτερότητα από νομικής πλευράς. Μάλιστα θα έλεγα ότι από νομικής πλευράς έχει ιδιαίτερη "ιδιαιτερότητα". Τι εννοώ; Πρόκειται, όπως είπε ο συνάδελφος, για την πρόσληψη εποχικού προσωπικού, οδοκαθαριστών.
Κύριε συνάδελφε, κύριε Ανδρεουλάκο, αν δεν κάνω λάθος δεν πρόκειται
καν για έξι μήνες. Είναι τέσσερις οι μήνες. Αυτοί οι εποχικοί που προσέλαβε ο επόμενος δήμαρχος από τον κ. Τσούρνο, δεν είχαν ένα τυπικό προσόν απ' αυτά που ο νόμος απαιτεί. Δεν είχαν, λοιπόν, το τυπικό

κριτήριο της εντοπιότητος. Σημειώνω ότι αντί κατοίκων του δήμου, προσελήφθησαν από τον επόμενο δήμαρχο δύο εποχικοί οδοκαθαριστές που δεν είχαν το τυπικό κριτήριο της εντοπιότητας.
Ο κ. Τσούρνος, απ' ότι φαίνεται από τα όσα στοιχεία διαθέτουμε ως επιτροπή, και ως Πλειοψηφία βάσει αυτών εισηγούμαι, τι είπε; Ούτε καν την πράξη περί πρόσληψής τους υπέγραψε, διότι έληξε η θητεία του και ο
επόμενος δήμαρχος ανέλαβε την αρμοδιότητα.
Απλώς στη συγκεκριμένη περίπτωση μη έχοντας αντίρρηση, είπε ότι πρέπει να προσεχθεί, από τους υπαλλήλους της ειδικής επιτροπής που είχε συστηθεί για το θέμα αυτό, η συνδρομή όλων των τυπικών κριτηρίων. Φαίνεται, δηλαδή, ότι αποδέχθηκε το διορισμό, αλλά επέστησε την προσοχή στις υπηρεσίες και στην αρμόδια επιτροπή, οι οποίες θα ολοκλήρωναν την πράξη, πριν έρθει σε αυτόν να υπογραφεί, να ελεγχθεί η συνδρομή των τυπικών προϋποθέσεων.
Αυτό συνέβη. Η επιτροπή έκρινε όπως έκρινε και ο επόμενος δήμαρχος υπέγραψε. Δεν νομίζουμε ότι είναι ζήτημα για το οποίο μπορεί να θεωρηθεί ότι υπάρχουν ποινικές ευθύνες εν προκειμένω και βάσει αυτών η Βουλή να οδηγηθεί στην απόφαση περί άρσης ασυλίας.
Συνεπώς, συνοψίζοντας, και για τις τρεις περιπτώσεις άρσης ασυλίας είμαστε αρνητικοί, με το σκεπτικό που αναφέρθηκε και που εν εκτάσει αναλύθηκε στην αρμόδια επιτροπή.
Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Εμείς είμαστε αρνητικοί στην άρση των ασυλιών και για τις τρεις περιπτώσεις.
Η περίπτωση του κ. Μητσοτάκη είναι από τις πλέον εμφανείς περιπτώσεις πολιτικής αντιπαράθεσης.
Η περίπτωση του κ. Βούλγαρη είναι πρόβλημα αντιφατικών διαταγμάτων,
πολύ περισσότερο αφού η τοπική κοινωνία και το δημοτικό συμβούλιο ομοφώνως επέμεναν ότι πρέπει να δοθεί άλλη λύση, η οποία λήφθηκε υπόψη και περιελήφθηκε σε εγκύκλιο που έδωσε ο κ. Βούλγαρης ως Γενικός Γραμματέας.
Είναι στα πλαίσια λοιπόν των πολιτικών του ευθυνών και καθηκόντων η
απόφαση να επιλυθεί το ζήτημα έστω και προσωρινά τότε κατ' αυτόν τον τρόπο.
Για την τρίτη περίπτωση του κ. Τσούρνου είμαστε αρνητικοί, πρώτα-πρώτα γιατί πρόκειται για πρόβλημα ήσσονος σημασίας και μάλιστα για κριτήρια που κατά την αρχική εφαρμογή των διατάξεων και των τροποποιήσεων αργότερα του ΑΣΕΠ υπήρχαν ερωτηματικά. Δεν δόθηκαν έγκαιρα απαντήσεις από το ΑΣΕΠ. Εν πάση περιπτώσει, δεν φαίνεται ότι υπήρχε δόλος στη συγκεκριμένη περίπτωση και γι' αυτό δεν συμφωνούμε να αρθεί η ασυλία. 
ΠΡΟΕΔΡΟΣ (Απόστολος Κακλαμάνης): Ο κ. Κουβέλης έχει το λόγο ως
Κοινοβουλευτικός Εκπρόσωπος του Συνασπισμού.
ΦΩΤΗΣ ΚΟΥΒΕΛΗΣ: Κύριε Πρόεδρε, όσον αφορά την περίπτωση του συναδέλφου κ. Βούλγαρη φρονούμε ότι επεδίωξε μία διευθέτηση ενός κοινωνικού ζητήματος με την απόφαση που έλαβε. 'Ηταν μία πολιτική απόφαση. Κατά συνέπεια θεωρούμε ότι δεν πρέπει να αρθεί η ασυλία του σημερινού Υφυπουργού και τότε Γενικού Γραμματέα κ. Βούλγαρη.
'Οσον αφορά τον κ. Τσούρνο, με τα δεδομένα που προαναφέρθηκαν και δεν τα επαναλαμβάνω, εκτιμώ και αξιολογώ ότι ίσως δεν υπάρχει καν αξιόποινη συμπεριφορά για την οποία πρέπει να ζητείται η άρση της βουλευτικής ασυλίας. Κατά συνέπεια και γι' αυτή την περίπτωση δεν συμφωνούμε με την άρση της βουλευτικής ασυλίας του κ. Τσούρνου.
'Οσον αφορά τον κ. Μητσοτάκη και την αντιδικία του με τον κ. Σαμαρά, νομίζω ότι είναι αυτόδηλο ότι πρόκειται για μία αντιδικία, έντονη βεβαίως, αλλά πολιτικού χαρακτήρα. Με αυτές τις σκέψεις φρονούμε ότι και για την περίπτωση του κ. Μητσοτάκη δεν πρέπει να αρθεί η ασυλία.
ΠΡΟΕΔΡΟΣ (Απόστολος Κακλαμάνης): Δεν έχει ζητήσει κανείς άλλος το
λόγο.
Ολοκληρώθηκε η συζήτηση επί των αιτήσεων άρσεως ασυλίας των Βουλευτών κυρίων Αλεξάνδρου Βούλγαρη, Κωνσταντίνου Μητσοτάκη και Γεωργίου Τσούρνου. 
Η λήψη απόφασης αναβάλλεται για την αυριανή συνεδρίαση.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στην
ημερήσια διάταξη.
Υπουργείου Εσωτερικών, Δημόσιας Διοίκησης και Αποκέντρωσης.
Συνέχιση της συζήτησης επί των άρθρων και του συνόλου του σχεδίου νόμου: "Πρόγραμμα "ΠΟΛΙΤΕΙΑ" για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις".
Το νομοσχέδιο αυτό θα συζητηθεί στη συνέχεια.
Υπουργείου Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κώδικας Αναγκαστικών Απαλλοτριώσεων Ακινήτων".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα
συζητηθεί κατά τον Κανονισμό.
Υπουργείου Εμπορικής Ναυτιλίας.
Μόνη συζήτηση επί της αρχής, των άρθρων και του συνόλου του σχεδίου
νόμου: "Ρύθμιση θεμάτων ανέλκυσης ναυαγίων και άλλες διατάξεις". Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα
συζητηθεί κατά τον Κανονισμό.
Υπουργείου Μεταφορών και Επικοινωνιών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση των Πράξεων του ΧΧΙ Παγκόσμιου Ταχυδρομικού Συνεδρίου (Σεούλ 1994) και του Κανονισμού Εκτέλεσης της Παγκόσμιας Ταχυδρομικής Σύμβασης με το Τελικό Πρωτόκολλο (Βέρνη 1995)".
Το νομοσχέδιο αυτό έχει ψηφισθεί ομοφώνως στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Μεταφορών και Επικοινωνιών: "Κύρωση των Πράξεων του ΧΧΙ Παγκόσμιου Ταχυδρομικού Συνεδρίου (Σεούλ 1994) και του Κανονισμού Εκτέλεσης της Παγκόσμιας Ταχυδρομικής Σύμβασης με το Τελικό Πρωτόκολλο (Βέρνη 1995)" έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Υπουργείου Εθνικής Οικονομίας.
Μόνη συζήτηση επί της αρχής, των άρθρων και του συνόλου του σχεδίου
νόμου: "Περί κυρώσεως της υπ' αριθμ. 58861/ΥΠΕ/1/00003/Ι/ν. 2601/98/9.11.2000 "Υπαγωγή επένδυσης της υπό σύσταση εταιρείας GLAVERBEL ΚΑΒΑΛΑΣ Α.Ε. στην ενίσχυση της επιχορήγησης και επιδότησης τόκων του ν. 2601/98" κοινής υπουργικής απόφασης".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα
συζητηθεί κατά τον Κανονισμό.
Υπουργείου Ανάπτυξης.
Μόνη συζήτηση επί της αρχής, των άρθρων και του συνόλου του σχεδίου
νόμου: "Κύρωση των τροποποιήσεων των άρθρων VI και XIV εδάφιο Α' του Καταστατικού του Διεθνούς Οργανισμού Ατομικής Ενέργειας".
Το νομοσχέδιο έχει ψηφισθεί ομοφώνως στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Ανάπτυξης: "Κύρωση των τροποποιήσεων των άρθρων VI και XIV εδάφιο Α' του Καταστατικού του Διεθνούς Οργανισμού Ατομικής Ενέργειας", έγινε δεκτό ομοφώνως, σε μόνη συζήτηση επί της αρχής των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών της σημερινής συνεδριάσεως ως προς την ψήφιση στο σύνολο των παραπάνω νομοσχεδίων. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Επανερχόμεθα στη συζήτηση επί των άρθρων και του συνόλου του
νομοσχεδίου του Υπουργείου Εσωτερικών, Δημόσιας Διοίκησης και

Αποκέντρωσης: "Πρόγραμμα "ΠΟΛΙΤΕΙΑ" για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις".
Θα σας παρακαλέσω να συμφωνήσουμε, επειδή συνεχίζεται η συνεδρίαση
της Κοινοβουλευτικής Ομάδας της Νέας Δημοκρατίας, να συζητήσουμε τα καθ' εαυτό άρθρα του νομοσχεδίου και να κρατήσουμε για την αυριανή συνεδρίαση τα άρθρα που προσετέθησαν στη Διαρκή Επιτροπή, άρθρα που αφορούν διάφορα ειδικότερα θέματα που ήρθαν εκεί με τροπολογίες.
Αν όμως από τα άρθρα του κυρίου σώματος του νομοσχεδίου είναι κάποιο που νομίζετε ότι πρέπει να κρατηθεί, να το κρατήσουμε για αύριο.
ΠΡΟΚΟΠΗΣ ΠΑΥΛΟΠΟΥΛΟΣ: Συμφωνώ, κύριε Πρόεδρε.

ΣΤΑΥΡΟΣ ΜΠΕΝΟΣ: Κύριε Πρόεδρε, παρακαλώ, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Μπένο. 
ΣΤΑΥΡΟΣ ΜΠΕΝΟΣ: Κύριε Πρόεδρε, ο πυρήνας του νομοσχεδίου είναι τα
πρώτα τέσσερα άρθρα. 'Εχω την εντύπωση ότι σήμερα καλό είναι να συζητήσουμε τα πρώτα τέσσερα άρθρα και όλα τα άλλα που στην ουσία δεν έχουν σχέση με τον πυρήνα του νομοσχεδίου...
ΠΡΟΕΔΡΟΣ (Απόστολος Κακλαμάνης): Το γνωρίζω αυτό.
ΣΤΑΥΡΟΣ ΜΠΕΝΟΣ: Είναι πολύτιμες διατάξεις για τη λειτουργία της
Δημόσιας Διοίκησης και της Τοπικής Αυτοδιοίκησης. Το ορθότερο είναι αυτό, κύριε Πρόεδρε.
ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, παρακαλώ, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Σκοπελίτη.
ΣΤΑΥΡΟΣ ΣΚΟΠΕΛΙΤΗΣ: Συμφωνώ με την άποψη του κυρίου συναδέλφου,
δηλαδή να συζητήσουμε σήμερα τα τέσσερα άρθρα, που αποτελούν το σκελετό του νομοσχεδίου.
ΦΩΤΗΣ ΚΟΥΒΕΛΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, εγώ συμφωνώ με τη δική σας πρόταση για τον εξής λόγο: Τα τέσσερα πρώτα άρθρα αποτελούν ουσιαστικά την αρχή του νομοσχεδίου και η συζήτηση αυτή θεωρώ ότι έγινε. Κατά συνέπεια έχω την άποψη ότι πρέπει να κερδίσουμε χρόνο, να ολοκληρώσουμε τη συζήτηση των άρθρων και να δούμε τις τροπολογίες που φέρνει το Υπουργείο στην αυριανή συνεδρίαση.
ΠΡΟΕΔΡΟΣ (Απόστολος Κακλαμάνης): 'Εκανα την πρόταση αυτή και
απευθύνθηκα και προς τη Νέα Δημοκρατία, η οποία έχει μείζον ενδιαφέρον και δεν μπορεί να συμμετάσχει στη συζήτηση πλήρως. Το νομοσχέδιο συζητήθηκε στην επιτροπή. Είναι γνωστές οι θέσεις, μπορεί να αναπτυχθούν κι εδώ. Υπάρχουν όμως οι διατάξεις που προσετέθησαν με τροπολογίες, που δεν συζητήθηκαν ουσιαστικά στην επιτροπή και αφορούν χωριστά θέματα η κάθε μία. Καλό είναι στην αυριανή πρωινή συνεδρίαση ο χρόνος που θα έχουμε στη διάθεσή μας -διότι έχουμε μόνο μία συνεδρίαση- να διατεθεί γι' αυτή τη συζήτηση. Στο μεταξύ απόψε μέχρι αργά μπορεί κανείς να τοποθετηθεί και στα άρθρα του νομοσχεδίου. Παρακαλώ να συμφωνήσετε και να προχωρήσουμε.
Κύριοι συνάδελφοι, έχω ήδη ενημερώσει τη Διάσκεψη των Προέδρων, θέλω να ενημερώσω και τη Βουλή ότι επρόκειτο να συζητηθεί, σύμφωνα με την ημερήσια διάταξη, την Πέμπτη το νομοσχέδιο του Υπουργείου Οικονομικών για τον Κώδικα Αναγκαστικών Απαλλοτριώσεων. Το νομοσχέδιο αυτό θα συζητηθεί 
την επόμενη εβδομάδα. Επομένως την Πέμπτη θα αρχίσουμε -και θα συνεχίσουμε επίσης την επόμενη εβδομάδα- το νομοσχέδιο του Υπουργείου Εμπορικής Ναυτιλίας. Είμεθα σύμφωνοι κι επ' αυτού.
Ο εισηγητής της Πλειοψηφίας κ. Μπένος έχει το λόγο.
ΣΤΑΥΡΟΣ ΜΠΕΝΟΣ: Κύριε Πρόεδρε, δεν είναι σαφές. Θα συζητήσουμε σήμερα
τα τέσσερα πρώτα άρθρα;
ΠΡΟΕΔΡΟΣ (Απόστολος Κακλαμάνης): Θα συζητήσουμε μέχρι και το άρθρο

10. Τα άρθρα που αφορούν τροπολογίες που προσετέθησαν στην επιτροπή, δηλαδή το 11, το 12, το 13, το 14 θα συζητηθούν αύριο, δηλαδή δημοτικοί και κοινοτικοί χώροι άθλησης, τα οικονομικά θέματα στο άρθρο 13, τα θέματα που αφορούν τα ιδρύματα πολιτικής προστασίας που αναφέρονται στους Ο.Τ.Α. και ο Οργανισμός για τα ναρκωτικά. Τα άλλα άρθρα μέχρι και το 10 θα συζητηθούν απόψε. Θα έχετε στη διάθεσή σας όσο χρόνο θέλετε περισσότερο -σας έβαλα δεκαπέντε λεπτά- για να μπορέσουμε να τελειώσουμε και αύριο με συζήτηση, διότι υπάρχει κίνδυνος να μη συζητηθούν κι εδώ οι τροπολογίες, όπως δεν συζητήθηκαν στην επιτροπή.
Ο κ. Μπένος έχει το λόγο.
ΣΤΑΥΡΟΣ ΜΠΕΝΟΣ: Κύριε Πρόεδρε, κυρίες και κύριοι συνάδελφοι, θα
προσπαθήσω να χωρίσω την ομιλία μου σε δύο ενότητες. Για λόγους αρχής, όχι επί της αρχής του νομσχεδίου, αλλά από σεβασμό στην κοινοβουλευτική διαδικασία, για να μην αναγορεύουμε το μείζον σε έλασσον και αντιστρόφως, θεωρώ ότι το ζητούμενο και το συζητούμενο είναι το μεγάλο εγχείρημα που επιχειρείται στη μεταρρύθμιση της Δημόσιας Διοίκησης με το νομοσχέδιο "ΠΟΛΙΤΕΙΑ".
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΤΑΝΤΙΝΟΣ ΓΕΙΤΟΝΑΣ)
Και αυτό βεβαίως το νομοσχέδιο, ως παρακολούθημα -κοινοβουλευτική πρακτική βλέπετε, που εγώ δεν συμφωνώ μαζί της- έχει και άλλες διατάξεις πολύτιμες και χρήσιμες για τη λειτουργία της Δημόσιας Διοίκησης, πλην όμως έξω από τον πυρήνα του κυρίως νομοσχεδίου. Θα ήθελα να εκφράσω τη στενοχώρια μου -να το πω έτσι- ότι το νομοσχέδιο αυτό δεν έτυχε της κατάλληλης υποδοχής από το Σώμα.
Η χώρα μας βρίσκεται στην περίοδο μίας πολύ μεγάλης εθνικής επιτυχίας, που είναι η ένταξη στην Ευρωζώνη. Αλλά για να διασφαλίσουμε τη διατήρηση αυτής της μεγάλης επιτυχίας και να τη διευρύνουμε πρέπει επειγόντως να προχωρήσουμε με βηματισμό εθνικό, ενωτικό στη μεταρρύθμιση της Δημόσιας Διοίκησης. Και για πρώτη φορά επιχειρείται με έναν τόσο συγκροτημένο τρόπο να αλλάξει μορφή η Δημόσια Διοίκηση της χώρας.
Στη συζήτηση επί της αρχής οι συνάδελφοι των κομμάτων της Αντιπολίτευσης -Μείζονος και Ελάσσονος- διαμαρτυρήθηκαν, γιατί δήθεν το νομοσχέδιο αυτό ως προς τα τέσσερα πρώτα άρθρα του θα μπορούσε να μην έλθει και καθόλου στο Κοινοβούλιο, θα μπορούσε να μη συζητηθεί, επειδή κατ'ουσίαν πρόκειται για ένα επιχειρησιακό πρόγραμμα που θα μπορούσε με τις υπάρχουσες νομοθετικές ρυθμίσεις, η Υπουργός Εσωτερικών Δημόσιας Διοίκησης και Αποκέντρωσης να το κάνει, με απλές υπουργικές αποφάσεις. Και σπεύδω να πω ότι αυτό είναι αληθές.
Εγώ ρωτώ, όμως: είναι ή δεν είναι καλό για το Κοινοβούλιο; Αποτελεί ή δεν αποτελεί αναβάθμιση του Κοινοβουλίου, η πρόθεση της εκπόνησης, της ανάδειξης, της εξέλιξης ενός τέτοιου προγράμματος να το συζητάμε σε αυτήν την Αίθουσα; Παρακαλώ, να μου απαντήσουν οι συνάδελφοι.
Είναι ή δεν είναι καλό το γεγονός ότι μετά από συζήτηση εδώ δέχθηκε η Υπουργός, πριν πάει το πρόγραμμα αυτό στο Υπουργικό Συμβούλιο, να περνά από την Εθνική Επιτροπή Δημόσιας Διοίκησης; Να έχει δηλαδή και άλλες εισροές κοινωνικές και πολιτικές, για να εμπλουτίζεται και να αποκτά συγχρόνως εθνικά χαρακτηριστικά.
Ακούστηκε επίσης και η πρόταση τουλάχιστον από τον εισηγητή του Συνασπισμού κ. Κουβέλη και από άλλους συναδέλφους, να αξιοποιήσουμε και την Επιτροπή Δημόσιας Διοίκησης για το πρόγραμμα. Κι εγώ έσπευσα να υπερθεματίσω.
Αυτό, όμως, όπως επεσήμανε ορθώς η Υπουργός κα Βάσω Παπανδρέου και
ο Υφυπουργός κ. Τζανής, δεν είναι θέμα ρύθμισης νομοθετικής αλλά αφορά τις εσωτερικές διεργασίες του Κοινοβουλίου. Εγώ θα πρότεινα, να δεσμευθεί και η Κυβέρνηση και όλοι μας, κάθε έξι μήνες στην Επιτροπή Δημόσιας Διοίκησης να συζητούμε, την εξέλιξη και την πορεία αυτού του προγράμματος, έτσι ώστε, δίπλα στις κοινωνικές εισροές που θα έχουμε από την Εθνική Επιτροπή, να υπάρχει και το σύνολο της πολιτικής σκέψης απ' όλες τις πολιτικές δυνάμεις γι'αυτό το μεγάλο εγχείρημα.
Για τι εγχείρημα μιλούμε, αγαπητοί συνάδελφοι; Στην ουσία είναι μία ΟΝΕ στη Δημόσια Διοίκηση. Είναι ένας άλλος τρόπος σκέψης για τη Δημόσια Διοίκηση της χώρας. Υπάρχει μεγάλη καθυστέρηση και το γνωρίζουμε όλοι και οφείλεται και σε ιστορικούς λόγους.
'Οταν μόλις πριν από δέκα χρόνια το κύριο θέμα της πολιτικής ήταν οι διορισμοί, τι Δημόσια Διοίκηση περιμένατε να έχουμε σήμερα, το 2000; 
'Οταν οι άλλες χώρες της Ευρωπαϊκής 'Ενωσης ομιλούν πια για δείκτες
αξιολόγησης σε όλα τα επίπεδα της διοίκησης, όταν μιλούν για εισροές και εκροές στη Δημόσια Διοίκηση, πράγματα άγνωστα στην πολιτική μας κουλτούρα, πώς περιμένετε να προχωρήσουμε στο επόμενο βήμα;
Δεν είναι, λοιπόν, θετικό ότι για πρώτη φορά συζητούμε και ο πυρήνας της σκέψης μας δεν βρίσκεται στις μεταθέσεις, στις μετατάξεις στους οργανισμούς, στις προσλήψεις, αλλά βρίσκεται σε μία άλλη οραματική σκέψη για τη Δημόσια Διοίκηση της χώρας, το πώς δηλαδή θα αξιολογούνται όλες οι δημόσιες πολιτικές της χώρας σε οργανικές μονάδες και πώς επιτέλους η Δημόσια Διοίκηση θα γίνει φιλική με τους πολίτες;
Υπάρχει και ένας άλλος λόγος, που δεν πρέπει να τον υποτιμούμε. 'Επρεπε αυτό το νομοσχέδιο να έλθει στο Κοινοβούλιο. Είναι η διάθεση αυτής της κουλτούρας, για την οποία σας μίλησα, στο σύνολο της Δημόσιας Διοίκησης.
Κι εγώ, αγαπητέ Λεωνίδα, όταν ήμουν Υφυπουργός πριν από εσένα στη θέση σου και επιχειρήσαμε τότε με τον Αλέκο τον Παπαδόπουλο αυτές τις επιτροπές να τις κάνουν όλα τα Υπουργεία και οι περιφέρειες, συναντήσαμε αντιστάσεις. Και το ξέρουν και οι υπηρεσιακοί παράγοντες.
'Ενα επιπλέον που προσθέτει αυτό το νομοσχέδιο είναι ότι βάζει -με έναν τρόπο υποχρεωτικό, νομοθετικό, τον καλύτερο δυνατό- στη λογική του επιχειρησιακού σχεδιασμού με βάση αυτά τα καινούρια προγράμματα για τη Δημόσια Διοίκηση όλη τη χώρα, όλη τη Δημόσια Διοίκηση, Υπουργεία, περιφέρειες και τα μεγάλα νομικά πρόσωπα. Πώς λοιπόν τα βάζει; Τι μας λένε τα πρώτα τέσσερα άρθρα;
Το πρώτο άρθρο μας λέει κατ'αρχήν ότι πρέπει να χωρίζονται τα προγράμματα αυτά σε πέντε υποπρογράμματα, που θα αφορούν στο ανθρώπινο δυναμικό, στην κοινωνία της πληροφορίας, δηλαδή στις νέες τεχνολογίες, στο λειτουργικό εκσυγχρονισμό, που δεν έχουμε αγγίξει καν μέχρι τώρα, στις σχέσεις κράτους-πολίτη και στα ζητήματα τεχνικής βοήθειας. Αυτά θα είναι τα πέντε υποπρογράμματα.
Αυτά τα υποπρογράμματα θα έρχονται για έγκριση στο Υπουργικό
Συμβούλιο. Πέρασε όμως η πρόταση που είχε γίνει από πολλούς συναδέλφους, πριν έρθουν στο Υπουργικό Συμβούλιο, να συζητούνται στο Εθνικό Συμβούλιο Δημόσιας Διοίκησης. Αφού εγκρίνεται η φιλοσοφία τους από το Υπουργικό Συμβούλιο, εν συνεχεία θα εξειδικεύονται και σε κεντρικό και σε περιφερειακό επίπεδο. Σε κεντρικό επίπεδο θα εξειδικεύονται απ' όλα τα Υπουργεία με κοινή απόφαση του εκάστοτε Υπουργού Εσωτερικών, Δημόσιας Διοίκησης και Αποκέντρωσης. Για τις περιφέρειες θα εξειδικεύονται με γνωμοδότηση του περιφερειακού συμβουλίου και του περιφερειάρχη και με τελική απόφαση του εκάστοτε Υπουργού Εσωτερικών, Δημόσιας Διοίκησης και Αποκέντρωσης.
Κάτι άλλο που περιέχει το άρθρο 1 είναι ότι ενσωματώνει όλες τις δράσεις που είναι σε κίνηση αυτή τη στιγμή, όπως είναι ο "ΑΣΤΕΡΙΑΣ" στο Αιγαίο, η "ΑΡΙΑΔΝΗ" στην υπόλοιπη χώρα, το πρόγραμμα "ΠΟΙΟΤΗΤΑ ΓΙΑ ΤΟΝ ΠΟΛΙΤΗ", το "1502" για λήψη πιστοποιητικών μέσω τηλεφώνου, η θεσμοθέτηση της χρήσης fax και ηλεκτρονικού ταχυδρομείου στη Δημόσια Διοίκηση, το Κέντρο Διοικητικών Πληροφοριών και όλες οι άλλες ενέργειες που είναι σε κίνηση. Το πρόγραμμα "ΠΟΛΙΤΕΙΑ" θα τις ενσωματώσει όλες.
Στο άρθρο 2 δημιουργείται μια κεντρική επιτροπή παρακολούθησης, αλλά ταυτοχρόνως και ελέγχου της εκτέλεσης του προγράμματος. Πρόεδρος της επιτροπής αυτής είναι ο Υπουργός Εσωτερικών, Δημόσιας Διοίκησης και Αποκέντρωσης ή πρόσωπο οριζόμενο από αυτόν, προφανώς κάποιος Υφυπουργό του. Μέλη είναι οι πρόεδροι όλων των κεντρικών και περιφερειακών επιτροπών παρακολούθησης. Προβλέπεται επίσης η δημιουργία μιας γραμματείας για την υποστήριξη των εργασιών της κεντρικής επιτροπής παρακολούθησης.
Στο άρθρο 3 προβλέπονται οι πόροι, οι οποίοι είναι τρεις: Οι τακτικοί πόροι από τον κρατικό προϋπολογισμό και ήδη στο φετινό προϋπολογισμό που ψηφίσαμε πριν από λίγες μέρες προβλέπονται, αν δεν κάνω λάθος, τέσσερα δισεκατομμύρια για το πρόγραμμα "ΠΟΛΙΤΕΙΑ". Ταυτοχρόνως προβλέπεται και το 50% των καθαρών εσόδων από τα περιφερειακά ταμεία ανάπτυξης αλλά και πόροι από το πρόγραμμα δημοσίων επενδύσεων.
Στο άρθρο 4 προβλέπεται ο κανονισμός που θα ορίζει και θα ρυθμίζει τις διαδικασίες λειτουργίας του προγράμματος. Ο τρόπος και ο χρόνος της κατάρτισης του προγράμματος αυτού, η μεταφορά και ο τρόπος εγγραφής των πιστώσεων, η επιλεξιμότητα των πιστώσεων και των έργων καθώς και η λειτουργία της κεντρικής και όλων των περιφερειακών επιτροπών παρακολούθησης.
Και στα υπόλοιπα άρθρα, αγαπητοί συνάδελφοι, υπάρχουν διατάξεις οι οποίες βεβαίως είναι πολύτιμες και χρήσιμες για τη λειτουργία και της Δημόσιας Διοίκησης και της Τοπικής Αυτοδιοίκησης. Είναι διατάξεις από αυτές που συναντούν συνήθως οι Υπουργοί στην πορεία υλοποίησης διαφόρων νομοθετημάτων και βλέπουν καθυστερήσεις που υπάρχουν, αλλαγές που πρέπει να γίνουν.
Οι σημαντικότερες από τις διατάξεις αυτές -για να μην αναφερθώ
αναλυτικά και να εντοπίσω μόνο τις πιο σοβαρές- είναι αυτές που
αναφέρονται στην απογευματινή εργασία, κάτι που έχει επικροτηθεί απ' όλους και από την ελληνική κοινωνία, είναι οι διατάξεις που αναφέρονται στην περαιτέρω προστασία των δασών, είναι οι διατάξεις που αναφέρονται στην επέκταση των ταμειακών υπηρεσιών των δήμων, γιατί στην Τοπική Αυτοδιοίκηση, για να υπάρχει πραγματική τοπική εξουσία, πρέπει να υπάρχει πλήρης διοικητική και οικονομική αυτοτέλεια.
Και μη γελιέστε, γιατί η οικονομική αυτοτέλεια δεν διασφαλίζεται με την πρόβλεψη πόρων, αλλά και τη δυνατότητα βεβαίωσης και είσπραξής τους από τους ίδιους τους οργανισμούς των δήμων. Αυτό κάνει μια τέτοια διάταξη, που κατεβάζει το επίπεδο των δήμων που μπορούν να έχουν δική τους ταμειακή υπηρεσία.
Ρυθμίζει επίσης θέματα διαφημίσεων που θα ενισχύσουν περαιτέρω τα έσοδα των δήμων και μια άλλη διάταξη αναφέρεται σε προσλήψεις συγγενών θυμάτων από τους τελευταίους σεισμούς.
Συμφωνήσαμε, ότι ο κύκλος των άλλων τριών προτάσεων που αφορούν στη μεταβίβαση νέων αρμοδιοτήτων στην αυτοδιοίκηση θα συζητηθούν στην επόμενη φάση. Εγώ θέλω να πω ότι η Δημόσια Διοίκηση της χώρας είναι μία υπόθεση εθνική και δεν αρκεί να τα ακούμε από τα χείλη του Πρωθυπουργού και του αρμόδιου Υπουργού, αλλά και όλων των Αρχηγών των κομμάτων, πρέπει και όταν έρχεται η ώρα να παίρνουμε πρωτοβουλίες και με κάθε τρόπο να το δείχνουμε. Πάντως έχω την εντύπωση ότι στην παρούσα φάση, ίσως είναι το σημαντικότερο θέμα που έχει και καλείται να αντιμετωπίσει η χώρα, γιατί χωρίς μεταρρύθμιση στη Δημόσια Διοίκηση, καμία επιμέρους πολιτική δεν θα έχει τύχη, ούτε η απόπειρα στα εργασιακά ούτε η απόπειρα στις διαρθρωτικές αλλαγές της οικονομίας ούτε στην αγροτική οικονομία, ούτε στο Εθνικό Σύστημα Υγείας, αν δεν γίνει ένας συνολικός λειτουργικός εκσυγχρονισμός της Δημόσιας Διοίκησης. Εγώ πάντως γι' αυτό που θα ήθελα να καλέσω όλους τους συναδέλφους, δεν έχω αυταπάτες ότι θα συμβεί τώρα, αλλά πρέπει να πω ότι ο κ. Καραμανλής μιλώντας για τον προϋπολογισμό το πρώτο θέμα που έθεσε ήταν η μεταρρύθμιση του κράτους. Το πρώτο θέμα από το δεκάλογο των απαραίτητων ενεργειών στην εποχή που διανύουμε, όπως είπε.
Είμαι απόλυτα πεπεισμένος -και κλείνω- ότι πρόκειται για ένα από τα σημαντικότερα νομοσχέδια που ήρθε στη Βουλή, αλλά που δυστυχώς δεν έτυχε της κατάλληλης υποδοχής. Ας ελπίσουμε ότι με την εφαρμογή του, θα δικαιωθεί ταχύτατα όλη αυτή η μεγάλη απόπειρα εκσυγχρονισμού της Δημόσιας Διοίκησης της χώρας.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι το Υπουργείο Εργασίας και Κοινωνικών Ασφαλίσεων υπέβαλε στη Βουλή τα κείμενα της 182 Διεθνούς Σύμβασης και 190 Διεθνούς Σύστασης Εργασίας "Για την απαγόρευση των χειρότερων μορφών εργασίας των παιδιών και την άμεση δράση με σκοπό την εξάλειψή τους" που ψηφίστηκαν κατά την 87η Σύνοδο της Διεθνούς Συνδιάσκεψης Εργασίας τον Ιούνιο του 1999, συνοδευόμενα από μία μικρή ανάλυση του περιεχομένου τους, περιγραφή της ισχύουσας ελληνικής νομοθεσίας και προτάσεις σχετικά με την επικύρωση της Διεθνούς Σύμβασης Εργασίας και την εφαρμογή της Διεθνούς Σύστασης.
Οι ενδιαφερόμενοι κύριοι συνάδελφοι, μπορούν να ζητήσουν αντίγραφα
από τη Διεύθυνση Νομοθετικού 'Εργου της Βουλής.
'Εχω την τιμή επίσης να ανακοινώσω στο Σώμα ότι η συνάδελφος κ. Ντόρα Μπακογιάννη ζητεί ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
'Εχω την τιμή επίσης να ανακοινώσω στο Σώμα ότι η συνάδελφος κ. Μαριέττα Γιαννάκου-Κουτσίκου ζητεί ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
'Εχω την τιμή επίσης να ανακοινώσω στο Σώμα ότι η συνάδελφος κ. Φάνη Πάλλη-Πετραλιά ζητεί ολιγοήμερη άδεια απουσίας στο εξωτερικό.

Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.

Ο κ. Λαμπρόπουλος ως εισηγητής της Μειοψηφίας έχει το λόγο.
ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, πράγματι όπως είπε προηγουμένως ο κ. Μπένος, ο Πρόεδρος της Νέας Δημοκρατίας ο Κώστας Καραμανλής, μιλώντας στον προϋπολογισμό είπε ότι η πρώτη προτεραιότητα για μας είναι η μεταρρύθμιση στη Δημόσια Διοίκηση. Βασική προϋπόθεση για να λειτουργήσει το κράτος, βασική προϋπόθεση για κάθε αναπτυξιακή 
προσπάθεια, το νούμερο ένα -και σε αυτό συμφωνεί και ο συνάδελφος κ. Μπένος- ότι είναι βασική προϋπόθεση για κάθε αναπτυξιακή προσπάθεια η

σωστή λειτουργία της Δημόσιας Διοίκησης και η αναδιάρθρωσή της. 'Ομως, ποιο είναι το αποτέλεσμα και τι βλέπουμε μέχρι σήμερα; Πόσες προσπάθειες δεν έχουν μέχρι στιγμής έρθει στη Βουλή και πόσες φορές δεν έχουμε ακούσει ότι για πρώτη φορά έρχεται ένα νομοσχέδιο που θα λύσει αυτό το πρόβλημα και το άλλο. Είκοσι χρόνια το ακούμε αυτό και το αποτέλεσμα ποιο είναι; Ποιος πολίτης σήμερα πιστεύει στη σωστή λειτουργία της Δημόσιας Διοίκησης; Κανένας. Υπάρχουν δημόσιοι υπάλληλοι σωστοί και έντιμοι που προσπαθούν και υπάρχουν και ελάχιστοι που δεν προσπαθούν, αλλά είναι και κάτι χειρότερο, είναι διεφθαρμένοι. Ευτυχώς είναι ελάχιστοι αυτοί. 'Ομως έτσι δεν λειτουργεί η Δημόσια Διοίκηση για να αποδώσει.
'Ερχεται, λοιπόν, το νομοσχέδιο "ΠΟΛΙΤΕΙΑ". Το είπαμε και στη
συζήτηση και στην επιτροπή και αναφερθήκαμε και στην κατ' αρχήν συζήτηση και επισημάναμε, ότι αυτό το νομοσχέδιο δεν έχει ουσία. Τι προβλέπει; Προβλέπει τη σύσταση μιας κεντρικής επιτροπής παρακολούθησης εφαρμογής του προγράμματος "ΠΟΛΙΤΕΙΑ". Προβλέπει τη σύσταση τουλάχιστον τριάντα, σαράντα και πενήντα επιτροπών παρακολούθησης. Δηλαδή μία κεντρική επιτροπή, μία κατά περιφέρεια, μία κατά υπουργείο, μία κατά νομικό πρόσωπο δημοσίου δικαίου, προβλέπει γραμματείες, προβλέπει προσλήψεις 
ημετέρων για τον κομματικό στρατό και χίλια δυο πράγματα. Γραφειοκρατία. Γιατί να μη συζητούσαμε το τι προβλέπει "Η ΠΟΛΙΤΕΙΑ" τι θα γίνει στον εκσυγχρονισμό της Δημόσιας Διοίκησης; Αυτά που θα αποφασίζονται; Θα το κάνουν κάποιοι σύμβουλοι του Υπουργού Εσωτερικών, θα έρχονται για έγκριση στο Υπουργικό Συμβούλιο και δεν θα συμμετέχει καθόλου η επιτροπή, κανένας φορέας δεν θα συμβάλει, θετικά, δημιουργικά, στο να διαμορφωθεί το καλύτερο.
'Οταν, λοιπόν, δεχόμαστε όλοι ότι η Δημόσια Διοίκηση είναι πολύ

μεγάλο πρόβλημα σήμερα, δεν θα έπρεπε να υπάρχει μία ευρεία συναίνεση, μία διακομματική επιτροπή που θα καθίσει κάτω και θα τα βάλει με υψηλό αίσθημα ευθύνης όλα, έτσι ώστε να μπορέσει να βρει τις λύσεις, να μπορέσει να συνυπάρξει η μία πρόταση με την άλλη, της Κυβέρνησης με της Αντιπολίτευσης, για να συγκλίνουμε σε αυτό που πρέπει και που έχουμε χρέος όλοι να συνεισφέρουμε.
Πώς μπορούμε να συναινέσουμε και να ψηφίσουμε αυτά τα άρθρα; Και για λόγους αρχής και για το ότι δεν υπάρχει ουσία καμία, αλλά αν θέλετε να σταθούμε και σε λεπτομέρειες δεν ξέρουμε τι προβλέπουν τα άρθρα. Δεν υπάρχουν δεσμεύσεις πουθενά, χρονικές κατά μήνα της εγκρίσεως του προγράμματος από το Υπουργικό Συμβούλιο ή της εγκρίσεως με υπουργική απόφαση της Υπουργού και του αρμοδίου Υπουργού των υποπρογραμμάτων κατά υπουργείο ή νομικό πρόσωπο δημοσίου δικαίου. Της εγκρίσεως των υποπρογραμμάτων των περιφερειών κλπ. Δεν προσδιορίζονται επίσης οι τακτικοί πόροι από τον προϋπολογισμό που εγγράφονται κάθε έτος ειδικά για το πρόγραμμα "ΠΟΛΙΤΕΙΑ". Δεν προσδιορίζονται οι πόροι από τη χρηματοδότηση από το πρόγραμμα δημοσίων επενδύσεων.
Είμαστε κάθετα αντίθετοι, δεν συμφωνούμε, γιατί πιστεύουμε ότι ο
ρόλος της Βουλής δεν πρέπει να είναι διακοσμητικός στον εκσυγχρονισμό της Δημόσιας Διοίκησης.
'Ερχομαι, λοιπόν, στα επόμενα άρθρα, στο πέμπτο και μετά. Με τις διατάξεις του άρθρου 5 αυξάνεται από 5% σε 25% το ποσοστό επί των εσόδων του Εθνικού Τυπογραφείου, που διατίθεται για την καταβολή επιδόματος αυξημένης ευθύνης σε υπαλλήλους του Υπουργείου Εσωτερικών και Δημόσιας Διοίκησης. Πράγματι είναι μία σωστή πρόβλεψη, είναι ένα πάγιο και δίκαιο αίτημα των εργαζομένων στα υπουργεία αυτά και πρέπει να σας πω ότι πριν από λίγο μου έλεγαν, ότι υπάλληλος με τριάντα πέντε χρόνια υπηρεσία έχει διακόσιες εξήντα χιλιάδες (260.000) δραχμές καθαρό μισθό. Είναι πράγμα ανήκουστο όταν ζητάμε από το δημόσιο υπάλληλο να εργάζεται, να προσφέρει,
να κάνει το παν, πρέπει να τον ανταμείψουμε και να του δώσουμε ένα αξιοπρεπή μισθό.
Συμφωνούμε και προτείνω το επίδομα αυτό να δοθεί αναδρομικά από 1 Ιουλίου του 2000. Θα ήθελα να προτείνω ίσως και με μία αύξηση πέραν της τάξεως του 25%, αυτό το επίδομα να δοθεί και στους αποσπασμένους που εργάζονται στο Υπουργείο Εσωτερικών και Δημόσιας Διοίκησης.
Σχετικά με τις διατάξεις του άρθρου 6 καλύπτονται ατέλειες προσλήψεις και προβλήματα που δημιούργηθηκαν από προηγούμενες διατάξεις.
Στην παράγραφο 2 συγκεκριμένα προβλέπεται ο διορισμός σε νέες θέσεις υπαλλήλων επιλαχόντων του διαγωνισμού του '95. Εδώ θα ήθελα να προτείνω το Υπουργείο να εξετάσει με σοβαρότητα και με υπευθυνότητα κενά και προβλήματα που έχουν δημιουργηθεί από το διαγωνισμό του ΑΣΕΠ το 1998. Είναι δίκαιο και εδώ να υπάρξει μια πρόβλεψη να μην υπάρχουν αδικίες, να μην υπάρχουν δικαστήρια, να μην υπάρχουν προσδοκίες από τους νέους που είχαν συμμετάσχει τότε στο διαγωνισμό.
Στην παράγραφο 3 ο γενικός γραμματέας κάθε περιφέρειας ορίζεται ως
αρμόδιος για τη σύσταση και συγκρότηση πρωτοβάθμιων υπηρεσιακών συμβουλίων. Μας βρίσκει σύμφωνους.
Στην παράγραφο 5 έχουμε κάποιες επιφυλάξεις και δεν ξέρουμε ποιες είναι τελικά οι προθέσεις. Αναφέρεται σε διαγωνισμούς που μπορούν να αλλάζουν τα προσόντα. Δεν μπορούμε να συμφωνήσουμε και δεν μπορούμε να την ψηφίσουμε.
Στο άρθρο 7 με τις διατάξεις αυτές παρέχεται η δυνατότητα παράτασης απόσπασης υπαλλήλων του δημοσίου ή νομικών προσώπων στα περιφερειακά ταμεία ανάπτυξης μέχρι και πέντε χρόνια. Μας βρίσκει σύμφωνους.
Στην παράγραφο 4 του ίδιου άρθρου, που θεωρώ επίσης σημαντική, αφορά καταβολή υπερωριακής απασχόλησης σε υπαλλήλους του Εθνικού Κήπου και συμφωνούμε μ' αυτήν προκειμένου να λειτουργήσει σωστά.
Στο άρθρο 8 περιλαμβάνονται διατάξεις που ρυθμίζουν διάφορα θέματα. Θεωρούμε πολύ σημαντική αυτή που αναφέρεται στην παράγραφο 4 -συμφωνούμε για τις προηγούμενες- και τη δυνατότητα που δίνεται πρόσληψης ατόμων συγγενών, σύζυγος, τέκνο, θυμάτων του σεισμού της 7ης Σεπτεμβρίου του 1999 ακόμη και αν έχουν υπερβεί το προβλεπόμενο όριο ηλικίας.
Εδώ, κύριε Πρόεδρε, θα κάνω μια έκκληση και θα παρακαλέσω και την
Κυβέρνηση και τον κύριο Υπουργό να αποδεχθεί σ' αυτή τη διάταξη να συμπεριληφθούν και τέκνα θυμάτων του σεισμού της Καλαμάτας. Είναι ελάχιστα, είναι τρεις-τέσσερις περιπτώσεις. Είναι παιδί ενός αεροπόρου που είχε σκοτωθεί στο σεισμό στην πολυκατοικία που είχε πέσει και δυο αδελφών που επίσης είχαν καταπλακωθεί σε ένα αυτοκίνητο.
Κύριε Υπουργέ, κάνω έκκληση να δούμε και αυτό το θέμα, να 
συμπεριλάβουμε και το σεισμό της Καλαμάτας, δεν θα επιβαρυνθεί το κράτος. Οφείλουμε να το κάνουμε αυτό.
'Οσον αφορά για τη μείωση του ωραρίου σ' αυτούς που εργάζονται το απόγευμα μας βρίσκει σύμφωνους. Δεν ξέρω, όμως, μήπως η Κυβέρνηση το

κάνει για να μην επιβαρυνθεί υπερωριακά.
Στο άρθρο 9 μας βρίσκει σύμφωνους επίσης η μεταφορά της αρμοδιότητας για την κατεδάφιση των ανεγειρομένων κτισμάτων παρανόμων σε περιοχές που έχουν καταστραφεί από πυρκαγιές να μεταφερθεί στο γενικό γραμματέα της περιφέρειας, γιατί ίσως έτσι υπάρξει περισσότερη αποφασιστικότητα για την άμεση κατεδάφιση των κτιρίων αυτών.
'Οσον αφορά όμως στην επόμενη παράγραφο την 6 του άρθρου 9, που ρυθμίζονται θέματα επιβολής τέλους 2% σε θέματα διαφημίσεων, εδώ μας βρίσκει αντίθετους και μάλιστα έχουμε και από το Δήμο Αθηναίων σχετικό έγγραφο που διαφωνεί πλήρως, γιατί ισχυρίζεται ότι με τις προτεινόμενες ρυθμίσεις επιχειρείται η ουσιαστική κατάργηση ενός σημαντικού εσόδου 2% από διαφημίσεις για το Δήμο Αθηναίων και τους άλλους μεγάλους ΟΤΑ, όπου και πραγματοποιείται το μεγαλύτερο μέρος των διαφημίσεων που για το Δήμο Αθηναίων ισοδυναμεί με ποσά που υπερβαίνουν σε ετήσια βάση το 1,5 δισεκατομμύρια. Η απόδοση του τέλους, όπως ρυθμίζεται, θα γίνεται στο Ταμείο Παρακαταθηκών και Δανείων και όχι όπως συνέβαινε έως τώρα στον οικείο ΟΤΑ. Αυτό σημαίνει ότι από κει και μετά θα δίνονται τα χρήματα αυτά στους Οργανισμούς Τοπικής Αυτοδιοίκησης σύμφωνα με τη βούληση του Υπουργού, σύμφωνα με κομματικά κριτήρια με "ημέτερους" και μη δημάρχους, νομάρχες και δεν ξέρω πώς αλλιώς. Γι' αυτό, λοιπόν, είμαστε κάθετα αντίθετοι και πιστεύουμε ότι δεν πρέπει να ισχύσει αυτή η διάταξη.

Δεν έχω τίποτε άλλο να προσθέσω, κύριε Πρόεδρε. Ευχαριστώ πολύ. ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του
Κομμουνιστικού Κόμματος Ελλάδος ο κ. Σκοπελίτης έχει το λόγο. ΣΤΑΥΡΟΣ ΣΚΟΠΕΛΙΤΗΣ: Δεν θα μπω στον πειρασμό να επαναλάβω το τι

ειπώθηκε από την πλευρά μας στη συζήτηση και στην επιτροπή και επί της αρχής του νομοσχεδίου για το τι πρέπει να γίνει στη Δημόσια Διοίκηση. 
Θα αποφύγω, λοιπόν, τον πειρασμό και θα μπω κατ' ευθείαν στα άρθρα. 
Και θα ξεκινήσω από το άρθρο 1 έως το άρθρο 4 λέγοντας ότι με τα άρθρα
αυτά η Κυβέρνηση επιδιώκει να δώσει νομική ισχύ στο πρόγραμμα "ΠΟΛΙΤΕΙΑ" ένα πρόγραμμα που για μας για το ΚΚΕ δεν κινείται στην κατεύθυνση της αναδιάρθρωσης της Δημόσιας Διοίκησης, αλλά στην κατεύθυνση εκείνη της εξυπηρέτησης συμφερόντων που κάθε άλλο παρά ανταποκρίνονται σε αυτά

δηλαδή στην απαίτηση του πολίτη για μία καλύτερη αποδοτικότερη Δημόσια Διοίκηση. Και είναι ένα πρόγραμμα όπως τονίσαμε αναλυτικα που υλοποιεί τις κατευθύνσεις του ΟΑΣΑ του Διεθνούς Ταμείου και τις νεοφιλελεύθερες επιταγές.
Και αυτό γιατί προωθεί την άλωση της Δημόσιας Διοίκησης από το
ιδιωτικό κεφάλαιο. Αυτό γίνεται με τη συμμετοχή των ιδιωτών στις ομάδες διοίκησης όπως λέτε οι οποίοι ουσιαστικά θα αναλάβουν την υλοποίηση του προγράμματος "ΠΟΛΙΤΕΙΑ" που βέβαια αυτή η υλοποίηση θα κινείται σε τέτοια κατεύθυνση που θα εξυπηρετεί τα δικά τους συμφέροντα.
Επίσης είχαμε τονίσει ότι μέσα απο την προοπτική αυτή πάτε να
παραδώσετε ένα αριθμό υπηρεσιών να τον παραδώσετε στο ιδιωτικό κεφάλαιο. Ακόμα το πρόγραμμα "ΠΟΛΙΤΕΙΑ" θεσπίζει μισθολόγιο πολλών ταχυτήτων
στην αξιολόγηση των υπαλλήλων με τους δείκτες αποδοτικότητας. Και όποια βέβαια υπηρεσία δεν πιάνει αυτούς τους στόχους που θα βάζει η Κυβέρνηση θα τιμωρείται αυστηρά και η τιμωρία αυτή θα έχει και σαν αποτέλεσμα και αντανάκλαση και στην περικοπή του μισθού τους.
Τέλος τονίσαμε ότι με το πρόγραμμα "ΠΟΛΙΤΕΙΑ" μπαίνει στη γωνία η Βουλή σε καραντίνα μια και οι αποφάσεις γι' αυτό τον κρίσιμο τομέα θα παίρνονται από το Υπουργικό Συμβούλιο κατόπιν εισηγήσεως του αρμόδιου Υπουργού. 'Ετσι, λοιπόν, εμείς δεν μπορούμε να ψηφίσουμε τα τέσσερα πρώτα άρθρα του νομοσχεδίου.
'Οσον αφορά τα υπόλοιπα άρθρα. Με το άρθρο 5 προβλέπεται η αύξηση
του ποσοστού των επιδομάτων που δίδονται σε εργαζόμενους του Εθνικού Τυπογραφείου. Εμείς συμφωνούμε με αυτό. Εκείνο που έχουμε να τονίσουμε είναι ότι χρειάζεται μιά συνολική αντιμετώπιση από μέρους της Κυβέρνησης το μισθολόγιο των υπαλλήλων γενικά. Συμφωνούμε εκφράζοντας ορισμένες βέβαια ας πούμε επιφυλάξεις ότι δύο Υπουργοί θα αποφασίζουν και θα κρίνουν ποιοι είναι οι δικαιούχοι. Παρ' όλο αυτά εμείς συμφωνούμε με το άρθρο 5.
Στο άρθρο 6. Παρ' όλο ότι συμφωνούμε με τη παράγραφο 2 -να μην επαναλαμβάνω τι λέει αυτή η παράγραφος και τρώω το χρόνο σας- εμείς καταψηφίζουμε το άρθρο 6 γιατί με την παράγραφοι 5 προωθεί κατ' εμάς τις ρουσφετολογικές προσλήψεις στο δημόσιο, στην ουσία προχωρεί στην κατάργηση του ν. 2190. Είμαστε αντίθετοι, λοιπόν, με αυτήν την παράγραφο και καταψηφίζουμε το άρθρο .
Στο άρθρο 7. Σωστά ρυθμίζει ένα θέμα, όμως η ρύθμιση που κάνει θα μπορούσε να μη δημιουργεί προβλήματα εάν προχωρούσε η Κυβέρνηση και κατοχύρωνε τους ανθρώπους που είναι αποσπασμένοι και δουλεύουν σε αυτές 
τις υπηρεσίες και διασφάλιζε τα δικαιώματα των δημοσίων υπαλλήλων. Φοβάστε λοιπόν -το τονίσαμε και στην επιτροπή- ότι κάποια στιγμή θα

φύγουν αυτοί οι άνθρωποι που έχουν αποσπαστεί και με αυτήν την έννοια προχωρείτε σε αυτήν τη ρύθμιση.
Δώστε τη λύση που χρειάζεται, κατοχυρώστε τα δικαιώματα των δημοσίων υπαλλήλων, για να μην υπάρχει πρόβλημα. Με την έννοια αυτή, εμείς καταψηφίζουμε το άρθρο.
Στο άρθρο 8, παρ' ότι συμφωνούμε με την παράγραφο 4, το καταψηφίζουμε γιατί προωθείται -το τονίσαμε και στην επιτροπή- η ελαστικοποίηση του ωραρίου και ανοίγετε το δρόμο να καταστρατηγηθεί το ωράριο και στο χώρο του δημοσίου, να καταστρατηγηθούν όλα τα κεκτημένα δικαιώματα των εργαζομένων.
Στο άρθρο 9 δεν έχουμε αντίρρηση για το πέρασμα της αρμοδιότητας στην περιφέρεια. Πιστεύω ότι θα λύσει και προβλήματα. 'Οσον αφορά την φορολογία διαφημίσεων, που κινείται αυτή η κατεύθυνση μέσα στη γενικότερη φορομπηκτική πολιτική σας, θέλετε να εμπλέξετε και τους δήμους. Εμείς
καταψηφίζουμε το άρθρο 9. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κουβέλης, Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο. 
ΦΩΤΗΣ ΚΟΥΒΕΛΗΣ: Κύριοι συνάδελφοι, ο εισηγητής της Πλειοψηφίας κ.
Μπένος υιοθέτησε την άποψη της κυρίας Υπουργού, ότι ανεξαρτήτως της ρυθμίσεως του παρόντος νομοσχεδίου θα μπορεί ανά εξάμηνο να συζητάει η Βουλή στη Διαρκή Επιτροπή Δημόσιας Διοίκησης, το περιεχόμενο των υποπρογραμμάτων του γενικοτέρου προγράμματος "ΠΟΛΙΤΕΙΑ". Αυτό όμως, κύριε Πρόεδρε, δεν αποτελεί νομοθετική δέσμευση. Εμείς σήμερα νομοθετούμε, προκειμένου ο νόμος να ισχύσει σε ένα μακρύ μέλλον. Αυτό το οποίο λέει ο κ. Μπένος μπορεί να είναι ορθό, αλλά δεν αποτελεί δέσμευση. Και ο κάθε νομοθέτης, ο παρών εν προκειμένω, πρέπει να ορίζει τη συμπεριφορά του με ένα τρόπο δεσμευτικό για την οποιαδήποτε Κυβέρνηση και όχι μόνο για την παρούσα, η οποία θα κληθεί το πρώτο, να εφαρμόσει και να υλοποιήσει το συγκεκριμένο νομοθέτημα.
Δεν θα είχαμε αντίρρηση κατά συνέπεια, κύριε Υφυπουργέ, να δεσμευτείτε αλλά νομοθετικά ότι τα συγκεκριμένα υποπρογράμματα θα έρχονται, όχι μόνο για συζήτηση, αλλά για έγκριση στη Βουλή των Ελλήνων. Αυτό είναι κοινοβουλευτική τάξη, αυτό δεσμεύει, αυτό αναδεικνύει τη σημαντικότητα του έργου του Κοινοβουλίου. Διαφορετικά με τις ρυθμίσεις που σήμερα γίνονται, τίποτε άλλο δεν εξασφαλίζεται, κύριοι συνάδελφοι, παρά μία ευρεία, -κατά τη γνώμη μου και αντισυνταγματική- εξουσιοδότηση προς τον Υπουργό Δημόσιας Διοίκησης αρχικά και εν συνεχεία προς το Υπουργικό Συμβούλιο να προωθούν και να εγκρίνουν τα υποπρογράμματα, μέρη του συνολικού προγράμματος "ΠΟΛΙΤΕΙΑ". Πού είναι η συμμετοχή, κύριοι συνάδελφοι της Βουλής; Πού είναι η κοινωνική και πολιτική συναίνεση την οποία επικαλείται η Κυβέρνηση ως αναγκαία, για να υπάρξουν τομές, βαθιές τομές λέω εγώ, και ρυθμίσεις στο χώρο της Δημόσιας Διοίκησης; Δεν υπάρχει τέτοια ρύθμιση. 'Ολα τα άλλα είναι ευχολόγια και σε κάθε περίπτωση δεν είναι δεσμευτικά ούτε για την παρούσα ούτε για την μέλλουσα, την όποια μέλλουσα κυβέρνηση που θα καλείται να εφαρμόζει το συγκεκριμένο νομοθέτημα που θα ψηφίσει η Βουλή των Ελλήνων.
Επαναλαμβάνω. Αναλάβετε, κύριε Υφυπουργέ, δέσμευση, με συγκεκριμένη διάταξη, να φέρνετε το περιεχόμενο των υποπρογραμμάτων και να εγκρίνεται ή να απορρίπτεται από τη Βουλή των Ελλλήνων. Αυτό αποτελεί, αν θέλετε, πολιτική και κοινωνική συναίνεση την οποία επιδιώκετε.
Πουθενά δεν αναφέρετε συναφώς, κύριε Πρόεδρε, τη λειτουργία της Εθνικής Επιτροπής Διοικητικής Μεταρρύθμισης, η οποία στο παρελθόν συνεδρίασε μόνον δύο φορές. Και εδώ δεν την επικαλείστε καθόλου. Δεν τη θέλετε να μετέχει των ρυθμίσεων που επιδιώκονται με το νομοσχέδιό σας. 
Περαιτέρω με το άρθρο 5 προβλέπεται η αύξηση του ποσοστού από 9% σε
25%, που διατίθεται με τη μορφή επιδομάτων στους εργαζομένους από τα έσοδα του Εθνικού Τυπογραφείου.
Πρόκειται για μία ορθή ρύθμιση, αλλά θα επαναλάβουμε, κύριοι συνάδελφοι, την επισήμανση ότι δεν είναι δυνατό να ρυθμίζονται με αποσπασματικό τρόπο τα ζητήματα του μισθολογίου των πάσης φύσεως δημοσίων υπαλλήλων. Εδώ χρειάζεται να υπάρξει μία διευθέτηση της μισθολογικής κατάστασης των δημοσίων υπαλλήλων και μάλιστα με έναν τρόπο ο οποίος δεν θα μεταβάλλεται ή ακριβέστερα δεν θα είναι ευμετάβλητος και υποκείμενος στις διαθέσεις του οποιουδήποτε.
Στο άρθρο 6 κυριαρχούν δύο θέματα, κύριε Πρόεδρε. Το πρώτο, παράγραφος 2, αφορά στους επιλαχόντες του διαγωνισμού του 1995 και προβλέπεται διορισμός τους. Επισημαίνουμε όμως, κύριε Υφυπουργέ, ότι στο προηγούμενο νομοσχέδιο του Υπουργείου σας, το μετέπειτα ν. 2839/2000, σας ζητήσαμε να συμπεριλάβετε τη ρύθμιση αυτή και δεν τη συμπεριλάβατε. 
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Είστε σίγουρος ...

ΦΩΤΗΣ ΚΟΥΒΕΛΗΣ: Βεβαίως.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μήπως κάνετε λάθος;

ΦΩΤΗΣ ΚΟΥΒΕΛΗΣ: Τι είπατε;
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αν μου επιτρέπει ο κύριος Πρόεδρος, να κάνω μία διακοπή, θα σας εξηγήσω.
ΠΡΟΕΔΡΕΥΩΝ (Κωνσταντίνος Γείτονας): 'Οχι, κύριε Υφυπουργέ, δεν έχετε το λόγο.

ΦΩΤΗΣ ΚΟΥΒΕΛΗΣ: Θα μου τα πείτε όταν θα έρθει η σειρά σας.
Είχατε αρνηθεί λοιπόν να συμπεριλάβετε τέτοια τροπολογία. Δεν
πειράζει, έστω και αν εκ των υστέρων έρχεστε να ικανοποιήσετε ένα δίκαιο αίτημα, όπως είναι αυτό.
Σε ό,τι αφορά το δεύτερο ζήτημα, κύριε Υφυπουργέ, αυτό δηλαδή που
αφορά στην καθιέρωση προσθέτων προσόντων από τους φορείς του δημοσίου με την προκήρυξη πλήρωσης θέσεων, πέραν δηλαδή των διαδικασιών του ΑΣΕΠ, έχουμε τη γνώμη ότι με αυτόν τον τρόπο μπορεί να δίδεται η δυνατότητα για φωτογραφικές προσλήψεις και για επιλεκτικές συμπεριφοφές.
Στο άρθρο 7 περιλαμβάνονται οι ρυθμίσεις οι σχετικές με τη στελέχωση των περιφερειακών ταμείων ανάπτυξης και του πλεονάζοντος προσωπικού των δήμων. Προβλέπονται ρυθμίσεις για την υπερωριακή αμοιβή σε προσωπικό που εργάζεται σε υπηρεσίες οι οποίες λειτουργούν σε δωδεκάωρη ή εικοσιτετράωρη βάση και επίσης υπάρχει ρύθμιση για την ανάθεση της διαδικασίας ελέγχου και αποστολής δοκιμίων για δημοσίευση στο Φ.Ε.Κ., στο Γραμματέα του Υπουργικού Συμβουλίου. Δεν διαφωνούμε με αυτήν τη ρύθμιση και θα την ψηφίσουμε.
Σε ό,τι αφορά τώρα το άρθρο 8, επίσης κυριαρχούν δύο θέματα, κύριε
Υφυπουργέ.
Το πρώτο αφορά τη δυνατότητα διοικητικής αρχής να αρνείται την πρόσβαση σε έγγραφα, η κοινοποίηση των οποίων μπορεί να δυσχεράνει την έρευνα σχετικά με τη διοικητική παράβαση. Εμείς είμαστε αντίθετοι. Την ώρα που διεκδικούμε διαφάνεια και δυνατότητα γνώσης των πράξεων της διοίκησης, αυτήν την ώρα θα έρθουμε να προσθέσουμε -όπως επιχειρείτε, κύριε Υφυπουργέ- αυτήν την απαγόρευση; Διαφωνούμε και σας ζητάμε να αποσύρετε τη σχετική διάταξη.
Το δεύτερο θέμα, πάλι στο άρθρο 8, αφορά τη μείωση του εβδομαδιαίου ωραρίου εκείνων των υπαλλήλων που θα απασχολούνται στις απογευματινές ώρες και τα Σάββατα, σε υπηρεσίες που θα καθιερώσουν αυτό το ωράριο λειτουργίας.
Σας έλεγα στη Διαρκή Επιτροπή, ότι η ρύθμιση είναι σωστή, διότι θα εξυπηρετήσει το κοινό. 'Ομως και πάλι διατηρείτε στην αποκλειστική σας αρμοδιότητα αυτή τη ρύθμιση, χωρίς κανέναν προηγούμενο διάλογο, χωρίς καν να έχετε τη δυνατότητα αυτήν την ώρα να κάνετε γνωστό στη Βουλή πού προτίθεστε να κάνετε το μειωμένο ή το απογευματινό ωράριο, να μας πείτε συγκεκριμένα σε ποιες υπηρεσίες, κεντρικές ή αποκεντρωμένες, θα ισχύσει έτσι ώστε την πρόθεσή σας και το αποτέλεσμα της ρυθμίσεως να μπορεί τουλάχιστον να το αξιολογήσει η Βουλή τη στιγμή που συζητάει το συγκεκριμένο νομοσχέδιο.
Στο άρθρο 9 προβλέπονται ρυθμίσεις για την Τοπική Αυτοδιοίκηση και
αναφέρομαι στην καθιέρωση του διαφημιστικού τέλους 2%.
'Εχει δίκιο, κύριε Υφυπουργέ, ο εισηγητής της Αξιωματικής Αντιπολίτευσης. Εγείρονται ανησυχίες πώς θα αποδίδεται στους Ο.Τ.Α. αυτό το τέλος του 2%. Κάποιοι επισημαίνουν ότι μέσα από τη νομοθετική εξουσιοδότηση που δίνεται προς τον Υπουργό να ρυθμίσει τα θέματα της απόδοσης αυτού του τέλους, είναι δυνατό να αναφυούν επιλεκτικές συμπεριφορές που θα προσβάλλουν το χαρακτήρα της Τοπικής Αυτοδιοίκησης, αλλά και το σκοπό τον οποίον θέλουν να επιτελούν.
Ορίστε, λοιπόν, στο παρόν νομοσχέδιο με συγκεκριμένη διάταξη τη δυνατότητα οι ΟΤΑ απευθείας και υπό σαφείς προϋποθέσεις να αναλαμβάνουν το ποσοστό που τους αναλογεί.
Στο άρθρο 10 δεν έχουμε αντίρρηση. Διαλαμβάνονται θέματα σχετικά με
την εκποίηση τροχοφόρων των Ο.Τ.Α της α' και της β' βαθμίδας από
τον Ο.Δ.Δ.Υ. και τη συγκεκριμένη διάταξη θα την ψηφίσουμε.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Ολοκληρώνοντας κύριε Πρόεδρε, θέλω να υποστηρίξω για άλλη μια φορά το εξής: Βεβαίως, η Δημόσια Διοίκηση πρέπει να αναρρυθμιστεί, να καταστεί αποτελεσματική, να καταστεί ικανή να υπηρετεί μεγάλους σχεδιασμούς αυτής της χώρας για τη συνολικότερη οικονομική και κοινωνική της ανάπτυξη. Αλλά αυτό το σχέδιο νόμου, κύριε Υφυπουργέ, δεν μας παρέχει στοιχεία, δεν έχει λαβές -για να θυμηθώ τη συγκεκριμένη διατύπωση- τις οποίες να μπορούμε να πιάσουμε, για να αξιολογήσουμε αυτά τα οποία υποστηρίζετε ότι έχετε ως πολιτική πρόθεση. Γενικολογείτε, αοριστολογείτε, αναφέρεσθε στην πρόθεσή σας να αναβαθμίσετε τη Δημόσια Διοίκηση, όμως δεν μας δίδετε το περιεχόμενο των ρυθμίσεων που όντως θα αναβαθμίσουν τη Δημόσια Διοίκηση,
η οποία αυτήν τη στιγμή βρίσκεται σε καθόλου καλή κατάσταση. Με αυτές τις σκέψεις έχω ολοκληρώσει, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κουβέλη.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, πόσοι συνάδελφοι μένουν ακόμη να μιλήσουν; Διότι έχω να κάνω κάποιες αναδιατυπώσεις.
ΠΡΟΕΔΡΕΥΩΝ (Παναγιώτης Σγουρίδης): Είναι τρεις συνάδελφοι.
Ορίστε, κύριε Υπουργέ, έχετε το λόγο για να κάνετε τις αναδιατυπώσεις σας.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Οι αναδιατυπώσεις που θέλω να κάνω, αγαπητοί συνάδελφοι, είναι οι εξής και παρακαλώ να έχω την προσοχή σας.
ΠΡΟΕΔΡΕΥΩΝ (Παναγιώτης Σγουρίδης): Αφού κατατεθούν στα Πρακτικά θα
διανεμηθούν στους συναδέλφους.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Βεβαίως.
Στην παράγραφο 6 του άρθρου 6 του σχεδίου νόμου που συζητούμε, η υφιστάμενη ρύθμιση αριθμείται ως "α." και προστίθεται με αρίθμηση "β.", εδάφιο ως εξής:
"β. Στην παράγραφο 4 του άρθρου 163 Α' του Υπαλληλικού Κώδικα (ν. 2683/99 ΦΕΚ Α' 19), στο πρώτο εδάφιο, διαγράφονται οι λέξεις "και ε'" και στο τέταρτο εδάφιο, μετά τις λέξεις "της παραγράφου 2", προστίθενται οι λέξεις "εφόσον πρόκειται να είναι πλήρους και αποκλειστικής απασχόλησης"."
Να εξηγήσω πολύ σύντομα περί τίνος πρόκειται: Ο Υπαλληλικός Κώδικας, ο ν. 2683/99, προβλέπει ότι τα πειθαρχικά συμβούλια συγκροτούνται με συμμετοχή και της ΑΔΕΔΥ. Τα μέλη της ΑΔΕΔΥ δεν θέλουμε να είναι πλήρους και αποκλειστικής απασχόλησης, όπως προέβλεπε ο νόμος εξαρχής με τη συγκεκριμένη ρύθμιση επιθυμούμε να δώσουμε τη δυνατότητα στα μέλη της ΑΔΕΔΥ που μετέχουν στο δευτεροβάθμιο υπηρεσιακό συμβούλιο να μην είναι πλήρους και αποκλειστικής απασχόλησης.
Δεύτερη διόρθωση -προσθήκη- αναδιατύπωση είναι η εξής:
"Η παράγραφος 4 του άρθρου 9 του σχεδίου νόμου που συζητούμε
αντικαθίσταται ως εξής: "4. Η παράγραφος 7 του άρθρου 298 του π.δ. 410/1995, όπως αντικαταστάθηκε με το άρθρο 25 του ν. 2738/99 (ΦΕΚ Α' 180) και συμπληρώθηκε με την προηγούμενη παράγραφο, ισχύει από 1.1.1999".
Να εξηγήσω τη σημασία της η διάταξης αυτής: Με τη διάταξη που έχουμε ήδη συμπεριλάβει στο νομοσχέδιο και που αντικαθίσταται τώρα δίνουμε τη δυνατότητα στους δημάρχους, που είναι καθηγητές Μέσης Εκπαίδευσης ή και Ανώτατης Εκπαίδευσης να εξομοιωθούν με τους δημάρχους- δημοσίους υπαλλήλους, οι οποίοι είχαν τη δυνατότητα από 1.1.1999 να εισπράττουν και την χορηγία του δημάρχου και το μισθό τους.
Αυτό -επαναλαμβάνω- έχει δοθεί σε όλους τους δημοσίους υπαλλήλους
που είναι δήμαρχοι και επεκτείνεται η δυνατότητα και στους καθηγητές. Διευκρινίζεται εδώ ότι αυτό ισχύει από 1.1.1999 για λόγους εξίσωσης. 
Θυμίζω ότι ήδη έχει ψηφισθεί η διάταξη που προβλέπει ότι για τους
δημάρχους...
ΠΡΟΕΔΡΕΥΩΝ (Παναγιώτης Σγουρίδης): Είναι γνωστό, κύριε Υπουργέ. ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): ...που θα προκύψουν από τις επόμενες εκλογές θα επιλέγεται η μία από τις δύο κατηγορίες αποδοχών.
Τρίτη αναδιατύπωση είναι η εξής:
"Στην παράγραφο 1 του προστιθέμενου άρθρου 26α στο προεδρικό διάταγμα 410/95...
ΠΡΟΕΔΡΕΥΩΝ (Παναγιώτης Σγουρίδης): Σε ποιο άρθρο αναφέρεσθε, κύριε
Υπουργέ;
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Στο άρθρο 14. Αν υπάρχει η δυνατότητα, κύριε Πρόεδρε, να μπούμε και στο άρθρο 14, καλώς. Αλλιώς μπορώ να κρατήσω την αναδιατύπωση για αργότερα.
ΠΡΟΕΔΡΕΥΩΝ (Παναγιώτης Σγουρίδης): 'Οχι, κάντε την αναδιατύπωση, να
μοιρασθεί για να την έχουμε αύριο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας τη διαβάζω απλά να τη γνωρίζετε. Αν θέλετε να μείνει για αύριο ...
ΙΩΑΝΝΗΣ ΛΑΜΠΡΟΠΟΥΛΟΣ: Αύριο, κύριε Πρόεδρε, να γίνει η αναδιατύπωση.

ΠΡΟΕΔΡΕΥΩΝ (Παναγιώτης Σγουρίδης): 'Οχι. Είναι ενιαίο το κείμενο,
κύριε Λαμπρόπουλε.
Ορίστε, κύριε Υπουργέ.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Λοιπόν, στο άρθρο 14 στην παράγραφο 1 του προστιθέμενου άρθρου 26α στο προεδρικό διάταγμα 410/95 μετά τις λέξεις "ως δημοτικής σημασίας," προστίθενται οι λέξεις "με εξαίρεση το Εθνικό Αθλητικό Κέντρο Γλυφάδας, το Εθνικό Χιονοδρομικό Κέντρο Σελίου, το Εθνικό Χιονοδρομικό Κέντρο Βασιλίτσας και το Εθνικό Αθλητικό Κέντρο Κέρκυρας,".
Για να γίνει σαφές, αυτά τα αθλητικά κέντρα επιθυμούμε να εξαιρεθούν της μεταφοράς τους στους φορείς Τοπικής Αυτοδιοίκησης λόγω της ευρύτερης σημασίας τους.
Και η τελευταία αναδιατύπωση αφορά την παράγραφο 4 του άρθρου 12 του σχεδίου νόμου όπου προστίθενται στο τέλος της παραγράφου αυτής οι εξής λέξεις: "καθώς και τις αποσπάσεις σε παιδικούς ή βρεφονηπιακούς σταθμούς των οποίων η λειτουργία άρχισε κατά το έτος 2000 ή μέχρι την έναρξη ισχύος του παρόντος".
Αυτό πρακτικά σημαίνει ότι για το προσωπικό των παιδικών ή βρεφονηπιακών σταθμών κλπ. που μεταφέρεται στην Τοπική Αυτοδιοίκηση, αίρονται οι αποσπάσεις του σε οποιαδήποτε άλλα νομικά πρόσωπα εκτός αν ήδη είναι αποσπασμένο το προσωπικό αυτό σε παιδικούς ή βρεφονηπιακούς σταθμούς που συνεστήθησαν μέσα στο 2000 ή μέχρι την έναρξη ισχύος του παρόντος. Και τούτο διότι αυτοί οι σταθμοί χρειάστηκε να στελεχωθούν από έμπειρο προσωπικό. Είναι στο ξεκίνημά τους και δεν πρέπει να τους αποδυναμώσουμε.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, παρακαλώ να
καταθέσετε το κείμενο αυτό στα Πρακτικά.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Μάλιστα, κύριε Πρόεδρε.
(Στο σημείο αυτό ο Υφυπουργός Εσωτερικών, Δημόσιας Διοίκησης και
Αποκέντρωσης, κ. Λεωνίδας Τζανής, καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής:

"ΠΡΟΣΘΗΚΗ - ΑΝΑΔΙΑΤΥΠΩΣΗ στο σχέδιο νόμου: "Πρόγραμμα "ΠΟΛΙΤΕΙΑ" για την μεταρρύθμιση και του εκσυγχρονισμού της Δημόσιας Διοίκησης και άλλες διατάξεις"
1. Στην παρ. 6 του άρθρου 6 του σχεδίου νόμου η υφιστάμενη ρύθμιση αριθμείται ως "α." και προστίθεται με αρίθμηση "β.", εδάφιο ως εξής: 
"β. Στην παρ. 4 του άρθρου 163Α του υπαλληλικού κώδικα (Ν. 2683/99
ΦΕΚ Α' 19), στο πρώτο εδάφιο, διαγράφονται οι λέξεις "και ε'" και στο τέταρτο εδάφιο, μετά τις λέξεις "της παρ. 2", προστίθενται οι λέξεις "εφόσον πρόκειται να είναι πλήρους και αποκλειστικής απασχόλησης"."

2. Η παρ. 4 του άρθρου 9 του σχεδίου νόμου αντικαθίσταται ως εξής:
"4. Η παρ. 7 του άρθρου 298 του π.δ. 410/1995 όπως αντικαταστάθηκε με το άρθρο 25 του ν. 2738/1999 (ΦΕΚ Α' 180) και συμπληρώθηκε με την προηγούμενη παράγραφο, ισχύει από 1-1-1999".
3. Στην παρ. 1 του προστιθέμενου άρθρου 26Α στο π.δ. 410/95, με το
άρθρο 14 του σχεδίου νόμου, μετά τις λέξεις "ως δημοτικής σημασίας," προστίθενται οι λέξεις "με εξαίρεση το Εθνικό Αθλητικό Κέντρο Γλυφάδας, το Εθνικό Χιονοδρομικό Κέντρο Σελίου, το Εθνικό Χιονοδρομικό Κέντρο Βασιλίτσας και το Εθνικό Αθλητικό Κέντρο Κέρκυρας,"
4. Στην παρ. 4 του άρθρου 12 του σχεδίου νόμου, προστίθενται στο
τέλος, οι εξής λέξεις:
"καθώς και τις αποστάσεις σε παιδικούς ή βρεφονηπιακούς σταθμούς, των οπίων η λειτουργία άρχισε κατά το έτος 2000 ή μέχρι την έναρξη ισχύος του παρόντος")
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ανδρέας Λοβέρδος έχει το
λόγο για την ενότητα των άρθρων 1 έως 10.
ΑΝΔΡΕΑΣ ΛΟΒΕΡΔΟΣ: Κύριε Πρόεδρε, είχα την ευκαιρία το καλοκαίρι, όταν ήμουν γενικός εισηγητής της Πλειοψηφίας σε σχέδιο νόμου του Υπουργείου Εξωτερικών να έχω διάταξη που αφορά το Εθνικό Κέντρο Δημόσιας Διοίκησης, αλλά να μην μπορώ να επικεντρωθώ σε αυτήν γιατί είχα την ευθύνη όλου του σχεδίου νόμου. Σήμερα έχω την πολυτέλεια στα πέντε λεπτά του χρόνου που διαθέτω να κάνω μία αναφορά και κάτι να προτείνω.
Θυμάμαι, όταν το 1980 ο τότε Πρωθυπουργός ο κ. Ράλλης είχε ξεκινήσει το όλο θέμα της ίδρυσης Εθνικής Σχολής Δημόσιας Διοίκησης, ότι είχε όλος ο πολιτικός κόσμος και όλα τα πανεπιστήμια αντιπαρατεθεί στην ιδέα, διότι

θεωρούσαν κατά κύριο λόγο τη σχολή αυτή ως ένα χώρο, ο οποίος θα διαμόρφωνε μονοκομματικής αντίληψης στελέχη για τη Δημόσια Διοίκηση. 
Είχα επίσης, και την ευκαιρία στο εξωτερικό που ήμουνα να ακούσω
διανοούμενους να κάνουν αρνητικότατες τοποθετήσεις για το Εθνικό Κέντρο -τη σύλληψη εκείνη του κ. Ράλλη- για άλλους βέβαια λόγους, αλλά επίσης τότε ευπαρουσίαστους λόγους, ευχάριστους λόγους που είχαν να κάνουν με μία εθνική σχολή που θα διαμόρφωνε ανθρώπους στεγανοποιημένους από την κοινωνία. Λάθος σκέψεις και οι πολιτικές και οι της διανόησης της εποχής 
εκείνης που έπιασαν όμως τόπο και για τρία χρόνια αυτή η σχολή δεν έγινε. Την ξεκινήσαμε το 1983 μέσα σε μία εποχή, η οποία δυστυχώς δεν
κράτησε λίγο, η οποία είχε μεγάλη αγάπη για τον εξισωτισμό, αλλά προς τα κάτω. Μία εποχή, ψήγματα της οποίας αντιμετωπίζουμε και σήμερα, όπου ο πολιτικός κόσμος -όχι βέβαια όλος πια, ευτυχώς- αλλά πολιτικοί και κοινωνικοί συνομιλητές της πολιτικής αγαπούσαν την ισότητα, όταν όμως αναφέρονται προς τα κάτω, όταν η κορυφή της πυραμίδας της ήταν κοντά στο έδαφος.
Παρ' όλα ταύτα, με επιμελή εργασία τριών συνεχόμενων Υπουργών Εσωτερικών, του κ. Τσοχατζόπουλου, του κ. Παπαδόπουλου και της κας Παπανδρέου καταφέραμε να έχουμε ένα Εθνικό Κέντρο Δημόσιας Διοίκησης, το οποίο επιτέλους να μπορεί να διαμορφώνει δημοσίους υπαλλήλους καριέρας ή να επιμορφώνει με επάρκεια τους δημοσίους υπαλλήλους που ήδη εργάζονται στο δημόσιο.
Αυτό, κύριε Πρόεδρε, δεν έγινε ως δια μαγείας, δεν έγινε με επιφοίτηση του Αγίου Πνεύματος. Αυτό έγινε διότι καταλάβαμε ότι στο χώρο της Δημόσιας Διοίκησης έχουμε μεγάλη ανάγκη στελεχών, που δεν θα είναι φορείς κάποιων τίτλων απλώς, αλλά που θα είναι εκείνοι οι άνθρωποι που θα μπορούν να διοικήσουν τις διοικητικές μονάδες, από τις μικρότερες μέχρι τις μεγαλύτερες. Και είμαστε σ' ένα σταυροδρόμι αυτήν τη στιγμή να διαθέτουμε ένα Εθνικό Κέντρο Δημόσιας Διοίκησης, που διαμορφώνει και επιμορφώνει με άριστο τρόπο δημοσίους υπαλλήλους, με ένα πνεύμα άσκησης, διοίκησης, με ένα "πνεύμα σώματος", όπως θα μεταφράζαμε ένα σχετικό γαλλικό όρο και οι οποίοι τώρα πια να μπορούν οργανικά και αρμονικά να εντάσσονται μέσα στο σώμα της δημόσιας υπηρεσίας, δίχως να προκαλούν τους παλιούς δημοσίους υπαλλήλους. Και το λέω αυτό το τελευταίο, διότι τον καιρό των στρεβλώσεων η σχολή αυτή έβγαζε υπαλλήλους, οι οποίοι δεν μπορούσαν να ενσωματωθούν στον κύριο κορμό της διοίκησης. Δύο πράγματα συνέτειναν, το πρόγραμμα σπουδών και οι άνθρωποι που άσκησαν διοίκηση. Και είμαστε στην καλή θέση σήμερα να μπορούμε να τροποποιούμε μία διάταξη του παλαιού νόμου του 1983 σε μία σωστή κατεύθυνση. Αναφέρομαι στο άρθρο 7 παράγραφος 3. Είναι αφοριστική η διάταξη που εμπεριέχεται εδώ και οι 
συνάδελφοι όλοι που δεν έχουν σχέση με το θέμα ίσως να μην την κατανοούν. Καταργείται μία προϋπόθεση της παλαιάς νομοθεσίας. Ποια; Εκείνη που όριζε ανθρώπους συγκεκριμένων ειδικοτήτων, οικονομολόγους, νομικούς, δικαστές ή επιστήμονες, μόνους αρμόδιους να αποτελέσουν την ηγεσία του Εθνικού Κέντρου. Ε, λοιπόν, όχι. Αυτό έχει πια ξεπεραστεί, ορθά η διάταξη

καταργεί αυτές τις στενές τυπικές, δήθεν ουσιαστικές προϋποθέσεις, αλλά θα ήμουν της γνώμης και το προτείνω στον κύριο Υπουργό να μην καταργήσουμε απλώς εκείνη τη διάταξη, να τη διατηρήσουμε με τη μνεία των ειδικοτήτων που θέλει, αλλά να προσθέσουμε και κλείνω, κύριε Πρόεδρε, σωρευτικά δηλαδή με ένα "ή" και ως προσόν το απαιτούμενο τη προηγούμενη εμπειρία στην άσκηση διοίκησης σε υψηλό επίπεδο.
Κατ' αυτόν τον τρόπο ξεφεύγουμε από την παλαιά αντίληψη ότι μόνο νομικοί και οικονομολόγοι μπορούν να διοικήσουν, ενστερνιζόμαστε την εξέλιξη ότι όλων των επιστημονικών ειδικοτήτων άνθρωποι μπορεί να έχουν διοικητικές δεξιότητες και απαιτούμε ως προαπαιτούμενο κάτι, που και η νομολογία έχει δεχθεί όταν έκρινε για τα πανεπιστήμια λόγου χάρη αντίστοιχη τυπική προϋπόθεση, ότι η εγνωσμένη η διοικητική εμπειρία μπορεί να ισοδυναμεί με τις προηγούμενες ειδικότητες και κατ' αυτόν τον τρόπο διευρύνουμε τους υποψήφιους να αναλάβουν τη διοίκηση του Εθνικού Κέντρου Δημόσιας Διοίκησης, είτε ως πρόεδροι είτε ως γενικοί γραμματείς. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Με επιστολή της η Νέα Δημοκρατία ορίζει για το νομοσχέδιο αυτό Κοινοβουλευτικό Εκπρόσωπο το Βουλευτή Β'
Αθήνας κ. Βύρωνα Πολύδωρα.
Ο κ. Πολύδωρας έχει ζητήσει και το λόγο.
Ορίστε, κύριε Πολύδωρα, έχετε το λόγο.
ΒΥΡΩΝ ΠΟΛΥΔΩΡΑΣ: Ο εισηγητής μας Γιάννης Λαμπρόπουλος εξέθεσε τις
απόψεις του κόμματός μας για την ενότητα αυτή των άρθρων. Εγώ θα σας απασχολήσω, κύριε Πρόεδρε και κύριοι συνάδελφοι, μόνο για το ζήτημα των τελών διαφημίσεως. 'Εχουμε έντονη την αντίρρησή μας, όσον αφορά το ότι αναλαμβάνεται, παίρνεται από τους δήμους ξανά η εξουσία, η αρμοδιότητα να επιβάλει το τέλος διαφημίσεως. Και όχι μόνο αυτό. Πρώτα-πρώτα, προβάλλουμε την πρώτη μας διαμαρτυρία ότι θέλουμε να είναι αυτή η αρμοδιότητα στο δήμο. Στον τόπο του γίνεται αυτή η εμπορική πράξη του να διαφημίζεις τα προϊόντα σου και να έχεις το όφελος, από τους δημότες του δήμου γίνεται η ωφέλεια του διαφημιζομένου και έτσι όπως πρέπει να είμαστε σύγχρονοι με την αρχή της εκχωρήσεως εξουσιών αρμοδιοτήτων στην Τοπική Αυτοδιοίκηση, δεν εννοώ γιατί πρέπει να προσδιορίζεται από την κεντρική εξουσία και από το νόμο αυτό το ποσοστό.
Μάλιστα δε, προχωρώ τώρα σε κλιμάκωση της διαμαρτυρίας μου, ορίζεται στο 2% το τέλος επί του διαφημιζομένου και όχι μονο αυτό, αλλά κατασφαλίζει το διαφημιστή, τις μεγάλες εταιρείες συνήθως και όσον αφορά την αναπροσαρμογή του τέλους διαφημίσεως. Και το τιμαριθμοποιεί και λέει δεν μπορεί να υπερβαίνει τον τιμάριθμο. Για να εξηγηθούμε μεταξύ μας, είναι μια εύνοια προς τις μεγάλες διαφημιστικές εταιρείες και δεν εννοώ να εκδηλωθεί από τη Βουλή έτσι απροκάλυπτα αυτή η εύνοια. Εκφράζουμε

την αντίρρησή μας, για την εύνοια υπέρ των εταιρειών διαφημίσεως. Ακρωτηριάζουμε όλη την αρχή, όλη τη λογική να έχει αρμοδιότητες ο δήμος
και συνακόλουθα πόρους και ευθέως σας ζητούμε να το ανασκευάσετε να το ξαναδούμε. 'Αλλωστε καταψηφίζουμε και σας είπα το σκεπτικό, αρχών σκεπτικό επί τη βάσει του οποίου το καταψηφίζουμε. Αίρει τις αρμοδιότητες από το δήμο, από το δήμο ωφελείται ο διαφημιζόμενος, είναι εύνοια υπέρ της εταιρείας που κάνει τη διαφήμιση και τέλος κάνει και την πρόσθετη κατοχύρωση των συμφερόντων του διαφημιστή να μην έχει άλλη αύξηση πέραν του τιμαρίθμου, τιμαριθμοποίηση του τέλους διαφημίσεως αυτό το 2%.
Με αυτό το σκεπτικό ζητώ την επανεκτίμηση της διατάξεως αυτής και εν πάση περιπτώσει εμείς το καταψηφίζουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, είναι κοινό μυστικό ότι η Δημόσια Διοίκηση πάσχει. Θα περιοριστώ στο περίγραμμα, στο πλαίσιο του πνεύματος που καθορίζεται στο Σύνταγμα για τη Δημόσια Διοίκηση. Αν θυμάμαι καλά πρέπει να πληροί κατά τη λειτουργία της, δυο βασικές προϋποθέσεις. Το μεν να εκφράζει την κρατική θέληση τους νόμους, τα διατάγματα, τις οδηγίες κλπ. Και το δε να υπηρετεί τον πολίτη. Πιστεύω ότι ούτε το ένα ούτε το άλλο εφαρμόζεται. 'Ενα απλό παράδειγμα για το πρώτο, για τη συνέπεια απέναντι στο νόμο. Υπάλληλος την Παρασκευή την τελευταία μέρα του μηνός αρμόδια για το ΦΠΑ απουσιάζει επί δίωρο από τη θέση της και επιστρέφει εκτεθειμένη σε μια ουρά πολιτών μεταφέρουσα τις τσάντες των προϊόντων που αγόρασε για το Σαββατοκύριακο. Βρίθει τέτοιων παραδειγματατων η Δημόσια Διοίκηση.
Το δεύτερο η ασέβεια στον πολίτη είναι γνωστή. Να μην κλείνουμε τα
μάτια μας. 'Ενα δεύτερο βασικό σημείο είναι μέριμνας και ευθύνης της πολιτείας κύριοι συνάδελφοι, να εξασφαλίζει τη λειτουργία της Δημόσιας Διοίκησης τη χρηστότητα και την επάρκεια. Ούτε το ένα υπάρχει ούτε το άλλο υπάρχει αν δεν θέλουμε να κλείνουμε τα μάτια μας. Τι πρέπει να γίνει; Υπάρχει βούληση; Προσωπικά πιστεύω δεν υπάρχει, για μια άλλη Δημόσια Διοίκηση που θα καλύπτει όλες τις γνωστές προϋποθέσεις των αναγκών και των προσαρμογών στις μεταβαλλόμενες συνθήκες, στις απαιτήσεις της οικονομικής ανάπτυξης, στις απαιτήσεις του πολίτη, σε δημοκρατική χώρα κλπ.
Δεύτερον. Υπάρχει συναίνεση για τη λύση αυτού του εθνικού προβλήματος; Δεν υπάρχει. Από τη συζήτηση καταλάβατε ποιος είναι ο βαθμός της συναίνεσης;
Τρίτον. Υπάρχει θέληση απόκομματικοποίησης με την έννοια να μην μπερδεύεται στην άσκηση των υπηρεσιακών της καθηκόντων το κόμμα και η Δημόσια Διοίκηση; Ούτε αυτό υπάρχει.
Τέταρτον. Ζούμε σε μια χώρα ανεξέλεγκτων καταστάσεων. Ζούμε σε μια
χώρα που ο έλεγχος ταυτίζεται με την αφαίρεση των δημοκρατικών δικαιωμάτων. Πώς θα υπάρξει ομαδική συλλογική εργασία χωρίς έλεγχο;
Τέταρτη, λοιπόν, προϋπόθεση είναι ο έλεγχος, όχι όμως ο έλεγχος στα χαρτιά, αλλά ο έλεγχος στην ουσία.
'Ερχομαι τώρα στα άρθρα που συζητούμε σήμερα.
Το πρώτο άρθρο, κάνει μια προσπάθεια να συγκροτήσει τα γνωστά
προγράμματα, να τα χωρίσει σε πέντε υποπρογράμματα, να θίξει τα προβλήματα του προσωπικού, τα προβλήματα των υποδομών, τα προβλήματα της τεχνολογίας, τα γνωστά προβλήματα να τα διαρθρώσει και να συγκροτήσει το σκεπτικό στις διατάξεις του άρθρου 1.
Στο άρθρο 2 συγκροτεί τις επιτροπές παρακολούθησης και όλα αυτά τα πράγματα. Είναι μια πληθώρα γραφειοκρατικών διαρθρώσεων που φοβάμαι ότι δεν θα οδηγήσει στην ουσία του προβλήματος. Η ουσία του προβλήματος είναι αν ο πολίτης θα εξυπηρετηθεί από τον υπάλληλο κατά το επιβαλλόμενο από τη δημοκρατία και τα στοιχειώδη δικαιώματά του και τον ιδρώτα του, μέτρο; Αυτό είναι το πρόβλημα.
'Ερχομαι στα υπόλοιπα άρθρα, κύριε Υπουργέ. Το αρθρο 3 για τους πόρους είναι καλό. Το άρθρο 4 θεσπίζει τον Κανονισμό. Η Βουλή βέβαια απουσιάζει.

Το άρθρο 6 παίρνει τους παλιούς επιλαχόντες του διαγωνισμού 1995. Υπάρχει πρόβλημα και το ξέρετε για τους επιλαχόντες υψηλού επιπέδου
διαγωνισθέντες του 1998.
Επίσης, κύριοι συνάδελφοι, θέτω και ένα άλλο πρόβλημα που είναι δική
μας υπόθεση να το λύσουμε. Δηλαδή να επαναφέρουμε το νόμο της Νέας

Δημοκρατίας του 1991 για τους συνεργάτες των Βουλευτών που κατά τεκμήριο, για να μην πω αμάχητο τεκμήριο, είναι αρίστης ποιότητας προσωπικό. Και βέβαια δεν είναι συγγενείς των Βουλευτών, όπως τότε αιχμηρώς επετέθη ο Τύπος εναντίον αυτής της ρύθμισης. Το ΠΑΣΟΚ ακύρωσε το νόμο αυτό και επαναφέρω το αίτημα να προβλέψουμε διατάξη σε ένα ποσοστό κάθε χρόνο απ'αυτό το άριστο προσωπικό με τις προϋποθέσεις του 2190 να μπορεί σε ποσοστό των διαγωνιζομένων ή των προσλαμβανομένων να επιλέγεται από τους συνεργάτες των Βουλευτών.
Κύριε Υπουργέ, νομίζω ότι η αντίστοιχη υπηρεσία που έρχεται διά της προκηρύξεως να καθορίσει τα προσόντα, παραβιάζει το ν.2190. Γιατί κατά το δοκούν μέσα στο πλαίσιο του υπάρχοντος οργανισμού, θα αυξάνει ή θα ελαττώνει τους απαιτούμενους τίτλους και θα προσαρμόζει ...
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Τις προκηρύξεις τις εγκρίνει το ΑΣΕΠ.
ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, έχουμε παραδείγματα των παραθύρων στην ελληνική νομοθεσία.
Το θίγω, κύριε Υπουργέ, και παρακαλώ να το δείτε.
'Ερχομαι τώρα στο άρθρο 10. Η Δημόσια Διοίκηση πρέπει να δίνει το παράδειγμα στον πολίτη. Μέσα απ'αυτήν τη λειτουργία θα απολαμβάνει και του σχετικού σεβασμού. Και εννοώ το εξής:
Γνωρίζετε τι κατάχρηση γίνεται στις κινήσεις των αυτοκινήτων όλων των υπηρεσιών, κύριοι συνάδελφοι; Γνωρίζετε τι κατάχρηση κάνουν οι Οργανισμοί Τοπικής Αυτοδιοίκησης και πρώτου και δεύτερου βαθμού; Γνωρίζετε ότι χρησιμοποιούνται ευρέως τα αυτοκίνητα δημόσιας χρήσης για ατομικούς και οικογενειακούς λόγους, όπως για να πάρουν τα παιδιά από το σχολείο, για να κτενιστεί η κυρία κλπ;
Πρέπει να απαγορεύσετε την κίνηση υπηρεσιακού αυτοκινήτου τις ημέρες και ώρες αργίας. Θα πρέπει να μεριμνήσει ο Υπουργός. Ποιος είναι ο λόγος να κινείται το Σαββατοκύριακο το αυτοκίνητο του Δημάρχου; Αν θέλει να κινηθεί, να κινήσει το δικό του αυτοκίνητο. Ακόμα και για υπηρεσία να πάει με το δικό του.
Ο λαός ζητά παραδειγματικές θυσίες και από εκείνους που προίστανται
του λαού σε μια δημοκρατική χώρα. Το ήθος του δημοσίου υπαλλήλου, του υπαλλήλου της Τοπικής Αυτοδιοίκησης, του Δημάρχου, του Νομάρχου, του Βουλευτή είναι όρος για τη διακοπή της απαξίωσης των ιδιοτήτων. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο λαός τους βγάζει και ο λαός τους ρίχνει.
Το λόγο έχει ο Α' Αντιπρόεδρος της Βουλής κ. Γείτονας.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Θα επικεντρωθώ
στα τέσσερα πρώτα άρθρα της συζητούμενης ενότητας, γιατί πιστεύω ότι αυτά αποτελούν και τον πυρήνα του νομοσχεδίου. Εδώ συμφωνώ 100% με τα επιχειρήματα και τις απόψεις του εισηγητού της Πλειοψηφίας του κ. Μπένου, γιατί με τα άρθρα αυτά θεσμοθετείται και μάλιστα για πρώτη φορά, εθνικό

σχέδιο δράσεων για τη Δημόσια Διοίκηση. Είναι αυτό με την επωνυμία "Πρόγραμμα ΠΟΛΙΤΕΙΑ". Διαρθρώνεται στα πέντε υποπρογράμματα, όπως το ανθρώπινο δυναμικό, τη χρήση των νέων τεχνολογιών και άλλα.
Κατά τη συζήτηση επί της αρχής αλλά και σήμερα, υπάρχει ένας κοινός παρονομαστής στη στάση της Αντιπολίτευσης. Συνολική άρνηση. Και μάλιστα επίκριση επικέντρωση της κριτικής, σ' αυτό που αποτελεί και το πλεονέκτημα, αν θέλετε, του νομοσχεδίου, δηλαδή το Επιχειρησιακό

σχέδιο που για πρώτη φορά προωθείται στη Δημόσια Διοίκηση.
Διαπιστώθηκαν πάλι οι αδυναμίες, από όλες τις πτέρυγες, στη Δημόσια Διοίκηση. Ειπώθηκε ότι μ' άλλα λόγια ότι είναι ο μεγάλος, εξακολουθεί ίσως να είναι ο μεγάλος "'Ελληνας ασθενής". Δεν ειπώθηκε όμως ότι έγιναν συστηματικές προσπάθειες για τη βελτίωση της Δημόσιας Διοίκησης. Δεν είχαν όλες τα προσδοκούμενα αποτελέσματα. Αλλά δεν μπορεί να αγνοήσουμε και να μην ξεχωρίσουμε τις μεγάλες θεσμικές αλλαγές που έγιναν για την αποκέντρωση, την Τοπική Αυτοδιοίκηση ακόμα και το νόμο 2190 που ουσιαστικά μας απάλλαξε από την πληγή του ρουσφετιού.
Αν λοιπόν -και εδώ είναι σωστή η επιχειρηματολογία του κ. Μπένου,
γυρίσουμε- στο παρελθόν, θα δούμε ότι μας περισσεύουν οι γενικές διατάξεις, ρυθμίσετε, επί "παντός επιστητού" όσον αφορά τη Δημόσια Διοίκηση και έχουμε επίσης και πολλές αποσπασματικές δράσεις.

Σ' αυτό το νομοσχέδιο με τα συγκεκριμένα άρθρα, έχουμε αλλαγή ρότας. 'Εχουμε για πρώτη φορά επιχειρησιακό σχέδιο με ολοκληρωμένες δράσεις, χρονοδιάγραμμα, πόρους και συγκεκριμένο μηχανισμό σχεδιασμού παρακολούθησης και ελέγχου. 'Εχουμε μετρήσιμους ποιοτικούς και ποσοτικούς στόχους. Και το τονίζω ιδιαίτερα αυτό, γιατί δεν πρέπει να ξεχνάμε ότι ένας απο τους βασικούς λόγους καθυστέρησης της δημόσιας διοίκησης πέραν του ότι αποτελούσε πάντα το πεδίο κομματικής εκμετάλλευσης ήταν η ασυνέχεια στις παρεμβάσεις -αυτό αν θέλετε είναι και στοιχείο
κριτικής για τις άλλες πτέρυγες και αυτοκριτικής για μας- αλλά και η έλλειψη ολοκληρωμένου σχεδίου δράσης.
Και εδώ επειδή άκουσα και πάλι πολλούς συναδέλφους να καταφερονται κατά των δημοσίων υπαλλήλων, θέλω να πω δυο λόγια υπερασπιστικά, για τους δημόσιους υπαλλήλους. Τους ρίχνουμε εύκολα το βάρος της ευθύνης. Ασφαλώς έχουν τις ευθύνες τους. Αλλά χαρακτηρισμοί ή περιγραφή τους περίπου του τύπου είναι "άχθος αρούρης" ο δημόσιος υπάλληλος, δεν έχουν βάση, ούτε πολύ περισσότερο εξορκισμοί για γενικευμένη διαφθορά, ανικανότητα και αναποτελεσματικότητα. Υπάρχουν ασφαλώς και επίορκοι. Διαπιστώνονται

πολλές φορές διστακτικότητα και ευθυνοφοβία εκ μέρους τους. 'Ομως -και εδώ θα πρέπει να βάλουμε το δάκτυλο στον τύπο των ήλων των δικών μας πληγών των πολιτικών- δεν θα πρέπει να μας διαφεύγει ότι λειτουργούν μέσα σε ένα παγιδευτικό καθεστώς πολυνομίας οι 'Ελληνες δημόσιοι υπάλληλοι, με επικρεμάμενη τη σπάθη του κάθε εισαγγελέα και ιδιαίτερα τώρα τελευταία -αναφέρομαι ίσως στην τελευταία δεκαετία- του κάθε είδους αυτόκλητου κοινωνικού εισαγγελέα. Για να πούμε τα σύκα-σύκα και τη σκάφη-σκάφη. 
Χρειαζόμαστε, λοιπόν, σήμερα ιδιαίτερα ευέλικτη την κεντρική διοίκηση
για να παίζει τον επιτελικό της ρόλο. Με το πρόγραμμα επιχειρείται να λειτουργήσει το κράτος με κριτήρια σύγχρονου μάνατζμεντ. Σ' αυτήν την προσπάθεια εγώ θα περίμενα η Αντιπολίτευση να σταθεί κριτικά, αλλά να συμβάλει και με προτάσεις για τη βελτίωση των διατάξεων. Δεν το έπραξε. 
Τελειώνοντας αυτήν τη μικρή μου παρέμβαση, θέλω να συνεισφέρω με
παρατηρήσεις-προτάσεις για την απρόσκοπτη προώθηση του στόχου και ιδιαίτερα να επισημάνω προς τον κύριο Υφυπουργό που παρίσταται εδώ, αλλά και στην απούσα κυρία Υπουργό και όλη την πολιτική ηγεσία του Υπουργείου, τρία σημεία που πρέπει να προσέξουν:
Πρώτον: Προβλέπεται στις διατάξεις ότι στις δράσεις του προγράμματος "ΠΟΛΙΤΕΙΑ" ενσωματώνονται όλες οι δράσεις για τη Δημόσια Διοίκηση, ανεξάρτητα από πηγή χρηματοδότησης. 'Αρα ενσωματώνονται και οι δράσεις του Γ' Κοινοτικού Πλαισίου Στήριξης. Παραδείγματος χάρη το πρόγραμμα για την "κοινωνία της πληροφορίας". Αυτό είναι θετικό και σωστό.
(Στο σημείο αυτό κτυπάει το κουδούνι λήξεως του χρόνου ομιλίας του
κ. Κωνσταντίνου Γείτονα, Α' Αντιπροέδρου της Βουλής)
Κύριε Πρόεδρε, θα ήθελα την ίδια ανοχή που δείξατε και στους
προηγούμενους ομιλητές.
Υπάρχει όμως εδώ ένας μεγάλος κίνδυνος, να δημιουργηθούν δηλαδή εμπλοκές ιδιαίτερα στο πεδίο παρακολούθησης και ελέγχου. Και το λέω αυτό γιατί, όπως γνωρίζετε, υπάρχει νόμος για το Γ' Κοινοτικό Πλαίσιο Στήριξης που προβλέπει ανεξάρτητο και αυτόνομο σύστημα σχεδιασμού, ελέγχου και παρακολούθησης με άλλο φορέα ευθύνης, το Υπουργείο Εθνικής Οικονομίας. 
Πρέπει, λοιπόν, από την αρχή όχι μόνο να ελεγχθεί η συμβατότητα και η
συμπληρωματικότητα των δράσεων και ενεργειών, αλλά και να αποτραπούν συγχύσεις, επικαλύψεις και τριβές ιδιαίτερα στους μηχανισμούς παρακολούθησης και ελέγχου. Χρειάζεται ιδιαίτερη προσοχή και γι'αυτό μια στενή συνεργασία σας, κύριε Υπουργέ, με το Υπουργείο Εθνικής Οικονομίας. 
Δεύτερο ζήτημα: Η αυτοτέλεια των Υπουργείων -γιατί προβλέπει το
πρόγραμμα κεντρικά επιχειρησιακά σχέδια και περιφερειακά, όπου τα κεντρικά υλοποιούνται μέσα από τα διάφορα Υπουργεία- και ενδεχομένως οι θεμιτές διαφορετικές προτεραιότητες σε κάθε τομέα είναι ενδεχόμενο να δημιουργήσουν προβλήματα στην προώθηση ιδιαίτερα στις οριζόντιες δράσεις που προβλέπεται και στα περιφερειακά επιχειρησιακά σχέδια.
'Εχει, λοιπόν, εδώ ιδιαίτερη σημασία να συνεργαστούν πολύ παραγωγικά τα Υπουργεία με το Υπουργείο Δημόσιας Διοίκησης. Αλλά -και αυτή είναι η πρόσθετη παρατήρησή μου, κύριε Υπουργέ αθροίζοντας μια εμπειρία στην πολιτική και ως Γενικός Γραμματέας και ως Υφυπουργός και ως Υπουργός- θα πρέπει ν' αλλάξει ιδιαίτερα και η νοοτροπία ορισμένων υπαλλήλων στο Υπουργείο κάποτε Προεδρίας - Δημόσιας Διοίκησης όπως το λέμε σήμερα- και να απαλλαγούν από το σύνδρομο ενός "διοικητικού πατερναλισμού, το οποίο μας ταλαιπώρησε στο παρελθόν, για να επιτευχθεί συνεργασία, σε ισότιμη βάση με τα Υπουργεία.
Και τρίτο και τελειώνω, κύριε Πρόεδρε: Το πρόγραμμα είναι κυλιόμενο, και αυτή είναι η αξία του, για να γίνεται, σε διαρκή βάση, βελτίωση της διοίκησης. 'Αρα πρέπει να μας απασχολήσει -και αυτό έπρεπε να απασχολήσει τη συζήτηση εδώ- η συνέχιση η εξασφάλιση της συνέχειας. Και αυτό δεν αναφέρεται μόνο στις αλλαγές κυβερνήσεων, αλλά αναφέρεται και μέσα στην ίδια την κυβερνητική θητεία, όσο αλλάζουν πρόσωπα. Γιατί έχει αποδειχθεί πως συνήθως διοικητική μνήμη στην Ελλάδα.
Εδώ πρέπει να παίξει ουσιαστικό ρόλο η επικύρωση -και με χαρά είδα την αναδιατύπωση στο άρθρο 1- του προγράμματος από το Εθνικό Συμβούλιο Διοικητικής Μεταρρύθμισης. Και καλώς κάνατε που τροποποιήσατε τη σχετική διάταξη και είναι θετικό αυτό. Και απευθύνομαι και προς το Συμβούλιο, ουσιαστικά στα κόμματα που έχουν εκπροσώπους στο Συμβούλιο, λέγοντας ότι θα πρέπει να φροντίσει να μην εγκλωβιστεί το Εθνικό Συμβούλιο Διοικητικής Μεταρρύθμισης -αν θέλουμε να κάνουμε σωστά και συνεχεί βήματα στη Δημόσια Διοίκηση- σε κομματικές σκοπιμότητες και να αναιρέσουν έτσι την σημαντική αποστολή του.
Σ' αυτά τα τρία σημεία επικεντρώνω εγώ τα σχόλιά μου και εφιστώ την προσοχή σας, κύριε Υπουργέ, για την άθεα της απρόσκοπτης προώθησης ενός τόσο σημαντικού προγράμματος που πραγματικά μπορεί να μας δώσει πολύ θετικά αποτελέσματα.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το
λόγο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών,Δημόσιας Διοίκησης και Αποκέντρωσης): Κύριε Πρόεδρε, θα αποφύγω την αναφορά σε επιχειρήματα που ήδη είχαμε την ευκαιρία κατά την επί της αρχής συζήτηση του νομοσχεδίου να εκθέσουμε. Κατ'αρχήν, τα επιχειρήματα αυτά αφορούν τα διαχρονικά προβλήματα της Δημόσιας Διοίκησης. Επιτρέψτε μου να επισημάνω ότι αποτελεί αντικείμενο διαρκών καταγγελιών η Δημόσια Διοίκηση. Επιτρέψτε μου επίσης την ταπεινή παρατήρηση, με τη μικρή θητεία που έχω στο Υπουργείο, ότι αποτελεί, πολύ λίγο, αντικείμενο τολμηρών παρεμβάσεων ο χώρος της Δημόσιας Διοίκησης και πολύ πολύ λιγότερο αντικείμενο μελετημένων παρεμβάσεων.
Ο κ. Γείτονας τα είπε όλα, δεν χρειάζεται ίσως να προσθέσει κανείς
τίποτε περισσότερο γι'αυτήν την ασυνέχεια στα μεταρρυθμιστικά προγράμματα και στις μεταρρυθμιστικές πρωτοβουλίες στο χώρο της Δημόσιας Διοίκησης, γι'αυτήν τη φραστική "συναίνεση" μεταξύ των κομμάτων η οποία αναιρείται στην πράξη, θα έλεγα με έναν τρόπο που, σ' εμένα προσωπικά θυμίζει -και θα το πω, σε ό,τι αφορά την αντιπολιτευτική τακτική της Νέας Δημοκρατίας-τη σύγκρουση των νερών του Ευρίπου. Δεν ξέρω εάν έχετε δει
ποτέ πώς συγκρούονται τα νερά του Ευρίπου. Αν αξίζει κανείς να πάει στη Χαλκίδα είναι για να πάρει ένα πολιτικό μήνυμα, ότι πολιτικές συμπεριφορές, αντιπολιτευτικός λόγος που θυμίζει τη σύγκρουση των νερών του Ευρίπου την ώρα που αλλάζει η ροή των υδάτων, μόνο σοβαρό πολιτικό κόμμα δεν μπορεί να χαρακτηρίζει. Μιλάμε για την ανάγκη συναίνεσης, τονίζοντας διαρκώς ότι η Δημόσια Διοίκηση, είναι ένας πολύπαθος χώρος. 'Αραγε τα πολιτικά κόμματα είναι ανεξάρτητα από το πολύπαθον της Δημόσιας Διοίκησης; Μιλάμε για ευθύνες τρίτων, όταν μιλούμε για την πορεία της Δημόσιας Διοίκησης; Εάν οι δημόσιοι υπάλληλοι είναι κακής ποιότητας -που δεν είναι, το μεγάλο σώμα των δημοσίων υπαλλήλων δεν είναι κακής ποιότητας και φιλότιμο έχει και με λίγα χρήματα ζει- αν όμως υπάρχει ένα τέτοιο κομμάτι διευρυνόμενο στο χώρο της Δημόσιας Διοίκησης, η αφετηρία γι'αυτές τις συμπεριφορές, δόθηκε από ποιούς δόθηκε στους δημοσίους υπαλλήλους; Δεν υπήρξαν συμπεριφορές, που τους ενθάρρυναν σε αντιαποδοτική συμπεριφορά; Και σήμερα πάντως, γιατί πιστεύω ότι ο ελληνικός λαός κουράστηκε να ακούει αναφορές στο παρελθόν, έχουμε συνετισθεί, πολιτικά κόμματα και πολιτικοί, από τα λάθη του παρελθόντος; Αν έχουμε συνετισθεί -δεν υποστηρίζω εγώ ότι έχουμε τη λύση του προβλήματος με το νομοσχέδιο που συζητούμε, αλλά -έχουμε μία καλή αφορμή για να βάλουμε μία σειρά στη μεταρρύθμιση της Δημόσιας Διοίκησης. Αυτό επιχειρεί το πρόγραμμα "ΠΟΛΙΤΕΙΑ" και μεταμορφώνεται και μετουσιώνεται σε επιχειρησιακό πρόγραμμα και ζητεί την επιδοκιμασία της Βουλής. 
Παρατηρήθηκε από τη Νέα Δημοκρατία, στο κλίμα αυτής της
αντιφατικότητας που ανέφερα λίγο πριν, από τη μία μεριά καταγγελία της Κυβέρνησης για έλλειψη δημοκρατικής συμπεριφοράς, από την άλλη όμως... και καταλογισμός ευθύνης γιατί αυτό που μπορεί να αποτελέσει αντικείμενο μίας απλής υπουργικής απόφασης, κατά τον κ. Παυλόπουλο, καλώς ή κακώς δεν το κατάλαβα, το φέρει η Κυβέρνηση στην κρίση της Βουλής. 'Αραγε το να εκχωρεί μέρος της εκτελεστικής εξουσίας και των εκτελεστικών της αρμοδιοτήτων, μία κυβέρνηση και να ζητά την κρίση της Βουλής, δεν αποτελεί διαφάνεια, δεν αποτελεί τιμή προς τη Βουλή, δεν αποτελεί μετατροπή της δυνατότητας μονομερούς άσκησης εκτελεστικών αρμοδιοτήτων σε αντικείμενο διαλόγου; Δεν είναι καλό για την ίδια την υπόθεση της Δημόσιας Διοίκησης, να εξασφαλίζουμε τη βάση για μια συνέχεια στα μεταρρυθμιστικά προγράμματα για να λείψει η ασυνέχεια, για να λείψουν οι αυτοσχεδιασμοί, είτε κυβερνήσεων είτε Υπουργών ή Υφυπουργών που θεωρούν ότι οι ίδιοι, αυτά που επινοούν ή φαντάζονται, τα φαντάζονται ή τα επινοούν για πρώτη φορά; Αυτή, λοιπόν, ήταν η αφετηρία μας, που μας οδήγησε στο να φέρουμε και στην κρίση της Βουλής το συγκεκριμένο σχέδιο νόμου.
Κι αν κανείς κάνει τον κόπο να μπει στη λεπτομερή ανάγνωση όχι του
επιχειρησιακού προγράμματος, αλλά του σχεδίου "ΠΟΛΙΤΕΙΑ", που παρουσιάστηκε και από την κ. Παπανδρέου, τέθηκε υπό την κρίση του Υπουργικού Συμβουλίου και που θα έπρεπε κατά τη γνώμη μου, κατά ένα μέρος να είναι κτήμα όλων των Βουλευτών, θα δει ότι εκεί μιλούμε για κωδικοποιήσεις νομοθεσίας, για απλούστευση διαδικασιών, και εντύπων, διαδικασίες που είναι σε εξέλιξη. Δεν είναι "θα" αυτά που λέμε. Μιλάμε για την απλούστευση των σχέσεων του κράτους με τον πολίτη, μιλάμε για δείκτες αποδοτικότητας στη Δημόσια Διοίκηση και στις δημόσιες υπηρεσίες. Μιλάμε για μία σειρά θεμάτων που αποτελούν, επαναλαμβάνω, τον καρπό μιας συλλογικής δουλειάς και που αποτελούν μέρος μίας, επιτρέψτε μου τη λέξη και τον αυτοχαρακτηρισμό, ιδιαίτερα προσεγμένης προσπάθειας από την πλευρά του Υπουργείου Εσωτερικών.
Αυτός, λοιπόν, είναι ο πυρήνας του προγράμματος "ΠΟΛΙΤΕΙΑ" που επιχειρούμε να το κάνουμε δεσμευτικό για τα Υπουργεία. Εάν θέλουμε να αναφερθούμε και στις πληγές της Δημόσιας Διοίκησης, θα πρέπει να πούμε ότι πραγματικά, σε πολλές περιπτώσεις τα Υπουργεία λειτουργούν με κάποια αυτοτέλεια που οδηγεί -και θα απαντήσω στον κ. Γείτονα- και σε κάποια ψήγματα "διοικητικού πατερναλισμού", του Υπουργείου Προεδρίας, το οποίο όμως σε κάποια στιγμή πρέπει να παίξει το ρόλο του, ως ενός Υπουργείου, στο βαθμό που είναι -κατά τη γνώμη μου έπρεπε να είναι περισσότερο-Υπουργείου Συντονισμού της Δημόσιας Διοίκησης.

Χρειάζεται ένα συντονιστικό όργανο στη Δημόσια Διοίκηση. Αυτό δεν
αποτελεί, επαναλαμβάνω, έκφραση φιλοσοφίας διοικητικού πατερναλισμού. Πιστεύω ότι στο σημείο αυτό αδικούμε υπαλλήλους οι οποίοι -να το τονίσω και αυτό- είναι από τους χαμηλότερα αμειβόμενους υπαλλήλους στο χώρο της Δημόσιας Διοίκησης.
Μια παρατήρηση αποδοχή πρότασης σε σχέση με τα όσα είπε ο κ. 
Λοβέρδος: Πραγματικά η πρόθεση του Υπουργείου δεν είναι να περάσει κάποια σκοτεινή διάταξη σε σχέση με τη λειτουργία του Εθνικού Κέντρου Δημόσιας Διοίκησης. Είναι πολύ σωστή η παρατήρησή του κυρίου συναδέλφου. Και παρακαλώ, κύριε Πρόεδρε, με βάση την παρατήρηση του κ. Λοβέρδου, να γίνει αντικατάσταση της διάταξης της παραγράφου 3 του άρθρου 7 του σχεδίου νόμου. Θυμίζω ότι ο κ. Λοβέρδος παρατήρησε ότι η σήμερα υπάρχουσα διάταξη της παραγράφου 3 του άρθρου 2 του ν.1388/1983 καθιερώνει τις προϋποθέσεις που πρέπει να συντρέχουν στο πρόσωπο αυτού που ορίζεται ως γραμματέας στο Εθνικό Κέντρο Δημόσιας Διοίκησης.
Με βάση, λοιπόν, την παρατήρηση του κ. Λοβέρδου, παρακαλώ να αντικατασταθεί η παράγραφος 3 του άρθρου 7 του σχεδίου νόμου ως εξής:
"3. Στο τέλος της παραγράφου 3 του άρθρου 2 του ν.1388/1983 (ΦΕΚ Α'
113), όπως τροποποιήθηκε και ισχύει, προστίθενται οι λέξεις "ή και από άλλους επιστημονικούς κλάδους εφόσον έχουν ασκήσει διοικητικά καθήκοντα υψηλής ευθύνης".
Θέλουμε, δηλαδή, να μην είναι μόνο επιστήμονες αυτοί που μπορούν να στελεχώσουν το Εθνικό Κέντρο Δημόσιας Διοίκησης, αλλά και άνθρωποι που έχουν ασκήσει υψηλά καθήκοντα διοικητικής ευθύνης.
ΠΡΟΕΔΡΕΥΩΝ (Παναγιώτης Σγουρίδης): Δώστε το στα Πρακτικά σας
παρακαλώ.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι, παρακαλώ να καταχωρηθεί στα Πρακτικά όπως ακριβώς λίγο πριν το διατύπωσα.
(Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Λ. Τζανής καταθέτει για τα Πρακτικά την προαναφερθείσα προσθήκη-αναδιατύπωση η οποία έχει ως εξής:
"ΠΡΟΣΘΗΚΗ-ΑΝΑΔΙΑΤΥΠΩΣΗ
Η παρ.3 του άρθρου 7 του σχέδιου νόμου, αντικαθίσταται ως εξής:
"3. Στο τέλος της παρ.3 του άρθρου 2 του ν.1388/1983 (ΦΕΚ Α' 113),
όπως τροποποιήθηκε και ισχύει, προστίθενται οι λέξεις "ή και από άλλους επιστημονικούς κλάδους, εφ' όσον έχουν ασκήσει διοικητικά καθήκοντα υψηλής ευθύνης".)
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ήθελα να δώσω μια απάντηση -και να τελειώσω- στην ανησυχία του κ. Σπυριούνη για τη διάταξη που προβλέπει την παροχή εξουσιοδότησης στον Υπουργό ώστε με τις προκηρύξεις να μπορούν καθορίζονται πρόσθετα προσόντα πέραν αυτών που προβλέπει το προσοντολόγιο.
'Οπως είναι γνωστό ήδη το προσοντολόγιο έχει αποσταλεί στο Συμβούλιο Επικρατείας. 'Εχει τύχει της επιδοκιμασίας του Συμβουλίου Επικρατείας ως προς το ουσιαστικό μέρος των διατάξεών του.
Η ανησυχία, λοιπόν, του κ. Σπυριούνη μήπως αυτοσχεδιάζουν και
φωτογραφίζουν οι φορείς διασκεδάζεται από το γεγονός ότι το ίδιο το ΑΣΕΠ είναι αυτό που εγκρίνει τις προκηρύξεις. Και έχει γυρίσει μύριες προκηρύξεις πίσω από φορείς οι οποίοι θέλησαν να φωτογραφήσουν... 
ΠΡΟΕΔΡΕΥΩΝ (Παναγιώτης Σγουρίδης): Μετά από καταγγελία όμως. 'Εχει
τροποποιηθεί...
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι. Αυτεπαγγέλτως, κύριε Πρόεδρε. Αυτεπαγγέλτως οποιαδήποτε προκήρυξη διαγωνισμού...
ΠΡΟΕΔΡΕΥΩΝ (Παναγιώτης Σγουρίδης): Ναι, αλλά μετά από καταγγελία. ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης):...υποβάλλεται στο ΑΣΕΠ και το ΑΣΕΠ πρέπει να εγκρίνει την προκήρυξη για να πραγματοποιηθεί ο διαγωνισμός.
ΠΡΟΕΔΡΕΥΩΝ (Παναγιώτης Σγουρίδης): Τα αλλάξαμε, όμως, τώρα.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι, δεν είναι έτσι. 'Ολες οι προκηρύξεις διαγωνισμών -το τονίζω- που πραγματοποιούνται με βάση το ν.2190/1994 περνούν από το
ΑΣΕΠ. Εάν εντός δεκαημέρου το ΑΣΕΠ δεν απαντήσει επί των υποβαλλομένων σχεδίων προκηρύξεων, θεωρούνται εγκριθείσες οι προκηρύξεις. Αυτό, όμως, δεν συμβαίνει.

ΠΡΟΕΔΡΕΥΩΝ (Παναγιώτης Σγουρίδης): Μόνο επί καταγγελίας επιλαμβάνεται.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Συνήθως το ΑΣΕΠ απαντά στις προκηρύξεις και όταν οσφραίνεται φωτογραφικούς διαγωνισμούς τις γυρίζει πίσω στους φορείς. 
Με τη διάταξη αυτή θέλαμε να δώσουμε τη δυνατότητα, μια και το
προσοντολόγιο σε ό,τι αφορά για παράδειγμα τους υπαλλήλους διοικητικού 
λογιστικού, περιλαμβάνει είκοσι τριάντα πτυχία, να μπορούν οι φορείς να περιορίζουν τα προσόντα αυτών που θέλουν να προσλάβουν μέσα στα πλαίσια, όμως, της ισχύουσας νομοθεσίας για να προσαρμόζουν αυτό που ζητούν σ' αυτό που θέλουν. Δεν είναι, δηλαδή, αναγκαίο να συμμετέχει ο πτυχιούχος της νομικής για παράδειγμα σε ένα διαγωνισμό που κάποιος χρειάζεται προεχόντως υπάλληλο απόφοιτο Οικονομικού Πανεπιστημίου. Δίνουμε τη δυνατότητα με την προκήρυξη να γίνεται η σύντμηση αυτών των πτυχίων. Σε καμία περίπτωση, όμως, δεν απομακρύνεται από το ν.2190, από την καθοριστική παρέμβαση του ΑΣΕΠ και σε καμία περίπτωση δεν ξεμακραίνουμε και από το προσοντολόγιο το οποίο σε λίγο καιρό θα αποτελεί νόμο του κράτους.
Θεωρώ ότι τα περισσότερα από τα θέματα που τέθηκαν από τους συναδέλφους απαντήθηκαν.
'Ενα θέμα στο οποίο χρωστώ μία απάντηση είναι αυτό που έθεσε ο κ. Γείτονας για το εάν υπάρχει συνεργασία με το ΥΠΕΘΟ. Για να αποφευχθεί η σύγχυση μεταξύ των επιχειρησιακών προγραμμάτων του ΥΠΕΘΟ και του συγκεκριμένου επιχειρησιακού προγράμματος, θέλω να πω ότι το νομοσχέδιο τούτο έγινε κατόπιν συνεργασίας με το Υπουργείο Εθνικής Οικονομίας.

Το άλλο που επίσης θέλω να τονίσω και να απαντήσω και στον κ. 
Κουβέλη, για να μην ξαναπάρω το λόγο, κύριε Πρόεδρε, είναι ότι συμφωνώ μαζί του -υπερθεματίζω μάλιστα- ότι σε καμία περίπτωση δεν πρέπει να έχουμε αποσπασματική ρύθμιση μισθολογικών θεμάτων, ότι η συγκεκριμένη διάταξη είναι διάταξη εξουσιοδοτική και δεν ρυθμίζει θέματα μισθολογικά. Μιλάω για τη διάταξη του επιδόματος.
Θυμίζω ότι όλα τα θέματα, είτε μισθολογικά είτε ζητήματα που αφορούν
τις σχέσεις μεταξύ δημοσίων υπαλλήλων και δημοσίου, αποτελούν πλέον αντικείμενο των συλλογικών διαπραγματεύσεων. Η πρώτη εφαρμογή του θεσμού ανέδειξε αδυναμίες. Αισιοδοξούμε ότι η δεύτερη θα είναι πιο καρποφόρα και κυρίως θα στηριχθεί σε μεγαλύτερη υπευθυνότητα των δύο συμμετεχόντων μερών.
Στην απορία σας, κύριε Κουβέλη, για το ποιες είναι αυτές οι υπηρεσίες
στις οποίες προτιθέμεθα να εφαρμόσουμε το απογευματινό ωράριο διευκρινίζω ότι κατ'επανάληψη από το Υπουργείο έχει τονιστεί ότι, πρόθεση της Κυβέρνησης είναι να ιδρυθούν κέντρα απογευματινής εξυπηρέτησης πολιτών. Δεν μιλάμε για βάρδιες στις δημόσιες υπηρεσίες, το έχουμε τονίσει κατ'επανάληψη. Υπάρχει σύγχυση γι'αυτό το θέμα. Η πρόθεση του Υπουργείου είναι να ξεκινήσει. Και είμαστε έτοιμοι για κάποιες υπηρεσίες, απλά θέλουμε να γίνει όσο το δυνατόν πιο σοβαρά το πρώτο βήμα. Να ξεκινήσει η απογευματινή λειτουργία των δημοσίων υπηρεσιών από τα ασφαλιστικά ταμεία. Και τούτο το στηρίζουμε σε ανίχνευση των προθέσεων και επιθυμιών των πολιτών. 'Εγινε, δηλαδή, και από τη δική μας υπηρεσία, αλλά και μέσω δημοσκοπήσεως, ανίχνευση των προθέσεων των πολιτών, που απάντησαν ότι θέλουν απογευματινή λειτουργία για την εξυπηρέτησή τους στα ασφαλιστικά ταμεία, στα στρατολογικά γραφεία, στους δήμους, στις Νομαρχιακές Αυτοδιοικήσεις και στις δημόσιες οικονομικές υπηρεσίες.
Αυτός είναι ο προσανατολισμός μας. Θα ξεκινήσουμε σύντομα με κάποιες
από αυτές τις υπηρεσίες, και πρώτα από τη Νομαρχιακή Αυτοδιοίκηση
δυτικής Αττικής, από τον Ο.Γ.Α., από το Ι.Κ.Α. 'Επεται συνέχεια με κάποιες, πέντε-έξι Δ.Ο.Υ., στην περιφέρεια Αττικής και στην περιφέρεια Θεσσαλονίκης.
Θα είναι πιλοτική η εφαρμογή του μέτρου για να δούμε πώς ανταποκρίνεται το κοινό και για να προχωρήσουμε στη συνέχεια στην

επέκτασή του εκεί όπου χρειάζεται.
Αγαπητοί συνάδελφοι, νομίζω ότι η αναφορά στο Εθνικό Συμβούλιο Διοικητικής Μεταρρύθμισης που έγινε από τον κ. Γείτονα και από άλλους συναδέλφους -με ικανοποίηση θα πω ότι- δικαιώνει όλους εκείνους που πίστευαν ότι με τη σύσταση αυτού του οργάνου "ανοίγεται" η Δημόσια Διοίκηση στην κοινωνία.
Το Εθνικό Συμβούλιο Διοικητικής Μεταρρύθμισης λειτούργησε ήδη για

πρώτη φορά. Θέλω και πάλι να καταθέσω τη λύπη μου γιατί αντί για ουσιαστική συζήτηση και για ουσιαστικό και γόνιμο διάλογο από την πλευρά της Νέας Δημοκρατίας, είδαμε και πάλι το φαινόμενο των νερών του Ευρίπου που μίλησα λίγο πριν. Είδαμε μια Νέα Δημοκρατία να ταλαντεύεται ανάμεσα στο σοβαρό της εαυτό, όπως εκφράζονταν από τον επίσημο εκπρόσωπό της τον κ. Μακρυδημήτρη και από την άλλη πλευρά, αναφορά στο Σάμινα, αναφορά στις πλημμύρες, αναφορά στο τι γίνεται όταν δεν εξυπηρετείται ο πολίτης από τον τάδε κακό δημόσιο υπάλληλο.
Εάν μιλάμε για την ανάγκη μιας διαρκούς, σοβαρής και καθολικά
συναινετικής προσπάθειας για τη μεταρρύθμιση στη Δημόσια Διοίκηση, πρέπει αυτό που λέμε ότι θέλουμε να κάνουμε, ευκαιρίας δοθείσης να το κάνουμε πράξη.
Πιστεύω, ότι η Αξιωματική Αντιπολίτευση κάνοντας πράξη αυτό που λέει και επαγγέλεται, δηλαδή, τη συναίνεση στις μεγάλες μεταρρυθμίσεις για το καλό της χώρας, έχει την ευκαιρία τελικά να διασώσει και τον εαυτό της από την κρίση ενός λαού, ο οποίος -έχω την αίσθηση, κύριε Πρόεδρε, ότικαταφέρνει πλέον και ξεχωρίζει το σοβαρό από το λιγότερο σοβαρό και το υπεύθυνο απ' το ανεύθυνο.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα ότι ο Υπουργός Δικαιοσύνης διαβίβασε στη Βουλή αιτήσεις της Εισαγγελικής Αρχής για την άρση της ασυλίας των Βουλευτών, κ. Λιάνας Κανέλλη, κ. Μαρίας Δαμανάκη και κ. Κωνσταντίνου Τσίμα.
Επίσης από την Εισαγγελική Αρχή διαβιβάστηκε η αίτησή της στη Βουλή
για την άρση της ασυλίας του Βουλευτή κ. Κωνσταντίνου Τασούλα. Παραπέμπονται στην αρμόδια Διαρκή Επιτροπή.
Ο κ. Λαμπρόπουλος έχει το λόγο για να δευτερολογήσει.
ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, σχεδόν τελειώνουμε τη συζήτηση αυτού του νομοσχεδίου. Από όλη αυτήν τη συζήτηση, από όλες τις πτέρυγες και από όλους τους Βουλευτές, προέκυψε ότι υπάρχει μεγάλο πρόβλημα στη Δημόσια Διοίκηση. Δεν θεραπεύεται δυστυχώς με τίποτα, παρά τις υποσχέσεις που έχει δώσει η Κυβέρνηση, παρά τα τόσα νομοσχέδια που έχει φέρει. Και όλα για πρώτη φορά μας έχει φέρει χίλια νομοσχέδια και λύσεις δεν έχει δώσει.
Δεν ξέρω πού στηρίζει αυτήν την αισιοδοξία και γιατί αυτά τα πυρά
κατά της Αντιπολίτευσης από τον Υφυπουργό. Υπάρχει 'Ελληνας σήμερα που να δηλώνει αισιόδοξος για τη Δημόσια Διοίκηση; Πώς να ψηφίσουμε αυτό το νομοσχέδιο που λέγεται "ΠΟΛΙΤΕΙΑ" όταν καθιερώνει επιτροπές, επιτροπές, επιτροπές, σαράντα ή πενήντα επιτροπές, για να παρακολουθούν πώς θα εφαρμόζεται το πρόγραμμα "ΠΟΛΙΤΕΙΑ". Ποιο είναι το περιεχόμενο του προγράμματος αυτού που έρχεται για να ψηφιστεί από τη Βουλή; Γνωρίζει κανένας τίποτα για το τι θα φέρουν οι αρμόδιοι υπάλληλοι του Υπουργείου Εσωτερικών και Δημόσιας Διοίκησης για εισήγηση στο Υπουργικό Συμβούλιο και το οποίο θα αποφασιστεί.
Τι είπαμε εμείς; Εφόσον όλοι αποδεχόμαστε ότι είναι μεγάλο το πρόβλημα της Δημόσιας Διοίκησης, είπαμε να δώσουμε λύση όλοι μαζί. Να έχει λόγο η Βουλή στη διαμόρφωση του προγράμματος, στην ουσία του νομοσχεδίου. Πρέπει να έχει ουσία το νομοσχέδιο, το οποίο σήμερα δεν έχει τίποτα. Πρέπει όλοι να αποφασίσουμε και να δούμε τι θα κάνουμε, πώς θα αλλάξουμε τη Δημόσια Διοίκηση, πώς θα της δώσουμε άλλα φτερά για

να πετάξει, πώς θα εξυπηρετεί τον πολίτη. Δεν μας λέει τίποτα η Κυβέρνηση. Επιτροπές παρακολούθησης γίνονται για να βολέψουμε εκατοντάδες ημέτερους, τον κομματικό στρατό;
Κύριε Υπουργέ, θα σταθώ σε δύο πράγματα και θέλω να με παρακολουθήσετε. Είπαμε ότι στο θέμα του 2% με τους δήμους είναι πολύ μεγάλο το πρόβλημα, ότι θα μειωθούν τα έσοδα των δήμων. 'Ηδη στο δήμο Αθηναίων υπολογίζεται ότι θα μειωθούν τα έσοδα κατά 1,5 δισεκατομμύριο και αυτά τα έσοδα, που δεν ξέρω πώς θα καθοριστούν με τις διαφημιστικές εταιρείες, τί συνεργασίες θα υπάρξουν και τι θα γίνει, θα πηγαίνουν σε κάποιο ταμείο και εσείς θα τα μοιράζετε με τη θέληση και τη βούληση τη δική σας στους κομματικούς σας φίλους. Ξεκαθαρίστε, λοιπόν, το πράγμα, γιατί υπάρχει μεγάλο ενδιαφέρον. Αυτό είναι το ένα.
Δεύτερον, προτείναμε το επίδομα που θα πάρουν οι υπάλληλοι των Υπουργείων Προεδρίας και Εσωτερικών να δοθεί αναδρομικά από 1ης Ιουλίου και αν είναι δυνατόν να επεκταθεί και στους αποσπασμένους που εργάζονται στο Υπουργείο Εσωτερικών. Θέλουμε απάντηση σε αυτό.
Τρίτον, σας είπα -και νομίζω ότι δεν θα υπάρχει αντίρρηση από κανένα συνάδελφο- ότι είναι σωστή η ρύθμιση που γίνεται για την πρόσληψη των τέκνων ή των συζύγων που εφονεύθησαν στο σεισμό των Αθηνών, αλλά υπάρχει και ο σεισμός της Καλαμάτας και τρεις ή τέσσερις περιπτώσεις στο σεισμό του 1986. Τα θέματα αυτά επίσης πρέπει να ρυθμιστούν. Είναι τρία ή τέσσερα τέκνα φονευθέντων από το σεισμό. Δεν είναι μεγάλη η επιβάρυνση για το κράτος μας. Σας παρακαλώ δεχθείτε το. Θέλουμε απάντηση.
ΣΤΑΥΡΟΣ ΜΠΕΝΟΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μπένο, έχετε το
λόγο.
ΣΤΑΥΡΟΣ ΜΠΕΝΟΣ: Για μισό λεπτό μόνο θα μιλήσω, κύριε Πρόεδρε.

Κύριε Υφυπουργέ, ο συνάδελφος έχει δίκιο στην τελευταία του παρατήρηση. 'Ομως θα έλεγα όχι μόνο για την περίπτωση της Καλαμάτας. 
ΠΡΟΕΔΡΕΥΩΝ (Παναγιώτης Σγουρίδης): Και του Αιγίου είναι.
ΣΤΑΥΡΟΣ ΜΠΕΝΟΣ: Θα έλεγα, λοιπόν, τα θέματα των σεισμών να ρυθμιστούν παγίως και για το παρελθόν και για το μέλλον.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αν, Θεός φυλάξοι, έχουμε ένα σεισμό με δύο χιλιάδες νεκρούς, τι θα κάνουμε; Είναι λίγο μακάβριο αυτό.
ΠΡΟΕΔΡΕΥΩΝ (Παναγιώτης Σγουρίδης): Θα απαντήσετε όταν έλθει η ώρα
σας, κύριε Υπουργέ.
ΣΤΑΥΡΟΣ ΜΠΕΝΟΣ: Εν πάση περιπτώσει, δεν είναι σωστό να ρυθμίζουμε
μόνο μία περίπτωση και να αγνοούμε όλες τις υπόλοιπες. Η πρόταση είναι να ρυθμιστεί παγίως, ας πούμε από το 1980 ως χρονικό ορίζοντα και μετά. Δηλαδή να συμπεριλάβει όλους τους σεισμούς από το 1980 και μετά. Αυτή είναι η πρότασή μου.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, θα μπορούσα να συμφωνήσω με πάρα
πολλές από τις παρατηρήσεις του Υφυπουργού κ. Τζανή για όλα αυτά τα οποία ανέφερα και τα οποία πρέπει να γίνουν στο χώρο της διοίκησης.
Εκείνο στο οποίο δεν μου απαντήσατε, αγαπητέ κύριε Υφυπουργέ, είναι
το πολύ συγκεκριμένο: Αυτά τα σημαντικά, αυτά τα μεγαλόπνοα όπως τα θεωρείτε, γιατί δεν αποδέχεστε τη δέσμευση να τα φέρνετε στη Βουλή, προκειμένου η Βουλή να τα εγκρίνει ή να τα απορρίπτει; Και εκεί θα διαπιστώνεται κάθε φορά εάν υπάρχει πολιτικός ρεαλισμός και η αναγκαία πολιτική συναίνεση για να αντιμετωπισθούν τα θέματα της Δημόσιας Διοίκησης.
Ελάτε προς στιγμή να αλλάξουμε θέση. Αν ήσασταν σε κόμμα της Αντιπολίτευσης θα ψηφίζατε ποτέ νομοσχέδιο στο όνομα της αναγκαίας διάρθρωσης της Δημόσιας Διοίκησης με αυτήν τη γενική, την εν λευκώ 
εξουσιοδότηση; Εγώ, αν θέλετε, απευθύνομαι και στη νομική σας ευαισθησία. Είναι ή δεν είναι λευκή εξουσιοδότηση, ευρυτάτη, κύριοι συνάδελφοι;

Βεβαίως υπάρχει η παρατήρηση της Επιστημονικής Επιτροπής. Αλλά αυτό
δεν με δεσμεύει να διαφωνήσω ευθέως με αυτά που λέει η έκθεση της Επιστημονικής Επιτροπής, με όλη την τιμή που μπορεί να της περιποιώ για τον τρόπο με τον οποίο λειτουργεί στηρίζοντας το έργο του ελληνικού Κοινοβουλίου.
Κύριε Υπουργέ, είναι απαράδεκτη αυτή η γενική, η εν λευκώ εξουσιοδότηση που ζητάτε. 'Ολα τα άλλα δεν με βρίσκουν αντίθετο. 'Ολα τα άλλα πρέπει να γίνουν στο χώρο της Δημόσιας Διοίκησης.
Αλλά θα συμφωνήσετε ότι τα κόμματα, οι Βουλευτές, δεν πρέπει να πληροφορούνται από τις συνεντεύξεις του κάθε Υπουργού, δεν πρέπει να πληροφορούνται από τις ανακοινώσεις του κάθε Υπουργού. Εδώ, συγκεκριμένα, στο Κοινοβούλιο, εδώ αποφασίζονται, εδώ ψηφίζονται, εδώ καταψηφίζονται οι οποιεσδήποτε ρυθμίσεις. 'Ολα τα άλλα πιστέψτε -με αν επιμείνετε θα σας πω-ότι μας διαφοροποιούν. Φαίνεται ότι άλλη αντίληψη έχετε εσείς, η Κυβέρνηση -όχι εσείς προσωπικά- για το ρόλο του Κοινοβουλίου και άλλη εμείς.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για να δευτερολογήσει.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι θελκτικός ο λόγος και τα επιχειρήματα του κ. Κουβέλη και φοβάμαι ότι αδικούν τις προθέσεις όχι μόνο του Υπουργείου αλλά και της Κυβέρνησης. Θέλω να θυμίσω στον κ. Κουβέλη δύο πράγματα.
Το συγκεκριμένο νομοσχέδιο συζητείται επειδή η Κυβέρνηση αποφάσισε ένα μέρος των εκτελεστικών της αρμοδιοτήτων να το καταστήσει αντικείμενο
του νομοθετικού έργου. Φοβάμαι ότι κατά τούτο αδικείτε αυτήν την "εκχώρηση" εξουσίας. Ειλικρινά θα περίμενα μια θετική αντιμετώπιση ως προς αυτό.
Κατά συνέπεια εξουδετερώνεται και το επιχείρημα του κ. Κουβέλη, ότι ζητείται με το νομοσχέδιο αυτό εν λευκώ εξουσιοδότηση της Κυβέρνησης για να ασκήσει αρμοδιότητες που τις έχει, αλλά τις καθιστά αντικείμενο του νομοθετικού έργου.
Ειλικρινά πιστεύω ότι εδώ κάπου υπάρχει μια υπερβολή στο επιχείρημα
αυτό.
ΠΡΟΕΔΡΕΥΩΝ (Παναγιώτης Σγουρίδης): Εξάλλου κατατέθηκε στα Πρακτικά
όλο το Πρόγραμμα "ΠΟΛΙΤΕΙΑ".
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Εκεί ακριβώς ήθελα να σταθώ.
Κύριε Κουβέλη, όταν μια κυβέρνηση σχεδιάζει και κάνει γνωστό το πρόγραμμά της, ασφαλώς έχει τη δυνατότητα, θα έλεγα και την υποχρέωση, να το φέρει υπό την κρίση της Βουλής, να ενημερώσει τη Βουλή, να ενημερώσει την αρμόδια Διαρκή Επιτροπή. Αλίμονο όμως αν δεν ενημερώνει τον ελληνικό λαό. Αν, δηλαδή, δεν γίνεται ενημέρωση της κοινής γνώμης για το ποιοι είναι οι στόχοι της διοικητικής μεταρρύθμισης.
ΦΩΤΗΣ ΚΟΥΒΕΛΗΣ: Δεν είπα αυτό.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αν έπραξε λάθος η Κυβέρνηση φέρνοντας το πρόγραμμα "ΠΟΛΙΤΕΙΑ" ήδη στην πρώτη συνεδρίαση του Εθνικού Συμβουλίου Διοικητικής Μεταρρύθμισης δεσμευόμενη ήδη ότι στην επόμενη συνεδρίαση του Συμβουλίου θα φέρει και το επιχειρησιακό πρόγραμμα που καταρτίζεται με βάση το συγκεκριμένο νομοσχέδιο, τότε επιτρέψτε μου να πω ότι χαίρομαι προσωπικά γιατί έχουμε φθάσει σε ένα τέτοιο σημείο δημοκρατικής ποιότητας -και αυτό η χώρα το οφείλει στο ΠΑΣΟΚ και στις κυβερνήσεις του- ώστε να θεωρείται αυτή η πλεονάζουσα δημοκρατία ως ελλειμματική, κατά την κρίση σας.

Εγώ εύχομαι πάντως σε πολλές χώρες του κόσμου να υπάρχει τέτοια
"ελλειμματική" δημοκρατία, όπως εσείς την προσδιορίσατε. Κατά την άποψή μου πάντως είναι μια δημοκρατία που χαρακτηρίζεται από στοιχεία ποιότητας και δημοκρατικής ευαισθησίας.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 1 εως 10. Εισερχόμαστε στην ψήφισή τους κεχωρισμένως.
Εισερχόμεθα στην ψήφιση του άρθρου 1.
Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Εισερχόμεθα στην ψήφιση του άρθρου 2.
Ερωτάται το Σώμα: Γίνεται δεκτό το άρθρο 2 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό κατά πλειοψηφία ως έχει.
Εισερχόμεθα στην ψήφιση του άρθρου 3.
Ερωτάται το Σώμα: Γίνεται δεκτό το άρθρο 3 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό κατά πλειοψηφία ως έχει.
Εισερχόμεθα στην ψήφιση του άρθρου 4.
Ερωτάται το Σώμα: Γίνεται δεκτό το άρθρο 4 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό κατά πλειοψηφία ως έχει.
Εισερχόμεθα στην ψήφιση του άρθρου 5.
Ερωτάται το Σώμα: Γίνεται δεκτό το άρθρο 5 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό

κατά πλειοψηφία ως έχει.
Εισερχόμεθα στην ψήφιση του άρθρου 6.
Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό
κατά πλειοψηφία, όπως τροποποιήθηκε από τον κύριο Υπουργό.
Εισερχόμεθα στην ψήφιση του άρθρου 7.
Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Εισερχόμεθα στην ψήφιση του άρθρου 8.
Ερωτάται το Σώμα: Γίνεται δεκτό το άρθρο 8 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό
κατά πλειοψηφία ως έχει.
Εισερχόμεθα στην ψήφιση του άρθρου 9.
Ερωτάται το Σώμα: Γίνεται δεκτό το άρθρο 9, όπως τροποποιήθηκε από
τον κύριο Υπουργό;
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Επειδή, κύριε Πρόεδρε, τέθηκαν κάποια θέματα από πλευράς συναδέλφων και υποδείξεις...
ΠΡΟΕΔΡΕΥΩΝ (Παναγιώτης Σγουρίδης): Για το άρθρο 9 μιλάτε;
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι. Θα παρακαλούσα να κρατηθεί η ψήφισή του για αύριο, επειδή προέκυψαν κάποια θέματα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 κρατείται και
θα ψηφισθεί αύριο ίσως με κάποιες διορθώσεις, σύμφωνα με αυτά που ακούστηκαν μέσα στην Αίθουσα.
Εισερχόμαστε στην ψήφιση του άρθρου 10.
Ερωτάται το Σώμα: Γίνεται δεκτό το άρθρο 10 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό ως έχει ομοφώνως.
Η σημερινή συνεδρίαση για τη συζήτηση των άρθρων από 1 έως 10
κηρύσσεται περαιωμένη.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 20.50' λύεται η συνεδρίαση για
αύριο ημέρα Τετάρτη 10 Ιανουαρίου 2001 και ώρα 10.30' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων β) εκλογή δύο γραμματέων από τη Συμπολίτευση γ) λήψη
απόφασης (ψηφοφορία) σύμφωνα με το άρθρο 62 του Συντάγματος για τις αιτήσεις άρσεως ασυλίας Βουλευτών και δ) νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Δημόσιας Διοίκησης και Αποκέντρωσης: "Πρόγραμμα "ΠΟΛΙΤΕΙΑ" για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις".
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

