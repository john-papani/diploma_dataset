ΣΥΝΕΔΡΙΑΣΗ Κ'
Δευτέρα 29 Μαϊου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ  
Α. ΕΙΔΙΚΑ ΘΕΜΑΤΑ  
1. Επικύρωση Πρακτικών, 
2. 'Αδεια απουσίας του Βουλευτή Α. Λοβέρδου,  
3. Ανακοινώνεται αίτηση της Εισαγγελικής Αρχής για την άρση της ασυλίας των Βουλευτών Γ. Παναγιωτόπουλου, Λ. Λυμπερακίδη και Ε. Γιαννόπουλου,  
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ  
1. Κατάθεση αναφορών,  
2. Απαντήσεις Υπουργών σε ερωτήσεις Βουλευτών,  
3. Συζήτηση επικαίρων ερωτήσεων:  α) Προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με δημοσιεύματα στον Τύπο αναφερόμενα στις προθέσεις της Κυβέρνησης να εφαρμόσει αναδρομικά την κατάργηση του άρθρου 19 του Κώδικα Ιθαγένειας,  β) Προς τον Υπουργό Υγείας  και Πρόνοιας, σχετικά με την χορήγηση φαρμάκων επί πιστώσει σε ασφαλισμένους του δημοσίου και άλλων ταμείων κλπ., γ) Προς τον Υπουργό Εξωτερικών, σχετικά με την υλοποίηση της πρόσφατης απόφασης του Αρείου Πάγου για τις πολεμικές επανορθώσεις των συγγενών των θυμάτων της σφαγής του 1944 στο Δίστομο Βοιωτίας κλπ.,  δ) Προς τον Υπουργό Ανάπτυξης, σχετικά με την παραίτηση της διοίκησης της Δημόσιας Επιχείρησης Ηλεκτρισμού,  ε) Προς τον Υπουργό Πολιτισμού, σχετικά με την καταβολή των αποζημιώσεων στους ιδιοκτήτες των απαλλοτριωθέντων ακινήτων για την ανακάλυψη του Αρχαίου Θεάτρου Λάρισας, στ) Προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την περιβαλλοντική επιβάρυνση που θα δημιουργηθεί με την επέκταση του διϋλιστηρίου της ΠΕΤΡΟΛΑ στο Θριάσιο Πεδίο κλπ.,  
Γ. ΝΟΜΟΘΕΤΙΚΗ ΕΡΓΑΣΙΑ  
1. Συνέχιση της συζήτησης επί των άρθρων και των τροπολογιών του σχεδίου νόμου του Υπουργείου Περιβάλλοντος, Χωροταξίας και Δημοσίων 'Εργων: "Τροποποίηση των διατάξεων του ν. 1577/1985 "Γενικός Οικοδομικός Κανονισμός" και άλλες πολεοδομικές διατάξεις", 
2. Ονομαστική ψηφοφορία επί του άρθρου 27 του σχεδίου νόμου του Υπουργείου Περιβάλλοντος, Χωροταξίας και Δημοσίων 'Εργων, 3. Συζήτηση επί της αρχής του σχεδίου νόμου του Υπουργείου Εθνικής Οικονομίας: "Κωδικοποίηση των διατάξεων για τη σύσταση, οργάνωση και λειτουργία συστήματος εγγύησης καταθέσεων και τροποποίηση και συμπλήρωση του Καταστατικού της Τράπεζας της Ελλάδος",  
ΟΜΙΛΗΤΕΣ  
Α. Επί των επικαίρων ερωτήσεων:  
ΚΑΙΣΕΡΛΗΣ Κ.,  
ΚΑΛΑΦΑΤΗΣ Α.,  
ΚΑΝΕΛΛΗ Λ.,  
ΚΑΤΣΑΡΟΣ Ν.,  
ΚΩΝΣΤΑΝΤΟΠΟΥΛΟΣ Γ.,  
ΛΑΛΙΩΤΗΣ Κ.,  
ΛΕΒΕΝΤΗΣ Α.,  
ΠΑΓΚΑΛΟΣ Θ.,  
ΠΑΠΑΘΕΜΕΛΗΣ Σ.,  
ΠΑΠΑΖΩΗ Ε.,  
ΣΤΡΙΦΤΑΡΗΣ Σ.,  
ΦΑΡΜΑΚΗΣ Ν.,  
Β. Επί του σχεδίου νόμου του Υπουργείου Περιβάλλοντος, Χωροταξίας και Δημοσίων 'Εργων:  ΚΑΤΣΙΓΙΑΝΝΗΣ Α.,  
ΛΑΛΙΩΤΗΣ Κ.,  
ΟΡΦΑΝΟΣ Γ.,  
ΣΓΟΥΡΙΔΗΣ Π.,  
ΧΡΥΣΑΝΘΑΚΟΠΟΥΛΟΣ Α.,  
Γ. Επί του σχεδίου νόμου του Υπουργείου Εθνικής Οικονομίας:  
ΔΡΥΣ Γ.,  
ΖΑΜΠΟΥΝΙΔΗΣ Ν.,  
ΛΑΦΑΖΑΝΗΣ Π.,  
ΜΑΓΚΡΙΩΤΗΣ Ι.,  
ΡΕΓΚΟΥΖΑΣ Α.,  
ΤΖΕΚΗΣ Α.
ΠΡΑΚΤΙΚΑ ΒΟΥΛΗΣ 
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ Κ'
Δευτέρα 29 Μαϊου 2000
------------
Αθήνα, σήμερα στις 29 Μαϊου 2000, ημέρα Δευτέρα και ώρα 18:20', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ.  ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
 Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα απο το Γραμματέα της Βουλής κ. Βασίλη Οικονόμου, Βουλευτή Περιφέρειας Αττικής, τα ακόλουθα:  Α. ΚΑΤΑΘΕΣΗ ΑΝΑΦΟΡΩΝ (Το κείμενο των ανακοινώσεων υπάρχει στο τεύχος των Πρακτικών της Βουλής).
 ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ  Επίκαιρες ερωτήσεις πρώτου κύκλου: Πρώτη είναι η με αριθμό 69/22.5.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τους Υπουργούς Εσωτερικών, Δημόσιας Διοίκησης και Αποκέντρωσης, Εξωτερικών, Δημόσιας Τάξης, σχετικά με δημοσιεύματα στον Τύπο αναφερόμενα στις προθέσεις της Κυβέρνησης να εφαρμόσει αναδρομικά την κατάργηση του άρθρου 19 του Κώδικα Ιθαγενείας.
 Η επίκαιρη ερώτηση του κ. Παπαθεμελή έχει ως εξής:  "Σύμφωνα με δημοσιεύματα του Τύπου, έλαβε χώρα διϋπουργική σύσκεψη με αντικείμενο την πρόσδοση αναδρομικότητας στην κατάργηση του άρθρου 19 του Κώδικα Ιθαγένειας. Υπενθυμίζω ότι η Κυβέρνηση εισάγοντας προ τριετίας την ex nunc κατάργηση του άρθρου 19, απέκλεισε κατηγορηματικά κάθε μελλοντικό ενδεχόμενο αναδρομικότητας.
Οι λόγοι ήταν και είναι προφανείς: Οι στερηθέντες την ελληνική ιθαγένεια τα τελευταία πενήντα χρόνια είναι περί τις εξήντα χιλιάδες, από τους οποίους οι κάπου πενήντα χιλιάδες Μουσουλμάνοι της Θράκης. Με τις οικογένειες που εν τω μεταξύ απέκτησαν πρέπει να πολλαπλασιαστούν επί 4.  Σε απλά ελληνικά ένα τέτοιο μέτρο σημαίνει: α. Εισαγωγή τριών μειονοτήτων, μουσουλμανικής και ολοκληρωτικά εκτουρκισμένης, σκοπιανής και αλβανοτσαμικής.
β. Οι νέοι μουσουλμάνοι προστιθέμενοι στους νυν μετατρέπονται αυτομάτως σε στρατηγική μειονότητα της 'Αγκυρας και αποκτούν ρυθμιστικό ρόλο στις από εδώ και πέρα εκλογές, ανάλογο αυτό της Βουλγαρίας, αφού παίρνουν αμέσως ταυτότητα και εκλογικό βιβλιάριο.
 Ερωτώνται οι αρμόδιοι Υπουργοί:  Τι θα πράξουν εν όψει των παραπάνω διαστάσεων του προβλήματος και του αυτονόητου γεγονότος ότι η κατοχύρωση της εθνικής ασφάλειας της χώρας είναι υπέρτατη προτεραιότητα;"  Νομίζω ότι το θέμα έχει απαντηθεί και εντός και εκτός Αιθούσης.
Ο Υφυπουργός Εσωτερικών, Δημόσιας Διοίκησης και Αποκέντρωσης κ. Καϊσερλής έχει το λόγο.
 ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το θέμα έχει όντως απαντηθεί, αλλά θα επαναλάβω ότι δεν υπάρχει καμία πρόθεση, αγαπητέ κύριε συνάδελφε, από την ηγεσία του Υπουργείου Εσωτερικών να τροποποιηθεί αυτή η διάταξη.
ΠΡΟΕΔΡΟΣ (Απόστολος Κακλαμάνης): Ο κ. Παπαθεμελής έχει το λόγο.
 ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Εν πάση περιπτώσει...
 ΠΡΟΕΔΡΟΣ (Απόστολος Κακλαμάνης): Και αρκεί η μονολεκτική απάντηση του Υπουργού για το όλο θέμα.
'Ομως, αν θέλετε να αναπτύξετε το θέμα, ορίστε, έχετε το λόγο. 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Δεν θα αναπτύξω το θέμα, αλλά θα εξηγήσω το λόγο καταθέσεως της ερωτήσεως.
 Δημοσιεύθηκαν στις  εφημερίδες της Πέμπτης 18ης Μαϊου οι πληροφορίες ότι τρεις Υπουργοί, ο Εξωτερικών, ο Εσωτερικών και ο Δημοσίας Τάξεως, συνήλθαν και συναπεφάσισαν να προωθήσουν  την πρόσδωση αναδρομικότητας στην κατάργηση του άρθρου 19.
 Χαίρω, διότι η Κυβέρνηση και διά στόματος του κυρίου Υφυπουργού διαψεύδει αυτήν την πληροφορία, κάτι που περίμενα να γίνει την επόμενη μέσω των εφημερίδων, αλλά δεν είχε γίνει. Γι' αυτό κατετέθη η ερώτηση.  ΠΡΟΕΔΡΟΣ (Απόστολος Κακλαμάνης): Εγώ είδα  ότι ανεκοινώθη από τον Τύπο ότι δεν υπήρξε καν τέτοιο θέμα.
 Ο κύριος Υφυπουργός έχει το λόγο.
 ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν έχω να πω κάτι άλλο, κύριε Πρόεδρε.
 ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 77/23.5.2000 επίκαιρη ερώτηση του Βουλευτή της Νέας Δημοκρατίας κ.  Γεωργίου Κωνσταντόπουλου προς τον Υπουργό Υγείας και Πρόνοιας, σχετικά με τη χορήγηση φαρμάκων, επί πιστώσει, σε ασφαλισμένους του δημοσίου και των άλλων ταμείων κλπ.
 Η επίκαιρη ερωτηση του κ. Κωνσταντόπουλου έχει ως εξής:  "Με το υπ' αριθμόν 67/2000 π.δ. επιβάλλονται βαρύτατες, εξοντωτικές ποινές, πρόστιμα και διοικητικές κυρώσεις στους φαρμακοποιούς, στις περιπτώσεις που χορηγούν φάρμακα στους ασφαλισμένους δίνοντας παράλληλα πίστωση χρόνου για την προσκόμιση της συνταγής.
Ο Φαρμακευτικός Σύλλογος Πιερίας είναι αντίθετος στις διατάξεις των παραγράφων Γ', Δ' και Ε'  του άρθρου 3 του π.δ. 67/2000, που στην κυριολεξία εξοντώνουν το ελληνικό φαρμακείο.
 Τα "δανεικά" φάρμακα που χορηγούνται στους ασφαλισμένους του δημοσίου και των άλλων ασφαλιστικών οργανισμών  καλύπτουν ΜΟΝΟ  χρόνιες παθήσεις.  Είναι γνωστό σε όλους, κύριε Υπουργέ, ότι χρήστες "δανεικών" φαρμάκων είναι αγρότες κυρίως, που ο αγροτικός γιατρός επισκέπτεται το χωριό τους μια φορά την εβδομάδα ή κάθε δεκαπέντε ημέρες και ασφαλισμένοι που χρειάζονται φάρμακα από το βράδυ της Παρασκευής μέχρι και την Κυριακή, όταν τα ιατρεία των ασφαλιστικών ταμείων είναι κλειστά και τα εξωτερικά ιατρεία των νοσκομείων δεν χορηγούν θεωρημένες συνταγές όλων των ταμείων.  Γνωρίζετε καλά ότι με τη "δανεική" χορήγηση καλύπτεται ο ασθενής για να μην υποστεί βλάβη  η υγεία του μέχρι την ημέρα επίσκεψης του ιατρού στο χωριό ή μέχρι να επισκεφθεί σε εργάσιμη ημέρα το ιατρείο του ασφαλιστικού του ταμείου, οπότε και θα συνταγογραφηθούν τα συγκεκριμένα φάρμακα.
 Ερωτάσθε, κύριε Υπουργέ:  Πώς σκέπτεσθε να αντιμετωπίσετε την κατάσταση που θα δημιουργηθεί  από την 1η Ιουνίου 2000, που θα σταματήσουν οι φαρμακοποιοί με αποφάσεις των φαρμακευτικών συλλόγων τους να χορηγούν φάρμακα επί πιστώσει σε όλη την επικράτεια σε ασφαλισμένους του δημοσίου και λοιπών ταμείων;" Ο Υφυπουργός Εργασίας και Κοινωνικών Ασφαλίσεων κ. Νικόλαος Φαρμάκης έχει το λόγο.
 ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, απαντώ και για λογαριασμό του Υπουργείου Υγείας, γιατί το θέμα κατά βάση έχει σχέση με την κοινωνική ασφάλιση και με τους κλάδους υγείας των ασφαλιστικών οργανισμών.
 Με το υπ' αριθμ. 67/2000 π.δ. καθορίζονται οι υποχρεώσεις των συνταγογραφούντων ιατρών και των  εκτελούντων τις συνταγές φαρμακοποιών.  Επίσης καθορίζονται οι κυρώσεις για τους παραβάτες αυτών των υποχρεώσεων.  Σε μερικές από τις ρυθμίσεις αυτού του διατάγματος υπήρξε διαφωνία των φαρμακοποιών της χώρας, όπως εκφράζονται μέσω των φαρμακευτικών συλλόγων και του Πανελληνίου  Φαρμακευτικού Συλλόγου.
Για το σκοπό αυτό λίγες ημέρες μετά την ανάληψη των καθηκόντων μας είχαμε μια συνάντηση με τη διοίκηση του Πανελληνίου Φαρμακευτικού  Συλλόγου. Εντοπίσαμε τα σημεία των διαφωνιών, τα καταγράψαμε και δώσαμε την υπόσχεση ότι σε συνεννόηση με το Υπουργείο Υγείας, που είναι συναρμόδιο, θα απαντήσουμε για το ποια από τα αιτήματα του Πανελληνίου Φαρμακευτικού Συλλόγου μπορούν να γίνουν ή όχι δεκτά.
 Η συνάντηση με το Υπουργείο Υγείας πραγματοποιήθηκε σήμερα. Είμαι σε θέση να πληροφορήσω το Σώμα και τους ενδιαφερόμενους φαρμακοποιούς όπως και τους συλλόγους τους ότι, πρώτον, η ρύθμιση, η οποία αναφέρεται στην προχορήγηση των φαρμάκων, στα λεγόμενα "δανεικά φάρμακα" επί πιστώσει, θα παραμείνει ως έχει. Δεν μπορούμε   να δεχτούμε αλλαγή αυτής της ρύθμισης, γιατί έτσι και αλλιώς οι φαρμακοποιοί βάσει διατάξεων που υπάρχουν δεν μπορούν να χορηγούν φάρμακα χωρίς ιατρική συνταγή.
Δεύτερον, δεν  είναι δυνατός ο έλεγχος των κουπονιών που υπάρχουν στα φαρμακεία από τους ασφαλιστικούς οργανισμούς, δηλαδή να αιτιολογηθεί ο λόγος για τον οποίο βρίσκονται κουπόνια στα φαρμακεία. Η ρύθμιση, επίσης, η οποία αναφέρεται στην παράδοση  των ξεχασμένων στα φαρμακεία βιβλιαρίων στους κατόχους θα παραμείνει, επίσης, ως έχει.
 Η δυνατότητα που δίνεται να τακτοποιείται αυτή η εκκρεμότητα σε σαράντα οκτώ ώρες και να παραδίνεται το βιβλιάριο στον κάτοχο ή στις αρμόδιες αρχές, πρέπει να παραμείνει, για να μπορούμε να ελέγχουμε να μην παραμένουν βιβλιάρια στους χώρους των φαρμακείων, γιατί αυτό σε συνδυασμό με την προηγούμενη ρύθμιση, για την οποία σας μίλησα, για όσους θέλουν να παραβούν τους κανόνες της εκτέλεσης μιας συνταγής, διευκολύνει πιθανή παρανομία.
 Γίνεται δεκτό το αίτημα των φαρμακοποιών, όπως διατυπώνεται, ώστε να μη θεωρούνται όλες οι συνταγές που περιέχουν ψυχοτρόπα φάρμακα, ανεξαρτήτως της αξίας τους.
 Επίσης θα αλλάξουμε τις διατάξεις που αναφέρονται στην αξία η οποία επιβάλλει τη θεώρηση μιας συνταγής. Μια συνταγή που ξεπερνά τις είκοσι χιλιάδες δραχμές θα θεωρείται.
Μένει ανοιχτό το θέμα των κυρώσεων. Θα συζητήσουμε μαζί τους για να τροποποιήσουμε τις ποινές, τις οποίες θεωρούν πολύ μεγάλες ή και εξοντωτικές κάποιοι.
 Επίσης γίνεται δεκτό το αίτημά τους, η υποχρέωση της εκκαθάρισης των λογαριασμών από τους ασφαλιστικούς οργανισμούς να γίνεται όπως προβλέπεται από τις συμβάσεις και όχι μέσα σε εύλογο χρόνο, που αναφέρεται στο προεδρικό διάταγμα.
ΠΡΟΕΔΡΟΣ (Απόστολος Κακλαμάνης): Ο κ. Κωνσταντόπουλος έχει το λόγο. 
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Υπουργέ, έπρεπε να φτάσουμε την παραμονή κινητοποιήσεων στους φαρμακευτικούς συλλόγους όλης της χώρας, για να ικανοποιήσετε εν μέρει ορισμένα αιτήματά τους, τη στιγμή που η κείμενη νομοθεσία επιβάλλει για τα εκάστοτε λαμβανόμενα μέτρα για την άσκηση του φαρμακευτικού επαγγέλματος να λαμβάνεται υπόψη ο Πανελλλήνιος Φαρμακευτικός Σύλλογος. Το προεδρικό διάταγμα, όμως υπεγράφη ερήμην των ενδιαφερομένων φαρμακοποιών.
 Δεν ικανοποιούμαστε όμως με την άρνησή σας να τροποποιήσετε δύο παραγράφους και ιδιαίτερα όσον αφορά την προχορήγηση των φαρμάκων, που ξέρετε πολύ καλά ότι οι φαρμακοποιοί ιδιαίτερα στην ύπαιθρο και στις μικρές πόλεις ασκούν εν μέρει πρωτοβάθμια φροντίδα υγείας.
 Πολλοί ασθενείς δεν μπορούν για πολλούς λόγους να είναι συνεπείς στο πενθήμερο, το οποίο επιβάλλει το βιβλίο προχορήγησης φαρμάκων, ιδιαίτερα αν ο αγροτικός γιατρός πάει κάθε εβδομάδα ή κάθε δεκαπέντε ημέρες, ή, αν το ραντεβού που δίνει ο ασφαλιστικός φορέας είναι για τη  συνταγογράφηση προχορηγηθήσας συνταγής μετά από δεκαήμερο.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) Θέλω πραγματικά να μου πείτε, κύριε Υπουργέ, αν βρεθείτε σε ένα έκτακτο περιστατικό ή αν για οποιονδήποτε λόγο η θεραπεία, την οποία έχει δώσει ο γιατρός, μετά από λίγο καιρό δεν επαρκέσει αν η νόσος υποτροπιάσει, αν ένα μικρό παιδί έχει σπασμούς κατά τη διάρκεια του Σαββατοκύριακου, τι θα κάνει ο ασφαλισμένος, όταν ξέρετε ότι το σύστημα υγείας νοσεί, ότι δεν υπάρχουν αγροτικοί γιατροί όλο το εικοσιτετράωρο, ότι δεν μπορεί να πάρει ο ασφαλισμένος θεωρημένη συνταγή κατά τη διάρκεια του Σαββατοκύριακου και σε πολλές άλλες περιπτώσεις πραγματικά βρίσκεται σε αδιέξοδο και δεν μπορεί να έχει τα φάρμακά του.
 'Οπως επίσης δεν μας ικανοποιεί και η απάντηση σας στην παράγραφο 8, όπου και εκεί θεσπίζονται ποινές, όταν κάποιος ξεχάσει το βιβλιάριό του και ο φαρμακοποιός έχει στο φαρμακείο το βιβλιάριο του. Ευχαριστώ πολύ.  
ΠΡΟΕΔΡΕΥΩΝ (Κωσνταντίνος Γείτονας): Κύριε Υπουργέ, θα  δευτερολογήσετε;  
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Αγαπητέ συνάδελφε, οι ρυθμίσεις αφορούν τους παραβάτες. Η συντριπτική πλειοψηφία των φαρμακοποιών κάνει καλά τη δουλειά της και συνεπώς δεν έχει λόγο να φοβάται τίποτα.
 Αλλά άκουσα και περίεργα πράγματα. Η αναφορά σας ότι οι φαρμακοποιοί  στην ύπαιθρο ασκούν πρωτοβάθμια φροντίδα υγείας, δεν είναι καθόλου σωστή.  Εάν αυτό κάνουν, πρέπει να σταματήσουν να το κάνουν.
Η εκτέλεση μιας συνταγής ακολουθεί κάποιους κανόνες. Το διάταγμα δεν ρυθμίζει πώς εκτελείται μια συνταγή. Αυτό ισχύει. Τα φάρμακα για να χορηγηθούν χρειάζονται συνταγή. Η προχορήγηση των φαρμάκων, όπως  αναφέρεται στο προεδρικό διάταγμα, διευκολύνει τους φαρμακοποιούς και θα μπορούσε να μην υπάρχει καθόλου. Τους δίνει τη δυνατότητα μέσα από συγκεκριμένη διαδικασία να εξυπηρετήσουν τους πελάτες τους ασθενείς σε πέντε μέρες. Πέντε μέρες είναι αρκετός χρόνος νομίζω ο φαρμακοποιός να τακτοποιήσει αυτήν την εκκρεμότητα της συναλλαγής με τον ασφαλισμένο, αλλιώς δεν βρίσκουμε άκρη και δεν μπορούμε να ελέγξουμε τίποτε.
 Σε ό,τι αφορά δε τις πιθανές κινοτοποιήσεις, στις οποίες εγώ δεν αναφέρθηκα, τις θεωρώ εντελώς αδικαιολόγητες. Κουβεντιάσαμε καλή τη πίστει. 'Ηταν χρήσιμη η συνάντησή μας και περιμένουν κάποια απάντηση. Την απάντηση την έχουν πάρει ήδη τηλεφωνικά, αλλά την παίρνουν και σήμερα μέσω της ενημέρωσης που σας κάνω εδώ στη Βουλή. Δεν υπάρχει λοιπόν θέμα δικαιολογημένων κινητοποιήσεων κατά τη γνώμη μας.
 Και διάλογος μαζί τους, όπως με διαβεβαίωσε ο προκάτοχός μου Υφυπουργός των Κοινωνικών Ασφαλίσεων κ. Ιωαννίδης, έγινε. 'Εγινε ο διάλογος, εκτός εάν εννοούμε διάλογο ότι θα πρέπει να γίνονται αποδεκτά όσα τίθενται στο τραπέζι των διαπραγματεύσεων.
 Λοιπόν, νομίζω ότι η καλή συνεργασία με τους φαρμακοποιούς θα συνεχιστεί, ότι θα διευκολύνουμε τα πράγματα εκεί που μπορούμε,  αλλά πρέπει να δώσουμε τη δυνατότητα και στους ασφαλιστικούς οργανισμούς να μπορούν να κάνουν τους απαραίτητους ελέγχους.
 ΠΡΟΕΔΡΕΥΩΝ (Κωνσταντίνος Γείτονας): Ακολουθεί η τρίτη υπ'αριθμ. 81/24.5.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εξωτερικών, σχετικά με την υλοποίηση της πρόσφατης απόφασης του Αρείου Πάγου για τις πολεμικές επανορθώσεις των συγγενών των θυμάτων της σφαγής του 1944, στο Δίστομο Βοιωτίας κλπ.
 Η επίκαιρη ερώτηση του κ. Στριφτάρη έχει ως εξής:  "Ο 'Αρειος Πάγος με πρόσφατη απόφασή του απορρίπτει την αναίρεση του δημοσίου  της Ομοσπονδιακής Δημοκρατίας της Γερμανίας και δικαιώνει τους συγγενείς των θυμάτων της μεγάλης σφαγής στο Δίστομο Βοιωτίας, τον Ιούνη του 1944, και επιδικάζει αποζημιώσεις στα θέματα και τους συγγενείς τους.  Ερωτάται ο κύριος Υπουργός: 1. Τι ενέργειες προτίθεται να κάνει η Κυβέρνηση με αφορμή αυτήν την απόφαση για το θέμα των πολεμικών επανορθώσεων και του "κατοχικού δανείου"  προς την κυβέρνηση της Ομοσπονδιακής Δημοκρατίας της Γερμανίας ή σε διεθνή όργανα; 2. Πώς σκέφτεται η Κυβέρνηση να βοηθήσει στο να υλοποιηθεί αυτή η απόφαση του Αρείου Πάγου"; Η Αναπληρωτής Υπουργός Εξωτερικών κ. Ελισάβετ Παπαζώη έχει το λόγο για τρία λεπτά.
 ΕΛΙΣΑΒΕΤ ΠΑΠΑΖΩΗ (Αναπληρωτής Υπουργός Εξωτερικών): Κύριε Πρόεδρε, κυρίες και κύριοι συνάδελφοι, δεν υπάρχει αμφιβολία ότι τα ζητήματα των αποζημιώσεων ιδιωτών, του κατοχικού δανείου και των πολεμικών επανορθώσεων είναι ζητήματα που είναι ανοικτά για την ελληνική Κυβέρνηση. Να σημειώσω ότι η Κυβέρνηση ουδέποτε παραιτήθηκε με διακρατική συμφωνία από τα θέματα του κατοχικού δανείου και των πολεμικών επανορθώσεων. Είναι ένα ζήτημα ιστορικά αλλά και ηθικά δικαιωμένο, είναι όμως ένα ζήτημα πολύπλοκο νομικά και θα έλεγα ότι χρειάζεται και έναν ιδιαίτερο χειρισμό σε ό,τι αφορά τις καλές διμερείς σχέσεις που έχουμε με τη Γερμανία και  τις οποίες, βεβαίως, σκοπεύουμε να διατηρήσουμε.
 Η πρόσφατη απόφαση του Αρείου Πάγου δημιουργεί νέα δεδομένα, τα οποία συνεκτιμώνται στα πλαίσια των ελληνικών θέσεων και είναι σίγουρο ότι εξατάζουμε όλες τις πτυχές και αναζητούμε την προσφορότερη, θα λέγαμε κυρίως, πολιτική διευθέτηση αυτού του ζητήματος, που θα ικανοποιεί και τα εύλογα ελληνικά συμφέροντα αλλά και δεν θα δημιουργεί μείζονα ζητήματα στις πολύ καλές διμερείς σχέσεις με τη Γερμανία.
 Η θέση μας λοιπόν είναι ακριβώς αυτή: ότι δεν παραιτούμεθα από τα ελληνικά αιτήματα, αλλά από την άλλη μεριά διερευνούμε τη δυνατοτητα να βρεθούν λύσεις κυρίως πολιτικής διευθέτησης στο σύνολο των ζητημάτων που έχουν θετεί.
 ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο για δύο λεπτά.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, είναι πολλοστή φορά  -και με αφορμή την απόφαση του Αρείου Πάγου- που φέρνουμε αυτήν την επίκαιρη ερώτηση.  Και ακούμε πάντα την ίδια απάντηση.
 Βεβαίως δεν μπορώ να πω ότι η Κυβέρνηση έχει παραιτηθεί του θέματος. Συνεχίζει όμως πάντα σ'αυτό το μοτίβο, ότι δηλαδή κάνουμε ενέργειες ή μάλλον σκεφτόμαστε να βρούμε τον κατάλληλο χρόνο για να μπορέσουμε να διευθετήσουμε το θέμα, για να μη δημιουργηθούν προβλήματα στις καλές σχέσεις.
 Ειλικρινά, όμως, δεν καταλαβαίνουμε γιατί να δημιουργηθούν προβλήματα τη στιγμή που απ'τα δεκαοκτώ κράτη που δικαιούνταν αποζημιώσεις, επανορθώσεις ή παρόμοιες περιπτώσεις, τα δεκαεπτά τις έχουν πάρει. 'Οπως και η χώρα μας έχει πάρει από τη Βουλγαρία και απ'την Ιταλία αυτά που έχουν επιδικάσει τα διεθνή δικαστήρια.
 Γιατί, λοιπόν, να δημιουργηθεί πρόβλημα με ένα θέμα που δεν είναι μόνο ηθικής τάξης για την Ελλάδα, αλλά είναι και τεράστια τα ποσά και, πραγματικά, μπορούν να δώσουν μια ανάσα και στην οικονομία της χώρας μας; Ειλικρινά δεν καταλαβαίνω, κυρία Υπουργέ, γιατί αυτό πρέπει να δημιουργήσει θέμα στις καλές μας σχέσεις.
 Επαναλαμβάνω ότι είναι η πολλοστή φορά που φέρνουμε αυτό το θέμα και πραγματικά δεν ξέρουμε τι θα απαντήσουμε σ'αυτόν τον κόσμο. Πείτε μας έστω αν η απόφαση του Αρείου Πάγου θα υλοποιηθεί και πώς σκέφτεται η Κυβέρνηση να βοηθήσει σ'αυτήν την κατεύθυνση. Δεν απαντήσατε σ'αυτό, κυρία Υπουργέ, και περιμένω την απάντησή σας.
 ΠΡΟΕΔΡΕΥΩΝ (Κωνσταντίνος Γείτονας): Η κ. Παπαζώη έχει το λόγο για δύο λεπτά.
 ΕΛΙΣΑΒΕΤ ΠΑΠΑΖΩΗ (Αναπληρωτής Υπουργός Εξωτερικών): Θα ήθελα να διευκρινίσω, κύριε Πρόεδρε και κυρίες και κύριοι συνάδελφοι, ότι  κατ'αρχήν έχει υπάρξει και στην περίπτωση της Ελλάδας το 1960 αποζημίωση.  'Ομως, υπήρχαν θέματα ανοικτά μέχρι να υπάρξει συμφωνία ειρήνης, δηλαδή επανένωση ουσιαστικά των δύο Γερμανιών. Αυτό έγινε το 1990, με κάποια νομικά ζητήματα.
 Αλλά πέρα από τα νομικά ζητήματα δεν ισχύει ότι για άλλες χώρες μετά την απόφαση της συνένωσης, δόθηκαν αποζημιώσεις. Δεν είναι ακριβές αυτό  το οποίο λέτε, κύριε συνάδελφε. Από τις παλιές αποζημιώσεις του 1960 είχε πάρει, με κάποιον τρόπο, και η Ελλάδα.
Επαναλαμβάνω ότι μετά από το 1990, δεν υπήρξαν νέες συμφωνίες αποζημίωσης με άλλες χώρες. Υπάρχουν δέκα χώρες, οι οποίες ενδιαφέρονται όπως η Ελλάδα.  Μόλις για πρώτη φορά το αυστριακό και το γερμανικό κοινοβούλιο,  προωθούν, νόμο ο οποίος αφορά στην ικανοποίηση ατόμων τα οποία υποχρεώθηκαν σε αναγκαστική εργασία. Δεν έχουν υπάρξει όμως άλλου είδους διαδικασίες για αποζημιώσεις.
 Αυτό άλλωστε, όπως ξέρετε, αποτελεί και το κυρίως πρόβλημα της Γερμανίας, ότι δηλαδή αν ανοίξει ένα τέτοιο ζήτημα, αυτό δεν θα αφορά μόνο στην Ελλάδα ή στις συγκεκριμένες περιπτώσεις, αλλά σε ευρύτερα θέματα.
 Θέλω να σας πω πάντως ότι το θέμα έχει τεθεί και από τον Πρόεδρο της Δημοκρατίας στη συνάντησή του με τον κ. Ράου, έχει τεθεί και από τον Υπουργό Εξωτερικών τελευταία στη συνάντησή του  με τον κ. Φίσερ. Είναι ένα ζήτημα για το οποίο γίνονται συζητήσεις. Οφείλω όμως να πω ότι η γερμανική πλευρά αρνείται ότι υπάρχει οποιαδήποτε δυνατότητα ή δικαιοδοτική βάση για μια συμφωνία επί του θέματος. Εμείς, όμως, συνεχίζουμε και σας είπα ότι το θέμα για μας είναι ανοικτό, δεν έχει κλείσει.
 ΠΡΟΕΔΡΕΥΩΝ (Κωνσταντίνος Γείτονας): Ακολουθεί η τέταρτη υπ'αριθμόν 76/23-5-2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τον Υπουργό Ανάπτυξης, σχετικά με την παραίτηση της Διοίκησης της Δημόσιας Επιχείρησης Ηλεκτρισμού (Δ.Ε.Η.).
 Η επίκαιρη ερώτηση του κ. Λαφαζάνη έχει ως εξής:  "Με βάση τα αναγραφόμενα στον Τύπο η Διοίκηση της ΔΕΗ φέρεται ότι εξωθήθηκε σε παραίτηση από τον Υπουργό Ανάπτυξης, γιατί διαφωνούσε με την εσπευσμένη (εντός του έτους) αδιαφανή και ασύμφορη μετοχοποίηση της επιχείρησης, η οποία ακολουθεί τον απαράδεκτο πρόσφατο νόμο που κατακερματίζει και αποδυναμώνει τη ΔΕΗ.
 Με βάση τα παραπάνω, ερωτάται ο κύριος Υπουργός:  1. Ποιοι είναι η πραγματικοί λόγοι της παραίτησης; 2. Ποιοι λόγοι επιβάλλουν τη μετοχοποίηση-ιδιωτικοποίηση, με τέτοια μάλιστα σπουδή, μιας δημόσιας επιχείρησης επικερδούς και κοινωφελούς σημασίας, η οποία κάλυπτε μέχρι σήμερα με επάρκεια την ενεργειακή υποδομή της χώρας και η οποία μπορεί να αναπτυχθεί και στο μέλλον, ως σύγχρονη, ενιαία, καθετοποιημένη δημόσια επιχείρηση, για την κάλυψη των ενεργειακών αναγκών της χώρας προς όφελος της εθνικής οικονομίας και των καταναλωτών;  3. Πώς σκοπεύει να προχωρήσει στη μετοχοποίηση-ιδιωτικοποίηση της ΔΕΗ, όταν δεν έχουν αποσαφηνιστεί και συγκεκριμενοποιηθεί οι όροι και οι προϋποθέσεις του εγχειρήματος, όταν υπάρχει σαφής αντίθεση του εγχειρήματος αυτού από το σύνολο των εργαζομένων της ΔΕΗ και ευρύτερα, και όταν είναι δεδομένη η προχειρότητα με την οποία η Κυβέρνηση μεθοδεύει κάθε φορά την ιδιωτικοποίηση κρίσιμων και στρατηγικού χαρακτήρα τομέων της εθνικής οικονομίας;"  Ο Υφυπουργός Ανάπτυξης κ. Αλέξανδρος Καλαφάτης έχει το λόγο για τρία λεπτά.
 ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, η Δ.Ε.Η. ολοκλήρωσε με επιτυχία τους στόχους που είχαν τεθεί με τη σύστασή της το 1950. Πραγματοποίησε τον εξηλεκτρισμό της χώρας και συνέβαλε ουσιαστικά στην οικονομική ανάπτυξη. Είναι όμως, επίσης, γεγονός ότι η μονοπωλιακή δομή του τομέα της ηλεκτρικής ενέργειας, που ίσχυσε μέχρι τώρα, αντανακλούσε στις οικονομικές και κοινωνικές δομές περασμένων ετών.
 Σε όλες ανεξαίρετα τις χώρες, ακόμα και σε γειτονικές μας, οι οποίες δεν είναι ακόμη μέλη της Ευρωπαϊκής 'Ενωσης, η αγορά ηλεκτρικής ενέργειας απελευθερώνεται, οι μονοπωλιακές δομές καταργούνται με στόχο τη βελτίωση των υπηρεσιών που παρέχονται στους πελάτες -καταναλωτές, τη μείωση του κόστους και τη βελτείωση της ανταγωνιστικότητας της οικονομίας.
 Μεταξύ του 1950 και του 2000 δεν μεσολάβησε μόνο μισός αιώνας αλλά έχουν μεσολαβήσει και ιδιαίτερα σημαντικές, καθοριστικές οικονομικές και κοινωνικές εξελίξεις.
Η χώρα μας χάρη στις προσπάθειες και τις θυσίες του ελληνικού λαού αποτελεί σήμερα ένα οργανικό μέλος της Ευρωπαϊκής 'Ενωσης, τόσο στο πολιτικό όσο και στο οικονομικό της σκέλος.
Η Δ.Ε.Η. επιβάλλεται, επομένως, να προσαρμοστεί σε αυτό το νέο διεθνές περιβάλλον, να ανταγωνιστεί με επιτυχία τους επιχειρηματικούς φορείς, ελληνικούς και ξένους, που θα δραστηριοποιηθούν στην απελευθερωμένη αγορά και να επεκταθεί σε νέες επιχειρηματικές δράσεις, εντός και εκτός των ορίων της χώρας, αξιοποιώντας τα δικά της πλεονεκτήματα.
 'Οπως γνωρίζετε, με το ν. 2773/1999 απελευθερώνεται η αγορά ηλεκτρικής ενέργειας με προσεκτικά βήματα, τα οποία ενισχύουν και δεν αποδυναμώνουν τη Δ.Ε.Η.
 Επιγραμματικά τονίζω ότι διατηρούμε τη Δ.Ε.Η. καθετοποιημένη επιχείρηση, διατηρούμε τη Δ.Ε.Η. ως επιχείρηση της οποίας το ελληνικό δημόσιο θα κατέχει τουλάχιστον το ποσοστό του 51% των μετοχών. Πρόσφατα μάλιστα -το επιβεβαίωσε και ο κύριος Πρωθυπουργός- διασφαλίσαμε, με την εγγύηση ουσιαστικά του ίδιου του δημοσίου τα ασφαλιστικά δικαιώματα του προσωπικού της. Στις ρυθμίσεις αυτές έχουμε τη συναίνεση του προσωπικού της επιχείρησης.
Συγχρόνως προχωρούμε στη μετατροπή της σε ανώνυμη εταιρεία και υλοποιούμε την αναδιάρθρωσή της εκσυγχρονίζοντας τη διοικητική της δομή.  Με αποτελεσματικότητα αλλά και με συντονισμένο τρόπο προετοιμάζουμε τη Δ.Ε.Η. για την είσοδο ενός μειοψηφικού τμήματος του κεφαλαίου της στο Χρηματιστήριο.
Στη νέα καταστατική δομή της Δ.Ε.Η., ως σύγχρονης πολυμετοχικής ανώνυμης εταιρείας, προβλέπεται και η αναγκαία αναδιάρθρωση των διοικητικών της οργάνων και μέσα σε αυτά τα πλαίσια έγιναν οι αλλαγές  στο Διοικητικό Συμβούλιο.
 Οι ενέργειές μας εντάσσονται στη νέα κατεύθυνση και θέλουμε να ευχαριστήσουμε τον κ. Μπιρδιμίρη και τον κ. Παπαθανασίου για το ζήλο και  το μόχθο με τον οποίον εργάστηκαν και τη συνεισφορά τους στο έργο της Δ.Ε.Η.
 Τα νέα δεδομένα του αναπτυξιακού τοπίου της χώρας μας, η αναγκαιότητα επιτάχυνσης των ρυθμών οικονομικής ανάπτυξης και προσαρμογής στις σύγχρονες απαιτήσεις, η κατάργηση των μονοπωλίων και η απελευθέρωση των αγορών συνοδεύονται από θεσμικά μέτρα, όπως η δημιουργία της Ρυθμιστικής Αρχής Ενέργειας -ανεξάρτητης διοικητικής αρχής- που δημιουργούν το αναγκαίο και αποτελεσματικό ρυθμιστικό πλαίσιο, το οποίο επιτρέπει και συμβάλλει στην ανάπτυξη των αγορών και όχι στη ανεξέλεγκτη λειτουργία τους.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο για δύο λεπτά.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, έκανα μία ερώτηση αλλά, δυστυχώς, από αυτά που άκουσα από τον κύριο Υπουργό, δεν έλαβα απάντηση. Ευχαριστήσατε τον κ. Μπιρδιμίρη και τον κ. Παπαθανασίου για το έργο τους. Γι'αυτό τους "παραιτήσατε"; Νομίζω ότι δεν είναι οικογενειακή υπόθεση η αλλαγή της Διοίκησης της Δ.Ε.Η. και γι' αυτό οφείλετε μία εξήγηση γιατί έγινε αυτή η αλλαγή. Δεν τη δώσατε.
 Δεύτερον, σας ρώτησα γιατί προχωράτε στη μετοχοποίηση-ιδιωτικοποίηση της Δ.Ε.Η. Δεν μου απαντήσατε γιατί κάνατε αυτό το εγχείρημα. Ποιος ο λόγος; 'Ο,τι απελευθερώνεται η αγορά στη βάση των οδηγιών της Ευρωπαϊκής 'Ενωσης, είναι γνωστό, αλλά αυτό δεν σημαίνει κατ' ανάγκη, κύριε Υπουργέ, ότι όταν απελευθερώνεται η αγορά της ενέργειας, πρέπει να μετοχοποιηθεί ή ιδιωτικοποιηθεί και η Δ.Ε.Η.
Ξέρετε ότι υπάρχουν αντίστοιχα παραδείγματα σε απελευθερωμένες αγορές, όπως τη C.D.F. στη Γαλλία, η οποία είναι 100% δημόσια, καθώς και στη Γερμανία είναι 100% δημόσια. Γιατί λοιπόν προχωράτε στη μετοχοποίηση;  Πολύ φοβάμαι ότι προχωράτε σε μία πρόχειρη μετοχοποίηση στην οποία τουλάχιστον η ΔΕΗ θα ζημιώσει, χωρίς πρόγραμμα, με μεγάλη προχειρότητα και με τελικό στόχο, όχι το 51% -έτσι λέγατε δυστυχώς και για τον ΟΤΕαλλά φαίνεται ότι τα σχέδιά σας προχωρούν περαιτέρω. Σε πρώτη κλίμακα λέτε το 51% θα το ελέγχει το δημόσιο και σε δεύτερη φάση παραιτείσθε από αυτήν τη διακήρυξη και προχωράτε ύστερα στην πλήρη ιδιωτικοποίηση. Αυτό επιχειρείτε να κάνετε και με τη ΔΕΗ.
 Με την ευκαιρία σας ρωτάω το εξής: Τα δημοσιεύματα βρίθουν, λένε ότι προχωράτε σε μετοχοποίηση-ιδιωτικοποίηση, για να μειώσετε το προσωπικό κατά δέκα χιλιάδες. Θα το μειώσετε το προσωπικό και πώς; Δεύτερον, για να σπάσετε την επιχείρηση σε τμήματα και να δημιουργήσετε μία holding με θυγατρικές επιχειρήσεις. Θα το κάνετε αυτό στο επόμενο διάστημα; Τρίτον, ότι επειδή δεν υπάρχουν συνθήκες για να μπουν ιδιώτες στον τομέα της ενέργειας, αυτό που θα κάνετε θα είναι να πουλήσετε τις μονάδες ηλεκτροπαραγωγής της ΔΕΗ προκειμένου να προσφέρετε στους ιδιώτες πεδίο δόξης λαμπρό να ανταγωνισθούν με τα δικά της μέσα τη ΔΕΗ.
Σε όλα αυτά θα ήθελα, παρακαλώ, μία απάντηση και όχι μία γενική διάλεξη για το ρόλο της ΔΕΗ από το 1950 μέχρι το 2000, γιατί αυτό το γνωρίζουμε όλοι.
(Στο σημείο αυτο κτυπάει το κουδούνι λήξεως του χρόνου ομιλίας του κυρίου Βουλευτή) ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, παρακαλώ, τελειώνετε.
 ΠΑΝΑΓΙΩΤΗΣ ΛΑΦΑΖΑΝΗΣ: Δεν το αναγνωρίζετε όμως εσείς, γιατί πάτε αυτήν τη στιγμή να αλλάξετε το ρόλο και το χαρακτήρα της ΔΕΗ, να την περάσετε σε ιδιώτες και πολύ φοβάμαι ότι θα ακυρώσετε το ρόλο της.  Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Ανάπτυξης κ.
Καλαφάτης έχει το λόγο.
 ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ενώ στην αρχή υποστηρίξατε ότι πρόκειται για μία πρόχειρη αντιμετώπιση του θέματος, στο τέλος της ομιλίας σας παραδεχθήκατε ότι υπάρχει ένα πλήρες σχέδιο για την ιδιωτικοποίηση, για το holding και για τις θυγατρικές εταιρείες. Επομένως νομίζω ότι στη σκέψη σας υπάρχει μία αντίφαση.
 Εγώ στην πρωτολογία μου σας εξήγησα και απάντησα στα ερωτήματα που θέσατε. Κατ' αρχάς η μετοχοποίηση γίνεται για να μπορέσει η επιχείρηση να αντλήσει κεφάλαια, για να μπορέσει να γίνει πιο ακμαία και δυναμική, για να μπορέσει να αντιμετωπίσει τον ανταγωνισμό που θα επέλθει από την απελευθέρωση της αγοράς. Αυτό σας το τόνισα και είναι ένας από τους βασικούς λόγους για τους οποίους η επιχείρηση θα πρέπει να είναι πιο δυνατή και επίσης να έχει τα κεφάλαια με τα οποία θα μπορέσει να κάνει επενδύσεις.
 Ρωτήσατε γιατί έγινε η αλλαγή. Σας εξήγησα ότι η αλλαγή στο διοικητικό συμβούλιο και στο διευθύνοντα σύμβουλο έγινε γιατί υπάρχουν καινούρια δεδομένα στην επιχείρηση. Η επιχείρηση αλλάζει δρόμους, μπαίνει σε καινούρια μονοπάτια και λόγω των νέων δεδομένων ήταν επόμενο να γίνουν και κάποιες αλλάγες. Εξάλλου ξέρετε ότι ο κ. Παπαθανασίου θα χρησιμοποιηθεί και στο μέλλον.
 Για τη μείωση του προσωπικού εκείνο που θα ήθελα να σας πω είναι ότι σε όλο αυτό το πακέτο για την ΔΕΗ υπάρχει η συγκατάθεση των εργαζομένων, υπάρχει πλήρης συνεργασία μαζί τους και ο κοινωνικός διάλογος είναι δεδομένος, είναι υπαρκτός και αποτελεσματικός.
 Εκείνο που θα πρέπει να καταλάβουμε είναι ότι στις καινούριες συνθήκες, που και εσείς δεν αμφισβητήσατε, η απελευθέρωση της αγοράς ενέργειας είναι το καθοριστικό στοιχείο. Για να μπορέσουμε να έχουμε φθηνή ενέργεια, για να μπορέσουμε να βοηθήσουμε την οικονομία μας ώστε να είναι πιο ανταγωνιστική...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)  
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώστε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Τελειώνω, κύριε Πρόεδρε. Πρέπει να προβούμε σε ριζικές αλλαγές στον τομέα της ενέργειας και στον τομέα αυτόν προσπαθεί η Κυβέρνησή μας με συγκροτημένο τρόπο να προχωρήσει. Είμαστε σίγουροι ότι τα αποτελέσματα θα τα δούμε και θα είναι θετικά.
ΠΡΟΕΔΡΕΥΩΝ (Κωνσταντίνος Γείτονας): Εισερχόμεθα στη συζήτηση των επικαίρων ερωτήσεων δεύτερου κύκλου: Πρώτη είναι η με αριθμό 78/24.5.2000 επίκαιρη ερώτηση του Βουλευτή της Νέας Δημοκρατίας κ. Νικολάου Κατσαρού προς τους Υπουργούς Οικονομικών, Πολιτισμού, σχετικά με την καταβολή των αποζημιώσεων στους ιδιοκτήτες των απαλλοτριωθέντων ακινήτων για την αποκάλυψη του Αρχαίου Θεάτρου Λάρισας.
 Η επίκαιρη ερώτηση του κ. Κατσαρού έχει ως εξής: "Στις 3 Απριλίου 2000 η τότε Υπουργός Πολιτισμού και Επιστημών κ.  Παπαζώη και ο τότε Υφυπουργός Οικονομικών κ. Χριστοδουλάκης εδήλωναν ότι με κοινή απόφασή τους εγκρίθηκε η καταβολή των 495 εκατομμυρίων που υπολείπονται για τις απαλλοτριώσεις αποκάλυψης του Αρχαίου Θεάτρου Λαρίσης". Μάλιστα κατά τη δήλωσή τους "θα έχουν δοθεί στους δικαιούχους μέχρι την ερχόμενη Παρασκευή", δηλαδή μεχρι τις 7 Απριλίου 2000, την προπαραμονή των Βουλευτικών εκλογών.
Από τότε πέρασαν πολλές Παρασκευές! Δύο περίπου μήνες! Και οι δικαιούχοι περιμένουν ακόμα!! Και, βεβαίως, δικαιούνται να πιστεύουν ότι εξαπατήθηκαν εν όψει εκλογών μάλιστα!! Και όχι από έναν, αλλά από δύο Υπουργούς!!  Ερωτώνται οι κύριοι Υπουργοί αν θα εκπληρώσουν και πότε την υπόσχεση και την υποχρέωση της Κυβέρνησης για την καταβολή των τετρακοσίων ενενήντα πέντε εκατομμυρίων (495.000.000) δραχμών στους ιδιοκτήτες των απαλλοτριωθέντων ακινήτων για την αποκάλυψη του Αρχαίου Θεάτρου Λαρίσης".  Ο Υπουργός Πολιτισμού κ. Θεόδωρος Πάγκαλος έχει το λόγο για τρία λεπτά.
 ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, επειδή υπήρχε σημαντικό ζήτημα επάρκειας πόρων για την κάλυψη των απαλλοτριώσεων, των υποχρεώσεων που δημιουργούσαν οι εκτεταμένες αρχαιολογικές έρευνες που γίνονται σε όλη τη χώρα, η κυβέρνηση το Φεβρουάριο του 2000 νομοθέτησε και εξασφαλίστηκαν στο Tαμείο Aρχαιολογικών Πόρων οι απαραίτητοι πόροι.   Στις 4 Απριλίου αναγγέλθηκε από την τότε Υπουργό Πολιτισμού, την  κ. Παπαζώη, που ήταν πριν λίγο εδώ και τον Υπουργό Οικονομικών, τον κ. Παπαντωνίου, η έναρξη της διαδικασίας για την καταβολή. Δύο μήνες μετά, τα ποσά αφορούσαν τριακόσιες εξήντα τρεις ομάδες δικαιούχων, τριακόσιες εξήντα τρεις περιπτώσεις και είκοσι επτά δισεκατομμύρια (27.000.000.000)  δραχμές. Μέχρι σήμερα, παρ' όλο που μεσολάβησαν οι εκλογές, σε χρόνο λιγότερο από δύο μήνες έχουν ολοκληρωθεί οι διαδικασίες και έχουν κατατεθεί στο Ταμείο Παρακαταθηκών και Δανείων δέκα δισεκατομμύρια διακόσια εξήντα ένα εκατομμύρια (10.261.000.000) δραχμές, που αφορούν εκατόν πέντε περιπτώσεις, δηλαδή κάτι λιγότερο από το μισό του ποσού και το 1/3 των περιπτώσεων.
Σε ό,τι αφορά το Αρχαίο Θέατρο Λαρίσης, από τα τετρακόσια ενενήντα πέντε εκατομμύρια (495.000.000), που αναφέρει ο συνάδελφος στην επίκαιρη ερώτησή του, το ποσό που αφορά τους Παπαθανασίου, Μάτο και λοιπούς, δηλαδή διακόσια είκοσι εκατομμύρια, έχει πληρωθεί ήδη από το Σεπτέμβριο του 1999, από το Πρόγραμμα Δημοσίων Επενδύσεων της Περιφέρειας Θεσσαλίας και επομένως το ποσό αυτήν τη στιγμή είναι πολύ λιγότερο. Είναι διακόσια ενενήντα πέντε εκατομμύρια (295.000.000) που οφείλονται στους Οικονόμου, Αγραφιώτη και λοιπούς και Ελένη Κυριακού και λοιπούς εκατόν πενήντα τέσσερα εκατομμύρια (154.000.000) και εκατόν δεκαοκτώ εκατομμύρια (118.000.000). Για τις δύο αυτές περιπτώσεις εκδίδονται επιταγές μέσα  στις δύο επόμενες εβδομάδες και θα γίνει δυνατή η παρακαταθήκη των ποσών. Η έγκριση έχει την αναφορά - εάν θέλετε, σημειώστε το, για να τους το μεταφέρετε- ΚΥA 2/26223-4-2000.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσαρός έχει το λόγο για δύο λεπτά.
ΝΙΚΟΛΑΟΣ ΚΑΤΣΑΡΟΣ: Ευχαριστώ τον κύριο Υπουργό, αλλά δεν με φώτισε σε τίποτα. Δεν απαντήσατε, κύριε Υπουργέ, στο ερώτημά μου. Βγαίνουν δύο Υπουργοί της Κυβερνήσεώς σας και λένε ότι- σήμερα είναι 3 του μηνός την Παρασκευή, την προπαραμονή των βουλευτικών εκλογών οι δικαιούχοι, μα θέλετε 495 εκατομμύρια, θέλετε 250, θέλετε 100, θα πάνε να τα πάρουν από την Εθνική Τράπεζα. Αυτή ήταν η ανακοίνωση. Την έχω εδώ μπροστά μου.
   Και μάλιστα η ανακοίνωση ήταν γενικότερη. Είπατε ότι ήταν τριακόσιες εξήντα οκτώ ομάδες δικαιούχων που δικαιούνται είκοσι επτά δισεκατομμύρια (27.000.000.000) την παραμονή των εκλογών! Και βεβαίως δεν έγινε τίποτα απολύτως από τότε τουλάχιστον ως προς τους ιδιοκτήτες του Aρχαίου Θεάτρου Λαρίσης.
 ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Είναι ιδιοκτήτες του Αρχαίου Θεάτρου Λαρίσης, είπατε; ΝΙΚΟΛΑΟΣ ΚΑΤΣΑΡΟΣ: Κύριε Υπουργέ, είστε αρκετά ευφυής, αλλά νομίζω ότι καταλάβατε με ποια έννοια το είπα. Ιδιοκτήτες των ακινήτων, στα οποία υπάρχει το Αρχαίο Θέατρο Λαρίσης.
 ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Καταλάβαμε.
 ΝΙΚΟΛΑΟΣ ΚΑΤΣΑΡΟΣ: Δύο παρατηρήσεις θέλω να κάνω. Η πρώτη παρατήρηση είναι να μην κακοφαίνεται σ' εμάς τους πολιτικούς και σε σας την Κυβέρνηση, όταν σας κατηγορούν ή μας κατηγορούν όλους για έλλειψη αξιοπιστίας.
 Ιδού ποιοι είναι οι υπεύθυνοι. Δύο Υπουργοί εξαπατούν -πολιτικά, έστω εξαπατούν- τους ιδιοκτήτες. Και κάτι άλλο. Με άρθροισμα τέτοιων πολλών μικροαπατηλών υποσχέσεων, καταφέρατε να πάρετε τις εκλογές, κύριε Υπουργέ. Είπατε ότι ήταν διακόσιες εξήντα οκτώ οι ομάδες. Δώσατε τις παραμονές των εκλογών την υπόσχεση...
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, παρακαλώ ολοκληρώστε, γιατί μπήκατε σε άλλα πεδία.
 ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, εσάς δεν θα έπρεπε να σας ενοχλούν τα άλλα πεδία, γιατί προεδρεύετε στη Βουλή, αυτήν τη στιγμή.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, αναφέρομαι αποκλειστικά στο χρόνο και στην τήρηση του Κανονισμού.
ΝΙΚΟΛΑΟΣ ΚΑΤΣΑΡΟΣ: Ναι, αλλά με διέκοψε και ο κύριος Υπουργός.
 Δώσατε, λοιπόν, αρκετές υποσχέσεις παραμονές των εκλογών, αρπάξατε από εδώ, αρπάξατε και από εκεί, εξασφαλίσατε το αποτέλεσμα και δυστυχώς υπερηφανεύεστε γι' αυτήν την επιτυχία  σας. Με τέτοιες μεθοδεύσεις τα καταφέρατε.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
 ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, εγώ προσπάθησα να απαντήσω σεμνά και συγκεκριμένα στην ερώτηση του κυρίου συναδέλφου και να αποδείξω ότι δεν υπήρχε κανένας λόγος να απασχολήσει το Σώμα και εμένα. Γιατί μέσα σε δυο μήνες οι αποζημιώσεις έχουν καταβληθεί ή θα καταβληθούν τις επόμενες δεκαπέντε ημέρες.
 Είμαι, όμως, υποχρεωμένος να απαντήσω στη γενίκευση. Μην ανησυχείτε κύριε Κατσαρέ, όλοι έχουμε περάσει από τη Λάρισα, έχω δει το τερατώδες έγκλημα που διεπράχθη επί χούντας όταν ετάφη κάτω από πολυκατοικίες με τη συνενοχή και την ανοχή τοπικών παραγόντων το αρχαίο θέατρο της Λάρισας.  Οι άνθρωποι οι οποίοι διέπραξαν αυτό το έγκλημα με την ανοχή και τη συνενοχή του τότε καθεστώτος και τοπικών παραγόντων σήμερα αποζημιώνονται. Δεν θα κρίνω αυτό το θέμα, γιατί αυτό είναι ένα θέμα ευρύτερης ηθικής και νομικής συζήτησης, αλλά σας διαβεβαιώ ότι τις ψήφους τους δεν υπάρχει καμία πιθανότητα να τις έχουμε και δεν τις θέλουμε, κύριε Κατσαρέ. Αυτοί που έθαψαν κάτω από τόνους μπετόν το θέατρο Λαρίσης σας ανήκουν, κρατείστε τους.
ΠΡΟΕΔΡΕΥΩΝ (Κωνσταντίνος Γείτονας): Οι επόμενες δυο επίκαιρες ερωτήσεις, οι οποίες αναφέρονται στο ίδιο θέμα, θα συζητηθούν ταυτόχρονα χωρίς να επηρεάζονται τα δικαιώματα των ομιλητών ως προς το χρόνο της ομιλίας τους σύμφωνα με το άρθρο 131 παρ. 4 του Κανονισμού της Βουλής και είναι οι ακόλουθες:  Η δεύτερη με αριθμό 82/24.5.2000 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την περιβαλλοντική επιβάρυνση που θα δημιουργηθεί με την επέκταση του διυλιστηρίου της ΠΕΤΡΟΛΑ στο Θριάσιο Πεδίο κλπ.
 Η επίκαιρη ερώτηση έχει ως εξής:  "Ο λαός του Θριασίου και οι μαζικοί φορείς του έχουν αναπτύξει τα τελευταία 25 χρόνια πολλούς και μακροχρόνιους αγώνες για την προστασία του περιβάλλοντος και την ποιότητα ζωής των κατοίκων, από την ασύδοτη λειτουργία των βιομηχανιών, που υπάρχουν στην περιοχή.
Σήμερα βρίσκεται αντιμέτωπος με μια καινούρια προσπάθεια του κ.   Λάτση να γιγαντώσει τις ήδη τεράστιες εγκαταστάσεις του διυλιστηρίου της ΠΕΤΡΟΛΑ, με μοναδικό στόχο τον πολλαπλασιασμό των κερδών του, χωρίς να υπολογίζει, έστω και στο ελάχιστο τους εργαζόμενους και τους κατοίκους της περιοχής.
 Η νέα επέκταση της ΠΕΤΡΟΛΑ δεν "χωρά" στην ήδη κορεσμένη βιομηχανική περιοχή, γειτονεύει με την ΠΥΡΚΑΛ και με τα σπίτια των κατοίκων της Ελευσίνας. 'Αλλωστε στο διυλιστήριο της ΠΕΤΡΟΛΑ γίνονται συχνά ατυχήματα, με μεγαλύτερο αυτό του 1992 με 14 νεκρούς και πολλούς τραυματίες και άμεσο τον κίνδυνο ανάφλεξης όλης της πόλης.
 Εξάλλου για να πραγματοποιήσει τις παραπάνω επεκτάσεις η ΠΕΤΡΟΛΑ ζητά να εξαιρεθεί από το Π.Δ. 84/84 και να αποχαρακτηρισθεί από δασική συγκεκριμένη έκταση την οποία για χρόνια οι μαζικοί φορείς και οι κάτοικοι της περιοχής ζητούν να αναπλαστεί και να γίνει χώρος πρασίνου.  Ερωτάται ο κύριος Υπουργός αν προτίθεται η κυβέρνηση να βάλει φραγμό στα σχέδια της ΠΕΤΡΟΛΑ, να μην επιτρέψει να εξαιρεθεί από το Π.Δ. 84/84 και να υπερασπίσει το δικαίωμα χιλιάδων εργαζομένων και κατοίκων να ζήσουν μια ζωή ανθρώπινη και χωρίς επιπλέον κινδύνους για την υγεία και τη ζωή τους.
Αν θα χαρακτηρισθεί και νομοθετικά το Θριάσιο Πεδίο βιομηχανικά κορεσμένη περιοχή".
Και η τελευταία, η με αριθμό 83/24.5.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων 'Εργων σχετικά με την περιβαλλοντική επιβάρυνση που θα δημιουργηθεί με την επέκταση του διυλιστηρίου της ΠΕΤΡΟΛΑ στο Θριάσιο Πεδίο κλπ.
 Η επίκαιρη ερώτηση έχει ως εξής:  "Η ΠΕΤΡΟΛΑ προγραμματίζει τη δημιουργία 16 νέων πετρελαϊκών μονάδων που θα αυξήσουν κατά πολλές χιλιάδες ίππους την εγκατεστημένη ισχύ, θα πολλαπλασιάσουν την παραγωγή καυσαερίων και τους αντίστοιχους κινδύνους  ρύπανσης και ατυχήματος, παρά τις αντίθετες καθησυχαστικές διαβεβαιώσεις.  'Ηδη η ΠΕΤΡΟΛΑ έχει λάβει προέγκριση μελέτης για τις νέες επεκτάσεις, επέτυχε τον (απο)χαρακτηρισμό 131 στρεμμάτων δασικής έκτασης και επιδιώκει νέους (απο)χαρακτηρισμούς και έγκριση παρέκκλισης από το Π.Δ.  84/84.
 Οι κάτοικοι είναι εξαιρετικά ανήσυχοι, επειδή οι επεκτάσεις θα επιβαρύνουν επιπλέον μια περιοχή εξαιρετικά ρυπασμένη από εκατοντάδες μικρές και μεγάλες ρυπογόνες βιομηχανίες, μεταξύ τους τα ΕΛΔΑ, σε  απόσταση πέντε χιλιομέτρων. 'Εχουν σχηματίσει επιτροπή κατά των επεκτάσεων με καθολική συμμετοχή της τοπικής αυτοδιοίκησης και των κατοίκων του Θριασίου.
 Διεκδικούν να μη συρρικνωθεί περαιτέρω ο εναπομείνας ζωτικός χώρος της Ελευσίνας, να μη συνεχιστεί η καταστροφή του περιβάλλοντος και η παραπέρα υποβάθμιση της ποιότητας ζωής τους, ούτε να εκτίθενται κάθε μέρα στον κίνδυνο ενός μεγάλου ατυχήματος.
 Ερωτάται ο κύριος Υπουργός: Θα επιτρέψει τις επεκτάσεις και την περαιτέρω γιγάντωση της ΠΕΤΡΟΛΑ εις βάρος της Ελευσίνας; Θα επιτρέψει παρέκκλιση από το Π.Δ. 84/84, προκειμένου να γίνουν οι εν λόγω επεκτάσεις;  Τι μέτρα προτίθεται να λάβει για τη συνεχιζόμενη ανεξέλεγκτη ρύπανση από τις υφιστάμενες μονάδες του Θριασίου; Θα το κηρύξει βιομηχανικά κορεσμένη περιοχή;" Ο Υπουργός Περιβάλλοντος, Χωροταξίας και Δημοσίων 'Εργων έχει το λόγο.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, οι συνάδελφοι με τις ερωτήσεις τους περιγράφουν ένα υπαρκτό πρόβλημα, που αντιμετωπίζουν οι κάτοικοι στο Θριάσιο Πεδίο, το πρόβλημα της υποβάθμισης, της ρύπανσης και της ασφάλειας που συνδέεται με μια άναρχη βιομηχανική ανάπτυξη δεκαετιών από τον πόλεμο και μετά.
 Η "ΠΕΤΡΟΛΑ" είναι γνωστό ότι αποτελεί μια μονάδα διύλισης πετρελαίου, που υπάρχει στο συγκεκριμένο χώρο δεκαετίες. Μια μονάδα που έχε ένα ξεχωριστό ρόλο και μια σημαντική συμβολή στην ανάπτυξη της ελληνικής οικονομίας.  Βεβαίως, όπως κάθε παραγωγική βιομηχανική μονάδα, μπορεί να θεωρηθεί  -κι έτσι είναι- ότι και οχλεί και ρυπαίνει.
Επίσης οι συνάδελφοι στην ερώτησή τους κάνουν αναφορά στο προεδρικό διάταγμα 84/84, που αποτελεί ένα νομοθετικό πλαίσιο περιορισμού της βιομηχανικής ανάπτυξης στην Αττική και της επέκτασης και αύξησης των παραγωγικών μονάδων στην ίδια περιοχή. Είναι γνωστό όμως ότι υπάρχει μαζί με αυτό το προεδρικό διάταγμα 84/84 και συγκεκριμένη νομοθεσία που επιτρέπει, κάτω από εξαιρετικές περιπτώσεις με προϋποθέσεις και όρους, την παρέκκλιση του π.δ. 84/84. Αυτή η διαδικασία έχει ακολουθηθεί σε όλο αυτό το χρονικό διάστημα αρκετές φορές, πάντα όμως με μια τεκμηρίωση για την επέκταση και τον εκσυγχρονισμό βιοτεχνικών και βιομηχανικών μονάδων.  Συναφές με το π.δ. 84/84 είναι το ερώτημα των συναδέλφων εάν το Θριάσιο Πεδίο αποτελεί κορεσμένη περιοχή. Η απάντηση είναι ότι το Θριάσιο Πεδίο χρειάζεται στα πλαίσια ενός χωροταξικού και παραγωγικού σχεδίου ανασυγκρότηση παραγωγική, που θα έχει στόχο την αναβάθμιση της ποιότητας ζωής των κατοίκων, την ασφάλεια της ζωής των κατοίκων και βεβαίως την προστασία του περιβάλλοντος. Ακριβώς γι' αυτό το λόγο είναι γνωστό ότι στα πλαίσια του χωροταξικού αυτού σχεδιασμού για την παραγωγική ανασυγκρότηση του Θριάσιου Πεδίου, προωθούμε τις μελέτες για την ολοκλήρωση των βιομηχανικών πάρκων της Μάνδρας, του Ασπροπύργου, των 'Ανω Λιοσίων και στην ευρύτερη ζώνη του Σχιστού. Πιστεύουμε ότι αυτά τα βιομηχανικά πάρκα με τις σύγχρονες υποδομές μπορούν να αποτελέσουν χώρους υποδοχής πολλών μονάδων, που μπορούν να βρουν με τη μετεγκατάστασή τους την προοπτική και του εκσυγχρονισμού τους. 'Ετσι μπορεί να γίνει ο συνδυασμός της παρουσίας των Μονάδων με υποδομές σύγχρονες, για να μην υπάρχει αυτή η μαγική εικόνα σε όλο το Θριάσιο Πεδίο.
Για το π.δ. 84/84 είναι γνωστό ότι το Υπουργείο Περιβάλλοντος, Χωροταξίας και Δημοσίων 'Εργων σε συνδυασμό, σε συνεργασία και με κοινή πρωτοβουλία με το Υπουργείο Ανάπτυξης, έχει αναθέσει μια μελέτη στο Ε.Μ.Π. να δει, σύμφωνα με τις νέες τεχνολογίες, τι σημαίνει ανάπτυξη και εκσυγχρονισμός μονάδων. 'Ετσι μέσα από τη χρήση νέων τεχνολογιών και με επενδύσεις που βαραίνουν τις ίδιες τις παραγωγικές μονάδες, μπορούν να μειώνουν την ατμοσφαιρική ρύπανση και τους θορύβους, γιατί μέχρι τώρα καθίστατο αρνητική κάθε απάντηση σε οποιοδήποτε αίτημα επέκτασης και εκσυγχρονισμού.
 Δηλαδή υπάρχουν νέες τεχνολογίες που αν ενσωματωθούν σε υπάρχουσες παραγωγικές μονάδες μπορούν να μειώνουν τους ρύπους. Αυτό προκύπτει από μελέτες, που θα κατατεθούν και θα δημοσιευθούν.
 Πιο συγκεκριμένα η "ΠΕΤΡΟΛΑ". 'Εχει κατατεθεί μια προκαταρκτική μελέτη περιβαλλοντικών περιπτώσεων, που περιγράφει το αίτημα της συγκεκριμένης επιχείρησης για τον εκσυγχρονισμό της μονάδας και τεκμηριώνει με αυτήν την προμελέτη τη σημασία που έχει αυτή η επένδυση για την βιωσιμότητα της μονάδας καθώς και τη μείωση των ρύπων, αλλά και για την αύξηση της ασφάλειας της μονάδας.
 Το Υπουργείο ΠΕ.ΧΩ.Δ.Ε. δεν έχει δεσμευθεί και σε συνεργασία με τα Υπουργεία Εθνικής Οικονομίας και Ανάπτυξης συναρτά την όποια θετική απάντηση με όρους και προϋποθέσεις, που πρέπει να τηρούνται κατά τον τεχνολογικό εκσυγχρονισμό της παρούσας μονάδας.
Οι όροι και οι προϋποθέσεις συναρτώνται με το όριο της ημερήσιας  διύλισης σε βαρέλια καθώς και με το γεγονός ότι τα προϊόντα του πετρελαίου της διύλισης θα είναι πιο καθαρά και πιο φιλικά στο περιβάλλον.  Επίσης συναρτώνται με την ύπαρξη ολοκληρωμένης και επιστημονικά τεκμηριωμένης οριστικής περιβαλλοντικής μελέτης, η οποία θα επιβεβαιώνει ότι από την αξιοποίηση των νέων τεχνολογιών δεν θα υπάρξει καμία ουσιαστικά ή συνδυαστικά επίπτωση στο περιβάλλον και ίσως υπάρξει και μείωση σε ορισμένους εκπεμπόμενους ρύπους, όπως το διοξείδιο του θείου.
 Τέλος συναρτώνται αυτοί οι όροι και οι προϋποθέσεις με τη μελέτη για τη αύξηση των συνθηκών ασφαλείας της συγκεκριμένης μονάδας που μέχρι σήμερα λειτουργεί και έχει συγκεκριμένη χρήση και άδεια λειτουργίας. Οι συνθήκες ασφαλέστερης λειτουργίας θα αφορούν και τους εργαζόμενους στη μονάδα της "ΠΕΤΡΟΛΑ", αλλά και τους πολίτες στην ευρύτερη περιοχή.
  Κατά συνέπεια, υπάρχουν όροι και προϋποθέσεις που πρέπει να πληρούνται επαναλαμβάντας ότι η μονάδα λειτουργεί εδώ και δεκαετίες και έχει χρήση. Ο όποιος τεχνολογικός εξοπλισμός θα συναρτηθεί με όρους και προϋποθέσεις που μειώνουν τους ρύπους, άρα είναι επωφελής για το περιβάλλον και γενικά και ειδικά στην περιοχή και αυξάνει τους όρους ασφαλείας και των εργαζομένων, αλλά και των κατοίκων της περιοχής. 
ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο για δύο λεπτά.
ΛΙΑΝΑ ΚΑΝΕΛΛΗ: Κύριε Υπουργέ, οφείλω να ομολογήσω ότι δεν κατάλαβα.
Τελικά τι θα κάνετε; Θα κηρύξετε ή όχι το Θριάσιο Πεδίο σε κορεσμένη βιομηχανικά περιοχή; Εκτός αν με τη  μετατροπή του σε ΠΕΤΡΟΛάτσειο πεδίο ενδεχομένως να θεωρείτε ότι το θέμα κλείνει. 'Εχετε μια μονάδα πετρελαιοπαραγωγική με δεκαέξι μονάδες εσωτερικές και θα τις διπλασιάσετε σε τριάντα δύο. 'Ομως, δεν θα διπλασιαστεί ο όγκος των απαερίων, αλλά θα τετραπλασιαστεί.
 Μη μου μιλάτε τώρα για τη βελτίωση της υγείας και των συνθηκών ζωής  στην περιοχή, γιατί θα φέρετε φιλί-κλειδί την "ΠΕΤΡΟΛΑ" με την "ΠΥΡΚΑΛ".   Είτε την ιδιωτικοποιήσετε είτε όχι, θα τις φέρετε δίπλα-δίπλα, θα απέχουν δέκα στρέμματα, ενώ τώρα απέχουν εκατόν τριάντα ένα.
 Σας θυμίζω το πρόσφατο ατύχημα με την επέκταση της οικιστικής  περιοχής στην καρδιά της Ευρώπης σ' ένα χωριουδάκι με τα πυροτεχνήματα που τίναξε, σαν να ήταν η βομβαρδισμένη Λειψία μια ολόκληρη περιοχή στον αέρα. Μου μιλάτε για την ασφάλεια. Εκτός εάν δεν έχετε πληροφορηθεί ότι στις 15 Μαϊου υπάρχει ατύχημα σε προηγούμενη επέκταση και εκσυγχρονισμό στην "ΠΕΤΡΟΛΑ" όπου έγινε σε συγκεκριμένη μονάδα υδραποθείωσης του ντίζελ, είναι 8791. Συνέβη   ατύχημα και μεταφέρθηκε τραυματίας, δυστυχώς όχι νεκρός, στο νοσοκομείο.
 Και λέω το "δυστυχώς" διότι θα έπρεπε να απολογειθείτε γιατί δεν τηρούνται οι αρχές και η υποχρέωση της εταιρείας και των αρμοδίων αρχών του Σοβέζο, για οποιοδήποτε ατύχημα. Το ζήτημα πέρασε στο "ντούκου", δεν το παρακολούθησε κανείς και δεν βγήκε καμία επίσημη ανακοίνωση. Από το 1985 στην περιοχή, δεν υπάρχει μία επίσημη έρευνα για την υγεία των κατοίκων ευρύτερης έκτασης και για την υγεία των παιδιών. Αντί να βελτιώσετε τις συνθήκες καταργήσατε τις μετρήσεις. Μα, έτσι βεβαίως όλα γίνονται.
 Τα βιομηχανικά πάρκα της περιοχής των Λιοσίων ή άλλων περιοχών δεν μπορούν να δικαιολογήσουν την επέκταση της "ΠΕΤΡΟΛΑ" κατά εκατόν δέκα από τα εκατόν τριάντα ένα στρέμματα της ζώνης ασφαλείας, που τη χωρίζει από την "ΠΥΡΚΑΛ". Και το δεδομένο ότι θα αυξηθούν οι θέσεις εργασίας δεν είναι αληθές. Την προηγούμενη φορά η "ΠΕΤΡΟΛΑ" υποσχέθηκε εκατόν πενήντα θέσεις παραπάνω, με αποτέλεσμα να μειώσει από εξακόσιες πενήντα σε τετρακόσιες πενήντα τις θέσεις με τη μορφή της εθελουσίας εξόδου και επένδυση τότε μόνο 6,5 δισεκατομμύρια ενώ η τωρινή είναι των διακοσίων.  ΠΡΟΕΔΡΕΥΩΝ (Κωνσταντίνος Γείτονας): Ο κ. Λεβέντης έχει το λόγο. 
ΑΘΑΝΑΣΙΟΣ ΛΕΒΕΝΤΗΣ: Κυρίες και κύριοι συνάδελφοι, η "ΠΕΤΡΟΛΑ" ιδρύθηκε το 1969 και εγκαταστάθηκε στην Ελευσίνα, υπό το προστατευτικό πλέγμα των ευνοϊκών τότε νόμων. Είπε ο κύριος Υπουργός ότι λειτουργεί δεκαετίες. Από την αρχή έδειξε άγριες επεκτατικές διαθέσεις καταλαμβάνοντας με αναγκαστικά μέσα τους γύρω χώρους, ισοπεδώνοντας ένα θαυμάσιο παραθεριστικό οικισμό και μπαζώνοντας εκατοντάδες στρέμματα θάλασσας. Αν δεν είχαν ξεσηκωθεί, μεσούσης της δικτατορίας, οι κάτοικοι και δεν είχε πέσει η χούντα, οπωσδήποτε θα είχε φθάσει μέχρι τον αρχαιολογικό χώρο και το κέντρο της Ελευσίνας.
 Συνεχείς είναι οι αγώνες της αυτοδιοίκησης και του λαού της περιοχής όλα αυτά τα χρόνια. Η "ΠΕΤΡΟΛΑ" παρ'όλα αυτά κατάφερε να πάρει τρεις άδειες επεκτάσεων κατά παρέκκλιση του προεδρικού διατάγματος 84/84, οι οποίες όμως δεν βελτίωσαν την κατάσταση από πλευράς ρύπανσης ούτε αύξησαν τις θέσεις εργασίας όπως είχε υποσχεθεί. Ακριβώς το αντίθετο έγινε.
 Οι κάτοικοι αγωνιούν, γιατί σε αυτήν την περιοχή έχουν συγκεντρωθεί πάνω από δέκα εκατομμύρια μετρικοί τόνοι καυσίμων, είναι πολλές πυρινικές βόμβες συγκεντρωμένες. Εδώ συγκεντρώνεται δεκαετίες τώρα ό,τι απορριπτέο, αποδιοπομπαίο, ό,τι ρυπαρό, δύσοσμο, επικίνδυνο απ'όλη την Ελλάδα. Εδώ είναι τα διυλιστήρια, οι χαλυβουργίες, τα βυρσοδεψία, τα διαλυτήρια των πλοίων. Εδώ η χωματερή. Δύο εργοστάσια ανακύκλωσης απορριμάτων και το τρίτο είναι στα σκαριά, στα διοικητικά όρια των 'Ανω Λιοσίων, αλλά στα γεωγραφικά όρια του Θριασίου.
 Το τελεστήριο της θεάς Δήμητρας, ο ιερότερος απ'όλους τους ιερούς χώρους του αρχαίου ελληνικού κόσμου, απέχει λιγότερο από δύο χιλιόμετρα από τις σχεδιασμένες επεκτάσεις, ενώ τα δυτικά σπίτια της πόλης βρίσκονται σε απόσταση μικρότερη από τα πεντακόσια μέτρα. Οι κάτοικοι αγωνιούν. Τι ζητάνε; Διεκδικούν μερικά στρέμματα από τον ελάχιστο ζωτικό χώρο που τους απέμεινε στην παραλία της Ελευσίνας, που κινδυνεύουν αυτά τα στρέμματα να δοθούν βορρά σε μία από τις χειρότερες μορφές βιομηχανικής κακοποίησης, αυτής των πετρελαϊκών εγκαταστάσεων. Λίγα κυβικά καθαρού αέρα. Απαιτούν να ζουν απαλλαγμένοι από τον εφιάλτη ενός μείζονος ατυχήματος. Να μην έλθουν σε άμεση επαφή το μπαρούτι με τη φωτιά, η "ΠΕΤΡΟΛΑ" με την "ΠΥΡΚΑΛ".
 Πρόσφατα το ανέφερε και η κ. Κανέλλη, είχαμε άλλο ένα ατύχημα σε εκσυγχρονισμένες υποτίθεται εγκαταστάσεις. Οι κάτοικοι απαιτούν να ζήσουν αυτοί και τα παιδιά τους σε ένα χώρο που να μην κινδυνεύει να καταστραφεί. Απαιτούν όπως όλοι οι κάτοικοι από οποιαδήποτε πολιτεία, σύγχρονη, ευνομούμενη, δημοκρατική, ευρωπαϊκή, δηλαδή να ζήσουν ανθρώπινα, να μη κινδυνεύουν ανά πάσα στιγμή.
 Κύριε Υπουργέ, αυτό το αίτημα με τις απαντήσεις σας δεν βλέπουμε να εξασφαλίζεται, διότι ο εκσυγχρονισμός που αναφέρατε, δυστυχώς, δεν είναι εκσυγχρονισμός, είναι τεράστιες επεκτάσεις. 'Αλλο ένα τεράστιο διυλιστήριο. Εκσυγχρονισμός υποτίθεται ότι έγινε και στα ΕΛΔΑ το 1982-1984, όμως το εντελώς αντίθετο συνέβη από αυτά που είχαν υποσχεθεί, όσον αφορά τη ρύπανση και τους κινδύνους. Δυστυχώς και με τις επεκτάσεις της "ΠΕΤΡΟΛΑ" ακριβώς η ίδια ιστορία συνεχίζεται, με συνέπεια η ιστορική και ιερά Ελευσίνα και όλο το Θριάσιο να καταδικάζονται στον αφανισμό προς δόξαν του σύγχρονου πολιτισμού μας.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Περιβάλλοντος, Χωροταξίας και Δημοσίων 'Εργων έχει το λόγο.
 ΚΩΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος-Χωροταξίας και Δημοσίων 'Εργων): Κύριε Πρόεδρε, περιέγραψα μία κατάσταση που υπάρχει στο Θριάσιο Πεδίο, που εικονογραφεί την αλόγιστη, την άναρχη ανάπτυξη, όπως αυτή συμπυκνώθηκε στις κατευθύνσεις, αλλά και στις πρακτικές στις δεκαετίες μετά τον πόλεμο, στις πρακτικές των κυβερνήσεων μετά το 1950.
 Mπορούμε να πούμε ότι αποτελεί μια πραγματικότητα το μεταπολεμικό μοντέλο ανάπτυξης που πρέπει αυτή η πραγματικότητα και αυτό το μοντέλο να διαφοροποιείται. Και μπορεί να διαφοροποιηθεί με πολλές δράσεις. Μία από αυτές ήταν το προεδρικό διάταγμα 84/84, που δεν έδινε λύσεις. Απλώς  θεωρούσε ότι υπάρχει ένα status quo που δεν πρέπει να επεκταθεί πιο πέρα.  Μπορεί όμως να αξιοποιηθούν και οι νέες τεχνολογίες και να ενσωματωθούν μέσα σε υπάρχουσες παραγωγικές μονάδες και να έχουμε ένα αποτέλεσμα σημαντικό και ως προς το καλύτερο περιβάλλον και την ασφάλεια μειώνοντας τους εκπεμπόμενους ρύπους, μειώνοντας την όχληση ή την ηχορύπανση, αλλά αυξάνοντας ταυτοχρόνως και την ασφάλεια για τους εργαζομένους σε μία παραγωγική μονάδα και για τους κατοίκους της ευρύτερης περιοχής. Αυτό πρέπει να αποτελέσει ένα δεδομένο γενικό. Τουλάχιστον αυτό το δεδομένο, αυτή η παραδοχή υπάρχει στους επιστήμονες όλους, που έχουν αναλάβει με επιστημονική τεκμηρίωση να καταθέσουν προτάσεις για τη βελτίωση και την αναμόρφωση του προεδρικού διατάγματος 84/84. Και είναι επιστήμονες που έχουν κύρος, που έχουν αναγνώριση και έχουν την αναφορά τους σε ένα  καταλιωμένο επιστημονικό ίδρυμα, το Εθνικό Μετσόβιο Πολυτεχνείο.
 Για τη συγκεκριμένη παραγωγική μονάδα, τη μονάδα διύλισης πετρελαίου, την "ΠΕΤΡΟΛΑ", είπα και επαναλαμβάνω ότι η όποια απάντηση θετική στον τεχνολογικό εκσυγχρονισμό της υπάρχουσας μονάδας, θα συνδέεται με όρους και προϋποθέσεις, που αφορούν και τη μείωση της ρύπανσης -μεμονωμένα ή συνδυαστικά, το είπα στην πρωτολογία μου- αλλά και την αύξηση της ασφάλειας της μονάδας για να υπάρχει αυξημένος δείκτης ασφαλείας και για τους εργαζομένους, αλλά και για τους πολίτες. Και μιλάμε για μια μονάδα που λειτουργεί με συγκεκριμένες χρήσεις εδώ και τριάντα χρόνια. Δεν μιλάμε για μια νέα μονάδα.
(Θόρυβος από την πτέρυγα του ΚΚΕ) Κυρία Κανέλλη, εμείς δεν έχουμε καμία διάθεση και δεν αποτελεί πολιτική μας το Θριάσιο Πεδίο να το μετατρέψουμε σε Πετρολάτσειο πεδίο. Σέβομαι τη γνώμη, την ευαισθησία και την αγωνία του κ. Λεβέντη γιατί ζει εκεί και το ξέρω γιατί έχει δώσει αγώνες μαζί με άλλους φορείς και με άλλους πολίτες της περιοχής.
'Ομως επειδή αναφερθήκατε, κυρία Κανέλλη, σε διάφορες αναλύσεις, ας αφήσουμε τους επιστήμονες να τεκμηριώσουν με στοιχεία τι σημαίνει τεχνολογικός εκσυγχρονισμός μιας μονάδας και τι σημαίνει σε μια παραγωγική μονάδα ενσωμάτωση των νέων τεχνολογιών.
   (Θόρυβος από την πτέρυγα του ΚΚΕ-κωδονοκρουσίες)  
ΛΙΑΝΑ ΚΑΝΕΛΛΗ: Δεκατέσσερις νεκροί δεν είναι ανάλυση! 
ΠΡΟΕΔΡΕΥΩΝ (Κωνσταντίνος Γείτονας): Κυρία συνάδελφε, παρακαλώ! Υπάρχει Προεδρείο, υπάρχει και Κανονισμός.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Η υπόθεση των νέων τεχνολογιών δεν αποτελεί εκλεκτική πολιτική ενασχόληση, είτε ενός Υπουργού είτε ενός Βουλευτή ή πολύ περισσότερο δεν αποτελεί εκλεκτική ενασχόληση δημοσιογραφικού χαρακτήρα.  Σε ό,τι αφορά την Οδηγία Σεβέζο. Δεν έχετε πληροφορηθεί ότι υπάρχει το πλαίσιο της οδηγίας Σεβέζο, και έχει την επεξεργασία του και την εφαρμογή του στο Θριάσιο Πεδίο. Υπάρχουν τα σχέδια αντιμετώπισης τέτοιων τεχνολογικών ατυχημάτων, τα λεγόμενα ΣΑΤΑΜΕ και έχουν γίνει και δοκιμαστικά τεστ για την περιοχή εκείνη. Δεν έχουμε ολιγωρήσει ως προς αυτό.
ΣΠΥΡΙΔΩΝ ΣΤΡΙΦΤΑΡΗΣ: Ποιος τιμωρήθηκε για τους δεκατέσσερις, κύριε Υπουργέ;  
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι, με επιστολή του στον Πρόεδρο της Βουλής ο κ. Ανδρέας Λοβέρδος, Βουλευτής ΠΑΣΟΚ Β' Αθηνών, ζητεί ολιγοήμερη άδεια απουσίας στο εξωτερικό.
 Εγκρίνει το Σώμα;  
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς, το Σώμα ενέκρινε τη ζητηθείσα άδεια.
 Ολοκληρώθηκε η συζήτηση των επικαίρων ερωτήσεων.
Κυρίες και κύριοι συνάδελφοι, διακόπτουμε τη συνεδρίαση για λίγα λεπτά.
(ΔΙΑΚΟΠΗ) (ΜΕΤΑ ΤΗ ΔΙΑΚΟΠΗ) (Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
  Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ  Συνέχιση της συζήτησης επί των άρθρων και του συνόλου του σχεδίου νόμου: "Τροποποίηση των διατάξεων του ν. 1577/1985 "Γενικός Οικοδομικός Κανονισμός" και άλλες πολεοδομικές διατάξεις".
  Kύριοι συνάδελφοι, έχει περαιωθεί η συζήτηση επί της ενότητας των άρθρων 21 έως 27 και προχωρούμε στην ψήφιση ενός εκάστου.
 Ερωτάται το Σώμα: Γίνεται δεκτό το άρθρο 21 ως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΟΣ (Απόστολος Κακλαμάνης): Συνεπώς το άρθρο 21 έγινε δεκτό κατά πλειοψηφία ως έχει.
 Ερωτάται το Σώμα: Γίνεται δεκτό το άρθρο 22 ως έχει;  ΠΟΛΛΟΙ ΒΟΥΛΕΥΤΕΣ: Δεκτό, δεκτό. ΝΙΚΟΛΑΟΣ ΓΚΑΤΖΗΣ: Κατά πλειοψηφία.  ΠΡΟΕΔΡΟΣ (Απόστολος Κακλαμάνης): Συνεπώς το άρθρο 22 έγινε δεκτό κατά πλειοψηφία ως έχει.
 Ερωτάται το Σώμα: Γίνεται δεκτό το άρθρο 23 ως έχει;  ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΟΣ (Απόστολος Κακλαμάνης): Συνεπώς το άρθρο 23 έγινε δεκτό κατά πλειοψηφία ως έχει.
 Ερωτάται το Σώμα: Γίνεται δεκτό το άρθρο 24 ως έχει;   ΠΟΛΛΟΙ ΒΟΥΛΕΥΤΕΣ: Δεκτό, δεκτό.
  ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΟΣ (Απόστολος Κακλαμάνης): Συνεπώς το άρθρο 24 έγινε δεκτό κατά πλειοψηφία ως έχει.
 Ερωτάται το Σώμα: Γίνεται δεκτό το άρθρο 25 ως έχει;  ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΟΣ (Απόστολος Κακλαμάνης): Συνεπώς το άρθρο 25 έγινε δεκτό κατά πλειοψηφία ως έχει.
 Ερωτάται το Σώμα: Γίνεται δεκτό το άρθρο 26 ως έχει;  ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΟΣ (Απόστολος Κακλαμάνης): Συνεπώς το άρθρο 26 έγινε δεκτό κατά πλειοψηφία ως έχει.
 Για το άρθρο 27 του νομοσχεδίου θα διεξαχθεί η ονομαστική ψηφοφορία, η οποία εκκρεμεί.
 Καλούνται επί του καταλόγου οι Βουλευτές κ. Ευάγγελος Μαλέσιος από το ΠΑΣΟΚ και κ. Ηλίας Καλλιώρας από τη Νέα Δημοκρατία.
 Οι αποδεχόμενοι το άρθρο απαντούν "ΝΑΙ".
 Οι μη αποδεχόμενοι το άρθρο απαντούν "ΟΧΙ".
 Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ) (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
 Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ) (ΜΕΤΑ ΤΗΝ ΚΑΤΑΜΕΤΡΗΣΗ)  
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας επί του άρθρου 27 του νομοσχεδίου.
 Ψήφισαν συνολικά διακόσιοι πενήντα (250) Βουλευτές.
Υπέρ του άρθρου, δηλαδή "ΝΑΙ", ψήφισαν εκατόν τριάντα δύο (132) Βουλευτές.
Κατά του άρθρου, δηλαδή "ΟΧΙ", ψήφισαν εκατόν δεκαοκτώ (118) Βουλευτές, σύμφωνα με το παρακάτω πρωτόκολλο ονομαστικής ψηφοφορίας: (Το σχετικό πρωτόκολλο υπάρχει στο τεύχος των Πρακτικών της Βουλής). 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 27 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Πριν μπούμε στην ψηφοφορία του άρθρου 28 το λόγο έχει ο κύριος Υπουργός, για να κάνει κάποιες παρατηρήσεις.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, στο άρθρο 28 στην παράγραφο 4 στην τέταρτη σειρά μετά τις λέξεις "ο ένας" προστίθενται οι λέξεις "ανά όροφο".
 Δεύτερον, στην παράγραφο 9 του άρθρου 28 στην ένατη σειρά μετά τη λέξη "εκπρόσωποι" διαγράφονται οι λέξεις "των πιο αντιπροσωπευτικών σωματείων των Ατόμων με Ειδικές Ανάγκες (Α.Μ.Ε.Α.)" και αντ' αυτών τίθενται οι λέξεις: "της Εθνικής Συνομοσπονδίας των Ατόμων με Ειδικές Ανάγκες (ΕΣΑΕΑ)".
Αυτή, κύριε Πρόεδρε, ήταν πρόταση συναδέλφων και την είχα κάνει δεκτή.
  Στην ίδια παράγραφο, στην παράγραφο 9 στη δωδέκατη σειρά διαγράφεται η φράση: "Για τη συμμετοχή στην ανωτέρω Επιτροπή δεν καταβάλλεται καμία αποζημίωση".
 Είχαν γίνει πάλι συγκεκριμένες αναφορές γι' αυτό.
Αυτές τις παρατηρήσεις είχα, κύριε Πρόεδρε, για το άρθρο 28.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το άρθρο 28, όπως τροποποιήθηκε από τον κύριο Υπουργό;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
  ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΟΣ (Απόστολος Κακλαμάνης): Συνεπώς το άρθρο 28 έγινε δεκτό κατά πλειοψηφία όπως τροποποιήθηκε από τον κύριο Υπουργό.
 Συνεχίστε, κύριε Υπουργέ.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Στο άρθρο 29, κύριε Πρόεδρε, στο τέλος της παραγράφου Α2 προστίθενται τα εξής: "για τους οποίους έχει εφαρμογή η διάταξη της παραγράφου 5 του άρθρου 19 του ν. 2508/1997".
 'Ολες αυτές οι παρατηρήσεις γίνονται για την ακριβέστερη νομοτεχνική αναφορά.
 Δεύτερον, πάλι στο άρθρο 29 στην παράγραφο Δ3 στην τέταρτη σειρά η λέξη "μεταβιβάζονται" αντικαθίσταται με τη λέξη "μεταβιβάστηκαν".
Και η παράγραφος Δ4 -ακριβώς στο επόμενο εδάφιο- αντικαθίσταται ως εξής:  "Δεν απαιτείται εκ νέου η τήρηση της διαδικασίας της παραγράφου 1 του άρθρου 3 του νομοθετικού διατάγματος της 17.7.1923, για την έγκριση ή τροποποίηση ρυμοτομικών σχεδίων, που έγιναν με αποφάσεις νομαρχών ή δημοτικών συμβουλίων, οι οποίες έχουν ακυρωθεί, επειδή εκδόθηκαν αναρμοδίως, ή κατά των οποίων έχουν ασκηθεί ένδικα μέσα. Στην περίπτωση αυτή αρκεί η επικαιροποίηση της γνωμοδότησης του αρμοδίου δημοτικού ή κοινοτικού συμβουλίου".
 Είναι νομοτεχνικού περιεχομένου και αυτή η παρατήρηση.
 Αυτά, κύριε Πρόεδρε, ως προς το άρθρο 29.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το άρθρο 29, όπως τροποποιήθηκε από τον κύριο Υπουργό;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΟΣ (Απόστολος Κακλαμάνης): Συνεπώς το άρθρο 29 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
 Εισερχόμεθα στη συζήτηση των τροπολογιών. Υπάρχουν πέντε εμπρόθεσμες τροπολογίες και δώδεκα εκπρόθεσμες.
 Παρακαλώ επί των εμπροθέσμων τροπολογιών ποιος συνάδελφος θα ήθελε το λόγο;  
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Εγώ, κύριε Πρόεδρε.
 ΠΡΟΕΔΡΟΣ (Απόστολος Κακλαμάνης): Oρίστε, κύριε Χρυσανθακόπουλε, έχετε το λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Αναφέρομαι, κύριε Πρόεδρε, στην τροπολογία με γενικό αριθμό 6 και ειδικό 6.
 ΠΡΟΕΔΡΟΣ (Απόστολος Κακλαμάνης): Αν θέλετε, παρακαλώ, σύντομα επί του θέματος, να απαντά ο Υπουργός, αν θέλει να απαντήσει, για να προχωρήσουμε.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Αφορά την υπόθεση της μεταφοράς του συντελεστή δόμησης, κάτι για το οποίο ως γνωστό το Συμβούλιο της Επικρατείας έκρινε αντισυνταγματική την υπάρχουσα νομολογία και ως εκ τούτου ακυρώθησαν μια σειρά εγκρίσεις.
 Πρέπει να πούμε όμως ότι όσοι εφάρμοσαν το νόμο και μάλιστα σε συγκεκριμένα τακτά χρονικά διαστήματα είχαν καταθέσει πλήρη στοιχεία, είχαν εγκρίσεις απ' όλες τις αρμόδιες υπηρεσίες, πολεοδομικές αρχές και από το ΥΠΕΧΩΔΕ και εφάρμοσαν ακριβώς αυτό το δικαίωμα, το οποίο είχαν και βρέθηκαν στην ενδιάμεση αυτή φάση της ολοκλήρωσης του έργου τους, το οποίο αναγκάσθηκαν να διακόψουν. Αυτοί, λοιπόν, ζητούν -και είναι ένας περιορισμένος μικρός αριθμός πολιτών, οι οποίοι υπέστησαν ζημία παρά τη θέλησή τους- μια νομοθετική ρύθμιση, που πιστεύω ότι πρέπει να την κρίνει εύλογη η υπηρεσία του Υπουργείου, για να αντιμετωπίσουν αυτήν τη ζημιά, την οποία έχουν υποστεί.
Η τροπολογία, λοιπόν, προσθήκη ακριβώς αυτό τονίζει. Δεν αναιρεί το πνεύμα συνολικά του νόμου...
 ΠΡΟΕΔΡΟΣ (Απόστολος Κακλαμάνης): Το κατανοήσαμε.
 ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: ...της ερμηνείας και αντισυνταγματικότητας, την οποία έκανε το Συμβούλιο της Επικρατείας, αλλά ζητά, όσοι είχαν συγκεκριμένη άδεια και που δεν έχει ανακληθεί για αναληθή στοιχεία ή άλλες καθ' υπαιτιότητά τους αιτίες να αποπερατώσουν με την έγκριση του ΣΧΟΠ, με την έγκριση του νομάρχη, με την έγκριση των υπηρεσιών τις εργασίες, τις οποίες είχαν ξεκινήσει. Νομίζω ότι θα πρέπει να το κρίνετε εύλογο, κύριε Υπουργέ και να το δεχθείτε.
ΠΡΟΕΔΡΟΣ (Απόστολος Κακλαμάνης): 'Αλλος συνάδελφος θα ήθελε το λόγο επί άλλης τροπολογίας;  
ΓΕΩΡΓΙΟΣ ΟΡΦΑΝΟΣ: Εγώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ποια είναι η τροπολογία σας, κύριε Ορφανέ;  
ΓΕΩΡΓΙΟΣ ΟΡΦΑΝΟΣ: Είναι η τροπολογία με αριθμό 9.
ΠΡΟΕΔΡΟΣ (Απόστολος Κακλαμάνης): Ορίστε, κύριε Ορφανέ, έχετε το λόγο. 
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, υπήρχε μία διαδικασία μέσα από την ύπαρξη στο άρθρο 15 του ν.1337/83 όπως είχε τροποποιηθεί με τον 1512/85 για περιπτώσεις ανέγερσης οικοδομών, οι οποίες είχαν πάρει νόμιμη άδεια στην πολεοδομία, εκ των υστέρων όμως κρίθηκαν κάποιες διατάξεις αντισυνταγματικές στο Συμβούλιο της Επικρατείας και με αυτήν τη συγκεκριμένη παράγραφο του ν.1512/85 εδίδετο η ευκαιρία, μέχρι να κριθούν τελεσίδικα, να υπάρχει μια αναστολή κατεδάφισης.
Αυτή επαναβεβαιώθηκε με μια απόφαση του Συμβουλίου της Επικρατείας του 1990. Το 1998 με την 3210 απόφαση του Συμβουλίου της Επικρατείας εκρίθη ότι αναστέλλεται η κατεδάφιση όσων κτιρίων είχαν οικοδομηθεί μέχρι 31.1.83 και αυτό γιατί εθεωρήθη ότι η διάταξη του 1985 ήταν εκτελεστική του 1337/83.
 Για να λυθεί, λοιπόν, ένα θέμα που είναι υπαρκτό, προτείνω να διατυπωθεί μια τροπολογία με το ίδιο περιεχόμενο, η οποία όμως, να μην είναι εκτελεστική του 1337. Ακριβώς αυτήν τη μορφή έχει η συγκεκριμένη διάταξη.
ΠΡΟΕΔΡΟΣ (Απόστολος Κακλαμάνης): Παρακαλώ επί των εμπροθέσμων ποιος θέλει το λόγο;  
ΑΘΑΝΑΣΙΟΣ ΚΑΤΣΙΓΙΑΝΝΗΣ: Κύριε Πρόεδρε, παρακαλώ το λόγο.
 ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.
ΑΘΑΝΑΣΙΟΣ ΚΑΤΣΙΓΙΑΝΝΗΣ: Κύριε Πρόεδρε, με διάταξη του ν. 2052/92 καταργήθηκε η δυνατότητα σύστασης οριζόντιας ιδιοκτησίας, σύμφωνα με το ν. 3741/29 και το νομοθετικό διάταγμα 1024/71 σε εκτός σχεδίου αγροτεμάχια. Σωστά είχε γίνει αυτό τότε, διότι η μέχρι τότε πρακτική οδηγούσε σε παράνομες πολεοδομήσεις και κατατμήσεις, που είναι από τις γενεσιουργούς αιτίες του φαινομένου της αυθαίρετης δόμησης. Τότε όμως δεν ελήφθη υπόψη η περίπτωση των μεταβιβάσεων αγροτεμαχίων με γονική παροχή ή δωρεά, δηλαδή από τους γονείς στα τέκνα, με συνέπεια να δημιουργηθεί το ακόλουθο κοινωνικό πρόβλημα. Ο γονεύς μεταβιβάζει το αγροτεμάχιο, χωρίς να υπάρχει δυνατότητα σύστασης οριζόντιας ιδιοκτησίας, ούτως ώστε να δύναται να ορίζει και να νέμεται κάθε ένας συγκεκριμένο τμήμα του συνιδιόκτητου αγροτεμαχίου. Αυτό έχει σαν συνέπεια να δημιουργούνται συχνά προστριβές, κοινωνικά και οικονομικά προβλήματα, που σχετίζονται με την ανοικοδόμηση, αλλά και την εν γένει χρήση των αγροτεμαχίων αυτών.  'Ετσι καθίσταται πρακτικά αδύνατη η οποιασδήποτε μορφής αξιοποίησή τους. Θα ήταν, λοιπόν, σκόπιμο να επιτραπεί η σύσταση οριζόντιας ιδιοκτησίας μεταξύ συγγενών και μόνο, δεδομένου ότι αυτό δεν έχει καμία σχέση με τις παράνομες κατατμήσεις, στις οποίες πολλοί προέβαιναν προ της ισχύος του ν. 2052/92.
 Η πρότασή μου ως προς τη διατύπωση είναι η ακόλουθη: Κατ' εξαίρεση επιτρέπεται η σύσταση οριζόντιας ιδιοκτησίας, σύμφωνα με το ν.3741/29 και το νομοθετικό διάταγμα 1024/71 (κάθετη ιδιοκτησία) επί αρτίων και οικοδομήσιμων αγρών εκτός σχεδίου μεταξύ συγγενών μέχρι και δευτέρου βαθμού διά συμβολαίων, γονικών παροχών ή και δωρεών.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο, κύριε Σγουρίδη. Είναι για την τροπολογία με γενικό αριθμό 13.
 ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κύριε Υπουργέ, υπέβαλε την τροπολογία με γενικό αριθμό 13 και ειδικό 13, που αφορά τα κτίρια του δημοσίου και της Τοπικής Αυτοδιοίκησης Α' και Β' βαθμού. Είναι απολύτως τεκμηριωμένη. Ομιλεί για παρέκκλιση του ΓΟΚ για τα κτίρια αυτά, χωρίς να βλάπτεται το ποσοστό κάλυψης και χωρίς να αλλάζει το συνολικό ύψος, όπως αυτό προβλέπεται από το ΓΟΚ.
 Πιστεύω ότι θα πρέπει να δοθούν αυτές οι παρεκκλίσεις, διότι δίνεται η ευχέρεια τα κτίρια αυτά να αξιοποιηθούν καλύτερα. Παράλληλα θα έλεγα ότι η τεκμηρίωση οφείλεται στο ότι βγαίνουν κατόπιν απόφασης του Υπουργού οι παρεκκλίσεις αυτές, εφόσον υπάρχει σύμφωνη γνώμη του Κεντρικού Συμβουλίου Χωροταξίας, Οικισμού και Περιβάλλοντος.
 Κύριε Υπουργέ, πιστεύω ότι θα πρέπει να κάνετε δεκτή αυτήν την τροπολογία και θα παρακαλούσα τους συναδέλφους Βουλευτές, που είναι μηχανικοί, να δουν τη χρησιμότητα αυτής της τροπολογίας.
 ΠΡΟΕΔΡΟΣ (Απόστολος Κακλαμάνης): Ζητεί κανείς το λόγο επί εμπροθέσμων ή επί εκπροθέσμου, εφόσον ο Υπουργός δέχεται να συζητηθεί;  ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, παρακαλώ το λόγο.
 ΠΡΟΕΔΡΕΥΩΝ (Απόστολος Κακλαμάνης): Ορίστε, κύριε Τρυφωνίδη, έχετε το λόγο.
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, θα ήθελα να συνηγορήσω και εγώ στην τροπολογία του κυρίου Σγουρίδη.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο επί των τροπολογιών που αναπτύχθηκαν.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ένα σχόλιο για τις τρεις εμπρόθεσμες τροπολογίες που έχουν κατατεθεί και που τις ανέδειξαν με την υπογραφή τους, αλλά και με την ομιλία τους ο κ. Χρυσανθακόπουλος, ο κ. Ορφανός και ο κ. Κατσιγιάννης.
 Η τροπολογία που προτείνει ο κ. Χρυσανθακόπουλος αναφέρεται στην απόφαση του Συμβουλίου της Επικρατείας να δώσει αναδρομική ισχύ στην απόφαση για άδειες που νομίμως είχαν εκδοθεί κάνοντας χρήση του νόμου για τη μεταφορά συντελεστή, που είχε ψηφίσει η ελληνική Βουλή.
'Οντως έχει δημιουργηθεί ένα πρόβλημα. Αλλά πιστεύω ότι αυτή η τροπολογία θα ενσωματωθεί ως άρθρο ή παράγραφος ή εδάφιο ενός άρθρου στο νέο νομοσχέδιο για τη μεταφορά του συντελεστή δόμησης, που επίκειται η κατάθεσή του.
Αυτό που περιγράφει ο κ. Ορφανός στην τροπολογία του, πιστεύω ότι επειδή είναι λεπτό θέμα, θα πρέπει να έχουμε τη δυνατότητα να το συζητήσουμε. Θα το συζητήσουμε εν όψει της κατάθεσης του σχεδίου νόμου για τη μεταφορά του συντελεστή δόμησης, που θα έχει, επαναλαμβάνω, και άλλες πολεοδομικές διατάξεις. Υπάρχει μια σειρά από τέτοιου είδους προβλήματα που πρέπει να τα σταθμίσουμε, να τα αξιολογήσουμε, να τα ιεραρχήσουμε και να δώσουμε θετική ή αρνητική απάντηση.
Το ίδιο ισχύει και για την τροπολογία του κ. Κατσιγιάννη. Θα τη συζητήσουμε με ευκαιρία την επικείμενη κατάθεση του σχεδίου νόμου για τη μεταφορά του συντελεστή δόμησης.
 ΠΡΟΕΔΡΟΣ (Απόστολος Κακλαμάνης): Κύριε Υπουργέ, να βάλετε εξαίρεση εκεί που έχουν δοθεί ως γονική παροχή για να μη διαλύονται τα ζευγάρια.  Διότι ο γαμπρός λέει "με γελάσατε, μου δώσατε προίκα και δεν μπορώ να χτίσω".
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, είναι πάρα πολύ σύνθετο και λεπτό το πρόβλημα, διότι υπάρχουν πολλά κοινωνικά προβλήματα που δημιουργούνται.  Ταυτοχρόνως, όμως, μπορεί να ανοίξει ένα παράθυρο και να έχουμε μια φάμπρικα για τις κατατμήσεις και να μην εφαρμόζονται ποτέ.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, θα τα δείτε εσείς όλα.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Πρέπει να τα συζητήσουμε όλα αυτά. Θα δοθεί εγκαίρως το σχέδιο νόμου για τη μεταφορά του συντελεστή δόμησης και τις άλλες πολεοδομικές διατάξεις, ώστε να μπορέσει το κάθε κόμμα να εισφέρει και σκέψεις, αλλά ταυτοχρόνως να προτείνει και κάποιες προσθήκες για την αποφυγή κάθε λάθους.
 'Οσον αφορά την τροπολογία που έχει καταθέσει ο κ. Σγουρίδης και την οποία ανέπτυξε εδώ, ακριβώς ίδια τροπολογία προσθήκη και αναφορά είχε κάνει ο κ. Κατσιλιέρης στην επιτροπή. Είναι προφανείς οι λόγοι. Η τροπολογία αφορά δημόσια κτίρια, κτίρια της Δημόσιας Διοίκησης, αλλά και της Τοπικής Αυτοδιοίκησης και η κάθε παρέκκλιση από το ΓΟΚ συναρτάται με τεκμηρίωση του Κεντρικού Συμβουλίου Χωροταξίας και Πολεοδομίας. Και βέβαια η αναφορά γίνεται για κτίρια κοινής ωφέλειας Δημόσιας Διοίκησης  και τοπικής και Νομαρχιακής Αυτοδιοίκησης. Γι' αυτό το λόγο θα την κάνω δεκτή.
 ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτή η τροπολογία με γενικό αριθμό 13 και ειδικό 13;  ΠΟΛΛΟΙ ΒΟΥΛΕΥΤΕΣ: Δεκτή, δεκτή.
 ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 13 και ειδικό 13 έγινε δεκτή κατά πλειοψηφία.
 Το ακροτελεύτιο άρθρο ...
ΓΕΩΡΓΙΟΣ ΤΡΥΦΩΝΙΔΗΣ: Κύριε Υπουργέ, υπάρχουν και άλλες τροπολογίες. 
ΠΡΟΕΔΡΟΣ (Απόστολος Κακλαμάνης): Δεν ανεπτύχθη καμία.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ισχύει αυτό που είπα, κύριε Πρόεδρε. Εν όψει της κατάθεσης του σχεδίου νόμου για τη μεταφορά του συντελεστή δόμησης, θα έχουμε την δυνατότητα να συζητήσουμε όλα αυτά τα θέματα.
 ΠΡΟΕΔΡΟΣ (Απόστολος Κακλαμάνης): Κύριε Υπουργέ, θα πρέπει να λάβετε υπόψη και αυτές τις παρατηρήσεις, τις οποίες μπορεί να μελετήσει η υπηρεσία σας.
 Ερωτάται το Σώμα: Γίνεται δεκτό το ακροτελεύτιο άρθρο 30;  ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
  ΝΙΚΟΛΑΟΣ ΓΚΑΤΖΗΣ: Κατά πλειοψηφία.
 ΠΡΟΕΔΡΟΣ (Απόστολος Κακλαμάνης): Συνεπώς το ακροτελεύτιο άρθρο έγινε δεκτό κατά πλειοψηφία.
Το νομοσχέδιο του Υπουργείου Περιβάλλοντος, Χωροταξίας και Δημοσίων 'Εργων "Τροποποίηση των διατάξεων του ν. 1577/1985 "Γενικός Οικοδομικός Κανονισμός" και άλλες πολεοδομικές διατάξεις", έγινε δεκτό κατ' αρχήν και κατ' άρθρον κατά πλειοψηφία.
 Η ψήφισή του στο σύνολο αναβάλλεται για άλλη συνεδρίαση.
 Επόμενο νομοσχέδιο στην ημερήσια διάταξη είναι του Υπουργείου Εθνικής Οικονομίας.
Μόνη συζήτηση επί της αρχής, των άρθρων και του συνόλου του σχεδίου νόμου: "Κωδικοποίηση των διατάξεων για τη σύσταση, οργάνωση και λειτουργία συστήματος εγγύησης καταθέσεων και τροποποίηση και συμπλήρωση του Καταστατικού της Τράπεζας της Ελλάδος".
Ως Κοινοβουλευτικός Εκπρόσωπος της Νέας Δημοκρατίας ορίζεται ο κ. Αλογοσκούφης. Ως ειδικός αγορητής του Συνασπισμού της Αριστεράς και της Προόδου ορίζεται ο κ. Παναγιώτης Λαφαζάνης. Το Κομμουνιστικό Κόμμα Ελλάδος ορίζει ως Κοινοβουλευτικό Εκπρόσωπο τον κ. 'Αγγελο Τζέκη.
Κύριοι συνάδελφοι, το νομοσχέδιο αυτό θα συζητηθεί απόψε κατ'αρχήν και αύριο θα γίνει η κατ' άρθρον συζήτηση. Αν παραστεί ανάγκη, θα ολοκληρωθεί η συζήτηση του νομοσχεδίου την Πέμπτη, για να μπούμε μετά από λίγες ημέρες στη λειτουργία των Θερινών Τμημάτων Διακοπής Εργασιών της Βουλής.
 Ο κ. Νικόλαος Ζαμπουνίδης έχει το λόγο.
 ΝΙΚΟΛΑΟΣ ΖΑΜΠΟΥΝΙΔΗΣ: Κύριε Πρόεδρε, κυρίες και κύριοι συνάδελφοι, με το πρώτο κεφάλαιο του νομοσχεδίου που αναφέρεται στο σύστημα εγγύησης καταθέσεων, καταργούνται τα άρθρα 40 έως και 56 του ν. 2324/95 περί σύστασης, οργάνωσης και λειτουργίας συστήματος εγγύησης καταθέσεων και κωδικοποιούνται οι τροποποιήσεις αυτού σε ένα ενιαίο κείμενο.
 Με τις προτεινόμενες τροποποιήσεις, γίνεται πρώτον, προσπάθεια να διευκολυνθεί η διαχείριση των κεφαλαίων και η ευελιξία του Διοικητικού Συμβουλίου του Ταμείου Εγγύηση Καταθέσεων, προσαρμοζόμενο στις συνθήκες της αγοράς.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ.ΠΑΝΑΓΙΩΤΗΣ ΣΓΟΥΡΙΔΗΣ)  Δεύτερον, διευκρινίζεται η αληθής έννοια των υπόχρεων για την καταβολή του αρχικού κεφαλαίου, που είναι τα πιστωτικά ιδρύματα που συμμετέχουν στο Τ.Ε.Κ., ανεξάρτητα αν είναι μέλη ή όχι της 'Ενωσης Ελληνικών Τραπεζών.
Τρίτον, το Τ.Ε.Κ. απαλλάσσεται από ειδικές διαδικασίες δημοσίου λογιστικού και αναδεικνύεται ο ιδιωτικός χαρακτήρας, σε συνδυασμό όμως με τις διατάξεις περί διαφάνειας και την υποχρέωση υποβολής απολογισμού στη Βουλή.
 Τέταρτον, παρέχεται η δυνατότητα ένταξης των συνεταιριστικών τραπεζών στο Τ.Ε.Κ.
 Με το δεύτερο κεφάλαιο του νομοσχεδίου, εναρμονίζεται το Καταστατικό της Τράπεζας της Ελλάδος προς τις διατάξεις της Συνθήκης για την Ευρωπαϊκή 'Ενωση, εν όψει της ένταξης της χώρας μας στο τρίτο στάδιο για την πραγματοποίηση της ΟΝΕ. Επιχειρείται επίσης η συμπλήρωση του θεσμικού πλαισίου λειτουργίας της τράπεζας, ιδίως όσον αφορά στις κυρώσεις που μπορεί αυτή να επιβάλει κατά την άσκηση των αρμοδιοτήτων της.
Κύριοι συνάδελφοι, ορίζεται ειδικότερα ότι το Ταμείο Εγγύησης Καταθέσεων δεν αποτελεί δημόσιο νομικό πρόσωπο ή δημόσιο οργανισμό, ούτε υπάγεται στον ευρύτερο δημόσιο τομέα. Διευκρινίζεται επίσης ότι τα 4/10 του ιδρυτικού κεφαλαίου του Τ.Ε.Κ., το οποίο ανέρχεται στο ποσό των τριών δισεκατομμυρίων δραχμών(3.000.000.000), καλύπτονται από τα πιστωτικά ιδρύματα που συμμετέχουν υποχρεωτικά στο σύστημα εγγύησης καταθέσεων κατά την έναρξη της λειτουργίας του.
 Επαναπροσδιορίζονται οι πόροι του Τ.Ε.Κ. και ορίζεται ότι οι ετήσιες τακτικές εισφορές που καταβάλλουν τα πιστωτικά ιδρύματα, τα οποία συμμετέχουν στο σύστημα εγγύησης καταθέσεων, υπολογίζονται επί του μέσου υπολοίπου του μηνός Ιουνίου κάθε έτους του συνόλου των καταθέσεων σε δραχμές και συνάλλαγμα.
 Σε περίπτωση που το πιστωτικό ίδρυμα διακόψει τη λειτουργία του ή τεθεί υπό εκκαθάριση προ του μηνός, το μέσο υπόλοιπο των καταθέσεων των τελευταίων τριάντα ημερών πριν από την ημερομηνία διακοπής της λειτουργίας του, το πιστωτικό ίδρυμα οφείλει εισφορά για το ημερολογιακό έτος κατά το οποίο διέκοψε τη λειτουργία του κατ' αναλογίαν του χρόνου που λειτούργησε μέσα σε αυτό.
 Επαναπροσδιορίζονται τα ποσά επί των καταθέσεων με τα οποία προσδιορίζεται το ύψος της ετήσιας τακτικής εισφοράς που καταβάλλουν τα πιστωτικά ιδρύματα στο Τ.Ε.Κ. Αν τώρα το πιστωτικό ίδρυμα διακόψει τη λειτουργία του ή τεθεί υπό εκκαθάριση, καταβάλλει την οφειλόμενη εισφορά του σε αξία την ημέρα διακοπής της λειτουργίας του. Ορίζεται ότι η συμμετοχή στο ιδρυτικό κεφάλαιο, καθώς και η οποιασδήποτε μορφής εισφορά πιστωτικού ιδρύματος στο Τ.Ε.Κ. δεν αποτελούν στοιχεία του ενεργητικού της περιουσίας του πιστωτικού ιδρύματος και δεν επιστρέφονται σε αυτό για οποιοδήποτε λόγο.
Προβλέπεται ότι οι σχετικές αποζημιώσεις που καταβάλλει το Τ.Ε.Κ.   στους καταθέτες, στην περίπτωση που η Τράπεζα της Ελλάδας διαπιστώσει ότι το πιστωτικό ίδρυμα δεν είναι ικανό να επιστρέψει τις καταθέσεις κλπ., απαλλάσσονται παντός φόρου, τέλους ή εισφοράς.
 Προβλέπεται ότι η αποζημίωση του προέδρου και του αντιπροέδρου και των μελών του Διοικητικού Συμβουλίου του Τ.Ε.Κ. καθορίζεται με απόφαση του Υπουργού Εθνικής Οικονομίας, ύστερα από πρόταση του Διοικητικού Συμβουλίου του Τ.Ε.Κ. και βεβαίως βαρύνει τον προϋπολογισμό του.
 Με απόφαση του Υπουργού Εθνικής Οικονομίας ύστερα από πρόταση του Διοικητικού Συμβουλίου του Τ.Ε.Κ. καθορίζεται η οργανική διάρθρωση του Τ.Ε.Κ. Τέλος, καθορίζονται οι αρχές στις οποίες υποβάλλεται η έκθεση των ορκωτών ελεγκτών, σχετικά με την οικονομική διαχείριση του Τ.Ε.Κ., καθώς και ο προϋπολογισμός, ο απολογισμός και ο ισολογισμός αυτού και προβλέπεται η έκδοση προεδρικού διατάγματος με το οποίο τα πιστωτικά ίδρυματα με τη μορφή πιστωτικών συνεταιρισμών του ν. 1667/86 θα ενταχθούν στο Τ.Ε.Κ.
 Στο δεύτερο κεφάλαιο με τις διατάξεις του νομοσχεδίου κυρώνεται η από 25.4.2000 απόφαση της τακτικής γενικής συνέλευσης των μετόχων της Τράπεζας Ελλάδος, με την οποία τροποποιείται το καταστατικό της, αφ' ενός για να εναρμονιστεί προς τις διατάξεις της Συνθήκης για την Ευρωπαϊκή 'Ενωση εν όψει της ένταξης της Ελλάδας στο τρίτο στάδιο για την πραγματοποίηση της Ο.Ν.Ε. και αφ' ετέρου για να συμπληρωθεί το θεσμικό πλαίσιο λειτουργίας της Τράπεζας όσον αφορά τις κυρώσεις που μπορεί να επιβάλλει η Τράπεζα κατά την άσκηση των αρμοδιοτήτων της. Βεβαίως, θέλω να τονίσω ότι με τις προτεινόμενες διατάξεις δεν προκαλείται καμία δαπάνη στον κρατικό προϋπολογισμό.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.
 ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, όταν πήρα στα χέρια μου αυτό το νομοσχέδιο προβληματίστηκα κατ' αρχήν για να καταλάβω το νόημα και τη φιλοσοφία αυτού του νομοσχεδίου. Κατάλαβα πως ούτε η Κυβέρνηση δεν έχει συμμετοχή στη σύνταξη αυτού του νομοσχεδίου. Αυτό φάνηκε καθαρά και στην Επιτροπή, στο διάλογο που κάναμε με τους εκπροσώπους των φορέων, με το Διοικητή της Τράπεζας της Ελλάδος και με τον Πρόεδρο της Εθνικής  Τράπεζας, αλλά και με τον Πρόεδρο των λοιπών πιστωτικών ιδρυμάτων. Ασφαλώς είναι ένα νομοσχέδιο που δεν το έχει κάνει η Κυβέρνηση.   'Ερχεται απλά και μόνον και αντιγράφει από το άρθρο 40 μέχρι το 56 το  ν. 2324/95 με κάποιες φραστικές διορθώσεις, όπως παραδείγματος χάριν, ότι το νομικό καθεστώς αυτού του φορέα δηλαδή το Ταμείο Εγγύησης  Καταθέσεων διέπεται από τις αρχές του ιδιωτικού δικαίου. Δεν επεκτείνεται σε ζητήματα ασφαλιστικά για να μη δημιουργούνται προβλήματα. Κάνει μόνο κάποιες αλλαγές όσον αφορά τις εισφορές των μελών που συμμετέχουν στα Τ.Ε.Κ. Κυρίως όμως, δεν διορθώνει ένα σημαντικό ζήτημα που εκκρεμεί από το 1995.
 Ο ν. 2324/95 στο τελευταίο άρθρο 56 είχε εξουσιοδοτήσει τον Υπουργό Οικονομικών εντός συγκεκριμένης τακτής προθεσμίας έξι μηνών να εκδώσει προεδρικό διάταγμα που θα ρυθμίζει το ζήτημα της ένταξης στο Ταμείο Εγγύηση Καταθέσεων των λοιπών πιστωτικών ιδρυμάτων του ν. 1649 αν δεν απατώμαι. Αυτό δεν το έκανε τότε, δεν το κάνει και τώρα.
Βεβαίως στη συζήτηση που έγινε στην επιτροπή η Κυβέρνηση έφερε μια διόρθωση που εξαλείφει το δυνητικό χαρακτήρα και δεν διορθώνει τα πράγματα. Αφού ακόμη συνεχίζει με απόφαση του Υπουργού Εθνικής Οικονομίας ότι μπορούν να λυθούν αυτά τα θέματα, αλλά χωρίς ασφυκτικές προθεσμίες των έξι μηνών που υπήρχε μέχρι τώρα. Και το ερώτημα είναι γιατί το κάνει η Κυβέρνηση αυτό από τη στιγμή που και ο διοικητής της Τράπεζας της Ελλάδας και ο διοικητής της Εθνικής Τράπεζας στην επιτροπή συμφώνησαν, για την ένταξη των λοιπών πιστωτικών ιδρυμάτων στο Ταμείο Εγγύησης Καταθέσεων. Αυτό είναι σημαντικό ζήτημα.
Το δεύτερον, οι εισφορές σ' αυτό το Ταμείο Εγγύησης Καταθέσεων μειώνονται εν ονόματι βέβαια της νομισματικής αλλαγής υποθέτω που υπήρξε στον κύκλο εργασιών και στις λοιπές καταθέσεις, αλλά όμως δεν δικαιολογείται αυτή η μείωση γιατί πραγματικά τα όρια που ανοίγονται μου δημιούργησαν μεγάλη εντύπωση.
 Με λίγα λόγια, αν λάβουμε υπόψη μας ότι η κάλυψη στην εγγύηση των καταθέσεων των μικροκαταθετών, το πλαφόν στις καταθέσεις εγγίζει περίπου τα επτά εκατομμύρια δηλαδή συνεχίζει να προβλέπει όπως και ο προηγούμενος νόμος ότι είναι 20.000 ευρώ, δηλαδή περίπου επτά εκατομμύρια σημερινές δραχμές, εγγυώνται οι καταθέσεις των πελατών στα πιστωτικά ιδρύματα, αυτό δίνει την εικόνα ολόγυμνη θα έλεγε κανείς ότι έρχεται η Κυβέρνηση να προσαρμοστεί με αυτές τις νομοτεχνικές αλλαγές στα κατώτατα όρια που προσδιορίζονται από την Ευρωπαϊκή 'Ενωση, χωρίς να προσδιορίζει άνοδο προς τα πάνω εδώ και μερικά χρόνια με ένα και μόνο στόχο να αποφύγει το κόστος που το ίδιο το τραπεζικό σύστημα θα ήταν υποχρεωμένο να καταβάλει για την εγγύηση των καταθέσεων:  Εδώ δημιουργούνται δυο θέματα. Προστατεύονται πραγματικά οι καταθέσεις όταν το ανώτατο όριο είναι επτά εκατομμύρια δραχμές; Ασφαλώς όχι και μη μου πει κανείς ότι αν ένα νοικοκυριό σήμερα έχει επτά εκατομμύρια καταθέσεις και μάλιστα με κίνητρα πολλές φορές που προσπαθεί να δώσει το κράτος μπορεί να είναι πλούσιο σ' αυτήν τη χώρα. Τα επτά εκατομμύρια είναι οι μίνιμουμ ανάγκες ενός νοικοκυριού για την αντιμετώπιση εκτάκτων αναγκών. Βέβαια τα επτά εκατομμύρια δεν τα έχουν όλοι οι 'Ελληνες, μακάρι να τα είχαν, αλλά όμως δεν καλύπτονται οι πραγματικές καταθέσεις και δεν προσελκύεται το κοινό για να κάνει καταθέσεις με την έννοια της προστασίας στον ανταγωνισμό που έχει μπει ήδη το τραπεζικό σύστημα. Ο ανταγωνισμός από εδώ και πέρα ξεκινάει. Γι' αυτό βλέπουμε και το τραπεζικό σύστημα να αναπροσαρμόζεται, να γίνονται συγχωνεύσεις, να προσπαθεί να αντιμετωπίσει τον ανταγωνισμό.
 Επομένως ο κοινωνικός χαρακτήρας δεν διασφαλίζεται, διασφαλίζονται όμως τα συμφέροντα των τραπεζών. Και επιβεβαιώνεται βέβαια αυτό που είπα στην αρχή ότι η Κυβέρνηση δεν είχε καμία απολύτως συμμετοχή στη σύνταξη αυτού του νομοσχεδίου.
 Είπε ο εισηγητής της Πλειοψηφίας ότι αλλάζουν τα άρθρα από το 40 μέχρι το 56 του ν. 2324/95. Δεν αλλάζουν, επαναλαμβάνονται ουσιαστικά με μερικές φραστικές διορθώσεις και δεν λύνεται το πρόβλημα.
Πέραν αυτού θα μπορούσε να πει κανείς ότι ο ν. 2324 είχε κάποιες ατέλειες. Δεν διορθώνετε καμία. Παραδείγματος χάρη στις αρμοδιότητες και στις αμοιβές του Δ.Σ. και το λέω αυτό γιατί έχουμε ζήσει σε άλλα νομοσχέδια την αυθαιρεσία και την ελευθερία που μπορεί να έχει είτε ο Υπουργός Εθνικής Οικονομίας, είτε τα Δ.Σ. αυτών των οργανισμών ιδιωτικού δικαίου να ξεφεύγουν από τους περιορισμούς του δημοσίου δικαίου σε ό,τι αφορά τον προσδιορισμό των αποδοχών και να είναι ελεύθερα πλέον με τη λογική των ελεύθερων διαπραγματεύσεων που ισχύει στον ιδιωτικό τομέα  να προσδιορίζουν αμοιβές της τάξεως των πέντε και δέκα εκατομμυρίων δραχμών το μήνα.
Θα έλεγα, δεν θα μπορούσε εδώ στο σχετικό άρθρο να υπάρξει ένα αντικειμενικό σύστημα, που να προσδιορίζει, λαμβάνοντας υπόψη βεβαίως τα οικονομιμά στοιχεία, τη διαχείριση ενός σύγχρονου μάνατζμεντ και να τα προβλέπει αυτά, αλλά να βάζει κάποια συγκεκριμένη διαδικασία που θα προσδιορίζονται αυτές οι αμοιβές;   Εδώ δεν υπάρχει τίποτα. Και δεν υπάρχει τίποτα και στο άλλο σκέλος, στην επιλογή του προσωπικού.
Δεν είναι πολλοί οι άνθρωποι εκεί που εργάζονται ή θα εργαστούν σε αυτόν το φορέα. Ωστόσο, όμως, επειδή εντάσσονται πλέον στον ιδιωτικό χαρακτήρα του δικαίου, που επηρεάζει ακριβώς τη λειτουργία αυτών των νομικών προσώπων, οι συμβάσεις είτε διάρκειας συγκεκριμένου, ορισμένου χρόνου είτε αορίστου χρόνου, δεν υπόκεινται ούτε στα κριτήρια του ν. 2190, του γνωστού νόμου Πεπονή ούτε σε τίποτα, η δυνατότητα δηλαδή να μπορούν να αποφασίζει ο Υπουργός Εθνικής Οικονομίας ύστερα από πρόταση του Διοικητικού Συμβουλίου του ΤΕΚ.
Δεύτερο σκέλος του νομοσχεδίου, που έχει σχέση με την Τράπεζα της Ελλάδος: Εκεί πάλι γίνεται το ίδιο που σας είπα και για το πρώτο σκέλος.   Παίρνουμε κάποιες αποφάσεις της Τράπεζας της Ελλάδος, που είναι αποφάσεις προσαρμογής προς τα νέα δεδομένα του ευρώ και της Οικονομικής και Νομισματικής 'Ενωσης, τα φέρνουμε εδώ και τα τροποποιούμε. Λαμβάνουμε υπόψη μας βέβαια και τις εξελίξεις που επέρχονται στη διαμόρφωση της νομισματικής πολιτικής για την Ευρώπη.
 Εξακολουθούμε να αφήνουμε πανίσχυρο το Συμβούλιο Νομισματικής Πολιτικής, που μέχρι τώρα είχε και λόγο να έχει αυτές τις αρμοδιότητες, επειδή εν πάση περιπτώσει έχουμε καθορίσει ύστερα και από την κοινοτική υποχρέωση η νομισματική πολιτική να ασκείται αποκλειστικά και μόνο από την Τράπεζα της Ελλάδας, χωρίς να επηρεάζεται από την κάθε φορά εξουσία, από την κάθε Κυβέρνηση.
Ωστόσο, όμως, οι εκεί λειτουργίες του Συμβουλίου Νομισματικής Πολιτικής ήταν και παραμένουν ασφυκτικά σκοτεινές και ταυτόχρονα με πολύ μεγάλη εξουσία με τον προσδιορισμό προστίμων για τις άλλες τράπεζες και όλα αυτά.
 Παρ όλα ταύτα, εμείς, επειδή δεν θα είμαστε εκείνοι που θα πούμε όχι στην οικονομική και νομισματική πορεία της χώρας, θα ψηφίσουμε αυτό το νομοσχέδιο. Αλλά θα πρέπει να μας δώσει απαντήσεις η Κυβέρνηση, γιατί το έφερε. Το έφερε κάθ' υπόδειξη της Τραπέζης της Ελλάδος; Είχε συμμετοχή στη διαμόρφωση; Κι αν ναι, ποιες ήταν οι προτάσεις της;  Τέλος, το άρθρο 17, που μας διόρθωσε η Κυβέρνηση στην επιτροπή, επαναλαμβάνω ότι διέγραψε τη λέξη "δύναται" και εξακολουθεί να είναι πλέον σκοτεινό το σημείο για τη συμμετοχή ή όχι των λοιπών πιστωτικών ιδρυμάτων στη λειτουργία του Ταμείου Εγγύησης Καταθέσεων.
 Κύριε Υπουργέ, πραγματικά δεν μπορούμε να το καταλάβουμε. Γιατί δεν το κάνετε έστω μετά από έξι χρόνια, αφού ο αρχικός νόμος προέβλεπε έξι μήνες προθεσμία για την έκδοση του προεδρικού διατάγματος;  Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης Κοινοβουλευτικός Εκπρόσωπος του Κομμουνιστικού Κόμματος Ελλάδος έχει το λόγο.
 ΑΓΓΕΛΟΣ ΤΣΕΚΗΣ: Κύριε Πρόεδρε, κυρίες και κύριοι συνάδελφοι, με το συγκεκριμένο νομοσχέδιο πιστεύουμε ότι θα πρέπει να γίνει μια ουσιαστική συζήτηση, γιατί δεν είναι ένα νομικό τεχνικό ζήτημα, αλλά είναι βαθιά πολιτικό, γιατί τόσο με το πρώτο αλλά και με το δεύτερο κεφάλαιο πιστεύουμε ότι η Κυβέρνηση εκχωρεί βασικά ζητήματα της χώρας όσον αφορά την Τράπεζα Ελλάδας σε υπερεθνικά όργανα, όπως είναι η Ευρωπαϊκή Τράπεζα αλλά και με το πρώτο κεφάλαιο, ότι η φιλοσοφία της αποδεικνύει για μία ακόμη φορά ότι και μέσα από το πρώτο κεφάλαιο δίνει τρομερά προνόμια στο τραπεζικό κεφάλαιο.
 Είναι γνωστό ότι με τον ν. 2548/97 η Τράπεζα της Ελλάδας έχει ήδη μετατραπεί σε υποκατάστημα και παράρτημα της Ευρωπαϊκής Κεντρικής Τράπεζας.
 Με το νόμο αυτό η Κυβέρνηση -και βέβαια με χέρι βοήθειας από τη Νέα Δημοκρατία- είχε παραχωρήσει ένα ακόμα σημαντικό κυριαρχικό δικαίωμα της χώρας μας, δηλαδή το δικαίωμα στη χάραξη της νομισματικής, πιστωτικής και συναλλαγματικής πολιτικής στην Ευρωπαϊκή 'Ενωση, στην Ευρωπαϊκή Κεντρική Τράπεζα, στερώντας με αυτόν τον τρόπο την εθνική μας οικονομία από ένα σημαντικό εργαλείο της.
 Η εκχώρηση, λοιπόν, και αυτής της αρμοδιότητας -γιατί δεν είναι η μόνη αρμοδιότητα που δίνουμε σε υπερεθνικά όργανα- αφαιρεί από τη χώρα μας κάθε μέσο για τη χάραξη μιας ανεξάρτητης εθνικής αναπτυξιακής οικονομικής πολιτικής.
 Επομένως, η Τράπεζα της Ελλάδος σχηματικά θεωρήθηκε ανεξάρτητη στην προηγούμενη συζήτηση του προηγούμενου νόμου, δεδομένου ότι ο ρόλος της επικεντρώνεται στην εφαρμογή της νομισματικής πολιτικής, που ασκείται από τα όργανα της Ευρωπαϊκής 'Ενωσης.
 Το πόσο δε ανεξάρτητη είναι η Τράπεζα της Ελλάδος φάνηκε και από την ομιλία του διοικητή της προς την τακτική γενική συνέλευση των μετόχων της Τράπεζας στις 25 Απριλίου, όπου μεταφέροντας τις θέσεις του διευθυντηρίου των Βρυξελλών και της Ευρωπαϊκής Κεντρικής Τράπεζας για τη συνέχιση της μονόπλευρης λιτότητας σε βάρος των εργαζομένων σε πανευρωπαϊκό επίπεδο, ο Διοικητής της Τράπεζας της Ελλάδος υποστήριξε πως η υιοθέτηση του ευρώ ως νομίσματος της χώρας το 2001 επιβάλλει την επιτάχυνση των αναγκαίων προσαρμογών στην οικονομία.
 Και για να μην αφήσει καμία περερμηνεία διευκρίνισε πως αν η Κυβέρνηση θέλει να εξασφαλίσει την παραμονή της Ελλάδας στην ΟΝΕ, επιβάλλεται να προχωρήσει στην ταχεία εισαγωγή ρυθμίσεων, όπως η απελευθέρωση των αγορών, η πραγματοποίηση των ιδιωτικοποιήσεων και η αναμόρφωση του ασφαλιστικού συστήματος. Kάλεσε δε την Κυβέρνηση να προχωρήσει άμεσα στην ιδιωτικοποίηση των δημοσίων επιχειρήσεων στην πλήρη ανατροπή των κοινωνικοασφαλιστικών και εργατικών κατακτήσεων των εργαζομένων και γενικότερα σε μέτρα και πολιτικές που οδηγούν στην ένταση της εκμετάλλευσης των πλατιών λαϊκών στρωμάτων προς όφελος του μεγάλου κεφαλαίου.
 Αυτή, λοιπόν, η αλλαγή της Τράπεζας της Ελλάδος είναι επιλογή της Κυβέρνησης και είναι συνέχεια της πιστής εφαρμογής της Συνθήκης του Μάαστριχτ, που μέσα σ' αυτήν την Αίθουσα, στην ελληνική Βουλή, ψήφισαν  η Νέα Δημοκρατία, το ΠΑ.ΣΟ.Κ. και ο Συνασπισμός, οπότε σήμερα αντίθεση στο συγκεκριμένο νομοσχέδιο, τουλάχιστον μπορεί να χαρακτηριστεί σαν υποκρισία.
 Γι' αυτό η θριαμβολογία της Κυβέρνησης με την πρόσφατη θετική εισήγηση της Ευρωπαϊκής Επιτροπής και της Ευρωπαϊκής Τράπεζας, προκειμένου να μπει η Ελλάδα στην ΟΝΕ, θέλει να εξωραϊσει την πραγματική θέση της ελληνικής οικονομίας και κυρίως να αποκρύψει το γεγονός ότι τα βάρη για τη λειτουργία του ευρώ θα πέσουν αποκλειστικά στους εργαζόμενους και στις λαϊκές δυνάμεις.
 Η σκληρή πραγματικότητα που επικρατεί σήμερα στις χώρες της Ευρωπαϊκής 'Ενωσης διαψεύδει τον ισχυρισμό της Κυβέρνησης ότι η είσοδος στην Οικονομική και Νομισματική 'Ενωση θα συνοδευτεί από ενίσχυση της κοινωνικής πολιτικής και τη μείωση στη διαφορά της ανάπτυξης. Οι αποκλίσεις όχι μόνο θα συνεχιστούν, αλλά θα οξυνθούν αφού θα ενταθεί ο ανταγωνισμός και μέσα στους κόλπους της Ευρωπαϊκής 'Ενωσης εξ αιτίας της ανισόμετρης ανάπτυξης του καπιταλισμού.
Μέσα, λοιπόν, σ' αυτό το κλίμα με τη χώρα μας να έχει τη χειρότερη θέση εξαγωγών - εισαγωγών, την τελευταία θέση στην ανταγωνιστικότητα, την τελευταία θέση στο μέσο κατά κεφαλή ΑΕΠ, πιστεύουμε ότι μετά την ένταξη στη ζώνη του EURO, η οποία θα ευνοήσει και νέα εισαγωγική διείσδυση των κοινοτικών μονοπωλίων, σε συνδυασμό με την κατάργηση κάθε δυνατότητας ελιγμών στην άσκηση νομισματικής και δημοσιονομικής πολιτικής, η  κατάσταση θα επιδεινωθεί.
 Επομένως, η χάραξη και η άσκηση μιας ανεξάρτητης εθνικής αναπτυξιακής οικονομικής πολιτικής προς όφελος του λαού με τους απαραίτητους μηχανισμούς και εργαλεία να έχουν εκχωρηθεί στην Ευρωπαϊκή 'Ενωση, δεν μπορεί να γίνει.
 Σε αυτό λοιπόν, με το σημερινό νομοσχέδιο, γίνεται ένα ακόμη βήμα εν όψει της Νομισματικής 'Ενωσης και της αντικατάστασης της δραχμής από το ευρώ. Και βέβαια αυτά τα ζητήματα που αναφέρουν αυτήν τη στιγμή μας τα ισχυροποιεί το συγκεκριμένο νομοσχέδιο, όπου με το άρθρο 18, παράγραφος 3, φαίνεται καθαρά ότι από την αντικατάσταση της δραχμής από το ευρώ η Τράπεζα της Ελλάδος παύει να ασκεί αυτοτελώς τις περιπτώσεις α, β, γ, του Καταστατικού της και βέβαια τίθεται κάτω από τον πλήρη έλεγχο της Ευρωπαϊκής Τράπεζας. Στο ίδιο αναφέρεται και η παράγραφος 12, που σημαίνει δηλαδή ότι με την ένταξή μας δίνεται αυτό το βασικό εργαλείο άσκησης οικονομικής πολιτικής στα χέρια του ευρωπαϊκού μονοπωλίου.
 Γι' αυτό, αγαπητοί συνάδελφοι, θα πρέπει και το πρώτο κεφάλαιο να το εξετάσουμε μέσα σε αυτές τις παραμέτρους. Δηλαδή, στις σημερινές συνθήκες έντονης διεθνοποίησης ο συστηματικός κίνδυνος, με την έννοια βέβαια μιας γενικευμένης κρίσης του τραπεζικού συστήματος που χαρακτηρίζεται από μαζική ανάληψη των καταθέσεων, παρουσιάζεται με πολλές μορφές. Μπορεί να προέρχεται είτε από τις οικονομικές δυσχέρειες των πιστωτικών ιδρυμάτων σε μια μεμονωμένη χώρα είτε από μεταδοτικά κύματα κλυδωνισμών που προκαλούν οι πάσης φύσεως περιφερειακές ή διεθνείς κρίσεις.
 Μπορεί το ως άνω σχέδιο να θεωρηθεί ότι ελαττώνει τον κίνδυνο από μία γενικευμένη ανάληψη των καταθέσεων, αυτό όμως δεν ανταποκρίθηκε ανάλογα στην κρίση του ιαπωνικού τραπεζικού συστήματος, όπου παρατηρήσαμε δεκάδες τράπεζες να αντιμετωπίζουν σοβαρά προβλήματα και μαζί τους βέβαια εκατοντάδες επιχειρήσεις, που αντιμετώπισαν συγκεκριμένα προβλήματα και που λόγω της οικονομικής κρίσης δεν μπόρεσαν να ανταποκριθούν στις υποχρεώσεις τους απέναντι στις τράπεζες.
 Επομένως, τα συμπεράσματα που κατά τη δική μας κρίση μπορούν να βγουν είναι: Πρώτον, κανένα σύστημα δεν μπορεί να εγγυηθεί υπό την ευρύτερη έννοια την αποταμίευση του λαού, δεδομένου ότι εάν υπάρχουν αποταμιεύσεις μπορούν να προέλθουν από την αύξηση του εισοδήματος. Και αυτό σημαίνει ότι η άνοδος του  βιοτικού επιπέδου, η άνοδος στη ζήτηση κ.λπ. μπορούν να αποτελέσουν εγγύηση με την ευρύτερη έννοια.
 Το δεύτερο και βασικό είναι ο χαρακτήρας του τραπεζικού συστήματος της χώρας. Γιατί μόνο ένας δημόσιος χαρακτήρας του τραπεζικού συστήματος μπορεί να εγγυηθεί την ασφάλεια των καταθέσεων, δεδομένου ότι ο τομέας της πίστης και των αποταμιεύσεων θα γίνονται βάσει ενός προγραμματικού σχεδιασμού σε όφελος της οικονομίας και των αποταμιευτών.
 Με το προτεινόμενο νομοσχέδιο γίνεται τροποποίηση του ν. 2324/1995 με την οποία ενσωματώθηκαν στην ελληνική τραπεζική νομοθεσία οι διατάξεις και οι οδηγίες του Ευρωπαϊκού Κοινοβουλίου για την ίδρυση συστήματος εγγύησης καταθέσεων.
 'Οπως στο κεφάλαιο β', που αναφέρεται στο καταστατικό της τράπεζας της Ελλάδος, έτσι και στο ζήτημα του Ταμείου Εγγύησης Καταθέσεων οι τροποποιήσεις γίνονται με σκοπό την παραπέρα προσαρμογή του στα σχέδια εξυπηρέτησης του τραπεζικού κεφαλαίου στη φιλοσοφία και λειτουργία του κοινού ευρωπαϊκού συστήματος. Γιατί η πλειοψηφία των προτεινόμενων άρθρων εξασφαλίζει και εγγυάται περισσότερο τα συμφέροντα των πιστωτικών ιδρυμάτων παρά των καταθέσεων.
 Το κύριο που προωθείται είναι ο χαρακτήρας του Ταμείου. Με την τροποποίηση και την προσθήκη στο άρθρο 2 παράγραφος 1 ξεκαθαρίζεται αυτό το ζήτημα: Είναι ιδιωτικού δικαίου. 'Ετσι, ενώ η πλειοψηφία του ιδιωτικού κεφαλαίου ανήκει στην Τράπεζα της Ελλάδος και στις κρατικές τράπεζες, ο χαρακτήρας του Ταμείου παραμένει ιδιωτικού δικαίου.
 Εμάς δεν μας εκπλήσσει αυτό, γιατί η Κυβέρνηση με την πολιτική της ιδιωτικοποιεί πολλούς οργανισμούς του ευρύτερου δημόσιου τομέα. 'Αλλωστε ο πρόεδρος της 'Ενωσης Ελληνικών Τραπεζών υπερασπιζόμενος το χαρακτήρα του ιδιωτικού δικαίου ανέφερε, ότι εάν ήταν δημοσίου χαρακτήρα και υπήρχε αποτυχία, το δημόσιο θα είχε συνέπειες. Ενώ τώρα με τον ιδιωτικό χαρακτήρα τα πράγματα θα είναι διαφορετικά.
Δεν υπάρχει δηλαδή εγγύηση των καταθέσεων, γι' αυτό και απορρίπτει την αντασφάλιση λέγοντας ότι δεν είναι ασφαλιστικός οργανισμός το ταμείο, ενώ στο προηγούμενο ανέφερε ότι ήταν και ασφαλιστικός οργανισμός.
Με τον τρόπο αυτό δεν υπάρχει δημόσιος έλεγχος, δηλαδή δημόσιο λογιστικό, έλεγχος από τα ελεγκτικά όργανα του δημοσίου και οι σχέσεις των εργαζομένων.
Στόχος μας πρέπει να είναι η διαφάνεια και η δημοκρατική λειτουργία του ταμείου χωρίς περιορισμούς ελέγχου από τη Βουλή, τα κόμματα της Βουλής και τη δικαστική αρχή, όπως προβλέπει το νομοσχέδιο, τη στιγμή που  άλλα υπερεθνικά όργανα έχουν το δικαίωμα αυτό, όπως και εκείνο της ανταλλαγής πληροφοριών με πιστωτικά ιδρύματα της Ευρωπαϊκής 'Ενωσης.  Αυτά μαζί με τις διατάξεις του νομοσχεδίου που αφορούν τον τρόπο υπολογισμού των εισφορών των πιστωτικών ιδρυμάτων, τον τρόπο αξιοποίησης αυτών των εισφορών από το Ταμείο και τα πιστωτικά ιδρύματα -που δεν  αποκλείει και τη μεταφορά αποθεμάτων από το Ταμείο στο χρηματιστήριο- τον τρόπο λειτουργίας του Δ.Σ., την αποζημίωση των καταθέσεων, αποδεικνύουν ότι το σύστημα εγγύησης καταθέσεων δεν εξασφαλίζει τους μικρούς και μεσαίους καταθέτες.
 Παίρνοντας υπόψη και τον έντονο ανταγωνισμό μεταξύ των πιστωτικών ιδρυμάτων σε εθνικό, ευρωπαϊκό και διεθνές επίπεδο εκτιμάμε, ότι το Ταμείο αυτό με το χαρακτήρα του και τις προϋποθέσεις του όχι μόνο διευκολύνει τα πιστωτικά ιδρύματα, αλλά περιορίζει τις υποχρεώσεις τους και τις αντισταθμίζει με τις δυνατότητες κερδοσκοπίας.
 Κλείνοντας λέμε ότι είμαστε υπέρ ενός συστήματος προστασίας καταθέσεων με δημόσιο χαρακτήρα, με δημόσιο έλεγχο, με διαφάνεια και δημοκρατικό τρόπο λειτουργίας, που θα εξασφαλίζει τις καταθέσεις των μικρών και μεσαίων καταθετών με αυστηρό έλεγχο και κυρώσεις στα πιστωτικά ιδρύματα που κερδοσκοπούν σε βάρος των καταθετών.
 Επόμενα, καταψηφίζουμε το νομοσχέδιο και για περισσότερο λεπτομερείς απόψεις μας πάνω στο νομοσχέδιο θα τα πούμε στη συζήτηση κατ'άρθρον. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης ειδικός αγορητής του Συνασπισμού της Αριστεράς και της Προόδου έχει το λόγο.
 ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κυρίες και κύριοι συνάδελφοι, έχω την εντύπωση ότι το νομοσχέδιο αυτό που ήλθε για συζήτηση σήμερα σε αυτήν την Αίθουσα αντιμετωπίζεται λίγο υποβαθμισμένα. Φαίνεται και από τις ομιλίες που προηγήθηκαν -όχι όλες φυσικά- ως ένα τρέχον διαχειριστικό τεχνικό θέμα που άρον-άρον πρέπει να το διεκπεραιώσουμε για να τελειώνουμε.
 Φοβάμαι ότι δεν είναι καθόλου έτσι τα πράγματα. Το νομοσχέδιο αυτό έχει μεγάλη πολιτική ουσία, τεράστια πολιτική ουσία θα έλεγα. Νομίζω ότι θα έπρεπε έτσι να εκτιμηθεί. Πολύ φοβούμαι όμως ότι με τη συναίνεση που είδαμε σ'αυτήν την Αίθουσα τελικά ανάμεσα στο ΠΑ.ΣΟ.Κ. και τη Νέα Δημοκρατία, είδαμε τους δύο από κοινού να συμψηφίζουν το νομοσχέδιο, πάει να υποβαθμισθεί ένα πελώριο θέμα.
 Τι θα γίνει, κύριε Υπουργέ, κυρίες και κύριοι συνάδελφοι, με την εγγύηση των καταθέσεων, την εγγύηση του αποταμιευτικού κοινού που προσφεύγει στις τράπεζες; Τι θα γίνει, επίσης, με το γεγονός ότι αφαιρούμε από την πολιτική εξουσία σε εθνικό και ευρωπαϊκό επίπεδο πλέον τη νομισματική πολιτική, εξουσιοδοτούμε εν λευκώ τους τραπεζίτες, στεγανοποιούμε την πολιτική έναντι της νομισματικής πολιτικής και εξουσιοδοτούμε τους τραπεζίτες να ασκούν κατά αποκλειστική αρμοδιότητα τη νομισματική πολιτική, λες και η νομισματική πολιτική δεν είναι μια πλευρά σημαντικότατη της ίδιας της πολιτικής εξουσίας;  Σήμερα βέβαια μπορεί να μην είναι ορατές οι συνέπειες αυτού του νομοσχεδίου και των ρυθμίσεών του, αλλά αυτό το νομοσχέδιο θα δοκιμαστεί σύντομα. Θα δοκιμαστεί πρώτα απ'όλα, συν τω χρόνω, όταν θα φανούν οι τραγικές συνέπειες από την αφαίρεση από τα εθνικά όργανα της νομισματικής πολιτικής, αλλά και από τα ευρωπαϊκά πολιτικά όργανα. 'Ηδη γίνονται ορατές αυτές οι συνέπειες με την πορεία του ευρώ και τις συνέπειές του σε όλην την Κοινότητα.
Θα κριθεί επίσης αυτό το νομοσχέδιο, αν ο μη γένοιτο, έχουμε αύριο μια κρίση σε μια μεσαίου μεγέθους τράπεζα ή σε μια πλειάδα τραπεζών. Και δεν μιλάμε για κάτι ουρανοκατέβατο ή κάτι που μπορεί να προβλέψει κανείς ή να προφητέψει.
 'Ηδη πρόσφατα στη χώρα μας είχαμε τέτοιες κρίσεις τραπεζών. Και διεθνώς τα φαινόμενα αυτά είναι περιοδικά, πάρα πολύ συχνά. Μεγάλες  τράπεζες καταρρέουν, μεγάλες τράπεζες περιέρχονται σε αδυναμία πληρωμής.  Και τότε θα δοκιμαστεί αυτό το νομοσχέδιο και θα φανεί ότι δεν μπορεί να ανταποκριθεί στις ανάγκες, για τις οποίες έρχεται σ'αυτήν την Αίθουσα.  Πρώτα απ'όλα, επιτρέψτε μου να αναφερθώ, όσο μπορώ πιο γρήγορα, στο θέμα του Ταμείου Εγγύησης Καταθέσεων. Κατ'αρχάς το θέμα αυτό δεν είναι καινούριο. 'Εχει έρθει ξανά με νομοσχέδιο το '95, που ψηφίστηκε στη  Βουλή. Γίνονται κάποιες αναπροσαρμογές στο νομοσχέδιο που μας παρουσιάζετε σήμερα, όχι ουσιαστικές θα έλεγα, αλλά εν πάση περιπτώσει αναπροσαρμογές που μάλλον προς το χειρότερο είναι παρά προς το καλύτερο. Εμείς δεν διαφωνούμε κατ'αρχάς, κυρίες και κύριοι συνάδελφοι, με τη σύλληψη του θεσμού, δηλαδή με το να υπάρχει ένα Ταμείο Εγγύησης Καταθέσεων. Δεν διαφωνούμε με τον ίδιο το θεσμό και τη φιλοσοφία του. Το θέμα είναι άλλο όμως, αν στην πράξη οι ρυθμίσεις που προβλέπει το νομοσχέδιο για το Ταμείο Εγγύησης Καταθέσεων εξυπηρετούν και διασφαλίζουν το στόχο τους, δηλαδή αν το Ταμείο Εγγύησης Καταθέσεων διασφαλίζει, εξασφαλίζει τους καταθέτες, τους αποταμιευτές, αυτούς που προσφεύγουν με τις οικονομίες τους στις τράπεζες. Επιτρέψτε μου να πω ότι η απάντησή μας σ'αυτό είναι αρνητική, είναι αρνητικότατη. Δεν διασφαλίζει το Ταμείο Εγγύησης Καταθέσεων τους καταθέτες.
 Αυτό συμβαίνει για πολλούς λόγους.
Πρώτος και κύριος λόγος είναι ότι αν μια τράπεζα ή περισσότερες τράπεζες αύριο περιέλθουν σε αδυναμία να εκπληρώσουν τις υποχρεώσεις τους απέναντι στους καταθέτες, το ανώτατο πλαφόν αποζημίωσης που δίνεται από το Ταμείο Εγγύησης Καταθέσεων, είναι έξι εκατομμύρια οκτακόσιες χιλιάδες (6.800.000) δραχμές, είκοσι χιλιάδες ευρώ.
 Το ποσό αυτό, κυρίες και κύριοι και κύριε Υπουργέ, επιτρέψτε μου να πω ότι είναι όχι απλώς μικρό, αλλά είναι ευτελές. Είναι φιλοδώρημα στην ουσία. Το ποσό αυτό, θα το έλεγε κανείς λογικό για τις δεκαετίες του '60 και του '70.
Αλλά εδώ έχουμε 2000, πάμε στον 21ο αιώνα και ξέρουμε ποια είναι τα οικονομικά μεγέθη. Με το ποσό αυτό αποκλείονται όλοι οι μεσαίοι καταθέτες - για να μην πω όλοι- η μεγάλη πλειοψηφία τους. Οι μεσαίοι καταθέτες δεν αποζημιώνονται σε περίπτωση αδυναμίας ή κρίσης μίας τράπεζας. Αυτή είναι η οδυνηρή πραγματικότητα.
Εγώ δεν καταλαβαίνω τη λογική που λέει ότι όταν ένας αποταμιευτής έχει δέκα εκατομμύρια ( 10.000.000) δραχμές, είκοσι εκατομμύρια (20.000.000) δραχμές, τριάντα εκατομμύρια ( 30.000.000) δραχμές στην τράπεζα θεωρείται για σας έχων και κατέχων. Αν ένας οικογενειάρχης έχει δουλέψει μια ζωή και ο μόχθος της ζωής του είναι είκοσι εκατομμύρια (20.000.000) δραχμές, είκοσι πέντε εκατομμύρια (25.000.000) δραχμές τριάντα εκατομμύρια (30.000.000) δραχμές και έχει προσφύγει σε μία τράπεζα να τα καταθέσει για χίλιους δυο λόγους που ξέρετε και είναι γνωστοί σε όλους μας, το Ταμείο Εγγύησης Καταθέσεων τι του δίδει; 'Εξι εκατομμύρια οκτακόσιες χιλιάδες;  Επικαλεστήκατε την οδηγία της Ευρωπαϊκής 'Ενωσης και κατά τη συζήτηση στην επιτροπή. Η οδηγία της Ευρωπαϊκής 'Ενωσης που είναι μία οδηγία του 1995 καθορίζει ως κατώτατο ύψος εγγύησης των καταθέσεων τα είκοσι χιλιάδες (20.000) Ευρώ.
 ΑΔΑΜ ΡΕΓΚΟΥΖΑΣ: ECU τότε.
ΠΑΝΑΓΙΩΤΗΣ ΛΑΦΑΖΑΝΗΣ: ECU τότε, ευρώ σήμερα. Αυτό ήταν το κατώτατο ύψος.
  Και κύριε Υπουργέ, εσείς επιλέξατε το κατώτατο για να διασφαλίσετε, όταν οι περισσότερες χώρες της Ευρωπαϊκής 'Ενωσης έχουν πολύ πάνω από είκοσι χιλιάδες (20.000) ευρώ; Δεν μιλάω για τη Γερμανία που όπως είναι γνωστό -αν δεν είναι γνωστό σας το γνωστοποιώ, κύριε Υπουργέ- το σύστημα εγγύησης της Γερμανίας καλύπτει απολύτως, ανεξαρτήτως ύψους όλες τις καταθέσεις στις εμπορικές τράπεζες.
Εγώ δεν λέω ότι είμαστε σε θέση άμεσα να πάμε εκεί, αν και αυτός πρέπει να είναι ο στόχος. Αυτός έπρεπε να είναι ο στόχος σας, κύριε Υπουργέ. Αλλά δεν είναι δυνατόν να μας λέτε έξι εκατομμύρια οκτακόσιες χιλιάδες( 6.800) δραχμές και, να φτιάχνετε Ταμείο Εγγύησης Καταθέσεων με έξι εκατομμύρια οκτακόσιες χιλιάδες (6.800.000) δραχμές.
  Πολύ φοβάμαι ότι έτσι δεν κάνετε Ταμείο Εγγύησης Καταθέσεων, κάνετε ταμείο μη εγγύησης καταθέσεων ή ταμείο ευτελούς εγγύησης καταθέσεων. Και δεν καταλαβαίνω τη λογική σε ό,τι αφορά το κοινοτικό κεκτημένο η Ελλάδα κάθε φορά, όταν πρόκειται για κοινωνικές δράσεις, να επιλέγει να είναι στην τελευταία θέση. Δεν το κατανοώ αυτό. Νομίζω ότι θα έπρεπε να είχατε ως Κυβέρνηση μία μεγαλύτερη φιλοδοξία.
  Για να είχαμε, όμως, κύριοι συνάδελφοι, μία αύξηση του πλαφόν αυτού έπρεπε να πληρώνουν και οι τράπεζες. 'Επρεπε να βάλουν το χέρι στην τσέπη και να καταθέτουν στο Ταμείο ισχυρά ποσά για να μπορούσαν σε μια περίπτωση ανάγκης να καλύψουν τον καταθέτη. 'Ομως οι τράπεζες δεν το κάνουν. Σωστά επεσήμανε ο κ. Ρεγκούζας, αλλά δεν καταλαβαίνω γιατί ψηφίζει τελικά το νομοσχέδιο, ότι το νομοσχέδιο που έχουμε στα χέρια μας είναι το νομοσχέδιο που συνέταξαν οι τράπεζες, η 'Ενωση Ελληνικών Τραπεζών. Το έφερε, σας το έδωσε, κύριε Υπουργέ, και εσείς το υπογράψατε - το ομολόγησε ο κ. Καρατζάς στην επιτροπή- και το φέρατε εδώ.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριοι συνάδελφοι, να σεβαστούμε την Κυβέρνηση και το Κοινοβούλιο.
ΠΑΝΑΓΙΩΤΗΣ ΛΑΦΑΖΑΝΗΣ: Εγώ παίρνω τα Πρακτικά. Αν τα δείτε, είπε ότι αυτές ήταν οι προτάσεις που περιέχονται στο νομοσχέδιο.
 ΓΕΩΡΓΙΟΣ ΔΡΥΣ (Υφυπουργός Οικονομικών): 'Αλλο προτάσεις και άλλο αυτό που ισχυρίζεσθε.
ΠΑΝΑΓΙΩΤΗΣ ΛΑΦΑΖΑΝΗΣ: Το συμπέρασμα ποιο είναι, κύριε Υπουργέ; ΓΕΩΡΓΙΟΣ ΔΡΥΣ (Υφυπουργός Οικονομικών): Η Κυβέρνηση εισάγει το συγκεκριμένο νομοσχέδιο για ψήφιση στη Βουλή. Αυτό είναι η ουσία. ΠΑΝΑΓΙΩΤΗΣ ΛΑΦΑΖΑΝΗΣ: 'Οταν λέει ο  Πρόεδρος της 'Ενωσης Ελληνικών Τραπεζών ότι κάναμε προτάσεις στην Κυβέρνηση και αυτές οι προτάσεις υλοποιήθηκαν στο νομοσχέδιο, με συγχωρείτε ποιος νομοθετεί; Αυτή είναι η πραγματικότητα, αυτή είναι η ουσία.
  Ασφαλώς εσείς αναλαμβάνετε την πολιτική ευθύνη, αλλά οι ρυθμίσεις είναι από την 'Ενωση Ελληνικών Τραπεζών. Αυτή είναι η πραγματικότητα. Και οι τράπεζες δεν θέλουν να βάλουν το χέρι στην τσέπη, να πληρώσουν για να καλύψουν τις καταθέσεις απ'όπου κερδίζουν τεράστια μυθώδη ποσά. Γιατί το ποσό το οποίο δίνουν οι τράπεζες είναι για κλάματα. Κατά μέσο όρο είναι 0,5 τοις χιλίοις ετησίως επί των καταθέσεών τους.
 Μάλιστα η κλιμάκωση του ποσού που δίνουν οι τράπεζες είναι αντιστρόφως ανάλογη με το μέγεθός τους, ώστε να ευνοούνται οι μεγάλοι τραπεζικοί όμιλοι. 'Ετσι όμως, φυσικά δεν μπορεί να υπάρξει ταμείο που να εγγυάται και πραγματικά έτσι πάμε στο 6.800. Αλλά, κύριε Υπουργέ, δεν έπρεπε να το κάνετε αυτό. 'Επρεπε να πιέσετε να νομοθετήσετε ώστε οι τράπεζες να πληρώσουν, όταν έχουν τεράστιες καταθέσεις και τεράστια κέρδη.
Θα σας πω και κάτι άλλο. Μέχρι σήμερα αυτό το Ταμείο Εγγυήσεων έχει ογδόντα μία δισεκατομμύρια (81.000.000.000.000) δισεκατομμύρια δραχμές από το 1995 που λειτουργεί. Με αυτά και δεν ξέρω στα επόμενα χρόνια τι θα γίνει, θα μαζευτούν, ας πούμε, εκατόν εξήντα δισεκατομμύρια (160.000.000.000.000) δραχμές.
Πότε θα σταματήσει αυτή η συσσώρευση; Το νομοσχέδιο λέει, όταν διαμορφωθεί μια εύλογη σχέση ανάμεσα στα διαθέσιμα του Ταμείου Εγγυήσεων Καταθέσεων και των καλυπτόμενων καταθέσεων. Ποιος θα την καθορίσει αυτήν την εύλογη θέση; Το Ταμείο Εγγύησης Καταθέσεων, του οποίου η πλειοψηφία -όπως θα πω παρακάτω- ανήκει στην 'Ενωση Ελληνικών Τραπεζών ή εν πάση περιπτώση αυτές καθορίζουν τις αποφάσεις του.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)  Δηλαδή, μπορεί το Ταμείο Εγγύησης Καταθέσεων να πει ότι η συσσώρευση είναι αρκετή όταν φθάσει στα εκατόν πενήντα  δισεκατομμύρια (150.000.000.000.000) δραχμές ή στα διακόσια  δισεκατομμύρια δραχμές (200.000.000.000.000) και απο εκεί και πέρα σταματάμε και ακολουθούμε ρυθμούς όπου κάπου ισορροπούμε την κατάσταση και τα διαθέσιμα του Ταμείου.
Γιατί δεν ορίζετε με το νομοσχέδιό σας ποιο είναι αυτό το ανώτατο ύψος που θεωρείται ελάχιστο έστω, ως διαθέσιμα του Ταμείου, για να μπορεί να καλύψει τις ανάγκες του; Διότι έτσι μπορεί να πάμε σε μια σχέση που σε λίγο δεν θα μπορούν να δώσουν ούτε το 6.800. Αν γινόταν τώρα μια κρίση σε μια μεσαίου μεγέθους τράπεζα, με τα ογδόντα ένα  δισεκατομμύρια (81.000.000.000.000) δραχμές δεν θα εκαλύπτοντο ούτε τα 6.800 δραχμές. Και τότε το Ταμείο θα έκανε έκτακτη εισφορά, αλλά η έκτακτη εισφορά απ' ό,τι φαίνεται στο νομοσχέδιο είναι πολύ λίγη και θα κατέφευγε σε δανεισμό. Θα είχαμε δηλαδή και ένα προβληματικό ταμείο απο πάνω, το οποίο θα ήταν αφερέγγυο και θα δανειζόταν για να μπορέσει να εκπληρώσει τις υποχρεώσεις του.
Εν πάση περιπτώσει, γιατί δεν καθορίζετε την εύλογη αυτή σχέση, να ξέρουμε και εμείς πόσο είναι το ποσό το οποίο τελικά πρέπει να συσωρρεύσει το Ταμείο, για να ανταποκριθεί στοιχειωδώς στις ανάγκες του και το αφήνετε στις τράπεζες; (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή).
ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε έχει τελειώσει ο χρόνος σας.
 ΠΑΝΑΓΙΩΤΗΣ ΛΑΦΑΖΑΝΗΣ: Δεν είναι είκοσι λεπτά;  ΠΡΟΕΔΡΕΥΩΝ (Παναγιώτης Σγουρίδης): 'Εχουμε συμφωνήσει στα δέκα λεπτά. Αν θέλετε, να σας δώσω άλλα δέκα λεπτά, από τη δευτερολογία σας.  ΠΑΝΑΓΙΩΤΗΣ ΛΑΦΑΖΑΝΗΣ: Ναι κύριε Πρόεδρε, να τελειώσω έστω εν τάχει. Δεν αναφέρομαι τώρα στις δικαιολογίες που επικαλέστηκε στην επιτροπή η Κυβέρνηση, ότι οι τράπεζες δεν μπορούν να επωμισθούν το κόστος, ότι το κόστος είναι ακριβό κλπ. Ανέφερα τα κέρδη τους, δεν θα μιλήσω για τα στοιχεία.
 Εδώ έχουμε μυθώδη κέρδη από τις τράπεζες. 'Εχουν σπάσει το ρεκόρ σε όλη την Ευρώπη, αν όχι σε όλο τον κόσμο και δεν μπορούν να εξασφαλίσουν κάτι περισσότερο για να εγγυηθούν τις καταθέσεις από τις οποίες κερδίζουν και με τις οποίες μπορούν να ρισκάρουν άνετα και με το αζημίωτο, όπως γίνεται με το νομοσχέδιο; Διαφωνούμε επίσης, κύριε Υπουργέ, με το ότι κάνετε το Ταμείο αυτό νομικό πρόσωπο ιδιωτικού δικαίου και όχι δημοσίου δικαίου.
 ΓΕΩΡΓΙΟΣ ΔΡΥΣ (Υφυπουργός Οικονομικών): Το κάναμε.
 ΑΔΑΜ ΡΕΓΚΟΥΖΑΣ: 'Ηταν.
ΠΑΝΑΓΙΩΤΗΣ ΛΑΦΑΖΑΝΗΣ: Ναι, ήταν και το επιβεβαιώνετε και πάλι με το νομοσχέδιο.
 ΑΔΑΜ ΡΕΓΚΟΥΖΑΣ: 'Ηταν οργανισμός...
ΠΑΝΑΓΙΩΤΗΣ ΛΑΦΑΖΑΝΗΣ: Νομικό πρόσωπο ιδιωτικού δικαίου και όχι δημοσίου δικαίου.
 Επικαλείσθε ότι το κάνετε αυτό για να κρατήσετε την ευλυγισία στο Ταμείο. Η ευλυγισία θα μπορούσε να διατηρηθεί και με άλλες ρυθμίσεις, διατηρώντας όμως το δημόσιο χαρακτήρα του. Γιατί δεν διατηρείτε το δημόσιο χαρακτήρα του;  Κατά τη γνώμη μας όχι απλά και μόνο για να μη γίνεται επαρκής διαχειριστικός έλεγχος, αλλά, το κυριότερο, για να απαλλάξετε την Κυβέρνηση από κάθε ευθύνη κάλυψης και εγγύησης των καταθέσεων του αποταμιευτικού κοινού.
Αποσυνδέετε την Κυβέρνηση πλήρως από κάθε ευθύνη απέναντι στο τραπεζικό σύστημα και κάποιες λειτουργίες του, οι οποίες μπορεί να είναι ανώμαλες σε μια δεδομένη στιγμή και αυτό είναι πρωτοφανές.
 ΒΑΣΙΛΗΣ ΚΕΔΙΚΟΓΛΟΥ: Αυτή είναι η βάση.
 ΠΑΝΑΓΙΩΤΗΣ ΛΑΦΑΖΑΝΗΣ: Ναι, αυτή είναι η βάση, αυτή είναι όλη η ουσία. Αποσυνδέουμε δηλαδή το κράτος, την πολιτεία, την Κυβέρνηση από τη χρεωκοπία...
 ΒΑΣΙΛΗΣ ΚΕΔΙΚΟΓΛΟΥ: Αυτό είναι Ευρωπαϊκή 'Ενωση.
ΠΑΝΑΓΙΩΤΗΣ ΛΑΦΑΖΑΝΗΣ: 'Οχι δεν είναι έτσι. Μην τα αποδίδουμε όλα κατευθείαν εκεί.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ μην κάνετε διάλογο. ΠΑΝΑΓΙΩΤΗΣ ΛΑΦΑΖΑΝΗΣ: Αυτό όμως αφήνει ακάλυπτες στην ουσία τις καταθέσεις. Το δημόσιο ρητά εγγυάται τις καταθέσεις του Ταχυδρομικού Ταμιευτηρίου -το ξέρετε- αλλά το Ταχυδρομικό Ταμιευτήριο είναι πρόσωπο  δημοσίου δικαίου. Το δημόσιο καλύπτει όλες τις καταθέσεις του Ταχυδρομικού Ταμιευτηρίου ανεξαρτήτως ύψους, αν έχει και ένα πρόβλημα το Ταχυδρομικό Ταμιευτήριο. Γιατί άλλο καθεστώς για Ταχυδρομικό Ταμιευτήριο και άλλο καθεστώς για τις εμπορικές τράπεζες;  Εγώ δεν λέω να εξομοιώσετε το Ταχυδρομικό Ταμιευτήριο με τις  εμπορικές τράπεζες. Δε λέω να κάνετε αυτό, το αντίθετο όμως έπρεπε να κάνετε. Στις εμπορικές τράπεζες να μη λέτε 6800 και ότι το Ταχυδρομικό Ταμιευτήριο καλύπτει τα πάντα. Αύριο αν προχωρήσετε στην ιδιωτικοποίηση, αν κάνετε ανώνυμη εταιρεία το Ταχυδρομικό Ταμιευτήριο, όπως επιδιώκετε -τουλάχιστον βλέπω στον Τύπο να γράφεται- το Ταχυδρομικό Ταμιευτήριο, το δημόσιο, αντί να καλύπτει πλήρως τις καταθέσεις, όπως είναι τώρα, θα περάσει και αυτό στο 6800. Απαλλάσσεται από κάθε ευθύνη με το που θα το μετατρέψετε σε πρόσωπο ιδιωτικού δικαίου.
 Θα πω δύο λόγια επίσης για τη διοίκηση του Ταμείου. Νομίζουμε ότι είναι απαράδεκτος ο τρόπος που νομοθετείτε για το πώς θα διοικείτε το Ταμείο. 'Εχουμε εκπροσώπους της Τράπεζας της Ελλάδας, έναν εκπρόσωπο του Υπουργείου Εθνικής Οικονομίας, ισάρριθμους εκπροσώπους των ελληνικών τραπεζών.
 Κύριε Υπουργέ, το Ταμείο αυτό λέγεται "Ταμείο Εγγύησης Καταθέσεων", δηλαδή, Ταμείο Εγγύησης για τους καταθέτες. Δεν είναι ταμείο εγγύησης για τις τράπεζες. Απουσιάζει από το διοικητικό συμβούλιό του κάθε ίχνος εκπροσώπησης της κοινωνίας. Θα μου πείτε ότι δεν υπάρχει σύλλογος καταθετών. Υπάρχει όμως ΓΣΕΕ, υπάρχει ΓΕΣΕΒΕ, υπάρχουν Επαγγελματικά Επιμελητήρια, υπάρχουν Βιοτεχνικά Επιμελητήρια. Γιατί δεν υπάρχει έστω και ίχνος απ' αυτούς που καταθέτουν στις τράπεζες, στο διοικητικό συμβούλιο για να μπορεί να ελέγξει, για να μπορεί σε μία δεδομένη στιγμή να παίξει και αυτός το ρόλο του; Αλλά εδώ ακολουθείτε τη συνταγή "Γιάννης κερνάει, Γιάννης πίνει".
 Δύο λόγια για την Κεντρική Τράπεζα...
(Στο σημείο αυτό ξαναχτυπάει το κουδούνι λήξεως του χρόνου ομιλίας του κυρίου Βουλευτή)  Με συγχωρείτε γιατί νόμισα ότι ήταν είικοσι λεπτά η ομιλία μου, αλλά φαίνεται ότι θα τα εξαντλήσω ...
ΠΡΟΕΔΡΕΥΩΝ (Παναγιώτης Σγουρίδης): Φανταστείτε να σας έβαζα είκοσι λεπτά. Θα πηγαίνατε στα σαράντα.
 ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, δεν το κατάλαβα ότι είχατε συνεννοηθεί για δέκα λεπτά και είχα προετοιμαστεί για είκοσι λεπτά ομιλία.
 ΠΡΟΕΔΡΕΥΩΝ (Παναγιώτης Σγουρίδης): Τέλος πάντων, ορίστε.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, λέει όμως ενδιαφέροντα πράγματα. ΠΑΝΑΓΙΩΤΗΣ ΛΑΦΑΖΑΝΗΣ: Λοιπόν, για την Κεντρική Τράπεζα. Το νομοσχέδιο κάνει μια προσαρμογή του Καταστατικού της Κεντρικής Τράπεζας, της Τράπεζας Ελλάδος στο σύστημα των ευρωπαϊκών τραπεζών. Από την άποψη αυτή είναι αναπόφευκτη αυτή η προσαρμογή.
Εμείς όμως διαφωνούμε και διαφωνούμε επί της αρχής αυτής της προσαρμογής, διότι κατ' αυτόν τον τρόπο αφαιρείται η νομισματική πολιτική από την πολιτική εξουσία σε εθνικό επίπεδο, αλλά όχι μόνο εκεί, αφαιρείται...
 ΓΕΩΡΓΙΟΣ ΔΡΥΣ (Υφυπουργός Οικονομικών): ...
 ΠΑΝΑΓΙΩΤΗΣ ΛΑΦΑΖΑΝΗΣ: Ναι, μπορεί να έχουμε όμως κρίση...
 ΓΕΩΡΓΙΟΣ ΔΡΥΣ (Υφυπουργός Οικονομικών): ...
 ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα τα πείτε όταν θα πάρετε το λόγο.
 ΑΔΑΜ ΡΕΓΚΟΥΖΑΣ: Δεν μπορεί να γίνει αλλιώς.
ΦΟΙΒΟΣ ΙΩΑΝΝΙΔΗΣ: Μπορεί να γίνει δεκτό, αλλά τότε δεν πρέπει να είσθε υπέρ της Ευρωπαϊκής 'Ενωσης.
 ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ.
 ΠΑΝΑΓΙΩΤΗΣ ΛΑΦΑΖΑΝΗΣ: Θα σας εξηγήσω, κύριε Ιωαννίδη.
ΠΡΟΕΔΡΕΥΩΝ (Παναγιώτης Σγουρίδης): Δεν έχετε πολύ χρόνο.  ΠΑΝΑΓΙΩΤΗΣ ΛΑΦΑΖΑΝΗΣ: Αυτό που κάνετε αφαιρεί τη νομισματική πολιτική από το εθνικό επίπεδο, τη θέτει εκτός πολιτικού ελέγχου σε εθνικό επίπεδο, αλλά έτσι όπως έχει διαμορφωθεί και το σύστημα των ευρωπαϊκών κεντρικών τραπεζών με το ρόλο της Ευρωπαϊκής Κεντρικής Τράπεζας δεν υπάρχει πολιτική ευθύνη για τη νομισματική πολιτική ούτε σε ευρωπαϊκό επίπεδο. Δεν υπάρχει πολιτικός έλεγχος και πολιτική κατεύθυνσή της.  Στεγανοποιείται έναντι της πολιτικής η νομισματική πολιτική τόσο σε εθνικό όσο και σε ευρωπαϊκό επίπεδο.
 Είμαστε υπέρ της ευρωπαϊκής ολοκλήρωσης και της ευρωπαϊκής ενοποίησης, αλλά δεν υπάρχει ένας δρόμος γι' αυτήΝ την ευρωπαϊκή ενοποίηση και ολοκλήρωση. Αυτός ο δρόμος που επιλέγετε είναι αυτός που οδηγεί στην Ευρώπη των τραπεζιτών, στη μονεταριστική Ευρώπη με την οποία είμαστε αντίθετοι. Υπάρχει και άλλη προοπτική με δημοκρατικούς, πολιτικούς και κοινωνικούς όρους για την ευρωπαϊκή ενοποίηση.
Τελειώνω με το θέμα της εποπτείας. Το θέμα δεν είναι να εγγυηθούμε απλώς κάποιες καταθέσεις. Είναι να προλάβουμε να μην υπάρξει κρίση σε μία ή περισσότερες τράπεζες, ώστε να δημιουργηθεί πρόβλημα στις καταθέσεις.  Εδώ όμως υπάρχει ένα μείζον θέμα. Την εποπτεία επί του τραπεζικού συστήματος την ασκεί η Τράπεζα της Ελλάδος. Ποιος εποπτεύει τον εποπτεύοντα; Ουδείς.
ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, ολοκληρώστε. Τα υπόλοιπα στην δευτερολογία σας.
 ΠΑΝΑΓΙΩΤΗΣ ΛΑΦΑΖΑΝΗΣ: 'Εχει διαμορφωθεί ένα τέρας εκτός πολιτικού ελέγχου και στο επίπεδο της εποπτείας του τραπεζικού συστήματος και αν αύριο γίνει κάτι, η πολιτική θα φέρει βαρύτατη ευθύνη, χωρίς να έχει τη δυνατότητα, λόγω της ανεξαρτησίας και της Τράπεζας της Ελλάδος και του συστήματος των ευρωπαϊκών κεντρικών τραπεζών να μπορεί να παρέμβει. Σας ευχαριστώ πολύ.
 ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΓΕΩΡΓΙΟΣ ΔΡΥΣ (Υφυπουργός Οικονομικών): Ας μιλήσουν πρώτα όλοι οι συνάδελφοι,κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος για να πάρει το λόγο,κύριε Υπουργέ. Εσείς μιλάτε και κλείνουμε.
 ΑΓΓΕΛΟΣ ΤΖΕΚΗΣ: Θέλω και εγώ το λόγο, κύριε Πρόεδρε.
 ΠΡΟΕΔΡΕΥΩΝ (Παναγιώτης Σγουρίδης): Θα δευτερολογήσετε, κύριε συνάδελφε.
 Ορίστε, κύριε Δρυ, έχετε το λόγο.
 ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, συζητάμε στην Ολομέλεια σήμερα ένα νομοσχέδιο, το οποίο επί τρεις συνεδριάσεις νομίζω, το είχαμε εξαντλήσει στην αντίστοιχη επιτροπή. Λυπάμαι όμως, διότι κυρίως οι εκπρόσωποι του Κομμουνιστικού Κόμματος Ελλάδος και του Συνασπισμού επανέλαβαν τα ίδια ακριβώς επιχειρήματα, τα οποία νομίζω ότι είχαν απαντηθεί στην επιτροπή.
  Επομένως, θα επαναλάβω  τις απαντήσεις που έδωσα στην Επιτροπή. Κύριοι συνάδελφοι, τι κάνουμε με το νομοσχέδιο αυτό; Με το νομοσχέδιο επιχειρούμε τη μερική και κατ' ελάχιστον τροποποίηση ή συμπλήρωση ορισμένων διατάξεων της ενότητας των άρθρων από 40 έως και 56 του νόμου 2324/95 περί εγγύησης των τραπεζικών καταθέσεων.  Εναρμονίζουμε με τις νέες διατάξεις του ΝΣΧ το καθεστώς της εγγύησης τραπεζικών καταθέσεων, με το αντίστοιχο καθεστώς το οποίο ισχύει στην Ευρωπαϊκή 'Ενωση, σύμφωνα με τις οδηγίες 94/19 της Ευρωπαϊκής Οικονομικής Κοινότητας και την επίσημη οδηγία, όπως αυτή περιλαμβάνεται στην εφημερίδα των Ευρωπαϊκών Κοινοτήτων L 135/31.5.1994.
 Κατ' αρχήν, θέλω να δώσω μερικές βασικές πληροφορίες για τις ισχύουσες από το 1995 διατάξεις, οι οποίες δεν τροποποιούνται.
Με το νόμο 2324/95 ιδρύθηκε το νομικό πρόσωπο ιδιωτικού δικαίου με την επωνυμία Ταμείο Εγγύησης Καταθέσεων, το οποίο όπως ξέρετε λειτουργεί μέχρι σήμερα επιτυχώς.
 Ο σκοπός του Ταμείου Εγγύησης Καταθέσεων είναι η καταβολή αποζημίωσης στους καταθέτες των πιστωτικών ιδρυμάτων, τα οποία βρίσκονται σε αδυναμία να εκπληρώσουν τις προς αυτούς υποχρεώσεις τους, δηλαδή, βρίσκονται σε κατάσταση παύσεως των πληρωμών τους.
 Πρέπει επίσης να σημειωθεί ότι το Ταμείο Εγγύησης Καταθέσεων καλύπτει και τις καταθέσεις των υποκαταστημάτων των ελληνικών πιστωτικών ιδρυμάτων σε χώρες της Ευρωπαϊκής 'Ενωσης, καθώς και των υποκαταστημάτων τους σε τρίτες χώρες, εφόσον αυτές δεν καλύπτονται από ισοδύναμο σύστημα εγγύησης καταθέσεων που λειτουργεί στις χώρες υποδοχής.
Μετά όμως από τεσσεράμισι έτη λειτουργίας, τα διαθέσιμα του Ταμείου τα οποία ανέρχονται σε ογδόντα ένα δισεκατομμύρια (81.000.000.000) δραχμές, όπως είπα στην επιτροπή, σωρεύτηκαν από το ιδρυτικό κεφάλαιό του και από τις εν συνεχεία προφανώς καταβαλλόμενες ετήσιες υποχρεωτικές εισφορές των πιστωτικών ιδρυμάτων.
 Σας είχα ενημερώσει πάλι προχθές ότι τα 1,8 δισεκατομμύρια δραχμές καλύφθηκαν από την Τράπεζα της Ελλάδος και τα 1,2 δισεκατομμύρια από την 'Ενωση Ελληνικών Τραπεζών.
Τα οικονομικά στοιχεία και οι καταστάσεις του Ταμείου Εγγύησης Καταθέσεων, ειδικότερα δε ο προϋπολογισμός, ο απολογισμός και ο ισολογισμός του, γνωστοποιούνται κάθε χρόνο από το Ταμείο Εγγύησης Καταθέσεων στην αρμόδια Επιτροπή Οικονομικών Υποθέσεων της Βουλής.  Ομοίως κοινοποιείται η έκθεση επί του ισολογισμού του Ορκωτού Ελεγκτή ή της Ελεγκτικής Εταιρείας, που προβλέπεται να ελέγχει το Ταμείο Εγγύησης Καταθέσεων, το οποίο ελέγχεται μέχρι σήμερα επαρκώς.
 Δεύτερον, οι προτεινόμενες οριακές τροποποιήσεις. Με το προτεινόμενο νομοσχέδιο διατηρούνται οι περισσότερες και πλέον βασικές ρυθμίσεις του νόμου 2324/95, επαναδιατυπώνονται όμως εξ ολοκλήρου, και αντικαθίστανται τα άρθρα από 40 έως 56 του νόμου αυτού.
  Ειδικότερα έχω να σας πω τα εξής:  Πρώτον, θεσμοθετούμε ορισμένες ουσιαστικής φύσεως επεμβάσεις, κυρίως για λόγους ερμηνείας ή συμπληρώσεως των ισχυουσών διατάξεων, όπως είναι ο ακριβής προσδιορισμός της φύσεως του Ταμείου Εγγύησης Καταθέσεων ως μη υπαγόμενου -το τονίζω αυτό- στο δημόσιο τομέα, η πρόβλεψη ευρύτερης δυνατότητας διαχείρισης των διαθεσίμων του, ο χρόνος καταβολής των εισφορών του.
Δεύτερον γιατί πρέπει να είναι ιδιωτικού δικαίου και όχι δημοσίου  δικαίου νομικό πρόσωπο, το εξήγησα στην επιτροπή. Επαναλαμβάνω για άλλη μία φορά ότι σε όλη την Ευρώπη και σε εφαρμογή της σχετικής Οδηγίας που ισχύει στην Ευρωπαϊκή 'Ενωση είναι θεσμοθετημένο αυτό. Σε κανένα κράτος της Ευρωπαϊκής 'Ενωσης δεν υπάρχει δημόσιο ταμείο εγγύησης καταθέσεων.  Δεύτερον. Οι εισφορές και το αρχικό κεφάλαιο συγκρότησης του Ταμείου καταβάλονται, όχι από τους καταθέτες, κύριοι συνάδελφοι, αλλά από τις τράπεζες, οι οποίες δεν είναι μονοκρατικές. Με ποιο δικαίωμα, λοιπόν,  το κράτος να διορίζει την διοίκηση ενός ταμείου, στο οποίο συμμετέχουν οι τράπεζες υπό κρατικό έλεγχο, υπό συνεταιριστικό και οι τράπεζες του ιδιωτικού τομέα. Για ποιο λόγο;  Τρίτον. Προχωρούμε σε επαναδιατύπωση διατάξεων που παρουσίασαν ερμηνευτικά προβλήματα κατά την εφαρμογή του νόμου, σύμφωνα με τις λύσεις που έδωσε το Διοικητικό Συμβούλιο του Ταμείου Εγγύησης Καταθέσεων κατά την έναρξη της λειτουργίας του. Σας λέω χαρακτηριστικά ότι μερικές τράπεζες δεν έχουν εκπληρώσει μέχρι σήμερα τις υποχρεώσεις των, στηριζόμενες στις ασαφείς ρυθμίσεις του ισχύοντος νομικού πλαισίου.  Αυτά  ακριβώς τα προβλήματα προσπαθούμε να επιλύσουμε με αυτές τις διατάξεις.
 Τέταρτον. Ειδικότερα οι νέες ρυθμίσεις είναι οι ακόλουθες: Ρητή εξαίρεση από το δημόσιο τομέα, το ανέφερα προηγούμενα. 'Ομως, παρά το ότι εξαιρείται το Ταμείο από τη λειτουργία του ως νομικού προσώπου δημοσίου δικαίου, παραμένει σε κάθε περίπτωση η εποπτεία του Υπουργείου Εθνικής Οικονομίας και Οικονομικών, έτσι ώστε η πολιτική ηγεσία του Υπουργείου, να έχει την πολιτική ευθύνη της εποπτείας του Ταμείου.
 Σχετικά τώρα με τις παρατηρήσεις που άκουσα για τη σύνθεση του διοικητικού συμβουλίου. Προφανώς επαναλαμβάνω  άλλη μία φορά- η διοίκηση του ταμείου δεν μπορεί να συγκροτείται παρά μόνον από εκείνα τα νομικά πρόσωπα ή από εκπροσώπους εκείνων των νομικών προσώπων, τα οποία συμμετέχουν στο Ταμείο. Γι αυτόν, λοιπόν, τον λόγο προβλέπονται εκπρόσωποι των τραπεζών και βεβαίως εκπρόσωπος της Τράπεζας της Ελλάδος και εκπρόσωπος του Υπουργείου Εθνικής Οικονομίας και Οικονομικών. Δεν μπορεί να συμμετέχουν φυσικά πρόσωπα και για έναν απλούστατο λόγο, τον οποίο σας εξήγησα, κύριε συνάδελφε, αλλά δυστυχώς ίσως δεν τον καταννοήσατε. 'Οτι δηλαδή, δεν υπάρχει ένα θεσμοθετημένο όργανο, το οποίο θα μπορούσε να εκπροσωπήσει το σύνολο των καταθετών, στο Ταμείο Εγγύησης Καταθέσεων.
 'Ακουσα σήμερα ότι προτείνατε τη ΓΣΕΕ. Μα, δεν είναι η ΓΣΕΕ εκπρόσωπος των καταθετών. Δε νομίζω να πιστεύει κανείς ότι μία τριτοβάθμια οργάνωση μπορεί να εκπροσωπεί τους 'Ελληνες καταθέτες στα τραπεζικά ιδρύματα της χώρας. Δεν ξέρω αν έχετε κάποια ιδέα να προτείνετε, αλλά και μόνο αυτό που απαντήθηκε την προηγούμενη φορά και το επαναφέρετε σήμερα, νομίζω πως δεν είναι προς τη σωστή κατεύθυνση.  'Ερχομαι τώρα, κύριοι συνάδελφοι, στο θέμα του ύψους των καταθέσεων, το οποίο και πάλι έγινε, αν θέλετε, κυρίαρχο σήμερα.
 Ξαναλέω ότι με τη διάταξη αυτή το μόνο το οποίο κάνουμε είναι να εναρμονίζουμε τη λειτουργία του Ταμείου Εγγύησης Καταθέσεων με τα ισχύοντα σε ολόκληρη την Ευρωπαϊκή 'Ενωση.
 Και θέλω να ρωτήσω κυρίως τον εκπρόσωπο του Συνασπισμού, το εξής: Θεωρεί το ποσό αυτό ότι είναι πάρα πολύ χαμηλό όσον αφορά την καταβολή των εγγυήσεων. Μα όταν είναι για ολόκληρη την Ευρωπαϊκή 'Ενωση είκοσι χιλιάδες (20.000) ευρώ, θεωρείτε ότι η αγοραστική δύναμη...
 ΠΑΝΑΓΙΩΤΗΣ ΛΑΦΑΖΑΝΗΣ: Το κατώτατο.
 ΓΕΩΡΓΙΟΣ ΔΡΥΣ (Υφυπουργός Οικονομικών): Ακριβώς αυτόν τον πυθμένα τον έχει ορίσει η Ευρωπαϊκή 'Ενωση και ισχύει για χώρες...
 ΠΑΝΑΓΙΩΤΗΣ ΛΑΦΑΖΑΝΗΣ: Μα, κύριε Υπουργέ, είναι το κατώτατο.
ΓΕΩΡΓΙΟΣ ΔΡΥΣ (Υφυπουργός Οικονομικών): Μη με διακόπτετε, όπως δεν σας διέκοψα κι εγώ.
 Αν εσείς θεωρείτε ότι αυτό το κατώτατο, ο πυθμένας, του ύψους των αποζημιώσεων είναι ανεπαρκής για την Ελλάδα, πόσο μάλλον για τις άλλες ευρωπαϊκές χώρες των οποίων το βιοτικό επίπεδο και η αποταμιευτική ικανότητα είναι σαφώς υψηλότερη από ό,τι είναι στην Ελλάδα.
'Αρα, λοιπόν, με τα είκοσι χιλιάδες (20.000) ECU, προφανώς δεν σκοπείται η κάλυψη των καταθετών. Είναι ένα όριο, το οποίο τίθεται και όπως εξήγησα στην επιτροπή, αν συμβεί -θα σας πω παρακάτω- κάτι, το οποίο φαντάζομαι όλοι να απευχόμεθα, τότε μπορεί το Ταμείο να δανείζεται από τα πιστωτικά ιδρύματα της χώρας ή από όπου αλλού κρίνει εκείνο σκόπιμο, προκειμένου να καλύψει τους καταθέτες.
 Γιατί, λοιπόν, σήμερα κάνετε αυτό το κήρυγμα περί ανασφάλειας των καταθέσεων; Δεν κατανοώ γιατί.  Και θα πω και κάτι άλλο. Σας το είπε και ο κ. Καρατζάς και ο κ. Παπαδήμας προχθές. Το πρόβλημα, κύριοι συνάδελφοι, δεν είναι η άριστη λειτουργία του Ταμείου, εκείνη  η οποία διασφαλίζει τους καταθέτες, τους μικροκαταθέτες, τους μεσαίους καταθέτες ή τους μεγαλοκαταθέτες της χώρας. Το πρόβλημα είναι η διαφανής και άριστη λειτουργία του τραπεζικού συστήματος και γενικότερα εκάστης τράπεζας, που λειτουργεί σήμερα στη χώρα. Αυτό έπρεπε να σας ανησυχεί και όχι η λειτουργία του Ταμείου. Εκείνο που πρέπει να σας ενδιαφέρει είναι αν η τράπεζα δανειοδοτεί τηρώντας τις οδηγίες, τις οποίες εκδίδει η Τράπεζα της Ελλάδος. Αυτό είναι το πρόβλημα. Αν, λοιπόν, σήμερα μία τράπεζα κινδυνεύει, προφανώς δεν κινδυνεύει από την ανεπαρκή λειτουργία του Ταμείου Εγγύησης Καταθέσεων, αλλά κινδυνεύει από τη μη τήρηση των κανόνων, τους οποίους ορίζει η Τράπεζα της Ελλάδος.
 Θα ήθελα, λοιπόν, να στραφούμε στην ουσία της ασφάλειας του τραπεζικού συστήματος και όχι μόνο να βλέπουμε το δέντρο, που είναι η άριστη λειτουργία του Ταμείου Εγγύησης Καταθέσεων, το οποίο στο κάτω-κάτω θέλω να σας πω ότι στα πέντε χρόνια που λειτουργεί δεν παρουσίασε κανένα απολύτως πρόβλημα.  Λειτουργεί άψογα και έχει ανταποκριθεί πλήρως και νομίζω ότι διασφαλίζει τα συμφέροντα, όπως αυτά προσδιορίζονται στον ιδρυτικό του νόμο.
 Κύριοι συνάδελφοι, ακόμη θα ήθελα να πω δυο λόγια σχετικά με το θέμα της τροποποίησης του καταστατικού της Τραπέζης της Ελλάδος και θα τελειώσω με αυτά. Βεβαίως και είναι γνωστό, ότι από την 1.1.2001 παύει η άσκηση νομισματικής πολιτικής από την Τράπεζα της Ελλάδος. Αποτελεί υποχρέωσή μας για την ένταξή μας στην ευρωζώνη. Η Τράπεζα της Ελλάδος, δεν μπορεί να αποτελεί, το μοναχικό καβαλάρη στο ευρωπαϊκό σύστημα κεντρικών τραπεζών. 'Οπως ακριβώς γίνεται σήμερα στην Ευρώπη των έντεκα χωρών, οι οποίες συμμετέχουν στην ευρωζώνη, ακριβώς το ίδιο θα γίνει από  1.1.2001 και με την κεντρική τράπεζα της χώρας, στην Τράπεζα της Ελλάδος.  Τι θα έπρεπε να κάνει η Κυβέρνηση, προκειμένου να διασφαλίσει, τα εθνικά συμφέροντα; Να εξαιρεθούμε από το  γενικό αυτό κανόνα;  Εάν κάποιος εξακολουθεί ακόμη να βαυκαλίζεται με αντιλήψεις  περασμένων δεκαετιών ή κρατισμού, νομίζω ότι πρέπει να κατανοήσει ότι στην Ευρωπαϊκή 'Ενωση πλέον δεν μπορεί να ευδοκιμήσουν  αυτές οι αντιλήψεις και πρέπει να προσαρμοσθούμε  στις εξελίξεις.
 Νομίζω, ότι ορθώς τροποποιείται εγκαίρως το καταστατικό της Τραπέζης της Ελλάδος, προκειμένου να προσαρμοστεί η τράπεζα στις υποχρεώσεις που θα έχει από 1.1.2001.
 Κύριοι συνάδελφοι, νομίζω ότι για άλλη μια φορά -και τελειώνω- έχουμε δώσει όλες εκείνες τις πληροφορίες και όλες τις αναγκαίες απαντήσεις, προκειμένου να υπερψηφίσετε το συγκεκριμένο σχέδιο νόμου.
 Ευχαριστώ πολύ.
 ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, ο κύριος Υπουργός πιστεύω ότι πραγματικά κάνει μια προσπάθεια να ωραιοποιήσει μια κατάσταση, που είναι γνωστή σε όλους. Και βέβαια δεν βαυκαλίζεται εκείνος ο οποίος αντιδρά σε αυτά, τα οποία μεθοδεύονται, αποφασίζονται και υλοποιούνται μέσα στη χώρα μας, γιατί αυτά τα οποία συμβαίνουν, πραγματικά οδηγούν σε απόγνωση μεγάλα λαϊκά στρώματα.
 ΓΕΩΡΓΙΟΣ ΔΡΥΣ (Υφυπουργός Οικονομικών): Είδα την παράταξή σας να διαμαρτύρεται. Είδα πάρα πολλές διαμαρτυρίες του εργατικού κινήματος!  ΑΓΓΕΛΟΣ ΤΖΕΚΗΣ: Το εργατικό κίνημα, κύριε Υπουργέ, γνωρίζετε σε ποια κατάσταση είναι και ποιοι έχουν την ηγεσία του. Βέβαια το ταξικό αγωνιστικό κίνημα δεν συμβιβάζεται και αγωνίζεται. Και βέβαια σε αυτό το σημείο πρέπει να πείτε για τα αποτελέσματα που σας είπαμε και απάντηση δεν πήραμε, ότι σε αυτά τα χρόνια έσφιξε τα ζωνάρια του ο λαός για να έχει κάποιες καλύτερες μέρες, τώρα του λέτε με καλύτερα και πιο ξεκάθαρα λόγια ότι θα πρέπει να κάνει ακόμη μεγαλύτερες θυσίες, για να μπορέσει να διατηρηθεί μέσα στη ζώνη του EURO. Θα πρέπει, δηλαδή, από τη μια μεριά να έχουμε τα κέρδη της πλουτοκρατίας, και γνωρίζετε πολύ καλά, ότι οι διακόσιες πενήντα βιομηχανίες είχαν αύξηση καθαρών κερδών, πάνω από 25% και συγκεκριμένα για τις τράπεζες που συζητάμε σήμερα είχαν κέρδος πάνω από εκατό δισεκατομμύρια (100.000.000.000) δραχμές.
 Μάλιστα, όπως πολύ σωστά είπε ο κ. Παπαδήμος ή ο κ. Καρατζάς, δε θυμάμαι καλά, μέσα από το χρηματιστήριο άντλησαν τα δύο χρόνια 1998-1999 δύο τρισεκατομμύρια (2.000.000.000.000) δραχμές. Επομένως, ξέρουμε πολύ καλά αυτόν τον πλούτο που παράγει ο ελληνικός λαός ποιος τον παίρνει, ποιος τον καρπώνεται και για ποιον λόγο τον καρπώνεται. Δεν μπορείτε, λοιπόν, να λέτε ότι βαυκαλίζεται το Κ.Κ.Ε. το οποίο έχει μια συνέπεια λόγων και έργων στα όσα χρόνια πέρασαν μετά τη Συνθήκη του Μάαστριχτ.  Αυτά μπορείτε να τα πείτε σε άλλους οι οποίοι ψήψιζαν  και τώρα καταδικάζουν.
 Συγκεκριμένα βέβαια με  όσα είπαμε σήμερα, όχι μόνο διευκολύνετε τα πιστωτικά ιδρύματα μέσα από το πρώτο κεφάλαιο του νομοσχεδίου που περιορίζει τις υποχρεώσεις του, αλλά από την άλλη δίνει δυνατότητες κερδοσκοπίας και αναφέρομαι συγκεκριμένα.
 Περιορισμός υποχρεώσεων. Πρώτον, το άρθρο 4 παράγραφος 1α, μείωση εισφοράς. Εάν αυτό δεν είναι μια χαριστική πράξη προς τις τράπεζες, παίρνοντας υπόψη ότι δεν συμπεριλαμβάνονται μέσα οι μη αναληφθέντες τόκοι, που το απαλείφετε  από το προηγούμενο νομοσχέδιο, τότε θα πρέπει να μας πείτε τι είναι. Και θα πρέπει να εξηγήσετε γιατί εξαιρούνται και οι καταθέσεις του Ταμείου Εγγύησης Καταθέσεων που έχουν τα πιστωτικά ιδρύματα και τα εκμεταλλεύονται. Είναι αυτό το 80% που παρακρατούν, τα εκμεταλλεύονται με το γνωστό τρόπο που τα εκμεταλλεύονται και μέσα από τη διαφορά επιτοκίων που δίνουν προς το Ταμείο κερδοσκοπούν.
 Το άρθρο 4 παράγραφος 3 αναφέρεται στη μείωση ποσοστών εισφοράς, ενώ θα έπρεπε κατά τη δική μας άποψη να αυξηθεί, να γίνεται πάνω στο ενεργητικό. Πώς θα φτιάξεις γερό ταμείο σε περίπτωση κρίσης για να αντιμετωπίσεις καταστάσεις;  Για μας μπαίνει και ένα ζήτημα στο οποίο δεν απαντήσατε. Θα πρέπει να υπάρχει και μια εξουσία πρόληψης; Γιατί ο κ. Καρατζάς μας απάντησε ότι δεν προβλέπεται μια τέτοια εξουσία, ενώ στην Ευρωπαϊκή 'Ενωση το έχουν μια σειρά από κράτη, όπου το ταμείο εκεί έχει τέτοια εξουσία για να προλαμβάνει κρίσεις.
Θα πρέπει να μας πείτε βέβαια για το άρθρο 4 παράγραφος 2 εδάφιο α' το εξής. Δανείζεται το Ταμείο όταν τα διαθέσιμά του δεν μπορούν να ανταποκριθούν σε κρίσεις; Δανείζεται από αυτά τα πιστωτικά ιδρύματα που παρακρατούν το 80% και τα εκμεταλλεύονται; Υπάρχει, λοιπόν, χαριστική πράξη, ναι, ή όχι; Το 80%, λοιπόν, της εισφοράς που κατατίθεται στο ΤΕΚ τηρείται στα πιστωτικά ιδρύματα και τα εκμεταλλεύονται. Αντί, λοιπόν, όλα αυτά τα χρήματα να μαζευτούν σε ένα ενιαίο ταμείο στην Τράπεζα Ελλάδας, τα εκμεταλλεύονται και κερδοσκοπούν.
 Βέβαια, το μεγαλύτερο ζήτημα είναι ο χαρακτήρας του. Αν υπολογίσουμε το γεγονός ότι η Τράπεζα Ελλάδος πληρώνει τα περισσότερα  μαζί και με αυτά που πληρώνουν οι άλλες δημόσιες τράπεζες, τότε καταλαβαίνουμε το χαρακτήρα του ιδιωτικού δικαίου, απαλείφοντας μάλιστα και από προηγούμενο νομοσχέδιο το  χαρακτήρα ως ασφαλιστικού οργανισμού.
 Θα πρέπει ακόμη να μας δώσετε μια απάντηση γιατί εξαιρούνται και μια σειρά άλλα πράγματα, όπως είναι τα επενδυτικά προγράμματα των ασφαλιστικών εταιρειών. Είναι τα ομόλογα, είναι τα ρέπος. Αυτά γιατί τα εξαιρείτε; Θα πρέπει να μας δώσετε απαντήσεις τις οποίες δεν δώσατε στην επιτροπή και κακώς είπατε ότι απαντήσατε σε όλα.
 Θα πρέπει να δώσετε απάντηση ακόμα και στο ζήτημα του απορρήτου. Λέτε ότι δεν μπορεί η Βουλή, τα κόμματα και η δικαστική αρχή να γνωρίζουν τα στοιχεία, τη στιγμή που είναι γνωστό ότι αυτά μπορούν να γίνουν γνωστά με σύσταση εξεταστικής επιτροπής. Λέτε ότι δεν μπορεί η Βουλή να ζητήσει στοιχεία από το ταμείο, τη στιγμή που είναι γνωστό ότι υπερεθνικά όργανα γνωρίζουν τα πάντα και γι'αυτό το ταμείο και για την Τράπεζα της Ελλάδος.  Θα πρέπει να δώσετε απαντήσεις. Και δεν είναι απάντηση ότι είκοσι χιλιάδες Ευρώ είναι το κατώτερο. Εδώ λέγει ότι είναι το ανώτερο που καλύπτει. 'Αρα, δεν είναι το έλασσον.
 Πιστεύω ότι και στο ζήτημα των μελών, εφόσον το έβαλε και ο κ. Καρατζάς, φέρετε μια ευθύνη. Σας πίεσαν οι τραπεζίτες και βάλανε το τέταρτο μέλος μέσα στο διοικητικό συμβούλιο. Αυτό δεν είναι παροχή προς τους τραπεζίτες; Γιατί να μην είναι το επτά προς τρία; Γιατί ζητούν να έχουν και το τέταρτο μέλος μέσα στο Διοικητικό Συμβούλιο; Βέβαια, όχι για να παρακολουθούν μόνο τα πράγματα, αλλά και για να επιβάλλουν την άποψή τους.
 Πιστεύουμε δηλαδή, ότι αναφορικά με αυτά τα ζητήματα που θέσαμε, θα πρέπει να αγκαλιάσουν όλο το χρηματοπιστωτικό χώρο και περιμένουμε μια απάντηση σ'αυτό. Θα πρέπει όμως να δώσετε απάντηση και στο εξής.
 Είπατε ότι δώσανε το αρχικό ιδρυτικό κεφάλαιο όλες οι τράπεζες. Είναι γνωστό όμως ότι 17.280.000 από τις τράπεζες που ανήκουν στην 'Ενωση Ελληνικών Τραπεζών δεν αποδόθηκαν. Και είναι η "MANXATAN" και άλλες δύο ξένες. Θα πρέπει να δώσετε μια απάντηση γιατί δεν έχουν υποστεί μέχρι τώρα κυρώσεις γι' αυτά τα πέντε χρόνια που δεν έδωσαν το ποσοστό που έπρεπε να δώσουν για το ιδρυτικό κεφάλαιο. Βέβαια είναι και μια σειρά άλλα ζητήματα, τα οποία επιφυλασσόμαστε σαν Κομμουνιστικό Κόμμα Ελλάδας να τα αναφέρουμε στην αυριανή συζήτηση που θα γίνει κατ' άρθρο.  ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο. ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, ο κύριος Υπουργός, λίγο-πολύ είπε ότι προηγουμένως στην ομιλία μου έκανε ένα κήρυγμα. Δεν ξέρω αν ήταν κήρυγμα, εγώ προσπάθησα να κάνω το καθήκον μου. Να ελέγξω την Κυβέρνηση για το νομοσχέδιο και νομίζω ότι αυτό, είναι το καθήκον της Αντιπολίτευσης. Το να χαρακτηρίζεται κήρυγμα αυτό λυπάμαι πάρα πολύ.
Εγώ είπα, κύριε Υπουργέ, ότι το κεντρικό πρόβλημα για το Ταμείο Εγγύησης Καταθέσεων είναι το ευτελές, πενιχρό, μικρό ποσοστό κάλυψης των καταθέσεων σε μια περίπτωση όπου μια ή περισσότερες τράπεζες βρεθούν σε αδυναμία να καλύψουν τους καταθέτες. Αυτό είναι μείζον θέμα για τον καταθέτη  που προσφεύγει στις τράπεζες. Είναι μείζον θέμα για το ίδιο το τραπεζικό σύστημα, διότι αν δεν παρέχει ασφάλεια στον καταθέτη είναι επιζήμιο συνολικότερα για τη λειτουργία του τραπεζικού συστήματος θα έλεγα. Και αυτό το θέμα έπρεπε να το καλύψει το Ταμείο Εγγύησης Καταθέσεων. 'Οφειλε να το κάνει. Να μην αφήσει απ' έξω την πληθώρα των μεσαίων καταθετών. Σ' αυτό δεν παίρνουμε απάντηση. Γιατί επιλέγετε ως ανώτατο ύψος αποζημίωσης το έξι οκτακόσια το οποίο είναι και το κατώτατο όριο που ορίζει η ευρωπαϊκή οδηγία. Γιατί δεν επιλέγετε άλλα ποσά τα οποία να αντιστοιχούν και να καλύπτουν μια ευρύτερη γκάμα, μια ευρύτερη πλειοψηφία καταθετών, οι οποίοι είναι καταθέτες που έχουν και πρόβλημα.  Αυτό είναι το ερώτημα. Γιατί δεν το κάνετε αυτό; Σ' αυτό δεν απαντάτε.  Και αυτό δεν είναι ένα πρόβλημα που σας θέτουμε για να κάνουμε αντιπολίτευση. Αυτό το θέμα σας το θέτουμε διότι θα είναι προς όφελος της εθνικής οικονομίας. Είναι προς όφελος της ελληνικής οικονομίας το να πηγαίνουν με ασφάλεια και να συναλλάσσονται με τις τράπεζες και να καταθέτουν οι 'Ελληνες πολίτες τα λεφτά τους. Είναι προς όφελος της  ελληνικής οικονομίας να υπάρχει ισχυρή και ασφαλής εγγυημένη αποταμίευση.  Αυτό είναι σαφέστατο, το κάνουν άλλες χώρες ευρωπαϊκές. Η Γερμανία σας  είπα ότι εγγυάται ανεξαρτήτως ύψους όλες τις καταθέσεις στις εμπορικές τράπεζες. Γιατί το κάνει η Γερμανία αυτό; Και  γιατί καταφεύγει σε τέτοιες ισχυρές εγγυήσεις απέναντι στους πολίτες που προσφεύγουν στις τράπεζες. Γιατί έτσι νομίζετε ότι βλάπτει το τραπεζικό σύστημα; Γιατί έτσι όταν πληρώνουν οι εμπορικές τράπεζες, οι ιδιωτικές τράπεζες για να εξασφαλίσουν ένα τέτοιο ισχυρό σύστημα πιστεύετε ότι είναι προς ζημίαν συνολικότερα της γερμανικής οικονομίας; 'Η έτσι αισθάνονται σιγουριά όχι μόνο το γερμανικό αποταμιευτικό κοινό, αλλά γενικότερα το κοινό που προσφεύγει στη γερμανική τράπεζα για την κατάθεσή του;  Και ξέρετε πολύ καλά ότι η τράπεζα δεν είναι μια οποιαδήποτε εμπορική επιχείρηση, αξιοποιεί λεφτά του καταθέτει. Εδώ πας και αγοράζεις ένα αυτοκίνητο, ένα μαγνητόφωνο και σου λένε, εγγύηση δύο χρόνια ή τρία χρόνια, ενυπόγραφη εγγύηση της εταιρείας. Αυτό η τράπεζα έπρεπε να το κάνει στο μέγιστο δυνατό βαθμό.
 Βέβαια εδώ οι τράπεζες σκέφτονται εφήμερα, με το πρόσκαιρο κέρδος.  Και είναι φυσικό να σκέφτονται έτσι. Καπιταλιστές τραπεζίτες είναι οι άνθρωποι. Αλλά εσείς ως Κυβέρνηση έπρεπε να σκεφτόσαστε ευρύτερα. Και λυπάμαι και για την Αξιωματική Αντιπολίτευση όταν συναινεί μαζί σας και δεν αντιλαμβάνεται αυτές τις απλές παρατηρήσεις, οι οποίες ενδυναμώνουν την αξιοπιστία του τραπεζικού συστήματος.
 Επίσης, είπατε το εξής: Το πρόβλημα δεν είναι το να μην περιέλθει σε αδυναμία τράπεζα. Το πρόβλημα είναι να ελεγχθεί το τραπεζικό σύστημα, ώστε να μη  φθάσουμε εκεί. Συμφωνώ απολύτως μ'αυτό. Αλίμονο. Αυτό είναι το πρόβλημα όχι όταν έχουμε μια κρίση να εγγυηθούμε απλώς τις καταθέσεις που χρειάζονται γι'αυτό.
Γιατί υπάρχουν απρόβλεπτες κρίσεις που δεν είναι δυνατόν να αποσοβηθούν ή εν πάση περιπτώσει ο έλεγχος δεν είναι αυστηρός. Ασφαλώς ο έλεγχος είναι το κεντρικό ζήτημα. Αλλά εδώ σας εξήγησα ότι και σε εθνικό και σε ευρωπαϊκό επίπεδο με την ανεξαρτησία των κεντρικών τραπεζών έχουμε φτάσει σ'ένα τερατώδες σύστημα, όπου η Κεντρική Τράπεζα παίζει εποπτικό ρόλο συνολικά επί του τραπεζικού συστήματος και δεν υφίσταται πολιτικό έλεγχο επί του εποπτικού της ρόλου. Δεν έχει καμία πολιτική δυνατότητα η πολιτική εξουσία να παρέμβει στον εποπτικό έλεγχο που ασκεί η Τράπεζα. Και ξέρετε σήμερα τι γίνεται.
  Δύο τρισεκατομμύρια (2.000.000.000.000) δραχμές αντλήθηκαν από τις τράπεζες, απ'το χρηματιστήριο μόλις το 1999 και κάτι από το 1998. Πού πήγαν αυτά τα λεφτά; Ποιος τα έλεγξε; Εδώ έχουμε θηριώδη επέκταση των τραπεζών. Σε τι δεν επεκτείνονται: Αμοιβαία κεφάλαια, ασφάλειες, επενδυτικές εταιρείες, leazing, θυγατρικές εταιρείες κάθε μορφής, επιχειρήσεις.
  Ξέρετε ότι γνωστή τράπεζα έχει κάνει επενδύσεις σε καζίνο; Ποιος τα ελέγχει αυτά; Ο κ. Παπαδήμος; Εγώ, δεν αμφιβάλλω ότι κάνει τη δουλειά του ο άνθρωπος και οι επιθεωρητές της Τράπεζας της Ελλάδος, αλλά ποιος ασκεί τον πολιτικό έλεγχο του κατά πόσο κάνουν τη δουλειά τους, ώστε αν αύριο φτάσουμε σ'ένα σημείο όπου δεν μπορεί το τραπεζικό σύστημα ή μερικές τράπεζες ή μια μεσαία τράπεζα να κάνει τη δουλειά της, να χάσει ο κόσμος τα λεφτά του και να διαταραχθεί συνολικά η ελληνική οικονομία; ( Στο σημείο αυτό κτυπάει το κουδούνι λήξεως του χρόνου ομιλίας του κυρίου  Βουλευτή ) ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, έχετε τελειώσει.
  ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε.
  Αυτό το τέρας δημιουργήθηκε στην Ευρώπη συνολικά και εμείς το δημιουργούμε στην Ελλάδα. Και το ονομάζουμε "ευρωπαϊκή πολιτική". Και ύστερα αμφισβητείτε όταν εγώ λέω ότι δεν συμφωνούμε μ' αυτόν το  δρόμο με τον οποίον οικοδομείται η Ευρώπη.
   (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή) ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, τελειώστε σας παρακαλώ με μια φράση.
  ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε.
  Ευρωπαϊκή ενοποίηση δεν σημαίνει αποκλειστικά ότι τυφλά ακολουθούνται οι δρόμοι της ΟΝΕ, των τραπεζιτών, των συγκεκριμένων και επιλεγμένων κριτηρίων της ανεξαρτησίας των τραπεζών. Υπάρχει και άλλος δρόμος της ευρωπαϊκής ενοποίησης. Με δημοκρατικούς, κοινωνικούς, πολιτικούς όρους τον οποίο δεν ακολουθεί η σημερινή Ευρώπη. Γι'αυτό διαφωνούμε με το συγκεκριμένο νομοσχέδιο.
  ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Λαφαζάνη.
  Κύριε Υπουργέ, θέλετε να δευτερολογήσετε; ΓΕΩΡΓΙΟΣ ΔΡΥΣ (Υφυπουργός Οικονομικών):  Παραιτούμαι, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Κύριε Αλογοσκούφη, εσείς θέλετε να δευτερολογήσετε;    ΓΕΩΡΓΙΟΣ ΑΛΟΓΟΣΚΟΥΦΗΣ: Παραιτούμαι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης):  Και ο κ. Αλογοσκούφης είπε ότι παραιτείται. Καλώς.
 ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, μπορώ να έχω το λόγο;   ΠΡΟΕΔΡΕΥΩΝ (Παναγιώτης Σγουρίδης): Αφού δεν απαντάει η Αντιπολίτευση. Το ΠΑ.ΣΟ.Κ πήρε τα ορεινά, η Ν.Δ. κατέβηκε στα πεδινά. Τους αφήσατε να κατέβουν στα πεδινά και θέλετε να πάρετε το λόγο; Κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης διαβίβασε στη Βουλή αίτηση της Εισαγγελικής Αρχής για την άρση της ασυλίας των Βουλευτών κυρίων Γεωργίου Παναγιωτόπουλου, Λεωνίδα Λυμπερακίδη και Ευάγγελου Γιαννόπουλου. Παραπέμπονται στην αρμόδια Διαρκή Επιτροπή.
  ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, έχω ζητήσει το λόγο.
   ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
  ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, θα ήθελα σ'αυτά που ανέφερε ο εισηγητής της Αξιωματικής Αντιπολίτευσης, αλλά και οι συνάδελφοι των άλλων κομμάτων της Αντιπολίτευσης να πω πάρα πολύ γρήγορα πρώτον  ότι οι προσαρμογές που γίνονται στη νομοθεσία πρέπει να ανταποκρίνονται στις  ανάγκες της εποχής. Δεν μπορεί να είναι προσαρμογές, οι οποίες είναι υποκειμενικά δημιουργήματα είτε είναι πίσω από την πραγματικότητα.  Νομίζω ότι με το νομοσχέδιο που συζητούμε τόσο οι προσαρμογές στην λειτουργία του Ταμείου Εγγύησης Καταθέσεων όσο και οι μικρές, περιορισμένες για τη δουλειά της Τράπεζας της Ελλάδος, ανταποκρίνονται στις ανάγκες της εποχής.
  Αν αύριο προκύψουν νέα δεδομένα, πάντοτε μέσα σ'αυτό το πνεύμα  είμαι βέβαιος πως η Κυβέρνηση θα φέρει μια νέα τροποποίηση στη Βουλή. Η ευελιξία, η διαφάνεια και η αποτελεσματικότητα διασφαλίζονται με τις διατάξεις του νομοσχεδίου.
 Αναφέρθηκε ότι το Διοικητικό Συμβούλιο είναι παραχώρηση στην 'Ενωση Τραπεζών. Διαβάζοντας το αντίστοιχο άρθρο του νόμου βλέπω ότι τα τέσσερα από τα επτά μέλη του Διοικητικού Συμβουλίου με τον έναν ή άλλο τρόπο ανήκουν στο στενό ή ευρύτερο δημόσιο τομέα. Πρόεδρος είναι υποδιοικητής της Τράπεζας της Ελλάδας, δύο μέλη είναι στελέχη της Τράπεζας της Ελλάδας και ένας είναι εκπρόσωπος του Υπουργείου Εθνικής Οικονομίας. Συνεπώς η πλειοψηφία του Διοικητικού Συμβουλίου ανήκει στον ευρύτερο δημόσιο τομέα.  Με αυτήν την έννοια αυτή η σύνθεση καλύπτει τους καταθέτες. Διότι εάν το Υπουργείο  Εθνικής Οικονομίας ως τμήμα της Κυβέρνησης δεν καλύπτει το σύνολο του ελληνικού λαού, τότε ποιος το καλύπτει; Μία επιμέρους συνδικαλιστική οργάνωση; Σίγουρα όχι.
Δεν είναι η πλειοψηφία, λοιπόν, η 'Ενωση Ελληνικών Τραπεζών στη σύνθεση του Συμβουλίου του ΤΕΚ και ήθελα να το επισημάνω αυτό.
 ΑΔΑΜ ΡΕΓΚΟΥΖΑΣ: Οι τράπεζες...
 ΙΩΑΝΝΗΣ ΜΑΓΚΡΙΩΤΗΣ: 'Εχει μεγάλη σημασία όμως ποιος είναι ο χαρακτήρας των τραπεζών. 'Αλλο είναι η Τράπεζα της Ελλάδας και άλλο είναι οι ιδιωτικές τράπεζες που αποτελούν την πλειοψηφία στην 'Ενωση Τραπεζών, παρ' ότι και στην 'Ενωση Ελληνικών Τραπεζών η Εθνική Τράπεζα, που ανήκει στον ευρύτερο δημόσιο τομέα, έχει το  ρυθμιστικό ρόλο και την προεδρία, όπως γνωρίζουμε όλοι. Και με αυτήν την έννοια είναι διασφαλισμένοι οι καταθέτες από την προτεινόμενη σύνθεση του Διοικητικού Συμβουλίου.
 'Ενα άλλο θέμα που έχει τεθεί είναι το 20% των διαθεσίμων του ΤΕΚ τα οποία επενδύονται στην Τράπεζα της Ελλάδας σε ομόλογα ή άλλα χρηματοοικονομικά προϊόντα και το 80% σε ένα από τα πιστωτικά ιδρύματα τα οποία συμμετέχουν βεβαίως στο ΤΕΚ.
 ΠΑΝΑΓΙΩΤΗΣ ΛΑΦΑΖΑΝΗΣ: Κύριε συνάδελφε...
 ΙΩΑΝΝΗΣ ΜΑΓΚΡΙΩΤΗΣ: Σε ένα ή περισσότερα. Είναι σε προθεσμιακές καταθέσεις και με συγκεκριμένο διασφαλισμένο επιτόκιο το οποίο αναπροσαρμόζεται όπως αναπροσαρμόζονται τα επιτόκια με αποφάσεις του Διοικητικού Συμβουλίου. Δεν επιστρέφονται ως ρευστό χρήμα στις τράπεζες. Είναι καταθέσεις, έχουν την τοκοφορία τους και βεβαίως έχουν τα κέρδη και τις υπεραξίες το ΤΕΚ. 'Αλλωστε αυτά είναι χρήματα των τραπεζών τα οποία τα δίνουν στο ΤΕΚ, ανήκουν στο ΤΕΚ και επενδύονται με αυτόν τον τρόπο. Και νομίζω ότι είναι λογική αυτή η κατανομή. Θα μπορούσατε να πείτε να είναι 40% - 60% ή μια διαφορετική αναλογία που όμως δεν θα προσφέρει καμία ιδιαίτερη διαφορά.
Θα ήθελα να τονίσω για τα επτά εκατομμύρια (7.000.000) δραχμές της ανώτατης εγγύησης τα εξής: Εδώ βεβαίως θα μπορούσαμε να πούμε ότι τα επτά εκατομμύρια (7.000.000) δραχμές μπορεί να γίνουν οκτώ εκατομμύρια (8.000.000) δραχμές, μπορεί να είναι δέκα εκατομμύρια (10.000.000) δραχμές. Είναι λάθος όμως να συγκρίνουμε το ελληνικό τραπεζικό σύστημα και τις δυνατότητές του με το γερμανικό τραπεζικό σύστημα.
 'Εχουμε ακόμη αποστάσεις και πρέπει αυτές να τις λαμβάνουμε υπόψη. Να ζητούμε βεβαίως τα βέλτιστα και τα καλύτερα κάθε φορά των ενισχύσεων, αλλά να βλέπουμε και την πραγματικότητα στην οποία ζούμε.
 Θα κλείσω πάρα πολύ γρήγορα λέγοντας τα εξής: Είναι άλλο να έχεις εκχωρίσει τη νομισματική σου πολιτική, που την έχουμε εκχωρίσει ήδη στην Ευρωπαϊκή Κεντρική Τράπεζα και είναι άλλο να εκχωρείς  εποπτεία της Τράπεζας της Ελλάδας και του Ταμείου Εγγύησης Καταθέσεων.
 Εποπτεία της Τράπεζας της Ελλάδας με τη γενικότερη έννοια συνεχίζει να υπάρχει. Λειτουργεί στα πλαίσια του Συντάγματος εποπτεύεται από το Υπουργείο Εθνικής Οικονομίας, την Βουλή. Είναι άλλο η νομισματική πολιτική, ένα τμήμα, δηλαδή, της πολιτικής της Τράπεζας της Ελλάδας που εκχωρείται και είναι άλλο η εποπτεία της. Δεν πρέπει να τα συγχέουμε, γιατί στο τέλος θα αφεθεί να εννοηθεί ότι η Τράπεζα της Ελλάδας δεν είναι οργανικό τμήμα της ελληνικής πολιτείας -άρα δεν εποπτεύεται από την Ελληνική Κυβέρνηση και το Κοινοβούλιο- αλλά είναι τμήμα ενός υπερεθνικού οργανισμού όπως είναι η Ευρωπαϊκή 'Ενωση. Δεν είναι έτσι.  Είναι άλλο ένα τμήμα της πολιτικής που ασκεί και άλλο ο ίδιος ο φορέας. Ο ίδιος ο φορέας είναι κάτω από την εποπτεία της ελληνικής πολιτείας και βεβαίως της Βουλής, όπως υπάρχουν και ανάλογες διατάξεις.
 Αυτά θα ήθελα να πω, κύριε Πρόεδρε, και σας ευχαριστώ.
 ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου και ερωτάται το Σώμα αν γίνεται δεκτό;  
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
 ΑΓΓΕΛΟΣ ΤΖΕΚΗΣ: Κατά πλειοψηφία.
 ΠΡΟΕΔΡΕΥΩΝ (Παναγιώτης Σγουρίδης): Συνεπώς  το νομοσχέδιο " Κωδικοποίηση των διατάξεων για τη σύσταση, οργάνωση και λειτουργία συστήματος εγγύησης καταθέσεων και τροποποίηση και συμπλήρωση του Καταστατικού της Τράπεζας της Ελλάδος" έγινε δεκτό επί της αρχής κατά πλειοψηφία.
 'Εχουν διανεμηθεί τα Πρακτικά της Τρίτης 16 Μαϊου 2000, της Τετάρτης 17 Μαϊου 2000 και της Πέμπτης 18 Μαϊου 2000 και ερωτάται το Σώμα αν τα επικυρώνει;  
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 ΠΡΟΕΔΡΕΥΩΝ (Παναγιώτης Σγουρίδης): Συνεπώς  τα Πρακτικά της Τρίτης 16 Μαϊου 2000, της Τετάρτης 17 Μαϊου 2000 και της Πέμπτης 18 Μαϊου 2000 επικυρώθηκαν.
Στο σημείο αυτό, κύριοι συνάδελφοι, δέχεσθε να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.11' λύεται η συνεδρίαση για αύριο Τρίτη 30 Μαϊου 2000 και ώρα 18.00' με αντικείμενο εργασιών του Σώματος, νομοθετική εργασία: α) ψήφιση στο σύνολο του νομοσχεδίου "Τροποποίηση των διατάξεων του Ν. 1577/1985, "Γενικός Οικοδομικός Κανονισμός" και άλλες πολεοδομικές διατάξεις" και β) συνέχιση της συζήτησης επί των άρθρων και του συνόλου του σχεδίου νόμου "Κωδικοποίηση των διατάξεων για τη σύσταση, οργάνωση και λειτουργία συστήματος εγγύησης καταθέσεων και τροποποίηση και συμπλήρωση του Καταστατικού της Τράπεζας της Ελλάδος", σύμφωνα με την ημερήσια διάταξη.
 Ο  ΠΡΟΕΔΡΟΣ                         ΟΙ  ΓΡΑΜΜΑΤΕΙΣ 

