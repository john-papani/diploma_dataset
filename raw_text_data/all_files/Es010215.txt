

ΣΥΝΕΔΡΙΑΣΗ ΡΙΣΤ'
ΠΙΝΑΚΑΣ ΠΕΡΙΕΧΟΜΕΝΩΝ
Πέμπτη 15 Φεβρουαρίου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών.
2. Ανακοινώνεται ότι: α) τη συνεδρίαση παρακολουθούν μαθητές από το 6ο Δημοτικό Σχολείο Ιλίου, το 4ο Δημοτικό Σχολείο Παλαιού Φαλήρου και το 6ο Δημοτικό Σχολείο Αγίου Δημητρίου.
β) από την Εισαγγελική Αρχή διεβιβάσθη αίτηση στη Βουλή για την άρση ασυλίας του Βουλευτή Α. Τσιπλάκου.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών.
2. Απαντήσεις Υπουργών σε ερωτήσεις Βουλευτών.
3. Ανακοίνωση του δελτίου επικαίρων ερωτήσεων της Παρακσευής 16
Φεβρουαρίου 2001.
4. Συζήτηση επικαίρων ερωτήσεων:
α) Προς τον Υπουργό, Δημόσιας Τάξης, σχετικά με τη λειτουργία της εταιρείας "ΜΕΝΤΙΤΕΡΑΝΙΑΝ ΚΟΥΑΡΚ", τις καταγγελίες των εργαζομένων για παραβίαση εργατικής νομοθεσίας κλπ.
β) Προς τον Υπουργό Πολιτισμού: i) σχετικά με την ένταξη στο Γ'
Κοινοτικό Πλαίσιο Στήριξης του νέου Μουσείου της Σπάρτης, σελ.
ii) σχετικά με τη λήψη των αναγκαίων μέτρων για την προστασία,
ανάδειξη και αξιοποίηση του πολιτιστικού πλούτου της Αιτωλοακαρνανίας. γ) Προς τον Υπουργό Γεωργίας, σχετικά με το σχεδιασμό ανάπτυξης του
κλάδου της ανθοκομίας στην περιοχή Τριφυλίας του Nομού Μεσσηνίας.
δ) Προς τους Υπουργούς Περιβάλλοντος, Χωροταξίας και Δημοσίων 'Εργων: i) σχετικά με τα προβλήματα που έχουν δημιουργηθεί στην κατασκευή αγωγού ύδρευσης της Θεσσαλονίκης από τον Ποταμό Αλιάκμονα.
ii) σχετικά με την ολοκλήρωση των έργων στη χωματερή Κουρουπητού
Χανίων, την άρση της επιβληθείσης ποινής από το Ευρωπαϊκό Δικαστήριο κλπ. ε) Προς τον Υπουργό Εθνικής Παιδείας και Θρησκευμάτων, σχετικά με την
καταβολή των οφειλομένων δεδουλευμένων στους εκπαιδευτικούς του Οργανισμού Επαγγελματικής Εκπαίδευσης και Κατάρτισης.
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Υγείας και
Πρόνοιας: "Βελτίωση και εκσυγχρονισμός του ΕΘνικού Συστήματος Υγείας και άλλες διατάξεις".
2. Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Εθνικής Οικονομίας: "Περί κυρώσεως της υπ' αριθμ. 58861/ΥΠΕ/1/00003/Ι/ν. 2601/98/9-11-2000 "υπαγωγή επένδυσης της υπό σύσταση εταιρείας GLAVERBER ΚΑΒΑΛΑΣ Α.Ε. στην ενίσχυση της επιχορήγησης και επιδότησης των τόκων του ν. 2601/98", κοινής υπουργικής απόφασης".
3. Κατάθεση εκθέσεων Διαρκών Επιτροπών:
α) Η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμων του Υπουργείου Μεταφορών και Επικοινωνιών: i) "Κύρωση του πρωτοκόλλου σχετικού με την τροποποίηση της σύμβασης διεθνούς πολιτικής αεροπορίας ΜΟΝΤΡΕΑΛ '95".
ii) "Κύρωση του πρωτοκόλλου σχετικού με την τροποποίηση της σύμβασης της διεθνούς πολιτικής αεροπορίας ΜΟΝΤΡΕΑΛ '98".
β) Η Διαρκής Επιτροπή μορφωτικών υποθέσεων καταθέτει την έκθεση της
στο σχέδιο νόμου του Υπουργείου Εθνικής Παιδείας και Θρησκευμάτων: "Ρυθμίσεις θεμάτων εισαγωγής στην τριτοβάθμια εκπαίδευση και άλλες διατάξεις".
ΟΜΙΛΗΤΕΣ
Α. Επί των επικαίρων ερωτήσεων:
ΑΛΕΥΡΑΣ Α.
ΑΡΓΥΡΗΣ Ε.
ΒΕΝΙΖΕΛΟΣ Ε.
ΔΑΒΑΚΗΣ Α.
ΚΑΤΣΙΛΙΕΡΗΣ Π.
ΚΟΥΡΟΥΜΠΛΗΣ Π.
ΞΗΡΟΤΥΡΗ Α.
ΠΕΤΣΑΛΝΙΚΟΣ Φ.
ΤΖΕΚΗΣ Α.
ΤΡΥΦΩΝΙΔΗΣ Γ.
ΧΟΥΡΜΟΥΖΙΑΔΗΣ Γ.
ΧΡΥΣΟΧΟΙΔΗΣ Μ.
Β. Επί του σχεδίου νόμου του Υπουργείου Εθνικής Οικονομίας:
ΚΑΛΑΝΤΖΗΣ Γ.
ΛΑΦΑΖΑΝΗΣ Π.
ΜΑΓΚΡΙΩΤΗΣ Ι.
ΠΑΝΑΓΙΩΤΟΠΟΥΛΟΣ Γ.
ΠΑΧΤΑΣ Χ.
ΤΖΕΚΗΣ Α.
ΤΣΑΚΛΙΔΗΣ Ι.
ΧΑΙΤΙΔΗΣ Ε.

Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΙΣΤ'
Πέμπτη 15 Φεβρουαρίου 2001
----------

Αθήνα, σήμερα στις 15 Φεβρουαρίου 2001, ημέρα Πέμπτη και ώρα 10.38' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Πέτρο Κατσιλιέρη, Βουλευτή
Μεσσηνίας, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα σας ανακοινώσω το δελτίο επικαίρων ερωτήσεων της Παρασκευής 16 Φεβρουαρίου 2001.

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρα 129 παρ.2 και 3, 130
παρ. 2 και 3 Καν. Βουλής).
1. - Η με αριθμό 611/32/14-2-2001 επίκαιρη ερώτηση του Βουλευτή του
Πανελληνίου Σοσιαλιστικού Κινήματος κ. Ιωάννη Γιαννάκη προς τον κύριο Πρωθυπουργό, σχετικώς με την έναρξη λειτουργίας του νέου Διεθνούς Αεροδρομίου Αθηνών στα Σπάτα.
2. - Η με αριθμό 610/31/13-2-2001 επίκαιρη ερώτηση του Προέδρου της
Νέας Δημοκρατίας κ. Κώστα Καραμανλή προς τον κύριο Πρωθυπουργό, σχετικώς με την ημερομηνία έναρξης λειτουργίας με ασφαλείς όρους, του νέου Διεθνούς Αεροδρομίου Αθηνών στα Σπάτα.
3. - Η με αριθμό 614/14-2-2001 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Σταύρου Σκοπελίτη προς τους Υπουργούς Εμπορικής Ναυτιλίας, Ανάπτυξης, σχειτκώς με τη λήψη μέτρων για την απομάκρυνση των παροπλισμένων πλοίων, από την ειδική για επισκευή πλοία, Ζώνη του Περάματος.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.2 και 3
Καν. Βουλής)
1. - Η με αριθμό 625/14-2-2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Στυλιανού Παπαθεμελή προς τον Υπουργό Εξωτερικών, σχετικώς με πληροφορίες προερχόμενες από τα Σκόπια, για ενδεχόμενη συμφωνία με την Ελλάδα, που αφορά την ονομασία κλπ.

2. - Η με αριθμό 623/14-2-2001 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τον Υπουργό Εθνικής Παιδείας και Θρησκευμάτων, σχετικώς με την παρέμβαση του Υπουργού Παιδείας στη δικαστική υπόθεση δίωξης καθηγητών.
3. - Η με αριθμό 615/14-2-2001 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με τις απολύσεις εργαζομένων συνδικαλιστικών στελεχών κλπ.
4. - Η με αριθμό 619/14-2-2001 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Μεταφορών και Επικοινωνιών, σχετικώς με το διαγωνισμό προμήθειας χαρτιού από τον Οργανισμό Τηλεπικοινωνιών Ελλάδος.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, αν είναι δυνατόν, να προηγηθούμε ο κ. Χρυσοχοϊδης και εγώ, γιατί πρέπει να πάμε στις επιτροπές.
ΠΡΟΕΔΡΟΣ (Απόστολος Κακλαμάνης): Συμφωνείτε, κύριοι συνάδελφοι, να προταθούν οι επίκαιρες ερωτήσεις προς τους Υπουργούς Δημόσιας Τάξης και Πολιτισμού;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα συμφώνησε.
Τρίτη είναι η με αριθμό 600/12-2-2001 επίκαιρη ερώτηση του Βουλευτή
του Κομμουνιστικού Κόμματος Ελλάδος κ. 'Αγγελου Τζέκη προς τους Υπουργούς Εργασίας και Κοινωνικών Ασφαλίσεων, Δημόσιας Τάξης, σχετικώς με τη λειτουργία της εταιρείας "ΜΕΝΤΙΤΕΡΑΝΙΑΝ ΚΟΥΑΡΚ", τις καταγγελίες των εργαζομένων για παραβίαση εργατικής νομοθεσίας κλπ.
Η επίκαιρη ερώτηση του κ. Τζέκη έχει ως εξής:
"Την Τετάρτη 6/2/2001 κλιμάκιο συνδικαλιστών της Διοίκησης του Εργατικού Κέντρου Πειραιά δέχτηκε βάναυση δολοφονική επίθεση από διευθυντικά στελέχη και τους μπράβους της εταιρείας "ΜΕΝΤΙΤΕΡΑΝΙΑΝ ΚΟΥΑΡΚ" τη στιγμή που προσπαθούσαν να κάνουν παράσταση στον ιδιοκτήτη, μετά από καταγγελίες εργαζομένων, ότι δεν καταβάλλονται δεδουλευμένα και δεν εφαρμόζονται οι Συλλογικές Συμβάσεις Εργασίας και η Νομοθεσία, όπως άλλωστε διαπιστώθηκε και από τον έλεγχο που έκανε η Επιθεώρηση Εργασίας Πειραιά. Συντονιστής της επίθεσης εναντίον των συνδικαλιστών ήταν το στέλεχος της εταιρείας, πρώην διοικητής Ασφάλειας Αττικής, Θ. Παπαφίλης. 
Η στάση της Αστυνομικής Διεύθυνσης Πειραιά και της εισαγγελίας είναι
προκλητική. Ενώ ειδοποιήθηκαν αμέσως πήγαν με καθυστέρηση και η αστυνομία μαζί με τους θύτες συνέλαβε και τα θύματα συνδικαλιστές, που κρατήθηκαν μέχρι αργά το βράδυ στην αστυνομία.
Να σημειωθεί ότι η εταιρεία εκτός των άλλων έχει πολλές συμβάσεις με το δημόσιο για φύλαξη (Διυλιστήρια, Νοσοκομεία, Οργανισμός Απασχόλησης Εργατικού Δυναμικού κλπ.), γεγονός που δημιουργεί πολλά ερωτηματικά για την ύπαρξη διασυνδέσεών της.
Ερωτώνται οι κύριοι Υπουργοί:
Τι μέτρα προτίθεται να πάρει η Κυβέρνηση για την τακτική αυτή της
Αστυνομίας και γενικότερα για τον αυταρχισμό και την εργοδοτική"προκλητικότητα" προφανώς εννοείτε, ασυδοσία ίσως, εργοδοσία γράφεται στο κείμενο.
Μετά από την αποκάλυψη των αυθαιρεσιών και τη σωρεία παραβάσεων της εταιρείας θα της επιτραπεί να συνεχίσει τη μέχρι σήμερα δραστηριότητά της ή θα ληφθούν μέτρα εναντίον της;"
Ο Υπουργός Δημόσιας Τάξης κ. Μιχαήλ Χρυσοχοϊδης έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Ευχαριστώ, κύριε
Πρόεδρε.
Πράγματι στις 6 Φεβρουαρίου το πρωί, τις ώρες που περιγράφει ο συνάδελφος στην ερώτησή του, συνδικαλιστές εκπρόσωποι του Εργατικού Κέντρου Πειραιά επισκέφθηκαν τη συγκεκριμένη εταιρεία, προκειμένου να συζητήσουν με τους εργοδότες τις παραβάσεις της εργατικής νομοθεσίας, οι οποίες συνέβαιναν εκεί.
Πρέπει να τονίσω κατ' αρχήν ότι πράγματι οι καταγγελίες του Εργατικού Κέντρου Πειραιά είχαν βασιμότητα, μιας και το Υπουργείο Εργασίας στη συνέχεια επιβεβαίωσε, διαπίστωσε τέτοιες παραβάσεις και έχει κινήσει τη διαδικασία για την επιβολή των προβλεπομένων κυρώσεων, ποινικών και διοικητικών.
Από την άλλη πλευρά, η αστυνομία ειδοποιήθηκε από το Εργατικό Κέντρο του Πειραιά, προσήλθε στο χώρο, κι εκεί αλληλομηνύθηκαν αυτοί οι οποίοι συνεπλάκησαν. Πράγματι έγινε επίθεση κατά των εκπροσώπων του Εργατικού Κέντρου, εκείνο όμως το οποίο θέλω να τονίσω είναι ότι η Αστυνομία δεν έκανε συλλήψεις αυτοβούλως. 'Εγιναν οι μηνύσεις και ήταν αναγκασμένο το Αστυνομικό Τμήμα Πειραιά στη συνέχεια να κρατήσει όλους όσους αλληλομηνύθηκαν, σύμφωνα με την εντολή του εισαγγελέα. Δηλαδή από την πλευρά της Αστυνομίας οι ενέργειες ήταν οι ενδεδειγμένες.
Τώρα σε ό,τι αφορά το πρώτο σκέλος της ερώτησης, αν υπάρχουν διασυνδέσεις μεταξύ αστυνομίας ή άλλων υπηρεσιών και του κυρίου που
περιγράφεται στην ερώτηση, η απάντηση της Υπηρεσίας είναι ότι δεν υπάρχουν. Παρ' όλα αυτά, επειδή θέτετε το θέμα, εγώ έδωσα εντολή ήδη να διερευνηθεί σε βάθος εάν έστω και καθ' υποψίαν υφίστανται τέτοιου είδους σχέσεις. Η Υπηρεσία μου απάντησε και απαντώ και εγώ σε σας ότι δεν υπάρχουν τέτοιου είδους σχέσεις και διασυνδέσεις. Παρ' όλα αυτά, επαναλαμβάνω ότι εγώ έδωσα εντολή να γίνει μια έρευνα σε βάθος, έστω και εάν υπάρχει ψήγμα ή υποψία για τέτοιου είδους σχέσεις.
Από την άλλη πλευρά, όσον αφορά την παραπέρα λειτουργία και πορεία αυτής της επιχείρησης θα ήθελα να πω ότι έδωσα εντολή, κύριε συνάδελφε, ως εποπτεύον Υπουργείο αυτής της εταιρείας, να διεξαχθεί έρευνα σε βάθος για τις δραστηριότητες, τον τρόπο λειτουργίας και τη νομιμότητα αυτής της εταιρείας. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
Είναι γεγονός και απ' όσα μας είπε ο κύριος Υπουργός ότι πραγματικά
έγιναν τα γεγονότα όπως τα εξιστορεί η αντιπροσωπεία του Εργατικού Κέντρου Πειραιά.
Εκείνο που εμείς θέλουμε ιδιαίτερα να τονίσουμε είναι ότι πραγματικά υπήρξε μια αυθαιρεσία -μπορούμε να πούμε- και της Αστυνομίας της περιοχής εκεί, του Πειραιά.
Γιατί πρέπει να τονίσουμε, κύριε Υπουργέ, ότι με τις συλλήψεις πήγε
και εκπρόσωπος του κόμματος εκεί, ο κ. Ξένος, που είναι μέλος της Κεντρικής Επιτροπής και με υπόδειξη του κ. Παπαφίλη, χωρίς να έχει πάρει μέρος στα γεγονότα που διαδραματίστηκαν στην εταιρεία, συνελήφθη και κρατήθηκε και αυτός.
Και βέβαια μπαίνει ένα ερώτημα πλέον προς την Κυβέρνηση, αν θα εξακολουθήσει να χρησιμοποιεί τέτοιες εταιρείες για τη φύλαξη των δημοσίων υπηρεσιών και κτιρίων. Είναι γεγονός ότι αυτές οι εταιρείες πλέον δεν είναι τυχαίο ότι προτιμούν τους απόστρατους, είτε -αν θέλετεστρατιωτικούς είτε αστυνομικούς, προκειμένου να έχουν τις διασυνδέσεις και με το δημόσιο, αλλά και με την Αστυνομία.
Το γεγονός ότι άργησε να πάει η Αστυνομία εκεί, είναι ένα γεγονός που πρέπει να ελεγχθεί. Και όπως είπατε εσείς, θα το ελέγξετε, γιατί είναι άλλο να σε παίρνει τηλέφωνο αντιπροσωπεία του Εργατικού Κέντρου και να σου λέει, ότι γίνονται γεγονότα και να πηγαίνεις με καθυστέρηση αρκετής ώρας. Πιστεύουμε ότι θα μπορούσε κάλλιστα να πάει. Τονίζουμε ιδιαίτερα αυτά τα δύο γεγονότα προς την Κυβέρνηση, γιατί είναι σημαντικά.
Αυτές οι εταιρείες απλώνονται σε όλο τον ελλαδικό χώρο, στελεχώνουν αυτές τις υπηρεσίες τους με πρώην στελέχη της Αστυνομίας ή του Στρατού και όχι βέβαια γιατί αναγνωρίζουν τα προσόντα τους, αλλά γιατί έχουν μακροπρόθεσμα στόχο να τους χρησιμοποιήσουν, προκειμένου να τύχουν της συμπεριφοράς που τυχαίνουν από διάφορα τμήματα της Αστυνομίας.
Παίρνουμε υπόψη αυτό που λέτε, ότι θα γίνει η ενέργεια και η
εξέταση. Εκείνο, όμως, το οποίο θέλουμε να τονίσουμε προς την Κυβέρνηση και πρέπει να το πάρει σοβαρά υπόψη της είναι ότι πραγματικά εδώ έχουμε ανεργία. Ας χρησιμοποιήσουμε, λοιπόν, για τη φύλαξη των χώρων του δημόσιου τομέα, κτίρια, υπηρεσίες κλπ. εργαζόμενους που θα έχουν πλήρη δικαιώματα. Γιατί πολύ σωστά έκανε τον έλεγχο με την παρέμβαση του Εργατικού Κέντρου η Επιθεώρηση Εργασίας, πολυ σωστά επεσήμανε ότι καταπατά τα δικαιώματα όλων των εργαζομένων εκεί.
'Αρα, λοιπόν, πιστεύουμε ότι η πολιτεία, η Κυβέρνηση, το Υπουργείο και εσείς θα πρέπει πραγματικά να σταθείτε στο ύψος των περιστάσεων. 
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Πρόεδρε,
κατ'αρχήν ο κ. Ξένος πράγματι εμφανίστηκε εκεί και από τη στιγμή που υπεβλήθη μήνυση, ήταν υποχρεωμένο το αστυνομικό τμήμα να τον κρατήσει και αυτόν ένεκα της μηνύσεως.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Το δεύτερο που θέλω να τονίσω, είναι το εξής, ότι δεν υπάρχει λόγος
να τα αποδίδουμε αυτά στην Αστυνομία. Η Αστυνομία είναι δημοκρατική σήμερα, λειτουργεί δημοκρατικά και μέσα στα πλαίσια της νομιμότητας. Δεν υπάρχουν a priori προθέσεις. Πάντα πρέπει να διερευνούμε όλα τα περιστατικά και να αποδίδονται ευθύνες εκεί που πρέπει.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
Δεύτερη είναι η με αριθμό 598/12.2.2001 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Πολιτισμού, σχετικώς με την ένταξη, στο Γ' Κοινοτικό Πλαίσιο Στήριξης, του νέου Μουσείου της Σπάρτης.
Η επίκαιρη ερώτηση του κ. Δαβάκη είναι η ακόλουθη:
"Σύμφωνα με δημοσιογραφικές πληροφορίες η πολιτική ηγεσία του Υπουργείου Πολιτισμού, μελετά και προγραμματίζει την ίδρυση του Νέου Μουσείου Σπάρτης με πρόβλεψη να υπαχθεί αυτή στο υπό κατάρτιση Γ' Κοινοτικό Πλαίσιο Στήριξης.
Ερωτάται ο κύριος Υοπυργός Πολιτισμού:
1) Ποια ποσά προβλέπεται να δεσμευθούν από το Γ' Κοινοτικό Πλαίσιο
Στήριξης;
2) Πότε προβλέπεται να ξεκινήσει η διαδικασία υλοποίησης του
συγκεκριμένου έργου;"
Ο Υπουργός Πολιτισμού κ. Βενιζέλος έχει το λόγο για τρία λεπτά για να πρωτολογήσει.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, το Υπουργείο Πολιτισμού, ήδη από την προηγούμενη θητεία μου, έχει ανακοινώσει ότι το Αρχαιολογικό Μουσείο Σπάρτης είναι μια ανάγκη και μια προτεραιότητα λόγω της ειδικής θέσης, που κατέχει η Σπάρτη στην ελληνική ιστορία και στο ελληνικό πολιτιστικό απόθεμα.
Στόχος μας είναι το μουσείο αυτό να γίνει στο παλαιό εργοστάσιο της ΧΥΜΟΦΙΞ, το οποίο ανήκει στην ιδιοκτησία της Εθνικής Τράπεζας της Ελλάδος και κυριαρχεί στον πολεοδομικό ιστό του κέντρου της Σπάρτης. Είναι το ίδιο ένα διατηρητέο βιομηχανικό κτίριο του Ζενέτου και η αρμόδια υπηρεσία, η αρμόδια Εφορία Προϊστορικών και Κλασικών Αρχαιοτήτων έχει προτείνει την ένταξη του έργου στο Γ' Κοινοτικό Πλαίσιο Στήριξης και μάλιστα με ένα υψηλό ποσό που υπερβαίνει τα τέσσερα δισεκατομμύρια δραχμές, που είναι και κατά τη γνώμη μου υπεραρκετό για την κατασκευή και την οργάνωση του νέου αρχαιολογικού μουσείου.
Βεβαίως υπάρχουν δύο προβλήματα. Το πρώτο είναι η μεταβίβαση της κυριότητας από την Εθνική Τράπεζα στο ελληνικό δημόσιο, με αντάλλαγμα που θα διασφαλίσει η ΚΕΔ και για το λόγο αυτόν βρισκόμαστε σε πολύ εντατικές διαπραγματεύσεις με την Εθνική Τράπεζα, η οποία συμφωνεί. Το ίδιο άλλωστε πρόβλημα έχουμε και αλλού. Το ίδιο πρόβλημα έχουμε και στη Χαλκίδα και στη Θεσσαλονίκη με την ΥΦΑΝΕΤ. Υπάρχει μία δέσμη ακινήτων που πρέπει να ανταλλαγούν.
Υπάρχουν όμως, και ορισμένες υποχρεώσεις που πρέπει να εκτελεστούν από την Τοπική Αυτοδιοίκηση, την πρωτοβάθμια και τη νομαρχιακή, που αφορούν το γενικό πολεοδομικό σχέδιο και τις χρήσεις γης, διότι στο χώρο αυτό δεν μπορούν να στεγάζονται μουσειακές και διοικητικές δραστηριότητες, όπως προβλέπει το ισχύον σχέδιο. Τώρα προβλέπει εκεί τη συστέγαση του μουσείου και του διοικητηρίου της πόλης. Αυτό δεν είναι εφικτό, ούτε λειτουργικό, άρα πρέπει οπωσδήποτε να υπάρξει μεταβολή του γενικού πολεοδομικού σχεδίου, η οποία μας έχει δοθεί ως υπόσχεση από τη Νομαρχιακή Αυτοδιοίκηση και από το δήμο της πόλης.
Θέλω να ελπίζω ότι αυτά όλα θα ξεπεραστούν πολύ γρήγορα και το έργο, με ωριμότητα, θα ενταχθεί στο Γ' Κοινοτικό Πλαίσιο Στήριξης.
Με την ευκαιρία αυτή θέλω να πω ότι υπάρχουν και πολύ σημαντικές ιδιωτικού χαρακτήρα επεμβάσεις στη Σπάρτη. Πληροφορίες του Υπουργείου Πολιτισμού λένε ότι το 'Ιδρυμα Νιάρχου ετοιμάζει μια πολύ μεγάλη παρέμβαση στο Δήμο Μυστρά, την οποία εμείς με κάθε τρόπο θα στηρίξουμε, ώστε να αποκτήσει η Σπάρτη, πέραν του Μουσείου το οποίο θα είναι και ένα πολιτιστικό κέντρο ευρύτερης λειτουργίας, και ένα πολύ σημαντικό συνεδριακό κέντρο διεθνών διαστάσεων.
ΠΡΟΕΔΡΕΥΩΝ (Παναγιώτης Σγουρίδης): Κύριε Δαβάκη, έχετε το λόγο για
δύο λεπτά για να αναπτύξετε την ερώτησή σας.
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, κατ' αρχάς δεν μπορώ παρά να χαιρετίσω την αρχική πρόθεση και πολιτική θέση, επιτέλους, του κυρίου Υπουργού Πολιτισμού, σχετικά με την ένταξη του έργου του Μουσείου της Σπάρτης στο Γ' Κοινοτικό Πλαίσιο Στήριξης.
Από την άλλη μεριά βέβαια μία, θα έλεγα, φοβία με διακατέχει διότι ο βασικός κορμός της απαντήσεώς του στηρίζεται σε μία περίπου ιδίου τύπου απάντηση που έλαβα το Σεπτέμβριο του 2000, επί Υπουργίας Παγκάλου, όπου κυρίως εστιάζει το ζήτημα της υλοποίησης και, θα έλεγα, εκτέλεσης του έργου "Μουσείο Σπάρτης" στα γνωστά προβλήματα, τα οποία μέχρι τώρα έχουν
αποτελέσει και τροχοπέδη στην υλοποίησή του. Δηλαδή, αφ' ενός τη διεκδίκηση από το δήμο και τη νομαρχία με τη μορφή του διοικητηρίου και αφ' ετέρου με τη γενικότερη θέση πως το Μουσείο της Σπάρτης βρίσκεται στο πολεοδομικό κέντρο της Σπάρτης.
Θέλω να πιστεύω ότι σύντομα αυτοί οι δύο λόγοι θα ξεπεραστούν. Πρέπει άμεσα το Υπουργείο Πολιτισμού να το διεκδικήσει και να το πράξει με τη μορφή της ανταλλαγής, όπως είπε και ο κύριος Υπουργός, από την Εθνική Τράπεζα, ούτως ώστε άμεσα να ξεκινήσει η υλοποίηση του έργου.
Επίσης θέλω να σας πω, κύριε Υπουργέ, επειδή αναφερθήκατε και σε παράλληλες δράσεις του Υπουργείου σας, ότι πρέπει οπωσδήποτε το Μουσείο Σπάρτης να μπει στην προοπτική για την ένταξη και ενός μουσείου -εντός του Αρχαιολογικού Μουσείου της Σπάρτης- φύλαξης των ρωμαϊκών ψηφιδωτών, τα οποία δυστυχώς ακόμα φυλάσσονται σε μία αποθήκη. Η Αρπαγή της Ευρώπης, η Κεφαλή της Μέδουσας, λέω χαρακτηριστικά κάποια, αλλά και άλλα πολλά βρίσκονται σε μία αποθήκη, μη επισκέψιμα και τελείως εγκαταλελειμμένα, απλά φυλάσσονται και φυλάσσεται και η ακεραιότητά τους. Και δευτερευόντως να υπάρξει και μία ουσιαστική, θα έλεγα, στάση της πολιτικής ηγεσίας του Υπουργείου Πολιτισμού, όσον αφορά την αρχική εμπλοκή στο ζήτημα της διεκδίκησης από το δήμο και γενικότερα από το θέμα της ιδιοκτησιακής του σχέσης. Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο για
να δευτερολογήσετε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Απλώς να διευκρινίσω ότι εμείς με την Εθνική Τράπεζα είμαστε σε πολύ καλή φάση αυτήν τη στιγμή, έχουμε σχεδόν συμφωνήσει. 'Εγινε και χθες ειδική σύσκεψη με τον Υποδιοικητή και τη Γενική Γραμματέα του Υπουργείου. Νομίζω ότι το ζήτημα αυτό έχει λυθεί. Από την άλλη μεριά όμως, πρέπει και η Τοπική Αυτοδιοίκηση να βοηθήσει. Ξέρω ότι υπάρχει πρόθεση και ικανότητα να βοηθήσει η Τοπική Αυτοδιοίκηση. 'Αλλωστε δεν μπορεί να γίνει διαφορετικά. 
Να μεταφέρετε κι εσείς το μήνυμα ότι το κτίριο αυτό ΧΥΜΟΦΙΞ είναι το
ίδιο διατηρητέο. 'Αρα, οι χρήσεις του τελούν υπό τον έλεγχο του Υπουργείου Πολιτισμού, το οποίο δεν επιτρέπει εκεί να συστεγαστεί και διοικητήριο, ούτε στον περιβάλλοντα χώρο που και ο ίδιος τελεί υπό έλεγχο, όπως ξέρετε με βάση τη νομοθεσία για την προστασία των πολιτιστικών αγαθών.
ΠΡΟΕΔΡΕΥΩΝ (Παναγιώτης Σγουρίδης): Θα συζητηθεί η πρώτη με αριθμό
589/12.2.2001 επίκαιρη ερώτηση δευτέρου κύκλου του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Πολιτισμού, σχετικώς με τη λήψη των αναγκαίων μέτρων για την προστασία, ανάδειξη και αξιοποίηση του πολιτιστικού πλούτου της Αιτωλοακαρνανίας.
Η επίκαιρη ερώτηση του κυρίου συναδέλφου, έχει ως εξής:
"'Ενα από τα πλεονεκτήματα της ελληνικής υποψηφιότητας για την
ανάληψη των Ολυμπιακών Αγώνων του 2004, ήταν και η υπόσχεση πραγματοποίησης Πολιτιστικής Ολυμπιάδας. Σίγουρα, η ανάδειξη και προβολή της πολιτιστικής μας ταυτότητας, στα πλαίσια αυτής της Πολιτιστικής Ολυμπιάδας, θα περιλαμβάνει εκτός από τα πολιτιστικά δρώμενα στη σύγχρονη Ελλάδα και την πολιτιστική μας κληρονομιά. Το ερώτημα είναι αν σ'αυτήν την Ολυμπιάδα θα έχει συμμετοχή όλη η Ελλάδα ή μόνο ο Νομός Αττικής και όμοροι νομοί. Και το ερώτημα τίθεται γιατί στην Αιτωλοακαρνανία η πολιτιστική μας κληρονομιά, αν και πλούσια, κινδυνεύει με αφανισμό, αφού οι φθορές του χρόνου και οι αρχειοκάπηλοι έχουν φροντίσει να αποψιλώσουν τα ιστορικά μας μνημεία από το μεγαλείο και τη δόξα του παρελθόντος. Κι αυτό οφείλεται στην έλλειψη Εφορειών Αρχαιοτήτων, Αρχαιολογικών Μουσείων και γενικότερα στην ανύπαρκτη για την Αιτωλοακαρνανία πολιτιστική πολιτική.
Η πολιτεία και οι αρμόδιοι Υπουργοί, παρά τις συνεχείς εκκλήσεις Βουλευτών, τοπικών αρχών και συλλόγων, εδώ και πολλά χρόνια, σε κατ'ιδίαν συνατήσεις μας ή με αναφορές και ερωτήσεις στη Βουλή, δεν έχουν ενδιαφερθεί ή δεν έχουν αποφασίσει ακόμη για την προστασία, ανάδειξη και αξιοποίηση του πολιτιστικού πλούτου της Αιτωλοακαρνανίας. Αναγνωρίζουν
το δίκαιο των αιτημάτων, δεσμεύονται για την ικανοποίησή τους, αλλά πέραν τούτου ουδέν. Είτε γιατί αντικαθίστανται, είτε γιατί δεν είναι στις προτεραιότητές τους, παρά τα υπεσχημένα. Γενικό αίτημα των Αιτωλοακαρνάνων είναι να επισκεφθεί ο Υπουργός Πολιτισμού το νομό και να
διαπιστώσει ο ίδιος τόσο την πλούσια πολιτιστική κληρονομιά του νομού αλλά και την πλήρη εγκατάλειψή του.
Ερωτάται ο κύριος Υπουργός, σε τι ενέργειες θα προβεί προκειμένου να προωθηθούν και υλοποιηθούν λύσεις, στο πολιτιστικό έλλειμμα του Νομού Αιτωλοακαρνανίας με την :
1. 'Ιδρυση Εφορειών Προϊστορικών, Κλασικών και Βυζαντινών Αρχαιοτήτων και Νεωτέρων Μνημείων
2. Δημιουργία Αρχαιολογικού Μουσείου
3. Αποπεράτωση του "Κατράκειου" Πολιτιστικού Κέντρου Αιτωλικού".
Ο Υπουργός Πολιτισμού κ. Βενιζέλος έχει το λόγο για τρία λεπτά.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, είναι αλήθεια ότι η Αιτωλοακαρνανία, που είναι ένας πολύ μεγάλος νομός, δεν είναι έδρα αρχαιολογικών υπηρεσιών. Εξυπηρετείται από τη ΣΤ' Εφορία Προϊστορικών και Κλασικών Αρχαιοτήτων με έδρα την Πάτρα, από την Η' Εφορεία Βυζαντινών Αρχαιοτήτων με έδρα τα Γιάννενα και από τη Β'Εφορεία Νεοτέρων Μνημείων με έδρα και πάλι την Πάτρα.
Αυτό είναι ένα πρόβλημα που το έχουμε με πολλούς νομούς, γιατί ξέρετε ότι υπάρχουν μόνο είκοσι πέντε Εφορείες Προϊστορικών και Κλασικών Αρχαιοτήτων, δεκατέσσερις εφορείες Βυζαντινών Αρχαιοτήτων και οκτώ μόνο νεοτέρων μνημείων. Αυτό είναι και το μεγάλο πρόβλημα της στελέχωσης και της οργάνωσης του Υπουργείου Πολιτισμού.
Ελπίζω να ολοκληρωθεί πολύ σύντομα ο Οργανισμός, έτσι ώστε σε κάθε νομό να υπάρχει μια ενιαία υπηρεσία, η οποία να καλύπτει τις ανάγκες, οι οποίες όμως ειδικά για την Αιτωλοακαρνανία καλύπτονται λόγω της πολύ συστηματικής δουλειάς που κάνουν οι τρεις εφορίες που προανέφερα. Θα δώσουμε όμως και οριστική λύση με την εγκατάσταση υπηρεσίας του Υπουργείου Πολιτισμού στην Αιτωλοακαρνανία.
Τώρα, ως προς το Αρχαιολογικό Μουσείο, είμαι βέβαιος πως γνωρίζει ο κύριος συνάδελφος ότι στο Γ' Κοινοτικό Πλαίσιο Στήριξης προβλέπονται 
τρεις ενέργειες σχετικές με μουσεία που αφορούν το Νομό Αιτωλοακαρνανίας. 'Εχουμε κατ'αρχάς μια μεγάλη παρέμβαση στο Αγρίνιο με τις καπναποθήκες
Παπαπέτρου, για τις οποίες προβλέπεται ένα κονδύλι ύψους 3,2
δισεκατομμυρίων δραχμών, προκειμένου να μετασκευαστούν σε μουσείο,
συνολικού εμβαδού 7,5 χιλιάδων τετραγωνικών μέτρων. Πρόκειται για ένα μεγάλο αρχαιολογικό -θα έλεγα καλύτερα- διαχρονικό μουσείο που καλύπτει τις ανάγκες της Αιτωλοακαρνανίας.
Επίσης, προβλέπεται η επισκευή και επέκταση του Αρχαιολογικού
Μουσείου Θυρείου για το οποίο θα διατεθούν τριακόσια πενήντα εκατομμύρια και βεβαίως είναι εντεταγμένο το νέο Μουσείο Θέρμου, για το οποίο θα δαπανηθεί ένα δισεκατομμύριο δραχμές.
Πρέπει επίσης να σας πω ότι στο περιφερειακό επιχειρησιακό πρόγραμμα της Δυτικής Ελλάδος έχει ενταχθεί μια πολύ μεγάλη δέσμη παρεμβάσεων για την ανάδειξη και την προστασία μνημείων και προϊστορικών και κλασικών και βυζαντινών και μεταβυζαντινών που προωθούν οι αρμόδιες εφορίες, η δε Εφορία Νεοτέρων Μνημείων έχει ασχοληθεί με τα πολιτιστικά κτίρια και έχουμε στη Ναύπακτο μια πάρα πολύ μεγάλη παρέμβαση, η οποία είμαι βέβαιος ότι θα αξιοποιηθεί και μέσα από τα άλλα προγράμματα τα οποία υπάρχουν. Αναφέρομαι πιο συγκεκριμένα στο Αρχοντικό Τζαβέλλα, το οποίο θα το αξιοποιήσουμε ως μουσειακό κέντρο.
Ως προς το Κατράκειο Πολιτιστικό Κεντρο, μόλις μας υποβάλει κάποια
πρόταση με το καταστατικό του, θα αξιολογηθεί η πρόταση αυτή, γιατί πρόκειται για μια ιδιωτική πρωτοβουλία η οποία τιμά βεβαίως τη μνήμη της Βάσως Κατράκη, αλλά πρέπει να θυμίσω εδώ ότι στο Αιτωλικό, όπου υπάρχει το σπίτι της Βάσως Κατράκη, το Υπουργείο Πολιτισμού έχει παρέμβει, έχει χαρακτηρίσει το σπίτι ιστορικό διατηρητέο μνημείο και θα παρέμβει ακόμα για τη διατήρηση και την ανακαίνισή του. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουρουμπλής έχει το λόγο για δύο λεπτά για να αναπτύξει την επίκαιρη ερώτησή του.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, σταθερή διακηρυκτική αρχή των κυβερνήσεων του ΠΑΣΟΚ υπήρξε η πολιτική περιορισμού των περιφερειακών και ενδοπεριφερειακών ανισοτήτων. Η εγκατάλειψη, ως έννοια αν θέλετε υπερβολής, βρίσκει θετικό πρόσημο σε αυτό που βιώνει η Αιτωλοακαρνανία τις τελευταίες δεκαετίες. Αφ' ενός μεν διοικητικά συνθλίβεται ανάμεσα στα Γιάννενα και την Πάτρα και αφ' ετέρου βιώνει μια προκληκτική θα έλεγα εγκατάλειψη, μια περιοχή της οποίας η δημιουργική συμβολή σε αυτό που
λέμε πολιτιστικό απόθεμα ή πολιτιστικό πλούτο αυτής της χώρας υπήρξε καταλυτική.
Μέσα από τους αιώνες, από την αρχαιότητα, δεν ξέρω τι να πρωτοαναφέρω. Να αναφέρω τα επτά αρχαία θέατρα, την αιτωλική συμπολιτεία για το ύψος και το επίπεδο της δημοκρατίας, τα βυζαντινά μνηνεία, τη νεότερη ιστορία; Είναι ένας τόπος που βιώνει πραγματικά αυτό που λέμε εγκατάλειψη, γιατί είτε αφήνονται αυτά τα μνημεία ασυντήρητα στη βορά του χρόνου είτε στη λογική και τα συμφέροντα των αρχαιοκαπήλων.
Ωστόσο οι δηλώσεις του Υπουργού είναι πάρα πολύ θετικές. Για δεκαετίες αυτή η περιοχή δεν είχε την τύχη να την επισκεφθεί Υπουργός Πολιτισμού. Εμείς καλούμε, λοιπόν, και από αυτό το Βήμα τον Υπουργό Πολιτισμού, τον Καθηγητή και πολιτικό Βαγγέλη Βενιζέλο, να επισκεφθεί την περιοχή και να γίνει κοινωνός και της αγωνίας που υπάρχει σε αυτήν την περιοχή, αλλά να διαπιστώσει αν θέλετε και το συνταγματικό έλλειμμα άνισης μεταχείρισης αυτής της περιοχής. Πιστεύω βεβαίως ότι με την παρουσία του και θα τονώσει και θα τονίσει την αναγκαιότητα προώθησης αυτών των έργων, που πραγματικά θα προστατεύσουν αυτό που λέμε πολιτιστικό πλούτο σε αυτόν τον τόπο.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για να δευτερολογήσει.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ευχαριστώ πάρα πολύ για την τιμητική πρόσκληση που μου απευθύνει ο κ. Κουρουμπλής. Βεβαίως θα πάω στην Αιτωλοακαρνανία επικεφαλής κλιμακίου. Είχα επισκεφθεί το Μεσολόγγι
ως Υπουργός Ανάπτυξης, για να εκπροσωπήσω και την Κυβέρνηση στις τελετές της Εξόδου και ελπίζω πολύ σύντομα -επειδή έχω πάει και στους δύο άλλους Νομούς της Δυτικής Ελλάδος, την Αχαϊα και την Ηλιεία- θα μου δοθεί η ευκαιρία να πάω και στην Αιτωλοακαρνανία. Εκεί επιτόπου θα εξαγγείλουμε το πλήρες πρόγραμμα του Υπουργείου Πολιτισμού.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, την συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000: 80 χρόνια από την ενσωμάτωση στην Ελλάδα, σαράντα οκτώ μαθητές και τρεις συνοδοί του 6ου Δημοτικού Σχολείου Ιλίου.
Η Βουλή τους καλωσορίζει.
(Χειροκροτήματα από όλες τις πτέρυγες)
Ακολουθεί η πρώτη επίκαιρη ερώτηση πρώτου κύκλου, με αριθμό 590/12.2.2001 του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Γεωργίας, σχετικώς με τον σχεδιασμό ανάπτυξης του κλάδου της ανθοκομίας στη περιοχή Τριφυλίας του νομού Μεσσηνίας.
Η επίκαιρη ερώτηση του κ. Κατσιλιέρη έχει ως εξής:
"Στην περιοχή της Τριφυλίας του Νομού Μεσσηνίας αναπτύσσεται με γρήγορους ρυθμούς τα τελευταία χρόνια ο κλάδος της ανθοκομίας. Οι ευνοϊκές κλιματολογικές συνθήκες της περιοχής, η αξιοποίηση του προγράμματος για τις ήπιες μορφές ενέργειας, καθώς και του Περιφερειακού Επιχειρησιακού Προγράμματος Πελοποννήσου, συνέβαλαν αποφασιστικά στη πραγματοποίηση επενδύσεων στο συγκεκριμένο κλάδο που αναπτύσσεται δυναμικά και εξασφαλίζει ικανοποιητικό εισόδημα στους ανθοπαραγωγούς. 
Πληροφορίες από τις ενώσεις νέων γεωργών αναφέρουν ότι δεν θα υπάρξει
πλέον αυτοτελές πρόγραμμα "αξιοποίησης ήπιων μορφών ενέργειας" και ότι οι επενδύσεις που αφορούν θερμοκήπια θα ενισχύονται μέσω νέου κοινοτικού κανονισμού που κυοφορείται και θα αντικαταστήσει τον Κ.Κ. 950/97 που ισχύει σήμερα.
Ερωτάται ο Υπουργός:
Ποιος είναι ο σχεδιασμός του Υπουργείου που προκειμένου να συνεχιστούν οι επενδύσεις και η ανάπτυξη του κερδοφόρου αυτού κλάδου;"
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αγαπητέ συνάδελφε, σχετικά
με το θέμα που θέτετε ασφαλώς και η Τριφυλία λόγω μικροκλιματικών συνθηκών ενδείκνυται για την ανάπτυξη της ανθοκομίας. 'Ομως, σε ό,τι αφορά τις επενδύσεις την προηγούμενη περίοδο 1994-1999 μπορούσαν να γίνουν επενδύσεις στην ανθοκομία στα πλαίσια του μέτρου 1.1 του επιχειρησιακού προγράμματος ανάπτυξης του τομέα γεωργίας στον κανονισμό 950/97 και στα πλαίσια του μέτρου ήπιες μορφές των ΠΕΠ, με ένα μέγιστο ύψος επένδυσης σαράντα τέσσερα εκατομμύρια. Την τρέχουσα όμως προγραμματική περίοδο με βάση τον κανονισμό 1257/99 και τις
κατευθυντήριες γραμμές της Ευρωπαϊκής 'Ενωσης για τη γεωργία, όλες οι επενδύσεις που γίνονται σε επίπεδο εκμετάλλευσης, ανεξάρτητα προγράμματος και φορέα, υπακούουν στους ίδιους κανόνες και στα ίδια κριτήρια.
'Ετσι λοιπόν σ' αυτά τα σχέδια βελτίωσης στην τρέχουσα προγραμματική περίοδο δεν μπορεί να υπάρξει μέτρο με διαφορετικά κριτήρια και διαφορετικές προϋποθέσεις, όπως έγινε στο παρελθόν. Στα παραπάνω πλαίσια ορίστηκε σαν ύψος επένδυσης για τα φυσικά πρόσωπα διακόσιες είκοσι πέντε χιλιάδες ευρώ, δηλαδή περίπου ογδόντα εκατομμύρια δραχμές και για τα νομικά πρόσωπα και συνεργαζόμενες εκμεταλλεύσεις (και εδώ έχει πολύ μεγάλη σημασία γιατί δίνουμε ένα βάρος στις συνεργαζόμενες εκμεταλλεύσεις) αυτό μπορεί να ανέλθει στις εξακόσιες χιλιάδες ευρώ, δηλαδή διακόσια εκατομμύρια δραχμές.
'Ομως, επειδή είναι δυνατόν κάποιος να πει, μα, μπορείτε να περιορίσετε και να κρατήσετε το όριο, λέγω ότι στην απόφαση που έχει εκδοθεί δίνεται η δυνατότητα, αν χρειαστεί και είναι αναγκαίο, μετά από εισήγηση της γνωμοδοτικής επιτροπής με απόφαση Υπουργού να υπάρχει απεριόριστο όριο όταν αυτό είναι αιτιολογημένο.
Τώρα σε ό,τι αφορά με τις καθυστερήσεις. Είναι αλήθεια ότι υπήρξε
κάποια καθυστέρηση. Δεν είναι της στιγμής να αναλύσουμε τους λόγους. Χθες όμως δώσαμε στη δημοσιότητα τις υπουργικές αποφάσεις για τις επενδύσεις στις γεωργικές εκμεταλλεύσεις, δηλαδή στα σχέδια βελτίωσης που ανέρχονται στα 182,2 δισεκατομμύρια, καθώς και για τις επενδύσεις σχεδίων μεταποίησης των γεωργικών προϊόντων που ανέρχονται στα εκατόν είκοσι δύο δισεκατομμύρια. Επίσης δόθηκε στη δημοσιότητα η υπουργική απόφαση και το σχέδιο για τους νέους γεωργούς που ανέρχεται στα 86,9 δισεκατομμύρια, καθώς και για την πρόωρη συνταξιοδότηση που ανέρχεται στα τριακόσια ενεννήντα δύο δισεκατομμύρια. Επίσης, για ολοκληρωμένες παρεμβάσεις σε μειονεκτικές περιοχές το ποσό ανέρχεται στα τριακόσια
είκοσι έξι δισεκατομμύρια. Για τις δε αναδασώσεις και τα αγροπεριβαλλοντικά μέτρα ανέρχονται σε πενήντα έξι δισεκατομμύρια και εκατόν τριάντα έξι δισεκατομμύρια αντίστοιχα.
Θα ήθελα να πω ότι η ανθοκομία δεν έχει μόνο ανάγκη των υποδομών σε επίπεδο παραγωγής. Αυτό που έχει ανάγκη η ανθοκομία είναι η υποδομή στους μηχανισμούς εμπορίας και προώθησης του προϊόντος. Και σ' αυτό δίνουμε πολύ μεγάλο βάρος, γι' αυτό και σ' αυτές τις δράσεις δίνουμε τη δυνατότητα να υπάρχει επιχορήγηση.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσιλιέρης έχει το λόγο.
ΠΕΤΡΟΣ ΚΑΤΣΙΛΙΕΡΗΣ: Σας ευχαριστώ, κύριε Πρόεδρε.
Στο Νομό Μεσσηνίας και κυρίως στη Δυτική Μεσσηνία, στην περιοχή Τριφυλίας, ο κλάδος της ανθοκομίας τα τελευταία χρόνια αναπτύχθηκε με γρήγορους ρυθμούς. Οι θερμοκηπιακές καλλιέργειες και κυρίως της τριανταφυλλιάς και των καλοπιστικών φυτών αναπτύσσονται δυναμικά και εξασφαλίζουν ικανοποιητικό εισόδημα στους ανθοπαραγωγούς.
Λόγω του ήπιου κλίματος το κόστος της παραγωγής διαμορφώνεται σε
χαμηλά επίπεδα και τα προϊόντα είναι αρίστης ποιότητας και ανταγωνιστικά των εισαγομένων. Για θέρμανση χρησιμοποιούμε βιομάζα δηλαδή αξιοποιούμε ήπιες μορφές ενέργειας που υπάρχουν στην περιοχή όπως, για παράδειγμα, το πυρηνόξυλο.
'Ολες οι επενδύσεις που έχουν πραγματοποιηθεί έγιναν από το πρώτο ΜΟΠ και τα ΠΕΠ. Από τις ενώσεις νέων γεωργών Μεσσηνίας πληροφορήθηκα, κύριε Υπουργέ, ότι δεν θα υπάρξει πλέον αυτοτελές πρόγραμμα αξιοποίησης "ήπιων μορφών ενέργειας" και ότι οι επενδύσεις που αφορούν σε θερμοκήπια θα ενισχύονται μέσω του νέου κανονισμού που αναφέρατε προηγουμένως.
Ο εκσυγχρονισμός όμως των ήδη υπαρχόντων καθώς και η εγκατάσταση νέων μονάδων δεν είναι δυνατόν να γίνει με το νέο κανονισμό, καθώς οι προϋποθέσεις και οι περιορισμοί του νέου κανονισμού απέχουν πολύ από τις πραγματικές ανάγκες του κλάδου. Θεωρώ, κύριε Υπουργέ, ότι είναι επιτακτική ανάγκη να ξαναδούμε το σχεδιασμό που πρέπει να γίνει εν'όψει και του Γ' Κοινοτικού Πλαισίου Στήριξης για τον κλάδο της ανθοκομίας καθώς και τις προοπτικές που διαγράφονται γι' αυτόν.
Γνωρίζοντας το ενδιαφέρον του Υπουργείου Γεωργίας για τον κλάδο θα 
πρότεινα: Πρώτον, να υπάρξει ειδικό πρόγραμμα για την ανθοκομία. Δεύτερον, να συνεχιστεί η εφαρμογή του προγράμματος αξιοποίησης ήπιων
μορφών ενέργειας στα θερμοκήπια. Τρίτον, να μην ισχύσουν περιορισμοί ως
προς το μέγεθος της επέκτασης της εκμετάλλευσης. Τέταρτον, να μην υπάρξει πλαφόν ύψους επένδυσης ανά εκμετάλλευση και αν υπάρξει να μην είναι μικρότερο από τα διακόσια εκατομμύρια (200.000.000) δραχμές
ανά εκμετάλλευση. Πέμπτον, το ποσοστό ενίσχυσης να είναι τουλάχιστον 50%. (Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Ολοκληρώνω, κύριε Πρόεδρε.
'Εκτον, πρότυπες θερμοκηπιακές μονάδες με εξαγωγικό χαρακτήρα να
τύχουν μεγαλύτερης ποσοστιαίας ενίσχυσης και έβδομον το επενδυτικό σχέδιο να υποβάλλεται στις κατά τόπους διευθύνσεις γεωργίας, η διαδικασία ελέγχου να γίνεται απ' αυτήν και η έγκριση να δίνεται από την περιφέρεια ή το Υπουργείο Γεωργίας με απλοποιημένες διαδικασίες.
Θεωρώ, κύριε Υπουργέ, ότι είναι κατάλληλη η στιγμή προκειμένου να παρθούν εκείνα τα αναγκαία και τολμηρά μέτρα έτσι ώστε ν' αναπτυχθεί και ο κλάδος, αλλά και το εισόδημα των ανθοκαλλιεργητών.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο για
δύο λεπτά να δευτερολογήσετε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Νομίζω ότι υπάρχει η αίσθηση ότι δεν ενισχύεται με ένα ειδικό πρόγραμμα με ήπιες μορφές ενέργειας η ανθοκομία.
Η ανθοκομία είναι ένας δυναμικός κλάδος. Αναλύοντας τα αποτελέσματα στην Τριφυλία έχουν γίνει διακόσια ογδόντα στρέμματα θερμοκηπίων. Το ύψος της επένδυσης ήταν 2,3 δισεκατομμύρια. Αυτό δείχνει ότι η μέση επένδυση είναι περίπου εβδομήντα εκατομμύρια (70.000.000) δραχμές.
Αυτό κάνουμε και τώρα. Δίνουμε δηλαδή τη δυνατότητα επενδύσεων γιατί μία βιώσιμη εκμετάλλευση οικογενειακής μορφής είναι τα δύο μέχρι πέντε στρέμματα. Από κει και πέρα νομίζουμε ότι το κόστος που προστίθεται σ' αυτήν την επιχείρηση είναι δυσανάλογο σε σχέση με την απόδοση του κέρδους που έχει.
Επίσης, υπάρχει μία μελέτη που δείχνει ότι υπάρχει μία πάρα πολύ καλή σχέση κερδών και απασχόλησης κεφαλαίου στην ανθοκομία. Σ' εκείνο όμως που έχει μεγάλη στέρηση είναι αυτό που είπα και στην πρώτη μου παρέμβαση, ότι δηλαδή η ελληνική ανθοκομία δεν έχει βρει ακόμα το δρόμο για να πάει τα προϊόντα γρήγορα στον καταναλωτή. 'Ερχονται γρηγορότερα τα προϊόντα της ανθοκομίας από την Ολλανδία στην Ελλάδα παρά από την Τριφυλία στην Αθήνα. 
Καταλαβαίνετε, λοιπόν, ότι εδώ χρειάζονται συλλογικές δράσεις για να
μπορέσουμε να πετύχουμε και το μέγεθος πολλές φορές των προϊόντων που ζητάει η αγορά. Γι' αυτό και ενισχύουμε αυτές τις νέες δράσεις. Δεν αποκλείεται καμία επένδυση στην ανθοκομία. Παρ' όλα αυτά είμαστε σε συνεχή επαφή με τον κλάδο, χθες είχαμε συνάντηση με όλους τους εκπροσώπους του κλάδου της ανθοκομίας- καθώς επίσης και με τους νέους αγρότες (ένωση νέων αγροτών).
Εκεί συζητάμε τυχόν προβλήματα που προκύπτουν κατά την εφαρμογή του νέου κανονισμού και είμαστε στη διάθεση και των φορέων, για την επίλυση προβλημάτων που θα προκύψουν κατά την εφαρμογή από τη στιγμή που έχουμε δώσει την ανακοίνωση. 'Εχουμε όμως τη δυνατότητα μέσα από άρθρο που έχουμε βάλει, ότι με υπουργική απόφαση μπορεί ν' αυξηθεί και το ύψος της επένδυσης, αλλά και να συνεχιστεί αυτή η παρέμβαση που γινόταν μέχρι τώρα στο Νομό της Μεσσηνίας.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε
στην τέταρτη επίκαιρη ερώτηση πρώτου κύκλου με αριθμό 603/12.2.2001 της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων 'Εργων, Μακεδονίας-Θράκης, σχετικώς με τα προβλήματα που έχουν δημιουργηθεί στην κατασκευή του αγωγού ύδρευσης της Θεσσαλονίκης από τον ποταμό Αλιάκμονα.
Η επίκαιρη ερώτηση της κας Ξηροτύρη είναι η ακόλουθη:
"Σε προηγούμενες ερωτήσεις μας διαπιστώσαμε τη μεγάλη ανησυχία μας και για την έγκαιρη κατασκευή του έργου υδροδότησης της Θεσσαλονίκης από τον Αλιάκμονα. Στις απαντήσεις του το Υπουργείο δήλωνε ότι το έργο θα τελειώσει εντός του 2001. Σήμερα, όμως, η κατασκευή του εντός της πόλεως τμήματος του αγωγού αντιμετωπίζει σοβαρά προβλήματα. Διότι, ενώ η μεταφορά των υδάτων του Αλιάκμονα είχε σχεδιαστεί να γίνει με αγωγό, ο οποίος θα όδευε περιμετρικά της πόλεως, κατά τη μελέτη έργου το ΥΠΕΧΩΔΕ έδωσε εντολή να μη χρησιμοποιηθεί η αρχική λύση της περιμετρικής χάραξης
(με τμήμα σήραγγας), αλλά νέα χάραξη δια μέσου της πόλεως (οδοί Αγ. Δημητρίου, Ολύμπου κλπ.). Στην απόφαση αυτή αντέδρασε επανειλημμένα εγγράφως ο Οργανισμός 'Υδρευσης Θεσσαλονίκης και στη συνέχεια, ακόμη και σήμερα, η ΕΥΑΘ, επισημαίνοντας ότι η δίοδος δια μέσου της πόλεως θα δημιουργούσε σοβαρά εμπόδια στην κυκλοφορία και θα είχε σημαντικές δυσκολίες λόγω των εμποδίων και των αρχαίων που θα συναντούσε. Οι αντιρρήσεις αυτές αγνοήθηκαν. Σήμερα η κατασκευή του έργου έχει σταματήσει λόγω των αρχαιοτήτων, ενώ συνεχίζεται επ' αόριστον η μεγάλη κυκλοφοριακή αναστάτωση στο κέντρο της πόλης. Δεδομένου ότι έχει ήδη κατασκευασθεί μεγάλο μέρος του έργου, ως μόνη ορατή λύση σήμερα διαφαίνεται η κατασκευή σήραγγας, ώστε ο αγωγός να διέλθει κάτω από τα αρχαία διότι σίγουρα θα έλθουν στο φως και άλλα ευρήματα.
Ερωτώνται οι κύριοι Υπουργοί:
1. Θα προχωρήσουν άμεσα στην πλέον εφικτή σήμερα λύση της κατασκευής υπόγειας σήραγγας κάτω από τα αρχαιολογικά ευρήματα, προκειμένου να μην καθυστερήσει άλλο το έργο της υδροδότησης που επί μια εικοσαετία υπόσχονται οι κυβερνήσεις στο λαό της Θεσσαλονίκης;
2. Ποιες θα είναι οι άμεσες ενέργειες και το σχετικό χρονοδιάγραμμα
των εργασιών, λαμβανομένης υπόψιν και της εμπλοκής πλέον και του Υπουργείου Πολιτισμού;"
Αυτό δεν είναι επίκαιρη ερώτηση. Αυτό είναι ολόκληρη ερώτηση. Θα
πρέπει οι επίκαιρες ερωτήσεις να είναι πολύ σύντομες.
Ο κ. Αλευράς έχει το λόγο για τρία λεπτά.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, θα συμφωνήσω με την παρατήρησή σας. Παράλληλα θα ήθελα να τονίσω και να σημειώσω ότι δεν είναι ευχερές ούτε πρόσφορο για το Κοινοβούλιο να συζητώνται τεχνικά θέματα, επί των οποίων βεβαίως δεν είναι πάντοτε δυνατόν να δίνονται πολιτικές απαντήσεις. Εν πάση περιπτώσει, για να δώσουμε μια απάντηση στη συνάδελφο και να την ενημερώσουμε για την πρόοδο του έργου, θέλω να πω δύο πράγματα για το ιστορικό του έργου, που σχετίζονται άμεσα με την ερώτησή της.
'Οταν ξεκίνησε η μελέτη το 1996, η εντολή που δόθηκε στους μελετητές ήταν να μη χρησιμοποιηθεί ούτε άντληση ούτε σήραγγα, αλλά ο αγωγός να διέρχεται μέσα από το πολεοδομικό συγκρότημα της Θεσσαλονίκης. Στις 4 Νοεμβρίου 1996 ο ίδιος ο Οργανισμός 'Υδρευσης Θεσσαλονίκης απάντησε ότι δεν συμφωνεί με τη λύση της άντλησης ή της σήραγγας -γιατί κατασκευαστικά ήταν ακριβές και αντιοικονομικές- για τη λειτουργία του έργου και ότι κάτι τέτοιο θα επιβάρυνε τα οικονομικά του ίδιου του Οργανισμού. Πρότεινε δε τη διέλευση μέσα από το πολεοδομικό συγκρότημα της Θεσσαλονίκης.
Αφού υπεγράφη η σύμβαση για την οριστική μελέτη στις 5 Μαρτίου 1998 ο Οργανισμός 'Υδρευσης Θεσσαλονίκης παρ' ό,τι είχε συμφωνήσει με τη λύση της διέλευσης μέσα από την πόλη της Θεσσαλονίκης, ζήτησε να διερευνηθεί
η λύση της σήραγγας. Η διευθύνουσα υπηρεσία δεν συμφώνησε και στην κεντρική υπηρεσία του Υπουργείου έστειλε την οριστική μελέτη με έγκριση της διέλευσης μέσα από την πόλη της Θεσσαλονίκης.
Το έργο έχει συνολικό προϋπολογισμό τριάντα δύο δισεκατομμύρια. Το κυρίως έργο της ύδρευσης κατασκευάζεται με πέντε εργολαβίες οι οποίες βρίσκονται σε εξέλιξη, ενώ με άλλες εργολαβίες εκτελούνται τα έργα της ανακαίνισης και ρύθμισης της υδραυλικής λειτουργίας της διώρυγας μεταφοράς νερού. Είναι η ενωτική διώρυγα Αλιάκμονα -Αξιού.
Εργασίες αυτή τη στιγμή εκτελούνται στον αγωγό προσαγωγής από τον Αξιό στο αντλιοστάσιο της Σίνδου, όπου απομένει κατασκευή οκτακοσίων μέτρων αγωγού σε σύνολο οκτώ χιλιομέτρων. Το έργο εκτιμάται ότι θα αποπερατωθεί στις 30 Ιουνίου 2001.
Στα διϋλιστήρια είναι η επόμενη εργολαβία όπου έχει κατασκευαστεί το 72% των προβλεπόμενων έργων. Το έργο εκτιμάται ότι θα αποπερατωθεί τον Οκτώβριο του 2001.
Η τρίτη εργολαβία αφορά τους αγωγούς πόσιμου νερού από τα διϋλιστήρια προς τις δεξαμενές Διαβατών και Ευόσμου μέχρι την οδό Λαγκαδά, όπου έχει κατασκευαστεί το 77% των προβλεπόμενων έργων και με εκτιμώμενη περαίωση τον Ιούνιο του 2001.
Η τέταρτη εργολαβία αφορά τους αγωγούς πόσιμου νερού από την οδό Λαγκαδά μέχρι τη δεξαμενή της Καλαμαριάς και σύνδεση με τις δεξαμενές Τούμπας, Νεαπόλεως και Καλλιθέας. Προβλεπόμενη περαίωση του έργου το Δεκέμβριο του 2001.
Η πέμπτη εργολαβία αφορά τα έργα προστασίας του αγωγού του Αξιού, όπου
έχει κατασκευαστεί το 66% των προβλεπόμενων έργων με προβλεπόμενη περαίωση το Μάρτιο του 2002. Το έργο αυτό, όμως, δεν επηρεάζει τη λειτουργία του κυρίως έργου.
Πιστεύουμε, λοιπόν, ότι στο τέλος του 2001 το έργο θα μπορεί να λειτουργήσει δοκιμαστικά και το καλοκαίρι του 2002 θα έχουμε τις πρώτες ποσότητες νερού από τον Αλιάκμονα για την υδροδότηση της πόλης.
Στη δευτερολογία μου θα δώσω ορισμενα πρόσθετα στοιχεία για την κυρία συνάδελφο.
ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθουν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας ΕΛΕΥΘΕΡΙΟΣ ΒΕΝΙΖΕΛΟΣ: "Θράκη 2000: 80 χρόνια από την Ενσωμάτωση στην Ελλάδα" τριάντα επτά μαθητές και δύο συνοδοί του τετάρτου δημοτικού σχολείου Παλαιού Φαλήρου. Η Βουλή τους καλωσορίζει.
(Χειροκροτήματα απο όλες τις πτέρυγες της Βουλής)
'Εχουμε κοινοβουλευτικό έλεγχο σήμερα και γι' αυτό βρίσκονται στην
Αίθουσα μόνο οι Βουλευτές που ρωτούν και οι Υπουργοί που απαντούν.
Η κ. Ξηροτύρη έχει το λόγο για δύο λεπτά για να αναπτύξει την ερώτησή της.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Κατ' αρχήν το θέμα της ύδρευσης της Θεσσαλονίκης από τον ποταμό Αλιάκμονα και γενικότερα για να αποκτήσει επιτέλους επάρκεια σε αυτό το αγαθό η Θεσσαλονίκη, είναι ένα ατελείωτο "σήριαλ" και οι πολιτικές ευθύνες των κυβερνήσεων που το χειρίστηκαν είναι τεράστιες. Επομένως, δεν είναι καθόλου τεχνικό το θέμα. Είναι πολιτικό και αφορά στο πολυτιμότερο αγαθό των πολιτών της Θεσσαλονίκης, το πόσιμο νερό.
Τα τεχνικά στοιχεία τα οποία μου δώσατε, κύριε Υπουργέ, τα ξέρω από πολύ παλιά. Εγώ ζητώ να μάθω τελικά τη θέση του Υπουργείου, για το πώς θα λύσει αυτό το πρόβλημα που παρουσιάστηκε τώρα; Το έργο έχει καθυστερήσει πάρα πολύ. Οι πιστώσεις προέρχονται από το Β' Κοινοτικό Πλαίσιο Στήριξης και πρέπει μέχρι το 2001 να απορροφηθούν. Επομένως, δεν έχουμε κανένα χρονικό περιθώριο να καθυστερήσουμε ενώ ήδη είχαμε έντονη λειψυδρία τον περασμένο χρόνο και την αντιμετωπίζουμε και τώρα.
Επιλέχθηκε η λύση τμήμα του αγωγού να περάσει μέσα από το κέντρο της πόλης που και μικρό παιδί να ρωτήσετε ξέρει ότι θα βρεθούν αρχαία. Επίσης, τα εμπόδια είναι τέτοια και το κέντρο της Θεσσαλονίκης θα συμφορείται επ' αόριστον, διότι θα συνεχιστεί επ' αόριστον αυτή η κατάσταση. Δεν πρόκειται, λοιπόν, για μια απλή τεχνική ερώτηση. Είναι αγωνία και των υπόλοιπων φορέων και των κατοίκων της πόλης της Θεσσαλονίκης και των ειδικοτέρων φορέων και της ΕΥΑΘ που έχει την ευθύνη και επεσήμανε ότι αυτή η λύση δεν είναι σωστή και θα ταλαιπωρήσει το κέντρο, θα μεταθέσει το έργο επ' αόριστον και δεν θα έχουμε τελικά κατασκευή του έργου στα χρονικά περιθώρια τα οποία είχαμε θέσει τώρα, μετά από τεράστιες καθυστερήσεις στο παρελθόν. Επομένως, εγώ θέλω τώρα υπεύθυνη απάντηση και χρονοδιάγραμμα για το πότε θα τελειώσει αυτό το τμήμα.
Κύριε Υπουργέ, τα υπόλοιπα έργα της Τριανδρίας, της Καλαμαριάς κλπ. εξαρτώνται από αυτό το τμήμα. Επίσης η δεύτερη φάση κατασκευής του αγωγού που θα υδροδοτήσει τις υπόλοιπες περιοχές της Θεσσαλονίκης, δεν πρόκειται να χωρέσει να περάσει από αυτό το κεντρικό τμήμα του αγωγού. Θα αναγκαστείτε πάλι να κάνετε την περιμετρική χάραξη. Δεν είναι επίσης αυτές απαντήσεις ενός Γενικού Γραμματέα της Περιφέρειας ότι διάφοροι ειδικοί, μεταξύ των οποίων και ο Πρόεδρος της ΕΥΑΘ, φωνασκούν και θέλουν τις δικές τους λύσεις που στοιχίζουν δέκα δισεκατομμύρια επιπλέον.
Δέκα δισεκατομμύρια επιπλέον, που δεν είναι ένα ποσό που βγήκε από
κάποια μελέτη, προκειμένου να μην καθυστερήσει η ύδρευση της Θεσσαλονίκης, νομίζω ότι είναι πολιτική θέση εντελώς άδικη απέναντι στη Θεσσαλονίκη και τα προβλήματά της που δεν έχετε επιλύσει.
ΠΡΟΕΔΡΕΥΩΝ (Παναγιώτης Σγουρίδης): Ως Βουλευτής της Θεσσαλονίκης,
μιλήσατε με πάθος. Φαίνεται διψάσατε το καλοκαίρι.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τώρα να δείτε τι θα γίνει.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο
για δύο λεπτά για να δευτερολογήσει.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ολοκληρώνοντας την απάντησή μου προς την κυρία συνάδελφο, θέλω να τονίσω, όπως προείπα, ότι το σημαντικότερο μέρος των έργων για το κύριο κομμάτι της ύδρευσης θα έχει ολοκληρωθεί στο τέλος του
2001. Με τα έργα αυτά η ποσότητα νερού που θα εισρεύσει στις δεξαμενές της ΕΥΑΘ θα είναι εκατόν πενήντα χιλιάδες κυβικά νερού ημερησίως. Στην συνέχεια με την κατασκευή μίας ακόμα μονάδας διυλιστηρίου θα δοθεί η παροχή άλλων εκατόν πενήντα χιλιάδων κυβικών μέτρων νερού.
Αναφορικά με τα προβλήματα της καθυστέρησης στην κατασκευή του αγωγού μέσα στην πόλη, υπάρχει όντως αυτή η καθυστέρηση στην οδό Αγίου Δημητρίου, λόγω των αρχαίων που αποκαλύφθηκαν στο στάδιο της κατασκευής. 
Για την αντιμετώπιση αυτού του θέματος ο αγωγός θα κατασκευαστεί με
διάτρηση εν είδη σήραγγος προκειμένου να προστατευθούν τα ευρήματα τα οποία έχουν χαρακτηρισθεί από την αρχαιολογική υπηρεσία ως εξαιρετικής σπουδαιότητος. Επίσης καθυστέρηση παρατηρείται στην πρόοδο των εργασιών στο μέτωπο της οδού του Αγίου Δημητρίου κοντά στον ιερό ναό, όπου πάλι έχουν βρεθεί αρχαία, προκειμένου να αποκαλυφθούν και να καταγραφούν. 
Προκειμένου να προχωρήσει γρήγορα το έργο έχουν ανοιχθεί δύο άλλα
μέτωπα ένα στην οδό Βιζυηνού προς Σαράντα Εκκλησίες και ένα στην Πυλαία προς Καλαμαριά, όπου το έργο εκτελείται με γρήγορους ρυθμούς. Πάντως η καθυστέρηση κατασκευής του αγωγού στην οδό Αγίου Δημητρίου δεν επηρεάζει τη λειτουργία του έργου στο σύνολό του, διότι ήδη πριν από τη θέση αυτή θα υδροδοτηθούν η βιομηχανική περιοχή, η δεξαμενή Διαβατών, η δεξαμενή των δυτικών συνοικιών, η δεξαμενή Πολίχνης και η δεξαμενή της Νεάπολης, που θα παραλάβουν σχεδόν το σύνολο των εκατόν πενήντα χιλιάδων κυβικών μέτρων ημερησίως.
Λόγω της σοβαρότητος του θέματος με την ανεύρεση των αρχαίων, στις
13-2-2001 το Κεντρικό Αρχαιολογικό Συμβούλιο εξέτασε τη λύση της διάτρησης και εκφράστηκε θετικά. Η γνωμοδότηση αυτή διαβιβάστηκε στον ανάδοχο με το εξαιρετικώς επείγον έγγραφό μας στις 14 Φεβρουαρίου, προκειμένου να προχωρήσει στην έναρξη των εργασιών διάτρησης. Το έργο γίνεται και υπό την επίβλεψη της αρχαιολογικής υπηρεσίας. Η διάτρηση θα γίνει για συνολικό μήκος τριάντα μέτρων.
ΠΡΟΕΔΡΕΥΩΝ (Παναγιώτης Σγουρίδης): Δεύτερη επίκαιρη ερώτηση δευτέρου κύκλου είναι η με αριθμό 596/12-2-2001 του Βουλευτή της Νέας Δημοκρατίας κ. Γεωργίου Τρυφωνίδη προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την ολοκλήρωση των έργων στην χωματερή Κουρουπητού Χανίων, την άρση της επιβληθείσας ποινής από το Ευρωπαϊκό Δικαστήριο κλπ.
Η Επίκαιρη ερώτηση του κ. Τρυφωνίδη έχει ως εξής:
"Επειδή ήδη η Ελλάδα πληρώνει το πρόστιμο που της επεβλήθη από το
Ευρωπαϊκό Δικαστήριο για τη χωματερή Κουρουπητού.
Ερωτάται ο κύριος Υπουργός:
1. Πόσα χρήματα πλήρωσε μέχρι τώρα η χώρα μας;
2. Ποία η σχέση των χρημάτων αυτών με το κόστος των έργων που πρέπει να εκτελεσθούν ώστε να αρθεί η ποινή;
3. Πότε προβλέπεται να ολοκληρωθούν τα έργα αυτά ώστε να αρθεί η
επιβληθείσα ποινή;"
Ο κύριος Υφυπουργός έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, τα προβλήματα τα οποία αντιμετώπισε ο χώρος της 
υγειονομικής ταφής στην περιοχή Χανίων είναι γνωστά στον κύριο συνάδελφο. Πριν από δύο μήνες είχαμε την ευκαιρία να τα συζητήσουμε και στην
Επιτροπή Οικονομικών Υποθέσεων, όπου συζητήθηκε η κύρωση της πράξεως νομοθετικού περιεχομένου. Βεβαίως ο συνάδελφος ενδιαφέρεται και για τις πολιτικές εντυπώσεις. Αλλά τις πολιτικές εντυπώσεις και τις πολιτικές ευθύνες θα πρέπει να τις αναζητήσουμε εκεί όπου πραγματικά δημιουργήθηκε το πρόβλημα, δηλαδή στην αδυναμία των τοπικών αρχών να προχωρήσουν με βάση την κατά νόμο υποχρέωσή τους για να χωροθετήσουν την περιοχή υγειονομικής ταφής.
Με την πράξη νομοθετικού περιεχομένου δόθηκαν λύσεις με τις οποίες
ρυθμίστηκαν τα θέματα σχεδιασμού διαχείρισης των στερεών αποβλήτων. 'Εγινε η χωροθέτηση της μονάδας μηχανικής διαλογής, οι περιβαλλοντικοί όροι, η χωροθέτηση της μονάδας συμπίεσης-δεματοποίησης και προσωρινής αποθήκευσης στη θέση Μεσομούρι, οι περιβαλλοντικοί όροι και η κήρυξη της αναγκαστικής απαλλοτρίωσης.
Σήμερα ενημερώνοντας τον κύριο συνάδελφο για τα ερωτήματα που έχει
υποβάλει, λέω ότι μέχρι σήμερα η χώρα μας έχει πληρώσει 10,15 δισεκατομμύρια δραχμές, που αντιστοιχούν στο πρόστιμο το οποίο επεβλήθη από την Ευρωπαϊκή Επιτροπή για την παράνομη απόθεση των απορριμμάτων στην
περιοχή Κουρουπητός του Νομού Χανίων. Από τις 12-2-2001 ξεκίνησε η δοκιμαστική λειτουργία του χώρου με την τελική ρύθμιση των μηχανημάτων και ιδιαίτερα της πρέσας. Από τις 19 Φεβρουαρίου θα γίνει η προσέλευση όλων των απορριμματοφόρων στο χώρο, οπότε θα σταματήσει και η ανεξέλεγκτη διάθεση στον Κουρουπητό.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Η ΔΕΔΣΑ, η αρμόδια επιχείρηση έχει κάνει τον καθαρισμό της περιοχής
από τα διάσπαρτα απορρίμματα. Από την πλευρά της Νομαρχιακής Αυτοδιοίκησης εκπονήθηκαν οι προδιαγραφές για την ανάθεση της μελέτης αποκατάστασης του Κουρουπητού. Μέσα στην επόμενη εβδομάδα θα κληθούν οι αρμόδιες αρχές της Ευρωπαϊκής 'Ενωσης να επιβεβαιώσουν τα μέτρα τα οποία έχουν ληφθεί, ώστε να γίνει η σχετική εισήγηση για τη συμμόρφωση της χώρας μας και για να σταματήσει η επιβολή προστίμου.
Δεν νομίζω ότι χρειάζεται να αναφερθώ περαιτέρως στο ποια νοοτροπία, ποια αντίληψη δημιούργησε το πρόβλημα στον Κουρουπητό. Νομίζω όμως ότι είναι ένα διδακτικό παράδειγμα για όλους, για τον τρόπο με τον οποίο πρέπει να αντιμετωπίζουμε τις δημόσιες υποθέσεις.
ΠΡΟΕΔΡΕΥΩΝ (Κωνσταντίνος Γείτονας): Παιδαγωγικός ο ρόλος και "των
προβλημάτων" ακόμα!
Ο κ. Τρυφωνίδης έχει το λόγο.
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, θα αρχίσω καταθέτοντας στα
Πρακτικά μία απόφαση του Συμβουλίου της Επικρατείας που αποδεικνύει ότι αυτά που είπε ο κύριος Υπουργός δεν είναι αληθή και ότι το έργο έχει μπλοκαριστεί. Το έργο που θα κληθεί η Ευρωπαϊκή 'Ενωση να παραλάβει και να σταματήσει το πρόστιμο δυστυχώς απεδείχθη ότι στερείται νομικής βάσης και είναι πάλι παράνομο. Δηλαδή δεν έχει ούτε έγκριση περιβαλλοντικών επιπτώσεων. 'Εχει το Συμβούλιο της Επικρατείας κοινή υπουργική απόφαση του Υπουργείου ΠΕ.ΧΩ.Δ.Ε. και Ανάπτυξης, βάσει των οποίων χορηγήθηκε η άδεια εγκατάστασης της μονάδας. Δηλάδη μετά από τόσο καιρό βρισκόμαστε σε χειρότερη κατάσταση από αυτήν την οποία ξεκινήσαμε. Και απεδείχθη εδώ ότι δεν ήλθαμε να εντυπωσιάσουμε με πολιτικούς λόγους, κύριε Υπουργέ. Είναι υποχρέωσή μας να ελέγχουμε την Κυβέρνηση σαν Αντιπολίτευση. Και όταν σας βλέπουμε να μην μπορείτε να βγάλετε μία κοινή υπουργική απόφαση για ένα τόσο σοβαρό θέμα, οι ευθύνες σας είναι πάρα πολλές.
Εγώ θα τα καταθέσω για τα Πρακτικά, για να ενημερωθεί ο ελληνικός λαός. Και δυστυχώς αυτά που είπατε ότι από 19 Φεβρουαρίου, δηλαδή, σε μία εβδομάδα θα έχει ολοκληρωθεί το θέμα, δεν έχει ολοκληρωθεί καθόλου. Δεν έχετε άδεια εγκατάστασης, δεν έχετε άδεια περιβαλλοντικών όρων και πολύ περισσότερο δεν έχετε άδεια λειτουργίας της μονάδας. Πώς η Ευρωπαϊκή 'Ενωση θα έλθει να εγκρίνει και να υποδεχθεί αυτά τα οποία λέτε εσείς, ότι όλα τακτοποιήθηκαν; Δυστυχώς φαίνεται να μη γνωρίζετε ούτε τις αποφάσεις του Συμβουλίου της Επικρατείας, που αφορούν άμεσα το Υπουργείο σας για ένα τόσο σοβαρό θέμα, που ταλανίζει και δυστυχώς ξεφτιλίζει την Ελλάδα στο εξωτερικό. Γιατί είμαστε η μόνη χώρα της Ευρωπαϊκής 'Ενωσης που έχουμε υποστεί αυτό το πρόστιμο. Μέχρι τώρα έχει πάει πάνω από ένα 
δισεκατομμύριο και δεν ξέρουμε δυστυχώς πότε θα ολοκληρωθεί αυτό το θέμα. 'Ελεος, κύριε Υπουργέ. Σοβαρευτείτε λίγο! Πάρτε λίγο την υπόθεση σοβαρά επάνω σας.
(Στο σημείο αυτό ο Βουλευτής κ. Γεώργιος Τρυφωνίδης καταθέτει για τα
Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμμετείας της Διεύθυνσης Στενογραφίας και Πρακτικών της

Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Περιβάλλοντος,
Χωροταξίας και Δημοσίων 'Εργων κ. Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος Χωροταξίας και Δημοσίων
'Εργων): Κύριε Πρόεδρε, είναι παράδοξο ο συνάδελφος να απευθύνει τις κατηγορίες του προς την Κυβέρνηση, όταν γνωρίζει πολύ καλά ότι η Κυβέρνηση και προσωπικά ο Υπουργός κ. Λαλιώτης έχουν καταβάλει υπεράνθρωπες προσπάθειες προκειμένου να μπορέσει να δοθεί λύση στο πρόβλημα το οποίο ανέκυψε με τη διαχείριση των απορριμμάτων στην περιοχή του Νομού Χανίων.
Η απόφαση του Συμβουλίου της Επικρατείας που ανέφερε ο κύριος συνάδελφος, δεν μπλοκάρει τη λειτουργία του έργου και δεν νομίζω ότι πρέπει να δημιουργούνται εντυπώσεις οι οποίες δεν είναι ακριβείς.
Εγώ σας έδωσα τα στοιχεία και ταυτόχρονα σας μετέφερα και την
αισιοδοξία τη δική μας, ότι η έναρξη λειτουργίας είναι ένα πραγματικό γεγονός, το οποίο δεν μπορεί να αμφισβητηθεί από κανέναν. Και μπορεί να σας το βεβαιώσει και ο παριστάμενος συνάδελφος από τα Χανιά, ο κ. Σκουλάκης, ο οποίος έχει παρακολουθήσει και έχει βοηθήσει κι αυτός σημαντικά στο να βρεθεί μία λύση.
Εντός της επόμενης εβδομάδα προσέρχονται όλα τα απορριμματοφόρα στον καινούριο χώρο, λύνεται και αντιμετωπίζεται το πρόβλημα και πιστεύουμε ότι οι αρμόδιες υπηρεσίες της Ευρωπαϊκής Επιτροπής θα δώσουν την έγκρισή τους έτσι ώστε να σταματήσει η επιβολή του προστίμου σε βάρος της χώρας. 
ΠΡΟΕΔΡΕΥΩΝ (Κωνσταντίνος Γείτονας): Τρίτη και τελευταία επίκαιρη
ερώτηση είναι η με αριθμό 601/12.2.2001 του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την καταβολή των οφειλόμενων δεδουλευμένων στους εκπαιδευτικούς του Οργανισμού Επαγγελματικής Εκπαίδευσης και Κατάρτισης.
Η επίκαιρη ερώτηση του κ. Χουρμουζιάδη σε περίληψη έχει ως εξής: "Είναι γεγονός ότι ο Ο.Ε.Ε.Κ. (Οργανισμός Επαγγελματικής Εκπαίδευσης
και Κατάρτισης) ως θεσμός υπεύθυνος για την παροχή επαγγελματικής κατάρτισης αντιμετωπίζει "ακανθώδη" προβλήματα.
Τέτοια είναι: α) Η απαράδεκτη, εντελώς ακατανόητη και προκλητική καθυστέρηση στην καταβολή των δεδουλευμένων σε χιλιάδες εκπαιδευτικούς των δημοσίων Ι.Ε.Κ. β) Η προσανατολισμένη στην "απασχολησιμότητα" υποβαθμισμένη, αποσπασματική και ληξιπρόθεσμη κατάρτιση που προσφέρεται στους σπουδαστές. γ) Τα υπηρεσιακά προβλήματα που αντιμετωπίζουν οι υπάλληλοι των υπηρεσιών του Ο.Ε.Ε.Κ. (οικονομικά προβλήματα του οργανισμού, αδιαφάνεια, αναξιοκρατικές επιλογές κλπ.)
Αυτά και άλλα προβλήματα έχουν οδηγήσει σε αγωνιστικές κινητοποιήσεις τους εκπαιδευτικούς, τους υπαλλήλους και τους σπουδαστές.
Ερωτάται ο κύριος Υπουργός:
-Τι προτίθεται να κάνει η Κυβέρνηση για την άμεση καταβολή των οφειλομένων στους εκπαιδευτικούς (περίπου δεκατέσσερα δισεκατομμύρια δραχμές) και σε τι ενέργειες θα προβεί για την τακτική και έγκαιρη καταβολή της εκάστοτε αμοιβής τους.
-Τι λύσεις θα δώσει στα προβλήματα των υπαλλήλων του Ο.Ε.Ε.Κ. αλλά
και στα αιτήματα των σπουδαστών των Ι.Ε.Κ.;"
Ο Υφυπουργός Εθνικής Παιδείας και Θρησκευμάτων έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, ως γνωστό, ο Οργανισμός Επαγγελματικής Εκπαίδευσης και Κατάρτισης χρηματοδοτείται τόσο από εθνικούς πόρους, όσο και από τα δυο διαρθρωτικά ταμεία της Ευρωπαϊκής 'Ενωσης, δηλαδή από το ΕΤΠΑ και από το Κοινωνικό Ταμείο. Η λειτουργία των δημοσίων ΙΕΚ χρηματοδοτείται στα πλαίσια του Β' ΕΠΕΕΕΚ από το Β' Κοινοτικό Πλαίσιο Στήριξης του Υπουργείου Παιδείας και στο πλαίσιο αυτό βέβαια είναι επιλέξιμες και οι αμοιβές των εκπαιδευτικών των δημοσίων αυτών ΙΕΚ.
Η καθυστέρηση της εκκαθάρισης των αμοιβών των εκπαιδευτικών οφείλεται πρώτον, στη διαδικασία εκκαθάρισης των αμοιβών, όπως απορρέει από το θεσμικό πλαίσιο που διέπει τις σχετικές διαδικασίες και στην οποία βέβαια εκτός απο τις υπηρεσίες των ΙΕΚ και την κεντρική υπηρεσία του Οργανισμού Επαγγελματικής Εκπαίδευσης και Κατάρτισης συμμετέχει και το Ελεγκτικό Συνέδριο λόγω της διαδικασίας προληπτικού ελέγχου των δαπανών και δεύτερον, οφείλεται η καθυστέρηση της εκκαθάρισης και στη σημαντική αύξηση του αριθμού των δημοσίων ΙΕΚ που έγινε τα δύο τελευταία χρόνια με βάση τις σχετικές προτάσεις των τοπικών φορέων, δηλαδή της Τοπικής Αυτοδιοίκησης, των κοινωνικών εταίρων κλπ. που συμμετέχουν στις τοπικές επιτροπές, οι οποίες κάνουν και προτάσεις για τη λειτουργία τμημάτων, για την ανάπτυξη τμημάτων στις διάφορες περιοχές. 'Ετσι από τον αρχικό αριθμό των ενενήντα δύο αυτόνομων δημοσίων ΙΕΚ φθάσαμε το Φεβρουάριο του 2000 τα εκατόν δεκατέσσερα ΙΕΚ στην προσπάθεια του οργανισμού για τη διεύρυνση του θεσμού της δημόσιας αρχικής επαγγελματικής κατάρτισης, με αποτέλεσμα βέβαια να υπάρξει μια επιπλέον επιβάρυνση του αρχικά εγκεκριμένου προϋπολογισμού.
Η προσπάθεια αυτή του ΟΕΕΚ είχε και ως στόχο να ικανοποιήσει
περισσότερες αιτήσεις υποψηφίων καταρτιζομένων, έτσι ώστε να αυξήσει το 
ποσοστό ικανοποίησης των αιτήσεων γιατί η νέα γενιά χρειάζεται κατάρτιση. Είναι πεπεισμένη δε ότι το επίπεδο των ΙΕΚ είναι καλό, πολύ καλό και
γι' αυτόν το λόγο ο αριθμός των αιτήσεων είναι μεγάλος. Η αναλογία του αριθμού των αιτήσεων που ικανοποιούνται για παρακολούθηση της κατάρτισης έφθασε από 1 προς 5 σε 1 προς 2,5. Και αυτή η επιλογή δημιούργησε επίσης υπέρβαση, όπως είπα, στον αρχικά εγκεκριμένο προϋπολογισμό.
'Ομως, έχει αρχίσει ήδη η καταβολή. Δηλαδή αντιμετωπίζεται το
πρόβλημα και έχει αρχίσει η αποπληρωμή της μισθοδοσίας των εκπαιδευτικών των δημοσίων ΙΕΚ με χρονολογική σειρά. 'Ηδη έχουμε υπογράψει τη σχετική απόφαση εξασφαλίζοντας επιπρόσθετη χρηματοδότηση δυόμισι δισεκατομμυρίων αρχικά προκειμένου να καλυφθούν οι υποχρεώσεις των μισθών των εκπαιδευτών των ΙΕΚ για να μην υπάρχει πρόβλημα. 'Αρχισε επομένως η καταβολή, επαναλαμβάνω, με βάση αυτά τα δυόμισι δισεκατομμύρια επιπροσθέτως που ήδη έχουμε εξασφαλίσει για τη χρηματοδότηση των εκπαιδευτών των ΙΕΚ. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο. ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, βέβαια ο κύριος Υπουργός έκανε
μια καλή και σαφή περιγραφή του προβλήματος, αλλά αυτό δε σημαίνει ότι μας καθησύχασε. 'Ολοι μας εδώ ξέρουμε ότι ένας εκπαιδευτικός που δεν πληρώνεται δεν είναι δυνατό να ασκήσει τα καθήκοντά του με τον τρόπο που πρέπει. Και ασφαλώς δεν είναι δυνατό να εγγυηθεί η Κυβέρνηση απ' ό,τι κατάλαβα ότι δεν μπορεί αυτό να ξανασυμβεί. Μπορεί οι ίδιες οι εκκαθαρίσεις και πάλι να καθυστερήσουν. Επομένως, αυτό το σημαντικό εκπαιδευτικό μας σύστημα όσον αφορά την επαγγελματική κατάρτιση είναι ενδεχόμενο -εγώ θα έλεγα ότι είναι σχεδόν βέβαιο- να βρεθεί και πάλι στην ίδια περιπέτεια.
Επομένως, ένας εκπαιδευτικός που δεν πληρώνεται δεν είναι δυνατό να αναπτύξει -και σωστά- το πρόγραμμά του. Εχθές θα θυμάστε, κύριε Υπουργέ, που περίπου το αναφέραμε αυτό στην επιτροπή, ότι δηλαδή αν τελικά ο εκπαιδευτικός ενός ΙΕΚ δεν είναι βέβαιος για το χρόνο τον οποίο και θα πληρώνεται και θα ασκεί το επάγγελμα του εκπαιδευτικού, δεν μπορεί να αναπτύξει σωστά το πρόγραμμά του, με αποτέλεσμα ο ίδιος αυτός ο πολύ σημαντικός εκπαιδευτικός θεσμός να μην έχει μέλλον, να μην έχει τις προοπτικές που όλοι μας ελπίζουμε ή θέλουμε να έχει. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εθνικής Παιδείας και
Θρησκευμάτων, κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Θα συμφωνούσα απόλυτα ότι σαφώς θα πρέπει ως πολιτεία να είμαστε συνεπείς απέναντι στις υποχρεώσεις μας προς τους εκπαιδευτικούς και τους εκπαιδευτές των ΙΕΚ και ανέφερα, κύριε Χουρμουζιάδη, τους λόγους για τους οποίους υπήρξε αυτή η υπέρβαση με την πολύ μεγάλη και την πολύ γρήγορη ανάπτυξη.
Κατά την άποψή μου θα έπρεπε να είναι περισσότερο προσεκτική αυτή η αλματώδης ανάπτυξη τα προηγούμενα δύο χρονια. Αλλά με βάση τις προτάσεις όπως είπαμε των τοπικών επιτροπών και τις μεγάλες ανάγκες της ζήτησης από τη νέα γενιά της επαγγελματικής κατάρτισης, προχώρησε ο οργανισμός. 
Αναφέρθηκα και στις προσπάθειες που έχουμε καταβάλει και στα
επιπρόσθετα κονδύλια που εξασφαλίζουμε, έτσι ώστε να υπάρξει η αποπληρωμή. Για το μέλλον δεν νομίζω ότι θα υπάρξει τέτοιο πρόβλημα, γιατί ο σχεδιασμός θα είναι αντίστοιχος και των οικονομικών μέσων που εξασφαλίζουμε και από το Γ' Κοινοτικό Πλαίσιο Στήριξης.
Στο σημείο αυτό θα ήθελα να υπενθυμίσω ότι οι εισροές από το Γ' Κοινοτικό Πλαίσιο Στήριξης στην ουσία τώρα αρχίζουν, άρα θα υπάρξει δυνατότητα κάλυψης των υποχρεώσεων και των μελλοντικών υποχρεώσεων έγκαιρα προς τους εκπαιδευτές των ΙΕΚ.
Θα ήθελα κλείνοντας, κύριε Πρόεδρε, να αναφερθώ εν τάχει στα άλλα θέματα που θίγει στην ερώτησή του ο κύριος συνάδελφος σε ό,τι αφορά τους μονίμους υπαλλήλους του ΟΕΚ. Εδώ δεν υπάρχει κανένα απολύτως πρόβλημα. Δεν υπάρχει καμία καθυστέρηση στην καταβολή της μισθοδοσίας των μονίμων υπαλλήλων του ΟΕΚ. Και μάλιστα, έχουμε εξασφαλίσει την έγκριση για την πρόσληψη σαράντα μονίμων διοικητικών υπαλλήλων στον ΟΕΚ, έτσι ώστε να υπάρξει και η αποδέσμευση σημαντικού αριθμού εκπαιδευτικών που τώρα αποσπώνται στον ΟΕΚ από την εκπαίδευση για να καλύψουν διοικητικές ανάγκες.
Τέλος, θα προωθήσουμε τη συγκρότηση του υπηρεσιακού συμβουλίου -ένα
αίτημα των μονίμων υπαλλήλων του ΟΕΚ- αφού βέβαια λυθούν ορισμένα ζητήματα σχετικά με την ερμηνεία των διατάξεων του νόμου 2683/99 γύρω από
το θέμα αυτό.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Ψήφιση στο σύνολο του σχεδίου νόμου του Υπουργείου Υγείας και
Πρόνοιας: "Βελτίωση και εκσυγχρονισμός του Εθνικού Συστήματος Υγείας και άλλες διατάξεις".
Κύριε Υπουργέ, έχετε να κάνετε κάποιες νομοτεχνικές βελτιώσεις ή
διορθώσεις;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Ναι, κύριε
Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το
λόγο.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κύριοι συνάδελφοι, στο άρθρο 9 παράγραφος 3 στο τελευταίο εδάφιο πέμπτη γραμμή, μετά τη φράση "του νοσοκομείου", προστίθεται "β' η γραμματεία του λογαριασμού".
Το άρθρο 21 προστίθεται ως παράγραφος 17 στο άρθρο 13. Το άρθρο 22 προστίθεται ως παράγραφος 18 στο άρθρο 13. Το άρθρο 23 προστίθεται ως παράγραφος 16 στο άρθρο 13. Το άρθρο 24 προστίθεται ως παράγραφος 15 στο
άρθρο 13. Και το άρθρο 25 γίνεται άρθρο 21. Είναι οι αριθμήσεις των τροπολογιών και η ενσωμάτωσή τους. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ερωτάται το Σώμα: Γίνεται δεκτό
το νομοσχέδιο και στο σύνολο, ως διανεμήθη με τις φραστικές και νομοτεχνικές διορθώσεις του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΘΑΝΑΣΙΟΣ ΓΙΑΝΝΟΠΟΥΛΟΣ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο έγινε δεκτό κατά
πλειοψηφία και στο σύνολο.
Συνεπώς το νομοσχέδιο του Υπουργείου Υγείας και Πρόνοιας: "Βελτίωση και εκσυγχρονισμός του Εθνικού Συστήματος Υγείας και άλλες διατάξεις", έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση.
Προχωρούμε με βάση την ημερήσια διάταξη.
Μόνη συζήτηση επί της αρχής, των άρθρων και του συνόλου του σχεδίου
νόμου του Υπουργείου Εθνικής Οικονομίας: "Περί κυρώσεως της υπ'αρ. 58861/ΥΠΕ/1/00003/Ι/ν.2601/98/9-11-2000 "Υπαγωγή επένδυσης της υπό σύσταση εταιρείας GLAVERBEL ΚΑΒΑΛΑΣ Α.Ε. στην ενίσχυση της επιχορήγησης και επιδότησης τόκων του ν. 2601/98", κοινής υπουργικής απόφασης".
Η Διάσκεψη των Προέδρων, αποφάσισε στη συνεδρίασή της της 7/12/2001
τη συζήτηση του νομοσχεδίου αυτού σε μια συνεδρίαση.
Από τη Νέα Δημοκρατία για τη σημερινή συζήτηση του σχεδίου νόμου,
ορίζεται ως Κοινοβολευτικός Εκπρόσωπος ο Βουλευτής κ. Γεώργιος Αλογοσκούφης.
Από το Κομμουνιστικό Κόμμα Ελλάδας ορίζεται Κοινοβουλευτικός Εκπρόσωπος ο Βουλευτής κ. 'Αγγελος Τζέκης και από το Συνασπισμό της Αριστεράς και της Προόδου, ορίζεται Κοινοβουλευτικός Εκπρόσωπος ο Βουλευτής κ. Παναγιώτης Λαφαζάνης.
Το λόγο έχει ο εισηγητής της Πλειοψηφίας του ΠΑΣΟΚ κ. Ιωάννης
Τσακλίδης, Βουλευτής Καβάλας.
ΑΓΓΕΛΟΣ ΤΖΕΚΗΣ: Το τονίζετε ιδιαίτερα αυτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Είναι εδώ όλοι οι Βουλευτές της
περιοχής Καβάλας γι' αυτό και τονίζω το ενδιαφέρον τους.
ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, κυρία και κύριοι συνάδελφοι, όπως
είναι γνωστό, σύμφωνα με τις διατάξεις του αναπτυξιακού νόμου 2601/1998 για να υπαχθεί μία μεγάλη επένδυση στις διατάξεις του νόμου αυτού, όταν ο
προϋπολογισμός της επένδυσης ή η ενισχυόμενη δαπάνη -στην οποία θα αναφερθώ παρακάτω- ξεπερνά τα είκοσι πέντε δισεκατομμύρια και όταν η επένδυση αυτή έχει σημαντική επίπτωση στην ανταγωνιστικότητα της χώρας και στην απασχόληση, τότε δεν αρκούν μόνο οι κοινές υπουργικές αποφάσεις των Υπουργών Εθνικής Οικονομίας και Ανάπτυξης. 'Οταν πρόκειται για τέτοια επένδυση πρέπει αυτές οι κοινές υπουργικές αποφάσεις να εγκρίνονται και από τη Βουλή.
Για μία τέτοια μεγάλη επένδυση, λοιπόν, έχουμε σήμερα την ευκαιρία να συζητήσουμε. Αντικείμενο της επένδυσης είναι η ίδρυση μεγάλης μονάδας παραγωγής υαλοπινάκων "FLAT", δυναμικότητας εκατόν πενήντα χιλιάδων τόνων ετησίως. Η επένδυση αυτή θα γίνει στη βιομηχανική περιοχή της Καβάλας. Γι'αυτό και η χαρά μας είναι διπλή, αφ' ενός μεν γιατί πρόκειται για μία πολύ μεγάλη ξένη επένδυση η οποία έρχεται στη χώρα και αυτό είναι θετικό για όλους. Η ιδιαίτερη όμως χαρά είναι γιατί πρόκειται για μία επένδυση η οποία θα εγκατασταθεί στην περιοχή της Καβάλας και θα συμβάλει αποφασιστικά και στην ανάπτυξη της περιοχής και στην απασχόληση.
Η επένδυση σύμφωνα με το σχέδιο των επενδυτών -και ελέχθη βεβαίως και
από τα αρμόδια όργανα- έχει συνολικό κόστος τριάντα επτά δισεκατομμύρια. Βεβαίως, μερικές από τις δαπάνες δεν κρίθηκαν επιλέξιμες. Επιλέξιμες κρίθηκαν δαπάνες ύψους περίπου είκοσι εννέα δισεκατομμυρίων. Αυτή είναι η λεγόμενη ενισχυόμενη δαπάνη, το υπαγόμενο κόστος.
Σύμφωνα με τις διατάξεις του ν. 2601/1998 δίνεται η δυνατότητα σε αυτές τις μεγάλες επενδύσεις, που έχουν σημαντική επίπτωση στον ανταγωνισμό της χώρας και στην απασχόληση, να ενισχύονται κατά παρέκκλιση των διατάξεων του νόμου. Αυτό γίνεται και στη συγκεκριμένη επένδυση.
Οι παρεκκλίσεις έχουν σχέση με την ίδια συμμετοχή του φορέα επένδυσης, η οποία σύμφωνα με τις διατάξεις του νόμου δεν πρέπει να είναι κάτω από το 40%. Εδώ η ίδια συμμετοχή θα είναι 20%. Το 20% της ενισχυόμενης δαπάνης είναι 5,8 δισεκατομμύρια. Αυτή θα είναι η ίδια συμμετοχή. Το 45% των είκοσι εννέα δισεκατομμυρίων θα είναι η επιχορήγηση του φορέα επένδυσης, ένα ποσό περίπου δεκατριών δισεκατομμυρίων. Και το υπόλοιπο 35% θα είναι δάνειο μεσομακροπρόθεσμο το οποίο θα πάρει η εταιρεία. Οι τόκοι αυτού του δανείου θα επιδοτούνται καθ'όλη τη διάρκεια εξόφλησης του δανείου και πάντως όχι πέραν των δέκα ετών.
Βεβαίως, στη συζήτηση στην επιτροπή ηγέρθησαν διάφορες αντιρρήσεις -κακώς, κατά την άποψή μου- ότι πρόκειται περί ευνοϊκής μεταχείρισης. Δεν υιοθετώ την άποψη αυτή. Κατ' αρχάς, πρόκειται για μία πολύ σημαντική επένδυση με ξένα κεφάλαια τα οποία θα έρθουν υπό τη μορφή συναλλάγματος ρευστού στη χώρα μας.
Το 45% είναι ένα ποσοστό επιχορήγησης το οποίο ισχύει στη Δ'Ζώνη
σύμφωνα με το ν.2601. Ισχύει, δηλαδή, στη Θράκη, στην Ξάνθη, που είναι δεκατρία-δεκατέσσερα χιλιόμετρα από τη βιομηχανική περιοχή της Καβάλας, όπου θα εγκατασταθεί η μονάδα. Ισχύει στη Θάσο, η οποία ανήκει στην Καβάλα, ισχύει σε όλες τις παραμεθόριες περιοχές.
Θα πρέπει να πω στο Σώμα ότι με τον αναπτυξιακό νόμο 1892/1990, που ψηφίστηκε από την Οικουμενική Κυβέρνηση, από όλα τα κόμματα, δόθηκαν αυξημένα κίνητρα στη Θράκη και καλώς δόθηκαν. Το υποστηρίζουμε περισσότερο ίσως από όλες τις άλλες περιοχές της χώρας ως Καβαλιώτες. Είναι γνωστό ότι επειδή η Καβάλα γειτνιάζει με την Ξάνθη -σας είπα προηγουμένως ότι η βιομηχανική μας περιοχή είναι δώδεκα δεκατρία χιλιόμετρα από τα όρια της Ξάνθης- και επειδή τα κίνητρα ήταν πολύ υψηλά για την Ξάνθη και δεν λήφθηκε μέριμνα για την Καβάλα, η οποία γειτνιάζει και αντιμετωπίζει ιδιαιτερότητες, γι'αυτό μετά το 1990 υπήρχε μία αποβιομηχάνηση της Καβάλας. Καμία επένδυση δεν γινόνταν πια στην Καβάλα, πήγαινε δίπλα όπου τα κίνητρα ήταν πολύ υψηλά και μερικές υγιείς παραδοσιακές βιομηχανίες που λειτουργούσαν επί χρόνια στην Καβάλα, έφυγαν και πήγαν στην Ξάνθη λόγω των υψηλών κινήτρων.
Επομένως, ο ισχυρισμός ότι το 45% είναι ένα υψηλό ποσοστό χαριστικό, νομίζω ότι δεν ευσταθεί, κύριοι συνάδελφοι, και θα παρακαλέσω να αναθεωρήσετε τις απόψεις σας στη συζήτηση που γίνεται στην Ολομέλεια. Και αναφέρομαι στα κόμματα εκείνα που είχαν αντιρρήσεις κατά τη συζήτηση στην επιτροπή.
Φορέας της επένδυσης θα είναι μία υποσύσταση εταιρεία με την επωνυμία "GLAVERBEL ΚΑΒΑΛΑΣ ΑΕ". Μέτοχοι της εταιρείας αυτής θα είναι η "GLAVERBEL
SA" μέ έδρα το Βέλγιο, με ποσοστό συμμετοχής 99% και η "GLAVERFIN BEHEER BV" με έδρα την Ολλανδία και ποσοστό συμμετοχής 1%.
Η "GLAVERBEL SA" με έδρα το Βέλγιο είναι μία πολύ μεγάλη και υγιής επιχείρηση. Σημειώνω ότι είναι ο τρίτος μεγαλύτερος παραγωγός επιπέδου γυαλιού, υαλοπινάκων float στην Ευρώπη. Μέχρι το 1997 είχε τέσσερα εργοστάσια παραγωγής υαλοπινάκων float στο Βέλγιο, ένα στην Ολλανδία και δύο στην Τσεχία. Μετά το 1997 αναπτύσσεται ακόμα περισσότερο και αγοράζει ή κατασκευάζει τα χρόνια αυτά που μας πέρασαν άλλα δύο μεγάλα εργοστάσια στην Ισπανία, δύο στη Γαλλία, δύο στην Ιταλία και τώρα επιχειρεί να κάνει και ένα στην Ελλάδα για τις ανάγκες της ευρύτερης περιοχής.
Σημειώνω ότι η Ελλάδα κάνει εισαγωγές υαλοπινάκων float εκατό
χιλιάδων τόνων το χρόνο. Η δυναμικότητα της νέας μονάδας θα είναι εκατόν πενήντα μονάδες τόνοι, που σημαίνει ότι θα υποκαταστήσουν πλήρως τις εισαγωγές που κάνουμε και θα έχει τη δυνατότητα η μονάδα αυτή να κάνει και εξαγωγές στις γύρω χώρες.
Η "GLAVERBEL SA", εκτός από τα εργοστάσια αυτά, τα δεκατρία και το
δέκατο τέταρτο που θα φτιάξει τώρα στην Ελλάδα, έχει ένα σημαντικό αριθμό επιχειρήσεων επεξεργασίας και μεταποίησης αυτού του γυαλιού, έχει μία μεγάλη γκάμα προϊόντων που παράγει, έχει ένα ισχυρότατο παγκόσμιο δίκτυο πωλήσεων, είναι μία πολύ μεγάλη υγιής επιχείρηση. Αυτή, λοιπόν, θα είναι στην ουσία ο φορέας της επενδυσης.
Σημειώνω ότι η "GLAVERBEL" είναι ουσιαστικά το ευρωπαϊκό κομμάτι του Ιαπωνικού Ομίλου "Αζάχι". Το 55% των μετοχών της "GLAVERBEL" το έχει η "Αζάχι", ένα υπόλοιπο 9,5% το έχει μία θυγατρική εταιρεία της "GLAVERBEL" με έδρα το Βέλγιο και το υπόλοιπο 35,5% περίπου των μετοχών ανήκει σε επενδυτές του Χρηματιστηρίου των Βρυξελλών. Συνήθως καλύπτει τις ανάγκες της Δυτικής Ευρώπης με ποσοστό 77% και της Κεντρικής και Ανατολικής Ευρώπης με ποσοστό 9%.
Κυρίες και κύριοι συνάδελφοι, η επένδυση αυτή ασφαλώς δημιουργεί προϋποθέσεις ανάπτυξης στην ευρύτερη περιοχή, στη χώρα, στην Καβάλα και επίσης προϋποθέσεις αύξησης της απασχόλησης.
'Ενας όρος δεσμευτικός είναι ότι οι καινούριες θέσεις που θα
δημιουργηθούν άμεσα στο φορέα επένδυσης θα είναι διακόσιες δυο και άλλες εκατόν πενήντα θέσεις οι οποίες επίσης θα δημιουργηθούν άμεσα σε δορυφορικές επιχειρήσεις ως αποτέλεσμα της επένδυσης, το οποίο πρέπει να αποδεικνύεται επί μια πενταετία με έγγραφα, για να μην υπάρχουν κυρώσεις στην επένδυση, οι οποίες προβλέπονται από το νόμο 2601, αλλά αντίστοιχες κυρώσεις προβλέπονται και από την Ευρωπαϊκή Επιτροπή, η οποία θα ελέγχει αυτές τις προϋποθέσεις απασχόλησης.
Bεβαίως θα δημιουργηθούν και άλλες θέσεις έμμεσες, όπως στην παραγωγή πρώτων υλών, στις μεταφορές ή στις μονάδες επεξεργασίας και μεταποίησης των υαλοπινάκων flat, που σύμφωνα με τη διεθνή εμπειρία μπορεί να ανέρχονται σε βάθος χρόνου μιας πενταετίας σε περισσότερες από τριακόσιες, τετρακόσιες. Αυτό δείχνει η εμπειρία ανάλογων περιπτώσεων στο εξωτερικό.
Σημειώνω ότι η επένδυση είναι άκρως φιλική με το περιβάλλον. Πολλά από τα εργοστάσια παραγωγής υαλοπινάκων flat βρίσκονται και λειτουργούν σε πρωτεύουσες δυτικών χωρών.
Η πρώτη ύλη την οποία θα χρησιμοποιήσει η μονάδα, είναι κυρίως χαλαζιακή άμμος και άνυδρο ανθρακικό νάτριο, σόδα. Αυτές οι δυο πρώτες ύλες αντιπροσωπεύουν σε κόστος περίπου το 80% του κόστους των πρώτων υλών. Σύμφωνα με τα σχέδια που υπέβαλαν οι επενδυτές, χαλαζιακή άμμος δεν υπάρχει στην περιοχή της Καβάλας. Κατά τη δική τους εκτίμηση, θα εισάγουν από άλλες χώρες, Βουλγαρία, Αίγυπτο ή ενδεχομένως να βρουν και σε κάποιες περιοχές της Ελλάδας. Πάντως, δεν υπάρχει χαλαζιακή άμμος στην περιοχή της Καβάλας. Κυρίως θα εισάγεται αυτή η πρώτη ύλη.
Υπάρχουν βέβαια και άλλες πρώτες ύλες που θα χρησιμοποιούνται, που αντιπροσωπεύουν το 20% του κόστους των πρώτων υλών. 'Αλλες απ' αυτές θα προμηθεύονται από εγχώριες πηγές, άλλες από εισαγωγές και για άλλες θα γίνουν και μονάδες, οι οποίες θα κατασκευάζουν κάποιες απ' αυτές τις πρώτες ύλες.
Μια πρώτη ύλη που χρειάζεται είναι το άζωτο. Προβλέπουν τα επενδυτικά σχέδια ότι μέσα στο οικόπεδο, στο οποίο θα γίνει η επένδυση, θα γίνει και μια μονάδα η οποία θα παράγει άζωτο, είτε από τους ίδιους επενδυτές είτε από άλλους που έχουν εμπειρία σε βιομηχανικά αέρια. Και το υδρογόνο θα πρέπει να κατασκευάζεται και είναι κι αυτό πρώτη ύλη.
Πιστεύω ότι το κέρδος είναι μεγάλο για τη χώρα και για την περιοχή. Αποκτούμε τεχνογνωσία σε έναν τομέα παραγωγής, που είναι απαραίτητος στις σύγχρονες συνθήκες και ιδιαίτερα εν όψει του Γ' Κοινοτικού Πλαισίου Στήριξης, των Ολυμπιακών Αγώνων, της ανασυγκρότησης των γύρω περιοχών των Βαλκανίων. Επομένως, πολλαπλά θα είναι τα κέρδη από την επένδυση αυτή, η οποία θα γίνει στη συγκεκριμένη περιοχή.
Θέλω να τονίσω ότι τα επενδυτικά σχέδια υποβλήθηκαν στην Ευρωπαϊκή Επιτροπή, υπήρξε ένας εξονυχιστικός έλεγχος και διάλογος και ανταλλαγή εγγράφων επί οκτώ μήνες. Είναι σκληρή η Ευρωπαϊκή 'Ενωση, όταν δίδονται τέτοιες ενισχύσεις για την ίδρυση μονάδων και λόγω ανταγωνισμού ελέγχει αυστηρά την επίπτωση που θα έχει αυτή η μονάδα κυρίως στην απασχόληση. 
Και αφού όλα αυτά ελέγχθησαν, εδόθη τον Αύγουστο του 2000 η έγκριση
της Ευρωπαϊκής Επιτροπής, για το ότι οι ενισχύσεις που δίνονται στη μονάδα αυτή είναι συμβιβάσιμες με τη συνθήκη των Ευρωπαϊκών Κοινοτήτων. Και βεβαίως παρακολουθεί με εκθέσεις κάθε χρόνο η Ευρωπαϊκή Επιτροπή την εξέλιξη της επένδυσης και της απασχόλησης.
Κυρώνοντας με νόμο τις κοινές υπουργικές αποφάσεις, η επένδυση θα
ενταχθεί στον αναπτυξιακό νόμο 2601/98, ο οποίος προβλέπει τις παρεκκλίσεις για τις οποίες μίλησα σε ό,τι αφορά την ίδια συμμετοχή, σε ό,τι αφορά το ύψος της επιχορήγησης και τον τρόπο που αυτή δίνεται, σε ό,τι αφορά την επιδότηση των τόκων και τη χρονική διάρκεια που δίνεται αυτή η επιδότηση, η οποία στη συγκεκριμένη περίπτωση δεν μπορεί να είναι πάνω από δέκα έτη.
Και βεβαίως προβλέπεται και ο τρόπος που θα δίνεται η επιχορήγηση. Θα σας φέρω ένα παράδειγμα. 'Εχω πεί ότι η ίδια η συμμετοχή θα είναι περίπου 5,8 δισεκατομμύρια και θα είναι υπό τη μορφή ρευστού η εισαγωγή συναλλάγματος. Tα 10 δισεκατομμύρια θα είναι δάνειο το οποίο θα πάρει η υπό σύσταση εταιρεία. Εάν δεν πάρει το δάνειο τότε τα 10 δισεκατομμύρια θα είναι επίσης ιδία συμμετοχή, με την ίδια μορφή της προηγούμενης.
Η επιχορήγηση η οποία θα είναι 12,8 δισεκατομμύρια δραχμές ασφαλώς θα δίνεται με προϋποθέσεις. Η επιχορήγηση θα δοθεί σε πέντε δόσεις. Για να δώσουμε την πρώτη δόση, η οποία θα είναι το 18,75% της συνολικής επιχορήγησης, πρέπει νωρίτερα οι επενδυτές να διαθέσουν το 50% της ιδίας συμμετοχής τους, αυτό να ελεγχθεί και επίσης να διαθέσουν και το 25% του δανείου των 10 δισεκατομμυρίων. Αυτό θα ελεγχθεί και στη συνέχεια θα δοθεί το 18,75% που αντιστοιχεί στις συνεργασίες που έχουν γίνει επί του συνολικού ενισχυόμενου κόστους και θα είναι περίπου, το 18,75%, από τα 13 δισεκατομμύρια, δύο και κάτι δισεκατομμύρια.
Το ίδιο θα γίνει και με τη δεύτερη δόση. Η τέταρτη δόση, που θα είναι το 20% της συνολικής επιχορήγησης, θα δοθεί με την προϋπόθεση ότι έχει τελειώσει η επένδυση. Και η πέμπτη δόση που θα είναι επίσης 20% της συνολικής επιχορήγησης, θα δοθεί εφόσον διαπιστωθεί η έναρξη παραγωγικής λειτουργίας της επένδυσης.
Επομένως, κύριοι συνάδελφοι, τονίζω ότι η ειδική γνωμοδοτική επιτροπή του ν. 2601 έκρινε ομόφωνα ότι είναι βιώσιμη επένδυση και μπορεί να υπαχθεί στις διατάξεις του 2601 και στις παρεκκλίσεις.
Τονίζω ότι η επένδυση αυτή θα δημιουργήσει πολλαπλασιαστικές αναπτυξιακές συνέπειες στη δημιουργία μικρών μονάδων και πολλές εκατοντάδες θέσεις εργασίας στο άμεσο μέλλον, με τη λειτουργία της. 
Τονίζω ότι για να παραχθεί αυτό το γυαλί, οι υαλοπίνακες float
χρειάζεται σημαντική ποσότητα θερμικής ενέργειας, η οποία θα παραχθεί είτε με τη χρήση μαζούτ είτε φυσικού αερίου. Επίσης χρειάζεται μεγάλες ποσότητες ηλεκτρικής ενέργειας.
Εν κατακλείδι, για να μη σας κουράζω περισσότερο, έχω τη γνώμη ότι
δεν είναι δυνατό να υπάρχει καμία αντίρρηση από καμία πλευρά της Βουλής, για μια τόσο σοβαρή επένδυση με τόσο ευεργετικές συνέπειες για τη χώρα, για την περιοχή, για την ανάπτυξη, για την απασχόληση.
Θα ήθελα να πω επίσης ότι η επένδυση αυτή είναι μια από τις μεγαλύτερες επενδύσεις των τελευταίων δεκαετιών στη χώρα μας. Μιλώ για ξένες επενδύσεις.
Θέλω να πιστεύω ότι αυτή θα είναι η αντιμετώπιση απ' όλη τη Βουλή, γιατί εγώ πιστεύω ότι χρειαζόμαστε αυτό να είναι μόνο η αρχή για την προσέλκυση και άλλων κεφαλαίων στη χώρα μας για ανάλογες επενδύσεις και μακάρι και μεγαλύτερες.
Επίσης, θέλω να πω ότι η μεγάλη βελτίωση που έγινε τα τελευταία χρόνια από την Κυβέρνηση του ΠΑΣΟΚ των μακροοικονομικών δεικτών της
οικονομίας, η ένταξη της χώρας στην ευρωζώνη, που σημαίνει ότι εξασφαλίζεται κατά ένα μεγάλο μέρος η διατηρησιμότητα αυτών των επιτευγμάτων. 'Αρα εξασφαλίζεται μια μακροχρόνια ατμόσφαιρα σταθερότητας. Και αυτή η μακροχρόνια ατμόσφαιρα σταθερότητας είναι αυτή που ευνοεί τους μακρόπνοους επενδυτικούς σχεδιασμούς και προσελκύει τέτοια κεφάλαια. 
Αυτή, λοιπόν, η πορεία της χώρας, το σταθερό περιβάλλον, αν θέλετε το
ότι η Ελλάδα με την πολιτική της αναδεικνύεται σε έναν παράγοντα σταθερότητας στη περιοχή, τα έργα τα οποία γίνονται και θα γίνουν στα πλαίσια του Γ' Κοινοτικού Πλαισίου Στήριξης ή από άλλους πόρους, όλα αυτά δημιουργούν ευνοϊκές προϋποθέσεις για προσέλκυση ξένων κεφαλαίων, για επενδύσεις και εύχομαι η σημερινή ψήφιση αυτού του νομοσχεδίου να είναι μόνο η αρχή και νομίζω ότι αυτό πρέπει να είναι η ευχή όλων μας.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000: 80 χρόνια από την Ενσωμάτωση στην Ελλάδα" σαράντα επτά μαθητές και μαθήτριες και τρεις συνοδοί-δάσκαλοι από το 6ο Δημοτικό Σχολείο Αγίου Δημητρίου.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Το λόγο έχει ο εισηγητής της Νέας Δημοκρατίας κ. Χαϊτίδης.
ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, κύριοι συνάδελφοι, εγώ θα ευχόμουν αυτά τα αισιόδοξα μηνύματα περί πολύ μεγάλης οικονομικής σταθερότητας και ανάκαμψης στην Ελλάδα του αγαπητού συναδέλφου κ. Τσακλίδη να ήταν αληθινά, αλλά επειδή δεν είναι, θα ευχόμουν να μη γίνουν γνωστά τα όσα είπατε, κύριε συνάδελφε, στην περιοχή σας στην Καβάλα διότι θα ηύξαναν την αγανάκτηση των συμπατριωτών σας, οι οποίοι ήδη είναι αγανακτισμένοι, διότι η περιοχή Καβάλας από μία ανθούσα βιομηχανική περιοχή έχει μετατραπεί σε μία περιοχή ανέργων.
Κύριοι συνάδελφοι, η Νέα Δημοκρατία υποστηρίζει κάθε επένδυση, που θα συμβάλει στη βελτίωση της εθνικής οικονομίας και ειδικότερα στην επίλυση του μεγάλου προβλήματος της ανεργίας, το οποίο συνεχώς αυξάνει, συνεχώς επιτείνεται, διότι τα μέτρα, τα ατελή, τα αποτυχημένα, τα οποία λαμβάνει η σημερινή Κυβέρνηση αυξάνουν την ήδη υψηλή ανεργία, η οποία μαστίζει τη χώρα μας. Ιδιαίτερα υποστηρίζουμε κάθε προσπάθεια να μειωθεί η επικίνδυνα υψηλή ανεργία, η οποία μαστίζει τις ακριτικές περιοχές, τη Μακεδονία και τη Θράκη, ιδιαίτερα τις περιοχές Σερρών και Καβάλας, οι οποίες ήταν συνηθισμένες επί μακρά σειρά ετών, ειδικά μετά το '74, να είναι όπως προείπα, ανθούσες οικονομικά περιοχές. Σήμερα όχι μόνο μαστίζονται από ανεργία, αλλά μαστίζονται και από την έλλειψη επενδύσεων. Στην Καβάλα διατρέχει τον κίνδυνο να μη συνεχίσει τη λειτουργία της η μεγαλύτερη επένδυση της περιοχής και από τις μεγαλύτερες της Ελλάδος, το διϋλιστήριο της Νέας Καρβάλης.
Επειδή, λοιπόν, το συζητούμενο νομοσχέδιο θα συμβάλει σε κάποιο βαθμό στη μείωση της ανεργίας, εμείς κατ'αρχήν βεβαίως υποστηρίζουμε την επένδυση αυτή, όπως υποστηρίζουμε κάθε επένδυση, η οποία, όπως προείπα, θα αυξήσει τις θέσεις εργασίας. 'Ομως έχουμε υποχρέωση να κάνουμε ορισμένες παρατηρήσεις, διότι αυτό είναι το καθήκον μας, να διασφαλίσουμε την πιστή εφαρμογή των νόμων, να διασφαλίσουμε τη διαφάνεια και να εξασφαλίσουμε την αξιοποίηση του ιδρώτα του ελληνικού λαού, ο οποίος διά της φορολογίας υποβάλλεται σε θυσίες. Πρέπει αυτές οι θυσίες αφενός να πιάνουν τόπο αφ' ετέρου να διασφαλίζεται ότι κάποιοι δεν θα επωφελούνται παρανόμως.
Κύριοι συνάδελφοι, η υπό συζήτηση κύρωση της συμβάσεως για την ενίσχυση της εταιρείας "GLAVERBEL ΚΑΒΑΛΑΣ ΑΕ" μας δημιουργεί ορισμένα ερωτήματα, τα οποία οφείλω να εκθέσω και είμαι βέβαιος ότι η Κυβέρνηση διά του παρισταμένου κυρίου Υπουργού θα μας διευκρινίσει, ώστε χωρίς καμία επιφύλαξη, χωρίς κανέναν ενδοιασμό να υπερψηφίσουμε αυτήν την επένδυση.
Κατ'αρχήν έχουμε το πρωτοφανές ή, θα έλεγα, το όχι συνηθισμένο -δεν ξέρω αν υπάρχει άλλη τέτοια περίπτωση- φαινόμενο να συζητάμε για μία επένδυση, η οποία εξαντλεί όλες τις δυνατότητες επιχορηγήσεων, όλες τις ευεργετικές δυνατότητες ενισχύσεως αυτής της επενδύσεως χωρίς η εταιρεία
να έχει συσταθεί.
Η εταιρεία θα συσταθεί μετά την υπερψήφιση του νομοσχεδίου το οποίο
συζητάμε. Η εταιρεία αυτή ευεργετείται, πρώτον με το 45% της συνολικής επένδυσης, δεύτερον με την επιδότηση του 45% των τόκων και μάλιστα για μη καθοριζόμενο επακριβώς χρονικό διάστημα από ένα μεγάλο δάνειο, το οποίο θα πάρει, γιατί προφανώς δεν θέλει -και όχι ότι δεν έχει, διότι έχει- να βάλει εξ ιδίων τα υπόλοιπα κεφάλαια. Βεβαίως δεν καθορίζεται πουθενά σε πόσο χρόνο μετά από την ψήφιση του νομοσχεδίου αυτού, θα τεθεί σε λειτουργία η εταιρεία. Απλώς υπάρχουν κάποιοι άλλοι χρονικοί περιορισμοί, οι οποίοι όμως δεν έχουν καμία σχέση με την έναρξη. Εκείνο το οποίο ενδιαφέρει και τους Καβαλιώτες και το σύνολο του ελληνικού λαού και την εθνική οικονομία είναι το πότε, επιτέλους, αυτές οι εταιρείες οι οποίες επιδοτούνται γενναία θα αρχίσουν να λειτουργούν, ώστε ειδικά στην περιοχή της ανατολικής Μακεδονίας και γενικότερα της Μακεδονίας και της Θράκης να υπάρξουν θέσεις εργασίας και όχι μόνο να ανεγείρονται κτίρια, να τοποθετούνται μηχανήματα και να μην υπάρχει απασχόληση του πληθυσμού. 
Επειδή αναφέρθηκα στα μηχανήματα θα ήθελα, κύριε Υπουργέ, να μας
εξηγήσετε και να μας πείσετε ότι έχουν γίνει όλοι εκείνοι οι έλεγχοι και θα υπάρξουν οι διασφαλίσεις ώστε ούτε υπερτιμολογήσεις -η γνωστή μεθόδευση- να γίνουν όπως γίνεται σε άλλες περιπτώσεις (που ο επενδυτής δεν βάζει σχεδόν καθόλου ίδια κεφάλαια) αλλά και τα μηχανήματα να είναι καινουργή και όχι μεταχειρισμένα.
'Ενα τεράστιο θέμα, το οποίο πρέπει να μας απασχολήσει και ζητώ από
την Κυβέρνηση να έχουμε τη σχετική εξήγηση και διαβεβαίωση, είναι ο αριθμός των θέσεων των εργαζομένων και η προέλευση των εργαζομένων, αν θα είναι 'Ελληνες ή αλλοδαποί.
Κύριοι συνάδελφοι, μου κάνει εντύπωση ότι στην εισηγητική έκθεση αναφέρονται δύο αριθμοί προκειμένου να αιτιολογηθεί η μεγίστη αυτή επιδότηση της συγκεκριμένης επένδυσης. Ο πρώτος αριθμός είναι ότι φθάνουμε στο όριο της επενδύσεως από πλευράς οικονομικής. 'Εχουμε κατά το νόμο 2601 της 15.4.1998 με όριο είκοσι πέντε δισεκατομμυρίων και η επένδυση είναι εκεί γύρω στα είκοσι οκτώ. Κατά σύμπτωση άρραγες;
Κάτι άλλο το οποίο μου κάνει εντύπωση είναι ότι, ενώ προϋπόθεση
υπαγωγής είναι η εξασφάλιση τουλάχιστον τριακοσίων θέσεων εργασίας, ομολογείτε ότι οι προβλεπόμενες θέσεις εργασίας στο καθ' αυτό εργοστάσιο είναι διακόσιες δύο -θαυμάζω για την ακρίβεια- και πιθανολογείται ότι θα υπάρξουν άλλες εκατόν πενήντα περίπου θέσεις από την απασχόληση άλλων δορυφορικών επιχειρήσεων. Τώρα κανείς δεν μας εξηγεί γιατί το εκατόν πενήντα δεν είναι πενήντα ή δεν είναι διακόσια πενήντα. Κανείς δεν μας λέει πώς επιτέλους -έστω με μία προσέγγιση, την οποία δεχόμαστε- έχει υπολογιστεί αυτός ο αριθμός των εκατόν πενήντα εργαζομένων, που μακάρι να είναι και περισσότεροι και οι οποίοι δεν εργάζονται σήμερα αλλά θα απασχοληθούν σε δορυφορικές επιχειρήσεις οι οποίες θα συνεργάζονται ή θα εξυπηρετούν τη βασική βιομηχανία.
Και ένα άλλο ερώτημα. Πώς θα διασφαλιστούμε, κύριε Υπουργέ, ότι με το πρόσχημα της άκρας εξειδίκευσης, η οποία δεν υπάρχει ασφαλώς σήμερα δεν θα εγκατασταθούν "νομίμως" και όχι για ένα μικρό χρονικό διάστημα πολλοί ξένοι εργαζόμενοι οι οποίοι θα καταλάβουν αυτές τις θέσεις, τις οποίες με αγωνία ο λαός της Καβάλας και της γύρω περιοχής προσδοκά να δημιουργηθούν για να βγάλουν ένα κομμάτι ψωμί; Διότι πρέπει, αγαπητοί συνάδελφοι, μαζί με την επιθυμία και τη συνδρομή τη δική μας για την εγκατάσταση ξένων επενδύσεων να προβλέπουμε αυτές οι επενδύσεις τελικά να είναι προς όφελος του ελληνικού λαού και καθόσον αφορά το οικονομικό αποτέλεσμα αλλά κυρίως καθόσον αφορά τις θέσεις εργασίας Ελλήνων ανέργων και όχι εργαζομένων οι οποίοι θα μας έλθουν ως φθηνοί εργάτες από το εξωτερικό ή εργαζομένων εξειδικευμένων οι οποίοι όμως αντιμετωπίζουν προβλήματα εργασίας στις χώρες τους.
Θα ήθελα, λοιπόν, να κάνω και αυτήν την παρατήρηση και πιστεύω ότι θα έχουμε μια ικανοποιητική απάντηση από την Κυβέρνηση.
Μια άλλη παρατήρηση είναι η εξής. Από τη μία προσφέρετε κάθε δυνατή
διευκόλυνση, εξαντλείτε τα όρια του νόμου για να πετύχετε την πραγματοποίηση αυτής της επενδύσεως και από την άλλη διαπιστώνω ότι πέρασαν τριάμισι χρόνια από τότε που ο ενδιαφερόμενος επενδυτής έκανε την
πρότασή του.
Μας είπε προηγουμένως ο κύριος συνάδελφος της Πλειοψηφίας, ότι χρειάστηκαν οκτώ μήνες για να ερευνηθεί το νομότυπο και το ολοκληρωμένο της προτάσεως για την επένδυση αυτή από τα αρμόδια ευρωπαϊκά όργανα. Να το δεχθώ, κύριε συνάδελφε. Δεν μιλάμε όμως για οκτώ μήνες, μιλάμε για τριάμισι χρόνια, όταν υπάρχει αντίθετο προηγούμενο. Είναι γνωστό ότι αυτή η ίδια εταιρεία ή τέλος πάντων η εταιρεία από όπου θα προέλθει η υπό σύσταση εταιρεία, κατασκεύασε ομοειδή εργοστάσια σε άλλα κράτη, όπως στην Ισπανία, στη Ρουμανία και μέσα σε τρία χρόνια, όχι απλώς είχαν ολοκληρωθεί όλες οι απαιτούμενες διαδικασίες, αλλά λειτούργησαν αυτά τα εργοστάσια. Και η δική σας Κυβέρνηση έχει τριάμισι χρόνια σε αναμονή και θα έλεγα σε μία ομηρία αναμονής το λαό της περιοχής, προκειμένου... 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Παραπονείστε για την καθυστέρηση. ΠΡΟΕΔΡΕΥΩΝ (Κωνσταντίνος Γείτονας): Κύριε Παναγιωτόπουλε, υπάρχει και
Προεδρείο. 'Οχι, επειδή αναφέρεστε στην Καβάλα να τα λύσετε μεταξύ σας. ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Ο διάλογος τον οποίο δεν επιτρέπετε είναι
εποικοδομητικός.
ΠΡΟΕΔΡΕΥΩΝ (Κωνσταντίνος Γείτονας): Ναι, αλλά ο διάλογος πρέπει να
γίνεται με την έγκριση του Προεδρείου.
Κύριε Χαϊτίδη, για να ικανοποιήσω τον κ. Παναγιωτόπουλο, του
επιτρέπετε τη διακοπή;
ΕΥΓΕΝΙΟΣ ΧΑΙΤΙΔΗΣ: Μάλιστα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, αφού σας επιτρέπει, να το πείτε.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Θέλω να διευκρινιστεί ότι παραπονείστε για την καθυστέρηση.
ΕΥΓΕΝΙΟΣ ΧΑΙΤΙΔΗΣ: Δεν νομίζω ότι είπα κάτι διαφορετικό. 'Ηταν σαφές αυτό το οποίο είπα.
ΠΡΟΕΔΡΕΥΩΝ (Κωνσταντίνος Γείτονας): Προχωρήστε λοιπόν.
ΕΥΓΕΝΙΟΣ ΧΑΙΤΙΔΗΣ: Είπα ότι ο λαός της Καβάλας τηρείται σε μια κατάσταση ομηρίας με την προσμονή αυτής της επενδύσεως και φυσικά υπεύθυνη είναι η σημερινή Κυβέρνηση η οποία δεν την ολοκλήρωσε σε ένα εύλογο χρονικό διάστημα, όπως έγινε σε άλλες περιπτώσεις, σε κράτη όπως η Ρουμανία τα οποία υποτίθεται ότι και από πλευράς κρατικού μηχανισμού είναι ολιγότερο οργανωμένα από την Ελλάδα. Εν τούτοις, βλέπουμε ότι εκεί σε τρία χρόνια το εργοστάσιο ετέθη σε λειτουργία και εδώ χρειαστήκαμε μέχρι τώρα τριάμισι χρόνια και κύριος οίδε πότε θα αρχίσει να πραγματοποιείται αυτή η επένδυση.
Μάλιστα θα πρέπει να σημειώσουμε -γιατί μας ενδιαφέρει για άλλους λόγους, προφανείς- ότι στην αντίστοιχη επένδυση στη Ρουμανία υπάρχει συμμετοχή 50% Τούρκων επιχειρηματιών.
Επίσης, πρέπει να σημειώσω και απορώ -μου δοθεί η εξήγηση- γιατί εδώ δεν υπάρχει, ούτε συμβολική συμμετοχή ενός 'Ελληνα επενδυτή. Επίσης, δεν μπορώ να εξηγήσω και έχω απορία, γιατί θα υπάρχει μια συμμετοχή 1%, μιας ολλανδικής εταιρείας. Υπάρχει ο βασικός επενδυτής με το 99% και το 1% μιας άλλης εταιρείας. Κανείς δεν μας εξηγεί. Υπάρχει κάποια τεχνογνωσία, η οποία αναγκάζει το βασικό, μεγάλο και τόσο έμπειρο επενδυτή να πάρει αυτήν την εταιρεία; Εν πάση περιπτώσει, ας μας δοθούν μερικές εξηγήσεις, γιατί αυτά τα νούμερα δημιουργούν θα έλεγα εύλογες απορίες.
Γι' αυτήν, λοιπόν, την καθυστέρηση και για την όποια ενδεχομένως -απεύχομαι- υπάρξει στο μέλλον, η Κυβέρνηση οφείλει να δώσει εξηγήσεις. Εκτός αν η εξήγηση είναι αυτό το οποίο παρατηρούμε και σε άλλες περιπτώσεις, ότι πολύ όψιμα αποφάσισε η Κυβέρνηση να στραφεί προς νεοφιλελεύθερους προσανατολισμούς, να στραφεί προς όσα πριν από μερικά χρόνια -όχι πολλά- κατεδίκαζε και έτσι έχει αγκυλώσεις, υστερήσεις ή ενδεχομένως και κάποια σοσιαλιστικά βαρίδια, τα οποία δεν της επιτρέπουν να κάνει αυτό, το οποίο πιστεύω ότι και η ίδια επιθυμεί να κάνει, να κινηθεί με ταχύτερους ρυθμούς.
ΚΑΡΟΛΟΣ ΠΑΠΟΥΛΙΑΣ: Αφήστε, τα σοσιαλιστικά βαρίδια, κύριε Χαϊτίδη. ΠΡΟΕΔΡΕΥΩΝ (Κωνσταντίνος Γείτονας): Ας κοιτάξουμε αλλού για "βαρίδια"
κύριε συνάδελφε.
ΕΥΓΕΝΙΟΣ ΧΑΙΤΙΔΗΣ: Θα ήθελα να ρωτήσω, κύριε Υπουργέ, -γιατί και εδώ δεν υπάρχει καμία διασφάλιση- εάν υπάρχει η απαραίτητη περιβαλλοντική μελέτη, ώστε να είμαστε βέβαιοι ότι και κατά τη λειτουργία, αλλά και κατά τη συγκέντρωση των πρώτων υλών δεν θα έχουμε μια επιβάρυνση του περιβάλλοντος της ευρύτερης περιοχής.
Κυρίες και κύριοι συνάδελφοι, δεν θα σας απασχολήσω περισσότερο. 'Αλλωστε οι αγαπητοί συνάδελφοι εκ Καβάλας ξέρω ότι αδημονούν να εκθέσουν και τις δικές τους απόψεις. 'Ηθελα απλώς να επισημάνω, κύριε Υπουργέ, αυτό το οποίο είπατε και το έχετε συνειδητοποιήσει -το οποίο όμως δεν μας εξηγήσατε- γιατί δεν το αντιμετωπίζει η Κυβέρνηση.
Ξέρετε μ'αυτές τις αποσπασματικές δημιουργίες κάποιων προνομιούχων επενδυτικά περιοχών τι έχετε δημιουργήσει; 'Εχετε δημιουργήσει νησίδες ανεργίας, έχετε δημιουργήσει νησίδες αποβιομηχάνησης. Το είπατε και μόνος σας. 'Ηθελα να το επισημάνω και να το επαναλάβω.
Η Καβάλα συνθλίβεται μεταξύ των αναπτυξιακών κινήτρων που δόθηκαν -και καλώς- στη Θράκη και των όποιων ολιγοτέρων δόθηκαν στην περιοχή της Δράμας.
Ο Νομός Σερρών συνθλίβεται δυο φορές γιατί βρίσκεται μεταξύ αυτής της περιοχής και του Νομού Κιλκίς στη βιομηχανική περιοχή του οποίου -και συγκεκριμένα στη Νέα Σάντα- έχουν δοθεί άλλα ή και μεγαλύτερα κίνητρα. Αυτές οι δύο νησίδες ανεργίας ο Νομός Σερρών και ο Νομός Καβάλας βρίσκονται σε τραγική θέση. Τουλάχιστον δε στο Νομό Σερρών υπάρχει επίσημη μέτρηση από το εργατικό κέντρο ότι η ανεργία υπερβαίνει σε πραγματικούς αριθμούς το 25%.
Με την ευκαιρία, λοιπόν, θα ήθελα να παρακαλέσω την Κυβέρνηση να κάνει μια συνολική μελέτη των όποιων κινήτρων δοθούν αναφορικά για επενδύσεις σε όλη την Ελλάδα. Να υπάρξει μια κλιμάκωση κινήτρων και επιδοτήσεων σε όμορους νομούς ώστε να μην υπάρχει αυτό το οποίο ομολόγησε ο κύριος συνάδελφος, διότι φυσικά δεν μπορούσε να κάνει και αλλιώς. 'Οτι δηλαδη υπάρχει μια μετανάστευση επιχειρήσεων κατά ορισμένα χιλιόμετρα για να μπουν στα διοικητικά όρια κάποιου άλλου νομού, όπου εκεί ισχύουν επενδυτικά κίνητρα, ενώ δεν ισχύουν στον όμορο νομό λίγα χιλιόμετρα πιο πίσω. Αυτό δείχνει την προχειρότητα, αλλά και την άγνοια του τρόπου με τον οποίο θα πρέπει η Ελλάδα σήμερα να επενδύει και να αναπτύσσεται οικονομικά μέσα στην Ευρωπαϊκή 'Ενωση. Γι'αυτό και προηγουμένως είπα -και δεν ήταν μια αντιπολιτευτική κορώνα- και το πιστεύω ότι η Κυβέρνηση, παρ' όλες τις όποιες νεότερες σκέψεις και αποφάσεις δεν είναι σε θέση λόγω ελλείψεως υποδομής και λόγω ελλείψεως νοοτροπίας και γνώσεως να εφαρμόσει αναπτυξιακές μεθόδους και κίνητρα, έτσι όπως ισχύουν στην Ευρωπαϊκή 'Ενωση. Γι'αυτό έχουμε και αυτά τα φαινόμενα τα οποία -και τον συγχαίρω τον κ. Τσακλίδη γι'αυτό- κατήγγειλε προηγουμένως.
Τέλος, θα ήθελα να παρακαλέσω να εκτιμήσετε το γεγονός ότι η Νέα
Δημοκρατία, παρά τις σοβαρές και τεκμηριωμένες επιφυλάξεις και παρατηρήσεις, τις οποίες εκθέτει εδώ ενώπιον του Κοινοβουλίου, υπερψηφίζει τη συγκεκριμένη επένδυση και θέλει να δείξει μ'αυτόν τον τρόπο ότι δεν εκμεταλλεύεται, όπως κατά το παρελθόν κάνατε εσείς, κύριοι συνάδελφοι της πλειοψηφίας, όταν κάνατε τη λεγόμενη δομική ενημέρωση -δεν ξέρω αν έχετε διαβάσει και το σχετικό πόνημα του κ. Σημίτη, εγώ το έχω διαβάσει- όταν η αντιπολίτευση γινόταν για την αντιπολίτευση. Εμείς κάνουμε αντιπολίτευση για να εξυπηρετήσουμε τον ελληνικό λαό και να διασφαλίσουμε τα χρήματά του.
Αυτό νομίζω ότι θα πρέπει να εκτιμηθεί. Επειδή καλοπροαίρετα γίνονται όλες οι παρατηρήσεις, ζητώ από την Κυβέρνηση να διασφαλίσει ότι πολύ σύντομα, χωρίς καμία περιπέτεια, χωρίς βραχεία λειτουργία ως συνήθως γίνεται και κυρίως με την απορρόφηση όλου του αριθμού των εργαζομένων που προβλέπεται και ευαγγελίζεται, η σύμβαση, θα ολοκληκρωθεί η επένδυση που συζητάμε, έστω καθυστερημένα. Θα μπορέσει έτσι ο λαός της περιοχής της ανατολικής Μακεδονίας και Θράκης αλλά με αντίστοιχες επενδύσεις και με αντίστοιχες προβλέψεις και ο λαός της υπόλοιπης ακριτικής Ελλάδος και κυρίως της κεντρικής Μακεδονίας, θα μπορέσει να ανασάνει οικονομικά και 
να μειώσει το μεγάλο πρόβλημα της ανεργίας το οποίο μαστίζει την περιοχή. Ευχαριστώ πολύ.
(Χειροκροτήματα)
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του
Κομμουνιστικού Κόμματος Ελλάδας κ. Τζέκης έχει το λόγο.
Ελπίζω να απαντήσετε εκ μέρους της αριστεράς ότι ο σοσιαλισμός είναι
όραμα και ως όραμα είναι ανάλαφρος!!
(Θόρυβος στην Αίθουσα)
Ανάλαφρος, κύριε Παναγιωτόπουλε, μη μου αλλάζετε τα λόγια, ως όραμα,
και ιδέες.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Ελαφρώς είναι!
ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι συνάδελφοι, είχαμε συζητήσει και στην αρμόδια Κοινοβουλευτική Επιτροπή το συγκεκριμένο σχέδιο νόμου που φέρνει η Κυβέρνηση. Ακούσαμε σήμερα βέβαια την επιβεβαίωση που είχαμε κάνει σαν Κομμουνιστικό Κομμα Ελλάδας ότι πίσω από τη συγκεκριμένη εταιρεία δεν είναι ούτε το Βέλγιο ούτε η Ολλανδία, είναι βέβαια πολυεθνική ιαπωνική συγκεκριμένα και τότε βέβαια το είχατε αρνηθεί ή με τη σιωπή ορισμένοι είχατε αποδεχτεί ότι πραγματικά δεν υπάρχει σύσταση συγκεκριμένης εταιρείας. Απλούστατα είναι μια μεθόδευση μιας συγκεκριμένης πολυεθνικής ιαπωνικής εταιρείας η οποία θέλει να μπει στο συγκεκριμένο στάδιο παραγωγής και μέσα στην Ευρώπη. Γιατί αν ερχόταν σαν ιαπωνική εταιρεία ίσως δεν είχε τα ευεργετήματα από την Ευρωπαϊκή 'Ενωση, από την κυβέρνηση της χώρας, αυτά τα οποία προβλέπει, δηλαδή, ο 2601/98. Αυτή είναι μια εξήγηση που πρέπει να δοθεί στο Σώμα γιατί επαναλαμβάνω θα πρέπει με μια ειλικρίνεια προς το λαό ιδίως της περιοχής να του πούμε ορισμένες αλήθειες.
'Εγινε μια αναφορά βέβαια για την ανάπτυξη γενικότερα της παραμεθόριας περιοχής. Βέβαια νομός είναι και η Καβάλα, νομός είναι η Δράμα, οι Σέρρες, η Ροδόπη, ο 'Εβρος, νομός είναι το Κιλκίς, είναι η Φλώρινα, είναι τα Γρεβενά, είναι οι νομοί της Ηπείρου, είναι όλοι οι νομοί της χώρας οι οποίοι αντιμετωπίζουν ένα σοβαρό πρόβλημα ανάπτυξης. Και βέβαια όσες φορές κι αν προσπαθήσει η Κυβέρνηση να πείσει ότι αυτή η πολιτική η οποία δοκιμάζεται χρόνια τώρα είναι προς όφελος της ανάπτυξης της χώρας και προς όφελος του εργαζόμενου λαού, είναι τα ίδια τα στοιχεία της πραγματικότητας εκείνα που τη διαψεύδουν. Η ανεργία μαστίζει όλες αυτές τις περιοχές και μαστίζει γενικότερα τη χώρα.
Η πολιτική λιτότητας χρόνια καλά κρατεί αλλά όμως ούτε επενδύσεις γίνονται ούτε θέσεις εργασίας δημιουργούνται. Εκείνο που παρατηρούμε όλοι είναι ότι και αυτές -στις συγκεκριμένες περιοχές εννοώ της Θράκης, Καβάλας και του 'Εβρου, πολλές βιομηχανιες, πολλές βιοτεχνίες αλλάζουν σύνορα, γίνεται μετεγκατάσταση στις βορειότερες χώρες στις πρώην σοσιαλιστικές, όχι επειδή έχουν καλύτερα κίνητρα αλλά επειδή εκεί οι κυβερνήσεις προσφέρουν γη και ύδωρ σ' αυτό το κεφάλαιο για να ξεζουμίσουν μέσα από την εκμετάλλευση και τον εκεί εργαζόμενο λαό.
Αν, λοιπόν, ονειρευόμαστε έναν κόσμο και έναν εργάτη που θα δουλεύει για δύο, τρεις χιλιάδες τότε πραγματικά η Κυβέρνηση πρέπει να επιχαίρεται γιατί και μέσα από αυτήν τη Βουλή έχει φέρει νόμο για τις εργασιακές σχέσεις, επαίρεται ότι θα φέρει νόμο για τις εργασιακές σχέσεις, επαίρεται ότι θα φέρει νόμο για την κοινωνική ασφάλιση, για το ασφαλιστικό, το συνταξιοδοτικό που θα το κτυπήσει και εκείνο ακόμα περισσότερο.
'Αρα, λοιπόν, τι παρατηρούμε; Παρατηρούμε ότι η χώρα μας γίνεται ένας παράδεισος δήθεν των ξένων επενδυτών. Και ακούσαμε από τον εισηγητή της Πλειοψηφίας ότι η συγκεκριμένη εταιρεία θα φέρει ίδια κεφάλαια. Δεν πρόκειται να φέρει ίδια κεφάλαια και αυτό το λένε μέσα τα γραπτά.
Εκείνο το οποίο γίνεται μέσα από το σχέδιο νόμου είναι να δοθούν ιδιαίτερα κίνητρα και έξω από τα κίνητρα που προβλέπει ο ν. 2601 κατά παρέκκλιση, όπως το ονομάζουν. Τι σημαίνει κατά παρέκκλιση; 'Οτι μας καλούν να ψηφίσουμε γι'αυτήν τη συγκεκριμένη εταιρεία μια ιδιαίτερη προνομιακή μεταχείρηση. Χώρα "μπανανίας" δηλαδή.
Και γι'αυτό βέβαια λένε ότι μέσα από την επένδυση θα δημιουργηθούν διακόσιες δύο θέσεις εργασίας, όπως λένε, παραβιάζοντας και το νόμο που ψήφισε η πλειοψηφία, που έλεγε τριακόσιες. Και λένε ότι θα κάνουν δορυφορικές επιχειρήσεις. Ποιες δορυφορικές επιχειρήσεις; Πιθανόν να γίνουν, πιθανόν να μη γίνουν. Με τις πιθανότητες θα παίξουμε; Με το νόμο των πιθανοτήτων; Εδώ πρέπει να πούμε στον εργαζόμενο λαό της Καβάλας συγκεκριμένα νούμερα, για να αποδεχθεί μία επένδυση ή όχι.
Το ζήτημα βέβαια είναι ότι θα πρέπει να βγουν ορισμένα συμπεράσματα
από τις μέχρι τώρα επενδύσεις: Α', Β' Κοινοτικό Πλαίσιο Στήριξης. Πολλά δεν έλεγε η Κυβέρνηση ιδίως για τις παραμεθόριες περιοχές, ότι δηλαδή θα αναπτυχθούν, ότι θα έρθουν ξένα κεφάλαια, ότι θα κάνουν επενδύσεις; Ορισμένοι έστησαν εκεί τα κτίρια των βιομηχανιών. Μόνο που ποτέ δεν λειτούργησαν αυτές οι βιομηχανίες. Να αναφέρουμε την Ξάνθη, να αναφέρουμε τη Ροδόπη; Δεν υπάρχουν συγκεκριμένα παραδείγματα; Εσείς οι Βουλευτές,
που εκλέγεστε από κει, δεν τα έχετε ζήσει, ότι δηλαδή έκτιζαν τα κτίρια χωρίς τα μηχανήματα και χωρίς τους εργάτες; 'Επαιρναν βέβαια οι συγκεκριμένες εταιρείες αυτά που προέβλεπε ο προηγούμενος αναπτυξιακός νόμος, όλα αυτά τα κίνητρα, τα οφέλη και βέβαια ποτέ δεν έκαναν την επένδυση.
Πρέπει να βγουν ορισμένα συμπεράσματα, αγαπητοί συνάδελφοι, για να δούμε αν και αυτή η επένδυση θα ωφελήσει ή θα βλάψει. 'Εγινε γενικότερη αναφορά για την ανάπτυξη και πολλά μπορούμε να πούμε για την αγροτική πολιτική, γιατί και αυτές οι περιοχές έχουν αγροτική οικονομία, έχουν κτηνοτροφία και πλήττονται κι εκεί αυτοί οι κλάδοι, όπως πλήττονται και οι μικρές και οι μεσαίες επιχειρήσεις. Είναι συνολικά, δηλαδή, η πολιτική που ακολουθεί μια κυβέρνηση, αν θέλουμε να μιλήσουμε για αναπτυξιακή πορεία της χώρας και σε ποια κατεύθυνση και προς όφελος τίνος. 
Πιστεύουμε, λοιπόν, ότι όλος αυτός ο συνδυασμός, η εναλλαγή δηλαδή
των αναπτυξιακών νόμων, ότι ο προηγούμενος δεν ήταν καλός, αλλά θέλουμε έναν καλύτερο που θα δώσει ιδιαίτερα κίνητρα και θα έρθουν μέσα τα κεφάλαια, αποδεικνύεται πραγματικά από την ίδια τη ζωή ότι δεν έχει γίνει. Και όπου έχει γίνει, δεν δίνονται κεφάλαια από τα δικά τους χρήματα. Είναι αυτά που τους δίνει το κράτος. Είναι, δηλαδή, με λίγα λόγια αυτά που τους δίνει ο ελληνικός λαός.
Ακούστηκε από τον εισηγητή της Πλειοψηφίας και στην επιτροπή ότι εξαιτίας ενός μακροοικονομικού σταθερού κλίματος, που έχει διαμορφωθεί εξαιτίας της εισόδου μας στην ΟΝΕ, εμπιστεύεται πλέον ο ξένος επενδυτής τη χώρα μας. Εμείς θα αποδείξουμε παρακάτω με τα νούμερα ότι δεν εμπιστεύεται το καλό κίμα που έχει δημιουργηθεί. Εκείνο που εμπιστεύεται είναι ότι η καλή κυβέρνηση του δίνει τζάμπα χρήμα με μηδέν συμμετοχή ιδίων κεφαλαίων.
'Ισως βέβαια ο εισηγητής της Πλειοψηφίας δεν θέλει να δει αυτήν την
πραγματικότητα. Και πώς αλλιώς θα παραδεχόταν ότι δεν είναι έτσι τα πράγματα; 'Αρα λοιπόν αυτή η επένδυση, που και στην επιτροπή είχαμε πει ότι ερχόμαστε να επικυρώσουμε αυτήν τη σύμβαση, έχει έντονα αποικιακά χαρακτηριστικά. Και γιατί το λέμε αυτό;
Κατ' αρχήν γιατί η ενίσχυση δίνεται έξω από το ν. 2601 κατά παρέκκλιση. Δηλαδή 45% είναι κάπου δεκατρία εκατομμύρια (13.000.000). Αυτά θα τα πληρώσει ο ελληνικός λαός.
Η επιδότηση των τόκων: 45% θα πληρώσει το ελληνικό κράτος, δηλαδή ο
εργαζόμενος λαός. 'Ολα αυτά γίνονται δεκαπέντε δισεκατομμύρια (15.000.000.000) στο σύνολο είκοσι οκτώ δισεκατομμυρίων (28.000.000.000) και κάτι.
'Εχει όμως η σύμβαση μέσα κι ένα άλλο άρθρο, που λέει ότι κατά παρέκκλιση των διατάξεων του ν. 2601 του 1998 η ιδία συμμετοχή ανέρχεται σε ποσοστό μόνο 20% αντί 40% που προβλέπει ο νόμος. Δηλαδή άλλα πέντε-έξι δισεκατομμύρια περίπου δεν θα τα βάλει βάσει του ν. 2601 η εταιρεία. Κι έρχετε βέβαια με την επιχορήγηση που γίνεται από το κράτος και λέει παρακάτω ότι η επιχορήγηση κατ' εξαίρεση είναι δυνατόν να εκχωρείται σε τράπεζα για την παροχή βραχυπρόθεσμου δανεισμού ισόποσου της εκχωρούμενης επιχορήγησης. Δηλαδή ότι δεν θα βάλει ίδια κεφάλαια. Και γιατί να τα βάλει, αφού μπορεί να δανειστεί με συγκεκριμένα επιτόκια που θα επιδοτούνται από το ελληνικό κράτος;
Εδώ υπάρχει και ένας άλλος κίνδυνος. Αν στην πορεία η επένδυση δεν γίνει, η όποια τράπεζα θα δώσει το δάνειο στη συγκεκριμένη εταιρεία, θα έχει να κάνει με το ελληνικό δημόσιο. Η απαίτηση δηλαδή θα είναι από το ελληνικό δημόσιο για να καλύψει τη διαφορά του δανείου.
'Ετσι, λοιπόν, παρατηρούμε με όλα αυτά που λέμε ότι δεν είναι μια επένδυση η οποία θα φέρει κεφάλαια ξένα και μέσα απ'αυτά τα κεφάλαια θα υπάρξει η ανάπτυξη και οι θέσεις. Πιστεύουμε ότι πρόκειται για μια ακόμα σύμβαση αποικιακού χαρακτήρα. Και εδώ είναι η ιδεολογική πολιτική διαφωνία μας με την Κυβέρνηση και όχι μόνο με την Κυβέρνηση, γιατί πολλές επισημάνσεις έκανε και ο εκπρόσωπος της Νέας Δημοκρατίας. Μπορεί να μίλησε για βαρίδια σοσιαλιστικά, αλλά εμείς βλέπουμε -και μια και έχουμε την περίοδο της απόκριας- ότι η Κυβέρνηση έχει βάλει το κοστούμι της νεοφιλελεύθερης συντηρητικής πολιτικής και με εκείνο το κοστούμι αυτής της συντηρητικής πολιτικής της νεοφιλελεύθερης θέλει να εμφανίσει ότι κάνει φιλολαϊκή πολιτική. 'Οχι. Η πρακτική της διαπιστώνει ο λαός ότι είναι τελείως διαφορετική.
'Ετσι, λοιπόν, καταστρατηγείται και ένας άλλος όρος του νόμου ότι
τριακόσιες τουλάχιστον θέσεις θα πρέπει να δημιουργηθούν. Εδώ έχουμε διακόσίες δύο. Οι εκατόν πενήντα ή θα γίνουν ή δεν θα γίνουν. Πάλι ο νόμος των πιθανοτήτων.
Η σύμβαση προβλέπει και κάτι άλλο, που είναι βασικό και έχει να κάνει με αυτό που αποκαλύψαμε μέσα στην επιτροπή, ότι δεν υπάρχουν οι βελγικές και ολλανδικές εταιρείες, υπάρχει η συγκεκριμένη ιαπωνική πολυεθνική εταιρεία, η οποία θα κάνει και την επένδυση. Τι λέει η συμφωνία; 'Οτι μετά από πέντε χρόνια δικαιούται να κάνει τη μεταβίβαση η συγκεκριμένη υπό σύσταση εταιρεία. Βάζει αυτόν τον όρο, γιατί μετά από πέντε χρόνια θα έχει πρόσωπο βέβαια αυτή η συγκεκριμένη ιαπωνική πολυεθνική εταιρεία. 
Υπάρχει όμως και μια προϊστορία τεσσάρων χρόνων, όσον αφορά τη
συγκεκριμένη επένδυση. Δεν είναι τυχαίο ότι καθυστέρησε όλα αυτά τα χρόνια. Γνωρίζουμε ότι πριν από το ν. 2601/98 υπήρχε ο ν. 1892/90, που όμως δεν προέβλεπε τέτοια κίνητρα, δεν υπήρχε αυτό το ιδιαίτερα προνομιακό καθεστώς προς τις εταιρείες. Γι'αυτό κρατήθηκε, αγαπητοί συνάδελφοι, η όλη επένδυση, για να έλθει ο νέος νόμος, να τροποποιήσει τον προηγούμενο, ώστε να δοθούν τα ιδιαίτερα κίνητρα στη συγκεκριμένη εταιρεία.
Ακόμα, αν θέλετε και από την αστική πολιτική να το πάρουμε, εδώ έρχεται με τη δική σας αστική οικονομική πολιτική ένας αθέμιτος ανταγωνισμός μεταξύ των εταιρειών. 'Αλλοι μπήκαν με το ν. 1892/90 και μετά από λίγο άλλαξε ο νόμος και μπαίνει η συγκεκριμένη πολυεθνική εταιρεία με τις μεγάλες απαλλαγές που έχει και την επιδότηση στον καινούριο νόμο. Να γιατί καθυστέρησε να γίνει η επένδυση.
Μάλιστα, στελέχη της συγκεκριμένης εταιρείας από το 1997 πήγαιναν στην Αλεξανδρούπολη, την Κομοτηνή, την Καβάλα, για να επιλέξουν την καλύτερη τοποθεσία για τα δικά τους συμφέροντα. Αυτό έχει να κάνει με το ζήτημα της αμμοληψίας. Λέει ο εισηγητής, λένε και τα γραπτά, ότι πιθανόν να έλθει η πρώτη ύλη από τη Βουλγαρία, όπως μας είπαν στην επιτροπή. Τώρα ακούμε ότι μπορεί να έλθει και από άλλες χώρες. Αν ήταν να φέρει την πρώτη ύλη από τη Βουλγαρία, γιατί να μην πάει στη Βουλγαρία η συγκεκριμένη πολυεθνική να κάνει το εργοστάσιο;
Εμείς έχουμε σοβαρές επιφυλάξεις ότι στο Νέστο υπάρχει η ανάλογη κατάλληλη πρώτη ύλη. 'Οσο και αν λέει ο εισηγητής της Πλειοψηφίας ότι δεν υπάρχει, υπάρχουν τα ντοκουμέντα που λένε ότι υπάρχει στο Νέστο η πρώτη ύλη. Το ζήτημα είναι, θα επιτρέψουμε να γίνει κάτι αντίστοιχο στην περιοχή του Νέστου;
Δεν είναι τυχαίο ότι εκκρεμεί ένα προεδρικό διάταγμα από το ΥΠΕΧΩΔΕ
για να χαρακτηρισθεί όλη η συγκεκριμένη περιοχή πάρκο. Υπάρχει μια εκκρεμότητα εδώ και οκτώ ή εννέα χρόνια. Γιατί δεν έχει γίνει αυτό που αγκαλιάζει και τη Χρυσούπολη και την ευρύτερη περιοχή; Για να την προστατεύσουν σύμφωνα με τη Συνθήκη Ραμσάρ της Ευρωπαϊκής 'Ενωσης.
Αν ακολουθήσουμε λοιπόν μια λογική, τότε διαπιστώνουμε ότι όλα ήταν
καλοστημένα, προκειμένου η συγκεκριμένη πολυεθνική εταιρεία να κάνει την επένδυση με αυτούς τους όρους. Εμείς έχουμε πλέον σοβαρές επιφυλάξεις ότι η πρώτη ύλη θα είναι μέσα από τη δική μας χώρα. Εδώ είναι αν θέλετε και η λογική της οικονομικής πολιτικής που ακολουθεί η Κυβέρνηση.
Ο κάθε επενδυτής κοιτάει το κόστος του πώς θα είναι πιο χαμηλωμένο. Αυτό λέει η κοινή λογική. Αν είναι να το φέρει από τρίτη χώρα, εδώ θα αυξηθεί και το κόστος παραγωγής. Συμφέρει αυτό; Δεν συμφέρει. 'Αρα, η επιλογή της θα είναι να επιλέξει μέσα από τον ελλαδικό χώρο εκείνο το μέρος που έχει την κατάλληλη πρώτη ύλη.
Πιστεύουμε ότι υπήρχε καθυστέρηση και από την Ειδική Γνωμοδοτική Επιτροπή. Λέει ότι μέσα σε ένα τρίμηνο θα έπρεπε να θεωρηθεί αυτή η συγκεκριμένη αίτηση που είχε γίνει αν θέλετε και από τις 5.11.98. Δηλαδή προϋπάρχει ένα κλίμα με αυτήν τη συγκεκριμένη εταιρεία και προϋπήρξαν και οι γραφειοκρατικές διαδικασίες. 'Ομως πέρασε το τρίμηνο που η γνωμοδοτική επιτροπή θα έπρεπε να είχε απορρίψει την αίτηση και μετά από εννιά μήνες, 28.7.99 λέει ότι η συγκεκριμένη σύμβαση συμβαδίζει με την Ευρωπαϊκή 'Ενωση.
Να ανοίξω εδώ μια παράνθεση, κυρίες και κύριοι συνάδελφοι, όσον αφορά την Ευρωπαϊκή 'Ενωση. Μας είπε και ο εισηγητής της Πλειοψηφίας ότι, ξέρετε, έτυχε και την έγκριση της Ευρωπαϊκής 'Ενωσης. Δηλαδή αν η Ευρωπαϊκή 'Ενωση έλεγε ότι εγώ δεν εγκρίνω αυτήν την επένδυση και αν ήταν και στα συμφέροντα της χώρας να γίνει η επένδυση, τι θα έλεγε η ελληνική
Κυβέρνηση; Θα έλεγε ότι δεν μας επιτρέπει η Ευρωπαϊκή 'Ενωση και άρα δεν την κάνουμε; Βέβαια αυτό δεν είναι άσχετο με το χθεσινό που συζητήσαμε, με το άρθρο 28 δηλαδή, ότι εδώ θα πάμε μέχρι την τελευταία ρανίδα, για να ολοκληρώσουμε την Ευρωπαϊκή 'Ενωση. Αποδεικνύεται, δηλαδή, αυτό που λέει χρόνια το Κομμουνιστικό Κόμμα Ελλάδας, ότι οι οποιεσδήποτε επενδύσεις και μάλιστα μεγάλες επενδύσεις -κι εμείς τη θεωρούμε ότι είναι μεγάλη αλλά και στρατηγικής σημασίας για την ανάπτυξη της χώρας- θα πρέπει να έχουν την έγκριση της Ευρωπαϊκής 'Ενωσης, διαφορετικά δεν θα γίνονται. 'Αρα δεν αποφασίζουμε εμείς. Πρώτα έρχεται η έγκριση απέξω κι εμείς απλά την επικυρώνουμε.
Πιστεύω ότι θα πρέπει να ασχοληθεί η Κυβέρνηση και ιδίως το ΥΠΕΧΩΔΕ -και να μεταβιβαστεί αυτό, κύριε Πρόεδρε- με το τι θα γίνει με τη Συνθήκη Ραμσάρ για ολόκληρη την περιοχή. Κι αυτό γιατί υπάρχει εκκρεμότητα με ένα προεδρικό διάταγμα να χαρακτηριστεί όλη αυτή η περιοχή πάρκο, από τη Χρυσούπολη, τη Ροδόπολη, το Δέλτα του Νέστου κλπ. Πρέπει να γίνει αυτό. Δεν είναι τυχαίο, επαναλαμβάνω, για μας ότι υπάρχει αυτή η εκκρεμότητα για χρόνια.
Να, λοιπόν, που για τέσσερα χρόνια τώρα δεν βγαίνει το προεδρικό διάταγμα. Τέσσερα χρόνια τώρα παλεύει αυτή η συγκεκριμένη πολυεθνική να πάρει την έγκριση, σύμφωνα όμως με τους όρους που αυτή επιβάλλει. Θα δούμε στην κατ' άρθρο συζήτηση τι ακριβώς περιλαμβάνει στην αίτησή της. 
Το ενδιαφέρον του κόμματος δεν είναι μόνο για την επένδυση. Στις
15.9.99 είχαμε καταθέσει μία ερώτηση με το σύντροφο Παναγιώτου και τη σύντροφο Μπόσκου και ρωτούσαμε συγκεκριμένα για την επένδυση. Ενδιαφερόμασταν να δούμε τι γίνεται με αυτήν την επένδυση, γιατί και τότε δεν είχε δοθεί ο φάκελος. Δεν είχε δοθεί ο φάκελος για να γίνει μία επεξεργασία και από τους αρμόδιους φορείς, αν θέλετε, της περιοχής. 
Γνωρίζει για την επένδυση η νομαρχία ή η περιφέρεια; Γνωρίζουν για τη
συγκεκριμένη επένδυση οι φορείς του Νομού Καβάλας;
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Ο νομάρχης εκεί είναι.
ΑΓΓΕΛΟΣ ΤΖΕΚΗΣ: Γνωρίζει το εργατικό κέντρο τι συμπεριλαμβάνει ή με τι όρους γίνεται; Γιατί αν πάμε στους φορείς και τους πούμε ότι εδώ σας φέρνουμε μια μεγάλη επένδυση που θα ανοίξει δουλειές και εργασίες, τότε πραγματικά θα χειροκροτήσουν. Αν όμως πάμε να τους πούμε ότι χαρίζουμε είκοσι δισεκατομμύρια στην πολυεθνική, τότε μπαίνει ένα μεγάλο ερώτημα: Αφού τα λεφτά θα τα βάλει η κυβέρνηση, δηλαδή το ελληνικό δημόσιο, ο εργαζόμενος λαός, γιατί αυτήν την επένδυση δεν την αναλαμβάνει ο δημόσιος τομέας;
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Να γίνει κρατική εταιρεία;
ΠΡΟΕΔΡΕΥΩΝ (Κωνσταντίνος Γείτονας): Κύριε Παναγιωτόπουλε, έχετε
σήμερα πολλές απορίες... Παρακαλώ...
ΑΓΓΕΛΟΣ ΤΖΕΚΗΣ: Δέχομαι, κύριε Πρόεδρε, τις διακοπές του. Είναι
παλιός κοινοβουλευτικός και ξέρει καλά.
Πρέπει όμως να ξέρετε ότι όλες τις μεγάλες επενδύσεις σε αυτήν τη
χώρα τις έχει κάνει ο δημόσιος τομέας. Τις έχει κάνει ο δημόσιος τομέας ο καπιταλιστικός κλπ. Θέλετε να πάρουμε τον ΟΤΕ; Θέλετε να πάρουμε τη ΔΕΗ; Θέλετε να πάρουμε τα πετρέλαια; Θέλετε να πάρουμε τα λιμάνια; Οτιδήποτε μεγάλο έχει γίνει σε αυτήν τη χώρα, έγινε από το δημόσιο τομέα. 
ΠΡΟΕΔΡΕΥΩΝ (Κωνσταντίνος Γείτονας): Χάνετε χρόνο και ξέρετε ότι δεν
κρατούνται οι διακοπές, όταν γίνονται με τη δική σας ανοχή. Εγώ απλώς σας το επισημαίνω.
ΑΓΓΕΛΟΣ ΤΖΕΚΗΣ: Τελειώνω, κύριε Πρόεδρε.
Εδώ, λοιπόν, είναι και η διαφωνία μας. Εμείς θέλουμε τις επενδύσεις. Θέλουμε επενδύσεις που πραγματικά θα αναπτύξουν τη χώρα και βέβαια προς μια κατεύθυνση: Προς όφελος του εργαζόμενου λαού και όχι προς όφελος των πολυεθνικών εταιρειών, που έρχονται και παίρνουν τα λεφτά του ελληνικού λαού και μετά φεύγουν και κατά συνέπεια δεν επενδύουν εδώ μέσα με τα δικά τους λεφτά.
Μπορεί να μπουν και μέσα στο χρηματιστήριο να αποκομίσουν ακόμα περισσότερα κέρδη και να σηκωθουν να φύγουν. Εδώ μας το είπε και ο εισηγητής της Πλειοψηφίας ότι αυτές οι δύο εταιρείες ακόμα δεν έχουν γίνει. Είναι ένα ζήτημα αυτό.
Μιλάμε για μία επένδυση μιας ανύπαρκτης εταιρείας. Περιμένουν δηλαδή
το οκέι από τη Βουλή για να γίνει; Μα εδώ πέρα θα έπρεπε να ξέρουμε τη σύσταση της συγκεκριμένης εταιρείας, για να το πούμε και καθαρά ποιος είναι η εταιρεία. Η εταιρεία για μας είναι η συγκεκριμένη πολυεθνική
ιαπωνική, που σήμερα το μαρτύρησε και ο κύριος συνάδελφος της Πλειοψηφίας.
Εμείς πιστεύουμε σε μια ανάπτυξη πολύ διαφορετική. Και η ίδια η ζωή
αποδεικνύει ότι όπου δώσαμε ιδιαίτερα κίνητρα για να γίνει δήθεν ανάπτυξη, δεν έγινε.
Επειδή ο κύριος Υπουργός είναι από τη Χαλκιδική, θα γνωρίζει βέβαια ότι η καναδέζικη εταιρεία του χρυσού "DVX" όχι μόνο δεν έχει κάνει θέσεις εργασίας αλλά πριν από δύο μήνες ήθελε να διώξει από τη δουλειά εναλλάξ εκατόν πενήντα εργαζόμενους. Και αυτό δεν το κάνει τυχαία. Το κάνει μέσα από τους εργασιακούς νόμους που ψηφίζει η Κυβέρνηση. Ψηφίσαμε εδώ νόμους για τη μερική απασχόληση, που πραγματικά μας γυρίζουν στο μεσαίωνα.
'Αρα λοιπόν η πολιτική φιλοσοφία της Κυβέρνησης είναι "δίνω τα πάντα στο κεφάλαιο" χωρίς αυτό βέβαια να δίνει δραχμή για επενδύσεις και χωρίς να υπάρχει και μακροπρόθεσμο αποτέλεσμα προς όφελος του ελληνικού λαού. Αυτό λέει και η ιστορία μέχρι τώρα. Και μιλάμε για ένα δημόσιο τομέα τελείως διαφορετικό από αυτόν ο οποίος υπάρχει. Μέσα από έναν τέτοιο μοχλό ανάπτυξης μπορεί να γίνουν μεγάλες επενδύσεις που θα είναι μακροπρόθεσμες και που θα δημιουργούν θέσεις εργασίας και θα είναι προς όφελος της ελληνικής οικονομίας και προς όφελος γενικότερα της χώρας.
Οι μικρομεσαίες δορυφορικές επιχειρήσεις δεν θα στηθούν έτσι. Εάν
αυτή η πολυεθνική έχει τις δικές της εταιρείες σε άλλες χώρες, θα φέρει και εξαρτήματα μηχανημάτων από εκεί, για να στήσει τη βιομηχανία της κλπ. 
Πιστεύω ότι με αυτά που είπαμε αποδεικνύουμε τον αποικιακό χαρακτήρα
της συγκεκριμένης σύμβασης και ότι θα πρέπει πολύ σοβαρά και οι φορείς του νομού να το πάρουν υπόψη, θα πρέπει να ασχοληθούμε με αυτήν τη μεγάλη επένδυση και όλοι μαζί -περιφέρεια, νομάρχης, εργατικά κέντρα, εργασιακοί φορείς- να απαιτήσουν αυτή η επένδυση και άλλες μεγάλες επενδύσεις να γίνουν από το δημόσιο τομέα που θα κατοχυρώνει τα συμφέροντα της χώρας και του ελληνικού λαού.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Λαφαζάνης έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κυρίες και κύριοι συνάδελφοι,
συζητάμε σήμερα ένα νόμο ο οποίος είναι κατά παρέκκλιση του ν. 2601, προκειμένου να εγκρίνουμε μία επένδυση της πολυεθνικής εταιρείας "GLABERBEL". Προηγουμένως άκουσα από το Βήμα τουλάχιστον από την πλευρά της Πλειοψηφίας μια θριαμβολογία, πρωτοφανή ίσως, για το χαρακτήρα αυτής της επένδυσης, τις προοπτικές της, τους νέους ορίζοντες που διαμορφώνει, εάν όχι στην εθνική οικονομία τουλάχιστον για το Νομό της Καβάλας κ.ο.κ. 
'Ακουσα επίσης απο την πλευρά της Μείζονος Αντιπολίτευσης αρκετές
επιφυλάξεις, ουσιαστικές θα έλεγα, αλλά στο διά ταύτα ένα ηχηρό "ναι" στην επένδυση και στους ειδικούς όρους κάτω από τους οποίους γίνεται αυτή η επένδυση της πολυεθνικής.
Αντιλαμβάνομαι μια συναίνεση σε αυτήν την Αίθουσα μεταξύ των δύο μεγάλων κομμάτων, η οποία σήμερα προβάλλεται ανοικτά, διότι όπως καταλαβαίνετε το επίδικο αντικείμενο είναι η επένδυση μίας πολυεθνικής εταιρείας. Και ξέρετε ότι οι πολυεθνικές εταιρείες πλέον -το γνωρίζετε πολύ καλά- είναι η μεγάλη κυβέρνηση, η υπερκυβέρνηση, η παγκόσμια κυβέρνηση. Στις θελήσεις των πολυεθνικών εταιρειών, στις απαιτήσεις τους, δυστυχώς υποκύπτουν σήμερα όλες οι κυβερνήσεις, είτε λέγονται αυτές φιλελεύθερες συντηρητικές είτε "σοσιαλιστικές" κεντροαριστερές.
Δυστυχώς οι πολυεθνικές έχουν γίνει μια νέα θρησκεία, η οποία
διακόπτει τη σκέψη, διακόπτει την κριτική ανάλυση, σταματάει τα επιχειρήματα και διαμορφώνει μια πολιτική υποταγή απέναντί τους, έτσι ώστε αυτό που απαιτούν να είναι ασυζητητί χρήσιμο και για οποιαδήποτε χώρα και για τους λαούς και για την ανάπτυξη κ.ο.κ.
Επιτρέψτε μας να διαφωνήσουμε με αυτήν την επιχειρηματολογία και με αυτήν τη λογική. Επιτρέψτε μας να διαφωνήσουμε ιδιαίτερα με τον τρόπο που γίνεται αυτή η επένδυση και με τα ειδικά προνόμια που δίνονται στην πολυεθνική εταιρεία "GLAVERBEL".
Κυρίες και κύριοι συνάδελφοι, ας μην παίζουμε με τις λέξεις. 'Ολοι νοήμονες είμαστε και έχουμε εμπειρίες. Στην ουσία τι εξετάζουμε με αυτήν την πρόταση νόμου; Στην ουσία επιδοτεί το δημόσιο μία επένδυση, προκειμένου με τα λεφτά του δημοσίου η "GLAVERBEL" να κάνει το εργοστάσιο στην Καβάλα, χωρίς η ίδια να βάλει ούτε δεκάρα τσακιστή. Αυτό που
πράγματι βάζει η "GLAVERBEL" είναι η φίρμα της, ίσως κάποια τεχνογνωσία που έχει, αλλά δεν βάζει ούτε πρόκειται να βάλει ούτε μία δεκάρα γι' αυτήν την επένδυση.
Θα μου πείτε: γιατί το λες αυτό; Μήπως αυθαιρετείς; Μήπως το λες για να κάνεις αντιπολίτευση; Μήπως το λες από κάποιο πάθος κατά των πολυεθνικών εταιρειών;
'Οχι, κυρίες και κύριοι συνάδελφοι. Σταθερή, μόνιμη πρακτική των πολυεθνικών εταιρειών την οποία εφαρμόζουν με χίλιους δύο τρόπους είναι να κάνουν τέτοιες υποτιμολογήσεις και τέτοιες υπερτιμολογήσεις των επενδύσεών τους, έτσι ώστε στο τέλος να εμφανίζουν ότι βάζουν χρήματα, ενώ αυτό που αξιοποιούν είναι μόνο η επιδότηση του δημοσίου, προκειμένου να γίνει επένδυση.
Ουδείς μπορεί να ελέγξει τις πρακτικές τους σε αυτό το επίπεδο, πολύ περισσότερο κυβερνήσεις οι οποίες έχουν μια στάση απέναντι στις πολυεθνκές εταιρείες που δυστυχώς όχι απλώς είναι ευνοϊκή αλλά κάτι πολύ περισσότερο.
Χρησιμοποιούν, λοιπόν, χίλιους δύο τρόπους έτσι ώστε να εμφανίζουν ότι ξοδεύουν για μηχανήματα, για κτίρια κλπ., τη στιγμή που τα χρήματα αυτά δεν έχουν μπει. Λέτε στο νομοσχέδιό σας ότι η "GLAVERBEL" θα φέρει καινούρια μηχανήματα. Ποιος θα το ελέγξει και ποιος μπορεί να το ελέγξει; Ξέρετε ότι η ιαπωνική εταιρεία που βρίσκεται πίσω απο την "GLAVERBEL" έχει πολλά εργοστάσια, όχι μόνο στην Ευρώπη αλλά σε όλον τον κόσμο.
Αυτοί τι κάνουν; Υλικό από το ένα εργοστάσιο το μεταφέρουν στο άλλο, φέρνουν τιμιλόγια αγοράς και τα εμφανίζουν ως νέα επένδυση. Κανένας δεν μπορεί να το ελέγξει. Και εσείς να το θέλατε ακόμα, θα ήταν δύσκολο. Αφήστε που δεν νομίζω ότι θα κάνετε εξονυχιστική έρευνα, γιατί το θέμα σας είναι μόνο η επένδυση.
Ετσι θα δοθούν στην "GLAVERBEL" δεκατρία δισεκατομμύρια (13.000.000.000) δραχμές μετρητά. Αυτή θα βάλει περίπου πέντε δισεκατομμύρια δραχμές, τα οποία δεν θα τα βάλει και αυτά, δηλαδή το δημόσιο με βάση το νόμο σας θα πληρώσει δυόμισι φορές παραπάνω απο τα χρήματα που θα βάλει η "GLAVERBEL" για να γίνει η επενδυσή της.
ΙΩΑΝΝΗΣ ΤΣΑΚΛΙΔΗΣ: To δάνειο των δέκα δισεκατομμυρίων ποιανού είναι; ΠΑΝΑΓΙΩΤΗΣ ΛΑΦΑΖΑΝΗΣ: Το δάνειο; Με προκαλείτε λιγάκι.
ΙΩΑΝΝΗΣ ΤΣΑΚΛΙΔΗΣ: 'Οχι καθόλου.
ΠΑΝΑΓΙΩΤΗΣ ΛΑΦΑΖΑΝΗΣ: Με προκαλείτε λίγο. Αν σας έδιναν εσάς δάνειο
δεκαετές και σας επιδοτούσαν κατά 50% το επιτόκιο ...
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Είναι 7% ...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριοι συνάδελφοι, δεν μπορεί να γίνει συζήτηση έτσι.
ΠΑΝΑΓΙΩΤΗΣ ΛΑΦΑΖΑΝΗΣ: Επιδοτείτε τους τόκους των δανείων κατά 45%.
Μου δίνετε εμένα δάνειο με επιδότηση 45% επιτοκίου;
ΙΩΑΝΝΗΣ ΤΣΑΚΛΙΔΗΣ: Αν κάνεις επένδυση ...
ΠΑΝΑΓΙΩΤΗΣ ΛΑΦΑΖΑΝΗΣ: Μου δίνετε εμένα τέτοιο δάνειο;
ΠΡΟΕΔΡΕΥΩΝ (Κωνσταντίνος Γείτονας): Κύριε Λαφαζάνη, σας παρακαλώ, μην κάνετε ρητορικές ερωτήσεις. Για να πάρετε δάνειο υπάρχουν νόμοι και διατάξεις. Δεν μπορεί να σας το δώσει κανένας εδώ μέσα.
Προχωρήστε στην αγόρευσή σας.
ΠΑΝΑΓΙΩΤΗΣ ΛΑΦΑΖΑΝΗΣ: Δεν είναι αυτός λόγος να με διακόπτετε. Εγώ δεν διέκοψα κανέναν. Με διέκοψαν και απάντησα.
ΠΡΟΕΔΡΕΥΩΝ (Κωνσταντίνος Γείτονας): Κάνετε μεγάλο λάθος. Θα τοποθετηθείτε επί του συγκεκριμένου νομοσχεδίου και δεν έχουν σχέση ρητορικά ερωτήματα για το αν θα σας δώσει κάποιος δάνειο. Δεν είναι κανένας σε θέση να σας απαντήσει σε αυτό το ερώτημα, ούτε είναι αυτό το ζητούμενο. Το ζητούμενο είναι η κύρωση της σύμβασης.
Μη μου λέτε, λοιπόν, να μη σας διακόπτω. Αυτός είναι ο ρόλος του
Προεδρείου.
ΠΑΝΑΓΙΩΤΗΣ ΛΑΦΑΖΑΝΗΣ: Απαγορεύονται τα ρητορικά ερωτήματα σε μία
τοποθέτηση η οποία γίνεται;
ΠΡΟΕΔΡΕΥΩΝ (Κωνσταντίνος Γείτονας): Προχωρήστε... Εγώ θέλω να σας
διευκολύνω στη συνέχιση της αγόρευσής σας.
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως.
Δάνειο, λοιπόν, το οποίο δίδεται με επιτόκιο που επιδοτείται με 50%, καταλαβαίνετε ότι είναι ένα χαριστικό δάνειο, διότι αν αυτό εδίδετο στον οποιονδήποτε θα μπορούσε να τοποθετήσει τα λεφτά του δανείου σε κάποια άλλη επενδυτική μορφή και θα απεκόμιζε σε κάθε περίπτωση τουλάχιστον
αυτόν τον τόκο, για να μην πω ότι θα είχε και όφελος. 'Αρα τα 10 δισ. που δίνετε ως δάνειο, όταν επιδοτείτε τους τόκους κατά 45%, στην ουσία είναι ένα προνομιακό και χαριστικό δάνειο, που οποιοσδήποτε θα το έπαιρνε και πολύ περισσότερο εφόσον συνοδεύεται με 13 δισ. επιδότηση. Και θα έβαζε στην ουσία ρευστό 5 δισ. τα οποία κανείς δεν μπορεί να ελέγξει ότι θα τα βάλει.
Από τη διεθνή πρακτική και από τη βιβιογραφία είναι δεδομένο ότι δεν καταβάλλονται. Τα 5,5 δισ. είναι αέρας κοπανιστός. Στην καλύτερη περίπτωση θα βάλει 1,5 δισ. για τα μάτια του κόσμου και θα έχει ένα επενδυτικό πρόγραμμα χρηματοδοτούμενο από το δημόσιο. Αν αυτό δεν είναι χαριστική ρύθμιση για την επένδυση, τότε τι σημαίνει χαριστική ρύθμιση; 
Τώρα εγκαινιάζετε μία πρακτική. Ο ν. 2601 είναι ένας κακός νόμος. 
Στο άρθρο 10 παράγραφος 3 λέει ότι μπορούν κατά παρέκκλιση να χρηματοδοτηθούν επενδύσεις, οι οποίες είναι ιδιάζουσας σημασίας για την εθνική οικονομία και προσφέρουν σημαντικά στη διεθνή ανταγωνιστικότητα της χώρας. Η επένδυση υαλοπινάκων είναι ιδιάζουσας εθνικής σημασίας ή προσφέρει σημαντικά στη διεθνή ανταγωνιστικότητα της χώρας; Ποια είναι η εξαιρετική επενδυτική σημασία; Δεν υπάρχει.
Αν θεωρήσετε με βάση το σημερινό νομοσχέδιο ότι η ελληνική Βουλή
αναγνωρίζει την επένδυση των υαλοπινάκων ως ειδικής σημασίας και σημαντική για την ανταγωνιστικότητα της χώρας, τότε λογικά κάθε επένδυση πλέον που θα είναι πάνω από 25 δισ. θα τοποθετείται στη λογική της "GLAVERVEL". Δηλαδή ανοίγετε ένα δρόμο με τον οποίον όλοι θα ζητούν παρέκκλιση από τον αναπτυξιακό νόμο, εφόσον κάνουν ή λένε ότι κάνουν επένδυση πάνω από 25 δισεκατομμύρια.
Ποια πρακτική έτσι εγκαινιάζεται; Το δημόσιο για κάθε τέτοια επένδυση να κάνει μια ειδική τέτοια συμφωνία, μια ειδική τέτοια δραπραγμάτευση με την επιχείρηση που θέλει να επενδύσει και να προσφέρει ένα πακέτο ειδικών ρυθμίσεων προκειμένου να προσελκύσει την επένδυση. Καταλαβαίνω την αγωνία της Κυβέρνησης για την προσέλκυση ξένων επενδύσεων. Δεν έχει πατήσει καμία σοβαρή ξένη επένδυση τα τελευταία δέκα χρόνια. Αλλά είναι δυνατόν να θέλουμε να έλθουν ξένες επενδύσεις με αυτήν τη λογική; Αυτή η συμφωνία είναι πιλότος και ανοίγει ένα δρόμο, που λέει ότι πλέον το ελληνικό δημόσιο προσφέρεται να διαπραγματευθεί με οποιαδήποτε ξένη εταιρεία, η οποία σκοπεύει να έλθε στην Ελλάδα και έχει τη διάθεση το ελληνικό δημόσιο να ανοίξει απλόχερα το θησαυροφυλάκιό του αλλά και μία σειρά άλλων μέτρων να πραγματοποιήσει, ακόμα και τους αναπτυξιακούς νόμους του 1961, συμπεριλαμβανομένων διατάξεων, προκειμένου να προσελκύσει ξένες επενδύσεις. Αυτό ξέρετε πώς λέγεται διεθνώς; Λέγεται πολιτική ανταγωνιστικών προσφορών προς κάθε συγκεκριμένη πολυεθνική επιχείρηση. 
Μέχρι πρότινος αυτήν την πολιτική των ανταγωνιστικών προσφορών στις
πολυεθνικές εταιρείες δυστυχώς την έκαναν χώρες του τρίτου και του δεύτερου κόσμου. Δηλαδή, για να έλθουν σε μία χώρα επενδύσεις ξένων πολυεθνικών, προσφέροντο πακέτα από αυτούς, πολυεθνικά, ασφαλιστικά, επιδότηση εργασίας, επιδότηση επένδυσης, ειδικές προσβάσεις, υποδομές, δίκτυα. Αυτό που προσπαθούσαν να κάνουν οι χώρες του δεύτερου και τρίτου κόσμου είναι να έλθουν πολυεθνικές εταιρείες. Τώρα δυστυχώς αυτή η πρακτική έρχεται και μέσα στην Ευρωπαϊκή 'Ενωση. Και δυστυχώς και με την έγκριση και τη σφραγίδα της Ευρωπαϊκής 'Ενωσης έχει εγκαινιαστεί από την Ιρλανδία το περίφημο ιρλανδικό θαύμα -πρώτο διδάξασα είναι η Αγγλία-βασίζεται σε αυτήν ακριβώς τη λογική. Να έλθει η "NISSAN". Bεβαίως να έλθει η "NISSAN". Tι προσφέρουμε; Ορίστε το πακέτο για να έλθει η "NISSAN" να εγκαταστήσει το εργοστασιό της στην Ιρλανδία. Τι σημαίνει αυτό: 'Οτι οι πολυεθνικές ληστεύουν κυριολεκτικά αυτές τις χώρες έναντι πινακίου φακής. Και αυτό το ονομάζουν ανάπτυξη. Και δυστυχώς γενικεύεται αυτό. Και έχει αρχίσει να γενικεύεται στην Ευρωπαϊκή 'Ενωση αυτή η λογική, τα πάντα στις πολυεθνικές εταιρείες αρκεί να επενδύσουν. Και τα κράτη-μέλη και οι χώρες μπαίνουν σ' αυτή τη λογική του ανταγωνισμού με ανταγωνιστικές προσφορές. Ποια χώρα θα προσφέρει τα περισσότερα στην οποιαδήποτε πολυεθνική, προκειμένου να την προσελκύσει, να μην πάει στην άλλη χώρα; Καταλαβαίνετε ότι αυτή η λογική είναι φαύλος κύκλος, είναι μια λογική αδιέξοδη, είναι μια λογική η οποία οδηγεί σε μεγάλες απαξιώσεις
και σε μεγάλες κρίσεις. Είναι μια λογική που λέει ότι η επένδυση είναι το παν, οι άνθρωποι δεν αντιπροσωπεύουν τίποτα, αρκεί να πολλαπλασιάζονται τα κέρδη των πολυεθνικών. Αυτή είναι η λογική και το μοντέλο που εγκαινιάζεται με την επένδυση αυτή.
Θα ήθελα να προσθέσω και μερικά άλλα θέματα, τα οποία νομίζω ότι
έχουν μια σημασία. Λέτε ότι αυτή η επένδυση θα δημιουργήσει διακόσιες δύο νέες θέσεις εργασίας. Από πού προκύπτει αυτό; Εδώ ως Βουλή δεν έχουμε μία μελέτη από την ίδια την επιχείρηση έστω, μια μελέτη από το Υπουργείο Εθνικής Οικονομίας, ώστε να μπορούμε να κρίνουμε; Το διακόσια δύο δεν βλέπω από πού προκύπτει. Και σας ρωτάω, αν αύριο αυτό το διακόσια δύο όταν πραγματοποιηθεί -αν πραγματοποιηθεί η επένδυση, γιατί ακόμα δεν έχει συσταθεί και η εταιρεία εμείς ψηφίζουμε νόμο χωρίς σύσταση εταιρείας- η επένδυση έχει εκατόν πενήντα εργαζόμενους, τι θα γίνει; Τι θα κάνετε; Ο νόμος λέει τριακόσιους. Υπάρχει περίπτωση να ζητήσετε τα λεφτά σας πίσω ή να πιέσετε την πολυεθνική λέγοντας: κάνε και άλλες πενήντα θέσεις εργασίας, για να πάμε στις διακόσιες δύο που λέει ο νόμος;
Αυτή θα σου πει ότι αν θα κάνω και αυτές τις πενήντα θέσεις εργασίας, που μου ζητάτε, θα είναι ασύμφορο για μένα να διατηρήσω την επένδυση. Τα γνωρίζετε αυτά πολύ καλύτερα. Δεν μπορείτε να την πιέσετε. Τουλάχιστον φέρτε μας μια μελέτη, να ξέρουμε από πού προκύπτουν οι διακόσιες δύο. Αυτό δε που είναι μνημείο αυθαιρεσίας, είναι οι εκατόν πενήντα θέσεις εργασίας οι δορυφορικές. Αυτό είναι εντελώς ξεκρέμαστο.
Εσείς μας είπατε, κύριε εισηγητά της Πλειοψηφίας, ότι η πρώτη ύλη θα έρχεται είτε από τη Βουλγαρία είτε από την Αίγυπτο.
ΑΓΓΕΛΟΣ ΤΖΕΚΗΣ: Πιθανόν, λέει.
ΠΑΝΑΓΙΩΤΗΣ ΛΑΦΑΖΑΝΗΣ: Ναι, πιθανόν. Λέω αυτό που είπε.
ΙΩΑΝΝΗΣ ΤΣΑΚΛΙΔΗΣ: Μπορεί και από άλλα μέρη της Ελλάδας, όχι όμως από το Νέστο.
ΠΑΝΑΓΙΩΤΗΣ ΛΑΦΑΖΑΝΗΣ: Αυτό που λέτε τώρα είναι καινούριο και εδώ τώρα γεννιούνται πελώρια θέματα. Διότι αν η πρώτη ύλη πιθανόν όπως λέτε μπορεί να προέρχεται και από άλλα μέρη της Ελλάδας, όχι όμως από το Νέστο, πρέπει να το γνωρίζουμε. Πρέπει να γνωρίζουμε από πού θα προέλθει η χαλαζιακή άμμος. Δεν μπορεί να ψηφίζουμε έτσι αυθαιρέτους, διότι αυτό καταλαβαίνετε έχει και περιβαλλοντικές επιπτώσεις, δηλαδή το από πού και πώς θα προέρχεται η πρώτη ύλη. Αν προέρχεται, όπως λέτε, από τη Βουλγαρία και την Αίγυπτο, τότε είναι εντελώς αστήρικτο να μας λέτε ότι οι 
υαλοπίνακες θα δημιουργήσουν εκατόν πενήντα δορυφορικές θέσεις εργασίας. Απλώς δεν θα δημιουργήσουν. Και πολύ περισσότερο οι πρώτες ύλες αυτές είναι ασήμαντη προστιθέμενη αξία και οι περισσότερες απ' ότι βλέπω θα εισάγονται κιόλας. Επομένως δεν υπάρχουν εκατόν πενήντα θέσεις εργασίας δορυφορικές.
Επομένως παραβιάζετε και το αντίστοιο άρθρο του νόμου. 'Εχουμε λοιπόν και εδώ ένα μεγάλο θέμα, το οποίο το επικαλείστε για τους κατοίκους της Καβάλας που μαστίζεται από ανεργία και τους λέτε, μα, θα δημιουργηθούν θέσεις εργασίας. Πολύ φοβάμαι ότι αυτά είναι έπεα πτερόεντα, είναι αυθαίρετα.
Φυσικά με αυτά που λέω δεν θέλω να ισχυριστώ ότι γενικώς είμαστε
κατά των ξένων επενδύσεων. Ασφαλώς πρέπει να επιδιώκουμε και ξένες επενδύσεις και εγχώριες επενδύσεις πολύ περισσότερο και φυσικά και έναν ουσιαστικό ρόλο του δημοσίου στο επενδυτικό πρόγραμμα της χώρας. Αλλά πρέπει αυτά να γίνονται σε ένα θεσμικό πλαίσιο τέτοιο, το οποίο να είναι επωφελές συνολικά για την οικονομία, να είναι επωφελές για την απασχόληση, να είναι επωφελές για το δημόσιο, επωφελές για την ανάπτυξη. 'Οταν δεν υπάρχει ένα τέτοιο θεσμικό πλαίσιο και εγκαινιάζουμε μία πρακτική ειδικών διαπραγματεύσεων του δημοσίου με την κάθε εταιρεία δυστυχώς διαμορφώνουμε συνθήκες για τη χώρα μας να γίνει βοηθητική εταιρεία των πολυεθνικών!
Και τελειώνω, κύριε Πρόεδρε, με το εξής: Στο θέμα των σχέσεων
απασχόλησης -και σημειώστε το σας παρακαλώ- το δημόσιο δίνει δεκαπέντε δισεκατομμύρια γι' αυτήν την επένδυση. Αν αυτά τα δεκαπέντε δισεκατομμύρια τα δίναμε για να πληρώνονται άνθρωποι, αυτοί οι τριακόσιοι που λέμε ότι θα καλύψουν τις τριακόσιες θέσεις εργασίας που θα γίνουν, περίπου -απέδειξα ότι δεν είναι έτσι- αυτοί θα δούλευαν για δεκαπέντε 
χρόνια και θα μπορούσαν να πληρώνονται γι' αυτά τα δεκαπέντε χρόνια. Επομένως και από αυτήν τη σκοπιά με τέτοια υπέρογκα βάρη του δημοσίου δεν

έχουμε κανένα απολύτως όφελος και για την απασχόληση στην Ελλάδα. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000: 80 χρόνια από την ενσωμάτωση στην Ελλάδα" σαράντα έξι μαθητές και μαθήτριες και οκτώ συνοδοί-δάσκαλοι του 6ου Δημοτικού Σχολείου Αγίου Δημητρίου Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες)
'Εχω επίσης την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμων του Υπουργείου Μεταφορών και Επικοινωνιών, πρώτον, "Κύρωση του Πρωτοκόλλου σχετικού με την τροποποίηση της Σύμβασης Διεθνούς Πολιτικής Αεροπορίας (Μόντρεαλ 1995)" και δεύτερον, "Κύρωση του Πρωτοκόλλου σχετικού με την τροποποίηση της Σύμβασης της Διεθνούς Πολιτικής Αεροπορίας (Μόντρεαλ 1998)".
Επίσης έχω την τιμή να ανακοινώσω στο Σώμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: "Ρυθμίσεις θεμάτων εισαγωγής στην τριτοβάθμια εκπαίδευση και άλλες διατάξεις".
Τέλος έχω την τιμή να ανακοινώσω στο Σώμα ότι από την Εισαγγελική
Αρχή διεβιβάσθη αίτηση στη Βουλή για την άρση της ασυλίας του Βουλευτή κ. Αριστείδη Τσιπλάκου. Παραπέμπεται στην αρμόδια Διαρκή Επιτροπή.
Κύριε Υπουργέ, έχετε ζητήσει το λόγο, αλλά είναι δύο μόνο εγγεγραμμένοι Βουλευτές και είναι Βουλευτές Καβάλας. Να μιλήσουν καλύτερα και στη συνέχεια να πάρετε το λόγο. Ωραία, συμφωνείται.
Ο κ. Καλαντζής έχει το λόγο.
Κύριε Καλαντζή, μπορείτε να μιλήσετε και από το Βήμα -δικαιούσθε δέκα λεπτά- εάν θέλετε.
ΓΕΩΡΓΙΟΣ ΚΑΛΑΝΤΖΗΣ: 'Οχι, ευχαριστώ, κύριε Πρόεδρε. Θα τηρήσω για
άλλη μια φορά τον Κανονισμό.
Σήμερα συζητάμε ένα θέμα στο οποίο νομίζω ότι από την αρχή πρέπει να ξεκαθαρίσουμε ότι κανείς μας δεν έχει αντίθετη άποψη. Θεωρούμε ότι η δημιουργία και εγκατάσταση του νέου εργοστασίου της "GLAVERBEL ΚΑΒΑΛΑ Α.Ε." για την παραγωγή υαλοπινάκων είναι θετική και τονίζουμε από την πρώτη στιγμή ότι θα το ψηφίσουμε.
Ευκαιρίας δοθείσης όμως καλό είναι να κάνουμε μια αναδρομή, ώστε να
θυμηθούμε και να πούμε ορισμένα πράγματα, τα οποία πρέπει να καταγράφονται και να μη λησμονούνται.
Από το 1993 και ιδιαίτερα μετά την ψήφιση του αναπτυξιακού νόμου του 1994 όχι απλώς καμία καινούρια επιχείρηση ή επένδυση δεν έγινε στην Καβάλα, αλλά τουναντίον πολλές υγιείς επιχειρήσεις έφυγαν, με αποτέλεσμα η Καβάλα να βρίσκεται σήμερα σε τροχιά υπανάπτυξης. Αυτό δυστυχώς δημιουργεί καθημερινά μεγάλα προβλήματα στην οικονομική και στη γενικότερη ζωή της Καβάλας, καθώς πληθαίνουν οι άνεργοι, καθώς χιλιάδες νέοι και νέες με πτυχία, γνώση και πλήρη ετοιμότητα να βγουν στην αγορά εργασίας δεν βρίσκουν δουλειά. 'Ολοι είμαστε γνώστες, τα γραφεία μας καθημερινά κατακλύζονται από ανθρώπους, ιδιαίτερα νέους και νέες, οι οποίοι ψάχνουν δουλειά και δεν βρίσκουν.
Θεωρούμε, λοιπόν -και γι'αυτό το είπαμε από την αρχή- ότι καθετί που στήνεται στην Καβάλα με την προοπτική της μόνιμης εγκατάστασης και της απασχόλησης ικανού αριθμού εργαζομένων, συμβάλλει στην προσπάθεια ανάπτυξης του νομού και της πόλης της Καβάλας.
Εκείνο που πρέπει να τονίσουμε είναι ότι πολλές φορές έχει ακουστεί σε αυτήν τη Βουλή ότι η Θράκη με τα ιδιαίτερα προβλήματα, τα γνωστά και αντιληπτά από όλους, πρέπει να βοηθηθεί. Και καλώς, όπως τονίζεται από όλους, βοηθείται. Ποτέ όμως δεν το είδαμε αυτό σε σχέση και σε συνάρτηση με την ιδιαιτερότητα την οποία παρουσιάζει ο Νομός Καβάλας, ο οποίος γειτνιάζει με το Νομό Ξάνθης. Αν θέλετε, το αεροδρόμιο της Καβάλας, το οποίο εξυπηρετεί και την Ξάνθη, βρίσκεται σε ίση απόσταση από τις δύο πόλεις.
Νομίζω ότι δεν υπάρχει κουτός επιχειρηματίας -και δεν υπάρχει- ο οποίος θα θέλει να στήσει την επιχειρήσή του στην Καβάλα με πολύ μικρό όγκο επιδοτήσεων και κινήτρων και όχι δίπλα, στο Νομό Ξάνθης, που έχει ισχυρά κίνητρα. Εκεί λογικά θα τη στήσει και έτσι γίνεται. Και σας είπα
ότι οι υγιείς μονάδες της Καβάλας φεύγουν και πηγαίνουν εκεί.
Γι' αυτό διερωτώμαι πώς γίνεται και δεν έχει αντιληφθεί ιδιαίτερα το Υπουργείο Εθνικής Οικονομίας, που έχει στα χέρια του τη δυνατότητα κατάθεσης αναπτυξιακών νομοσχεδίων, ότι η Καβάλα είναι ιδιαίτερη περίπτωση. Η Καβάλα δεν είναι Πέλλα ή Μεσσηνία. 'Εχει μια ιδιαίτερη θέση και αυτήν τη θέση θα έπρεπε κάποτε να εξετάσουμε σε ένα καινούριο αναπτυξιακό νόμο, που πιστεύω ότι θα έρθει και μέσα από τον οποίο θα μπορέσουμε να βοηθήσουμε την ανάπτυξη του νομού.
Δεν δεχόμαστε δηλαδή σε καμία περίπτωση ο Νομός Καβάλας που ήταν το
κέντρο ανάπτυξης της περιοχής, τόσο της πνευματικής όσο και της οικονομικής ανάπτυξης, να βρίσκεται σε τέτοια θέση. Και αυτό δεν το λέμε απλά για να το λέμε. Είναι μια πρακτική και μια πραγματικότητα, την οποία όποιος ζει, όποιος περνάει από εκεί ή έχει φίλους στην Καβάλα, μπορεί να το βλέπει.
Θέλω να τονίσω ότι αυτή η επένδυση για το γυαλί που γίνεται στην Καβάλα από την "GLAVERBEL" είναι μια επένδυση η οποία έχει ξεκινήσει εδώ και τέσσερα χρόνια, αν δεν κάνω λάθος. Και δυστυχώς έχει καθυστερήσει. Κατετέθησαν δικαιολογίες για το τι συνέβη και καθυστέρησε, αλλά ξέρω ότι αυτή η καθυστέρηση δημιούργησε προβλήματα ως προς την εμπιστοσύνη του πώς και πότε θα δημιουργηθεί και το τι τελικά θα αποτελέσει αυτή η επιχείρηση στο Νομό Καβάλας.
Και βέβαια μιλάμε για μία επένδυση, η οποία βρίσκει την ιδιαίτερη βοήθεια από το κράτος και, αν θέλετε, καλώς τη βρίσκει. 'Ομως, θα πρέπει εδώ να επισημάνουμε και να τονίσουμε ότι αυτά που δίνει το κράτος θα πρέπει να διασφαλιστούν κατά τέτοιον τρόπο, ώστε και η επένδυση να γίνει και να ζήσει και να διατηρηθεί στην Καβάλα.
Δεν μπορεί, για παράδειγμα, μία επένδυση συνολικού κόστους 37,1 δισεκατομμυρίων δραχμών να επιχορηγείται από το κράτος κατά 45%, να δίνεται η δυνατότητα σύναψης δανείου της τάξης των δέκα δισεκατομμυρίων δραχμών, η ίδια συμμετοχή να είναι στο 20% και να μη διασφαλίζονται και να μην εξασφαλίζονται τα συμφέροντα του κράτους και κάθε 'Ελληνα φορολογούμενου, ο οποίος συμβάλλει με τέτοιο μεγάλο όγκο χρημάτων για να στηθεί αυτή η επένδυση. Καλώς στήνεται η επένδυση στην Καβάλα, ψηφίζουμε να στηθεί αλλά πρέπει, πρώτον, να διασφαλίσουμε τη βιωσιμότητα της επένδυσης και, δεύτερο, τα χρήματα που θα δοθούν, να μη χαθούν με τους γνωστούς τρόπους.
Επίσης θέλω να τονίσω ότι πρέπει να διασφαλιστεί και να βρεθεί, κύριε Υπουργέ, κάποια ρήτρα, ώστε και οι θέσεις εργασίας να εξασφαλισθούν και η καταληκτική ημερομηνία -παρακαλώ σημειώστε το- λειτουργίας του εργοστασίου στην Καβάλα να είναι δεδομένη και να μην είναι ελαστική, η οποία θα πάει σε βάθος χρόνου.
Αυτά τα δύο σημεία, η ημερομηνία που υπάρχει στη σύμβαση λειτουργίας του εργοστασίου, όπως και η κατοχύρωση των θέσεων εργασίας που εκ της συμβάσεως απορρέουν των διακοσίων δύο θέσεων κατ'αρχήν συν των υπολοίπων, να είναι ρήτρες, οι οποίες δεν θα μπορούν, σε καμία περίπτωση, να παραβιαστούν από την εταιρεία, σεβόμενος και αντιλαμβανόμενος και, αν θέλετε, γνωρίζοντας και τους λόγους που πιθανόν αυτοί να χρησιμοποιηθούν ή να αμβλυνθούν με τους τρόπους που υπάρχουν μέσα από την εργασιακή νομοθεσία που μπορεί να εκμεταλλευτεί ο κάθε επιχειρηματίας.
Αυτά είναι τα σημεία, για τα οποία πρέπει ως Υπουργός και ως
Κυβέρνηση να δεσμευτείτε και από εκεί και πέρα, στην πορεία θα δούμε αν αυτό θα γίνει ή δεν θα γίνει.
Θέλω να πω ότι αυτή η επένδυση έφθασε σήμερα να βρίσκεται στο στάδιο και στη φάση υλοποίησής της και πιστεύουμε να ξεκινήσουν πάρα πολύ σύντομα όλες οι εργασίες της δημιουργίας της, γιατί και δύο δικές μου ερωτήσεις κατατέθηκαν στη Βουλή και οι φορείς της Καβάλας με το νομάρχη, τον υπερνομάρχη και τους άλλους φορείς πίεσαν, επέμεναν και, μπορώ να πω, ανάγκασαν, αν θέλετε, να υπάρξει επιτάχυνση των διαδικασιών ψήφισης αυτής της σύμβασης από την ελληνική Βουλή, ώστε να δημιουργηθεί αυτή η επιχείρηση.
Θεωρούμε ότι η επένδυση αυτή είναι απαραίτητη για το νομό Καβάλας, ο οποίος τα τελευταία χρόνια αποδεδειγμένα έχει υποστεί αναπτυξιακή και οικονομική καθίζηση, λόγω των μεγάλων κινήτρων που έχουν δοθεί στη Θράκη. 
Με αυτό το σκεπτικό ψηφίζω και στηρίζω τη δημιουργία αυτής της
επένδυσης στο Νομό Καβάλας. Θεωρούμε όμως -και το τονίζω, κύριε
Υπουργέ- ότι θα πρέπει να διασφαλιστούν οι εκ της συμβάσεως απορρέουσες
δεσμεύσεις, πρώτον, ως προς τον αριθμό των εργαζομένων και, δεύτερον, ως προς τη διασφάλιση των χρημάτων τα οποία -όπως βλέπετε είναι του όγκου του 80% της επιχείρησης- θα δοθούν από το ελληνικό δημόσιο με διάφορες μορφές και δεν πρέπει να χαθούν, για να μην έχουμε μετά από λίγο καιρό συζήτηση στη Βουλή για πιθανά σκάνδαλα, για πιθανές διαφοροποιήσεις της συμβάσεως, προς όφελος άλλων και όχι των Καβαλιωτών όχι των Ελλήνων φορολογουμένων.
Κλείνω λέγοντας ότι με την καρδιά μου ψηφίζω αυτήν τη σύμβαση. ΠΡΟΕΔΡΕΥΩΝ (Κωνσταντίνος Γείτονας): Ο κ. Παναγιωτόπουλος έχει το
λόγο.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Σήμερα τέθηκαν πάρα πολλά ερωτήματα, πολλοί προβληματισμοί. Από το συμπαθέστατο συνάδελφο του Κομμουνιστικού Κόμματος ελέχθη ότι έπρεπε να γίνει κρατική η επιχείρηση, όταν γνωρίζουμε ότι το κράτος είναι το πλέον αντιπαραγωγικό όργανο που υπάρχει στον κόσμο και ο λαός πληρώνει πάντα την αντιπαραγωγικότητα του κράτους.
Απόδειξη, εκεί που υπήρξαν κρατικές οικονομίες, απέτυχαν παταγωδώς και χρεoκόπησαν ως καθεστώτα.
Το δεύτερο που είπε, είναι ότι η Ευρώπη θέλει να έχει γνώμη. Εσείς θα θέλατε να παίρνουμε τα λεφτά της Ευρώπης χωρίς να έχει γνώμη βέβαια. 'Ολα αυτά που γίνοται στην περιφέρεια και η παράκαμψη της Καβάλας, που εντός των ημερών ελπίζω ότι θα εγκαινιαστεί, έστω και με καθυστέρηση δέκα ετών, είναι με λεφτά της Ευρωπαϊκής Κοινότητας.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Ο πακτωλός των χρημάτων αυτών των ετών είχε σαν αποτέλεσμα να
δημιουργηθεί η υποδομή που υπάρχει στη χώρα.
Ο κ. Λαφαζάνης μας είπε ότι με αυτά τα λεφτά θα μπορούσαν να πληρώνονται οι εργαζόμενοι. Πώς να πληρώνονται; Να κάθονται και να πληρώνονται; Αυτή είναι η παραγωγική διαδικασία; 'Οταν δίδονται τα λεφτά για να γίνει μια επένδυση, προσδοκάται ένα πολλαπλό όφελος και για την εσωτερική κατανάλωση, την αποφυγή των εισαγωγών και για τις εξαγωγές οι οποίες φέρνουν συνάλλαγμα στη χώρα. Και είναι γνωστό ότι αυτή η βιομηχανία θα είναι παραγωγική. Ναι, τη διεκδικήσαμε, διότι εάν δεν γινόταν εδώ, θα γινόταν κάπου αλλού. Ναι, έχει κάνει δέκα βιομηχανίες όμοιες στην Ευρώπη, ανατολική και δυτική, που σημαίνει ότι υπάρχει εμπειρία, ότι υπάρχει το βέβαιον της εξέλιξης αυτής της επένδυσης.
Μα ήταν υπερβολική η χρηματοδότηση. Ναι, ήταν. 'Ηταν όση ήταν της
Ξάνθης. Δεν εδικαιούτο η Καβάλα να πάρει μια επένδυση η οποία να έχει τα κίνητρα και τις επιδοτήσεις που είχε η διπλανή Ξάνθη, ένεκα της οποίας κοντεύει να καταστραφεί η Καβάλα; Η Κυβέρνηση τόσα χρόνια, όταν για λόγους εθνικούς, τους οποίους όλοι συνομολογούμε, έδωσε τα κίνητρα που έδωσε για τις επενδύσεις στην Ξάνθη, δεν έπρεπε να μελετήσει και να αντιμετωπίσει το πρόβλημα της ευρύτερης περιοχής εξ αυτών των κινήτρων; Η Καβάλα θα πέθαινε. 'Οχι απλώς δεν θα γινόταν καμία επένδυση αλλά θα φόρτωναν στα αυτοκίνητα και τις υπάρχουσες επενδύσεις, βιοτεχνίες και βιομηχανίες και θα τις πήγαιναν στην Ξάνθη προκειμένου να ωφεληθούν τις 
επιδοτήσεις, της εργασίας, της επένδυσης, της επέκτασης και όλα αυτά; Και έτσι έγινε.
Αυτή είναι αναπτυξιακή πολιτική, όταν περιορίζεται σε ένα νομό και
αγνοεί την ευρύτερη περιφέρεια; Ως ελάχιστη ανταπόδοση αυτού του εγκλήματος που έγινε κατά του Νομού της Καβάλας, είναι η επένδυση που γίνεται εκεί.
Αναφέρατε και ένα άλλο οικονομικό επιχείρημα, ότι η πρώτη ύλη θα μεταφέρεται και επομένως είναι αντιοικονομικό. Μα είναι δυνατόν να απομονώνετε ένα στοιχείο της παραγωγής και συμπεραίνετε το οικονομικό ή όχι; Μπορεί από τη μια μεριά να μεταφέρεται η πρώτη ύλη και από την άλλη το έτοιμο προϊόν να φορτώνεται από το λιμάνι της Καβάλας σε δύο λεπτά. Ενώ εάν η επένδυση γινόταν στη Βουλγαρία, πως θα μεταφέρετο το προϊόν που θα είναι πολύτιμο; Μπορεί να συνδυάζονται αυτά τα πράγματα έτσι απλά και να λέμε ότι δεν έχουμε την πρώτη ύλη πια...
ΑΓΓΕΛΟΣ ΤΖΕΚΗΣ: Μου επιτρέπετε μια διακοπή;
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Σας επιτρέπω.
ΑΓΓΕΛΟΣ ΤΖΕΚΗΣ: Το επιχείρημα αυτό ειπώθηκε για να καταρριφθεί το άλλο επιχείρημα της Πλειοψηφίας, που λέει ότι η πρώτη ύλη θα έρθει από τη Βουλγαρία ή από τρίτες χώρες και τώρα ακούσαμε να λένε "ή από άλλες περιοχής της χώρας". Εμείς λέμε ότι θα έρθει μέσα από την περιοχή του
Νέστου.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Του Νέστου; Δηλαδή ξέρετε ότι υπάρχει αυτό το ειδικό χώμα στο Νέστο;
ΑΓΓΕΛΟΣ ΤΖΕΚΗΣ: Ξέρουμε ότι υπάρχει.
ΙΩΑΝΝΗΣ ΤΣΑΚΛΙΔΗΣ: Δεν υπάρχει.
ΑΓΓΕΛΟΣ ΤΖΕΚΗΣ: Ναι, υπάρχει.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Δεν υπάρχει στο Νέστο. Σας το λέω εγώ. Δεν υπάρχει.
Ο Νέστος, κατ' αρχήν, προστατεύεται στις εκβολές του από τη Συνθήκη Ραμσάρ και άρα δεν υπάρχει δυνατότητα καμίας παρέμβασης. Εδώ δεν αφήνουν να μπει ένα παλούκι και θα αφήσουν να ληφθεί χώμα από την περιοχή που προστατεύεται από τη Συνθήκη Ραμσάρ; Σας παρακαλώ!
Πέραν αυτού, κύριε Υπουργέ, σας καθιστούμε υπεύθυνους για την πορεία της επένδυσης. 'Οταν δίδονται τόσα πράγματα, πρέπει να παρακολουθείται βήμα προς βήμα η πορεία των χρημάτων που δίδονται με οποιονδήποτε τρόπο, ώστε να υπάρξει το αποτέλεσμα που θέλουμε.
Στην Καβάλα έγιναν και άλλα εγκλήματα. Είναι ευκαιρία που μιλάμε
σήμερα για την Καβάλα, να τα θυμηθούμε. 'Εγινε η συνένωσης της βιομηχανίας λιπασμάτων, της μόνης παραγωγικής μονάδος που υπήρχε στο νομό, με τη Θεσσαλονίκη.
Στα καλά καθούμενα πήρατε μια παθητική βιομηχανία, τα λιπάσματα της
Θεσσαλονίκης, που οι Βουλευτές εκεί έκλαιγαν για το τι θα κάνουν με τη βιομηχανία. 'Ηταν στημένη μέσα στην πόλη της Θεσσαλονίκης, που σημαίνει ότι είχαν δαπάνες ακόμα και για τη μεταφορά των απορριμμάτων. Και τη συνενώσατε με την Καβάλα, τη μόνη ακμάζουσα λιπασματοβιομηχανία της Ελλάδος, αυτή που έχει το λιμάνι δίπλα. 'Οπως ξέρετε, η μεταφορά για τα λιπάσματα είναι τεράστιο στοιχείο κόστους.
Μπορούσε να ανταποκριθεί η Καβάλα στο διεθνή ανταγωνισμό και της φορτώσατε μια παθητική βιομηχανία, η οποία πιθανώς να την οδηγήσει και αυτή σε μια ελλειμματική εξέλιξη. Και τότε αντιδράσαμε και μας είπε η
κ. Παπανδρέου εδώ, γιατί τότε θυμήθηκε τα περί ιδιωτικής πρωτοβουλίας,
ότι οι τράπεζες είναι ανεξάρτητοι οργανισμοί και δεν μπορούν να
ελεγχθούν ούτε να δεχτούν εντολές από την Κυβέρνηση.
Ο κ. Καρατζάς είναι προσωποποίηση του ανεξάρτητου τραπεζίτη, ο οποίος
δεν έχει καμία σχέση με την Κυβέρνηση, ούτε δέχεται εντολές από την Κυβέρνηση. Μπορεί ακόμη και να ανατρέψει τις απόψεις του Υπουργού Εθνικής Οικονομίας, ο οποίος είχε όλη τη διάθεση να δώσει μια λύση στο θέμα των πανωτοκίων ρεαλιστική, αλλά είχε αντιρρήσεις ο κ. Καρατζάς. Και όταν έχει αντιρρήσεις ο κ. Καρατζάς, ο οποίος συντρώγει με τον κύριο Πρωθυπουργό, δεν είναι δυνατόν ο Υπουργός Εθνικής Οικονομίας να περάσει την άποψή του. Εδώ έχουμε ανατροπή και της ιεραρχίας. Περνάει περισσότερο ο διοικητής
της Εθνικής Τράπεζας απ' όσο περνάει ο Υπουργός Εθνικής Οικονομίας.
Για να δούμε τι άλλο θα δούμε σ'αυτόν τον τόπο. 'Οταν καμάρωνε χθες από τη μια στη Γενική Συνέλευση της τραπέζης περί των δισεκατομμυρίων,
των εκατοντάδων που κέρδισε η Εθνική Τράπεζα, από την άλλη μεριά αρνείται να υποστεί μια θυσία, προκειμένου ένας κόσμος ολόκληρος, που σύρεται στον πλειστηριασμό και στην καταστροφή, να μπορέσει να λύσει το πρόβλημά του, όταν το πρόβλημα δεν είναι οικονομικό αλλά είναι κοινωνικό. Και όμως, δεν το αντιμετωπίζει η Κυβέρνηση.
Επανέρχομαι στο θέμα της μονάδας. Πρέπει να γίνει αυτή η μονάδα στην Καβάλα. Εγώ πιστεύω ότι δεν χρειάζεται να συμφωνηθεί η δημιουργία μικρών βιοτεχνιών και βιομηχανιών. Θα γίνει οπωσδήποτε. Από τη στιγμή που θα βγαίνει αυτό το γυαλί, θα πρέπει αυτό το γυαλί να ειδικοποιηθεί. Και θα πρέπει να γίνει βιοτεχνία, η οποία θα το βάλει στο αυτοκίνητο ή θα το βάλει σε οποιαδήποτε άλλη χρήση.
Επομένως θα έχουμε ως συνέπεια τη δημιουργία δορυφορικών βιοτεχνιών. Η βιομηχανική περιοχή της Καβάλας είναι άχρηστη αυτήν τη στιγμή. Τη φτιάξαμε και δεν υπάρχει τίποτα ή σχεδόν τίποτα. Αν γίνει αυτή η βιομηχανία και δημιουργηθούν και οι δορυφορικές βιοτεχνίες γύρω απ'αυτήν, είμαι βέβαιος ότι θα υπάρξει μια αιμοδοσία σ'ένα νομό, ο οποίος επί κυβερνήσεων του ΠΑΣΟΚ έζησε μια σταθερή παρακμιακή πορεία.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Πρόεδρε,
αγαπητοί συνάδελφοι, νομίζω ότι σήμερα δημιουργείται κάτι καινούριο για
την περιοχή της Καβάλας. Νομίζω ότι όλοι θα συμφωνήσουμε ότι τέτοιου είδους επενδύσεις είναι όχι μόνο χρήσιμες για την τοπική κοινωνία αλλά και για την εθνική μας οικονομία στο σύνολό της.
Πιστεύω ότι η θέση του ελληνικού Κοινοβουλίου σήμερα θα επιτρέψει την απρόσκοπτη υλοποίηση της επένδυσης και βεβαίως θα σηματοδοτήσει ίσως και την απαρχή μιας νέας περιόδου για τη χώρα μας, για να μπορέσουμε πράγματι μέσα από το ευνοϊκό πλέον και νέο οικονομικό περιβάλλον που έχει δημιουργηθεί, μέσα από το υγιές οικονομικό περιβάλλον που για πρώτη φορά ζούμε σήμερα στην Ελλάδα και μέσα στην ευρωζώνη πλέον που βρίσκεται η χώρα μας, να προσελκύσουμε αντίστοιχες τέτοιες επενδύσεις.
Και θα ήθελα να ευχαριστήσω τους κυρίους συναδέλφους, οι οποίοι 
τοποθετήθηκαν προηγουμένως και ανέδειξαν τη σημασία αυτής της επένδυσης. Θέλω επίσης να σημειώσω ότι σύμφωνα με το άρθρο 10 του αναπτυξιακού μας νόμου, του 2601/98, του θεσμοθετημένου πλέον πλαισίου στη χώρα μας, υλοποιείται σήμερα αυτή η επένδυση μέσω αυτής της συζήτησης εδώ στο ελληνικό Κοινοβούλιο. Γιατί, πράγματι, οι κοινές αποφάσεις των Υπουργών Εθνικής Οικονομίας και Ανάπτυξης με τις οποίες υπάγονται στις διατάξεις του νόμου αυτού βιομηχανικές, μεταλλευτικές, αλλά και τουριστικές επενδύσεις ύψους τουλάχιστον είκοσι πέντε δισεκατομμυρίων δραχμών, με σημαντική επίπτωση στη διεθνή ανταγωνιστικότητα της χώρας αλλά και στην απασχόληση, τελούν υπό την προϋπόθεση της προηγούμενης κύρωσής τους με νόμο. 'Αρα υλοποιούμε το θεσμικό πλαίσιο που υπάρχει σήμερα στη χώρα μας και δεν κινούμαστε έξω από αυτό.
Ταυτόχρονα, με αυτήν την επένδυση πιστεύω ότι όλοι συνειδητοποιούμε ότι δημιουργείται κάτι στην περιοχή, θα δημιουργηθούν εισοδήματα, θέσεις απασχόλησης και προϊόντα που θα αντέξουν πλέον στο χρόνο και θα δώσουν
μια νέα δυναμική στην περιοχή μας.
Η προς κύρωση κοινή υπουργική απόφαση αφορά στην υπαγωγή στις ενισχύσεις του αναπτυξιακού μας νόμου της επένδυσης της υπό σύσταση εταιρείας "GLAVERBEL ΚΑΒΑΛΑΣ ΑΕ". Και είναι χρήσιμο να ακούγεται το "ΚΑΒΑΛΑΣ ΑΕ" και νομίζω ότι όλοι κινούμαστε θετικά προς αυτήν την κατεύθυνση. Ενισχύεται δε αυτή η επένδυση με μία συνολική δαπάνη ποσού 28,8 δισεκατομμυρίων δραχμών επί μίας συνολικής επένδυσης 37,1 δισεκατομμύρια δραχμές. Η επένδυση είναι 37,1 δισ., ενώ η δαπάνη που ενισχύεται και επιχορηγείται από τον αναπτυξιακό νόμο είναι 28,8 δισεκατομμύρια δραχμές, δηλαδή ένα μέρος της πρότασης του επιχειρηματία δεν καλύφθηκε από την επιχορήγηση. Αναφέρομαι σε μελέτες, σε κόστος μελετών, στην απόκτηση της γης και σε μία σειρά απο άλλες παρεμβάσεις που έχουν να κάνουν με τα κεφάλαια κίνησης, με τις δαπάνες εκκίνησης και με τις δαπάνες εργοταξίου.
Αντικείμενο της επένδυσης είναι η ίδρυση μονάδας παραγωγής
υαλοπινάκων float δυναμικότητας εκατόν πενήντα χιλιάδων τόνων ετησίως
στη βιομηχανική περιοχή της Καβάλας. Κύριος μέτοχος της εταιρείας "GLAVERBEL ΚΑΒΑΛΑΣ ΑΕ", που θα αποτελέσει φορέα της επένδυσης, θα είναι η "GLAVERBEL SOCIETE ANONYME" με έδρα το Βέλγιο και με ποσοστό συμμετοχής 99%. Ο όμιλος "GLAVERBEL" είναι το ευρωπαϊκό κομμάτι του ιαπωνικού ομίλου "ΑSAHI".
Ο φορέας θα καλύψει με ίδια κεφάλαια κατ'αρχήν τα 5,8 δισεκατομμύρια δραχμές, που αποτελούν το 20%, με το ενισχυόμενο κόστος της επένδυσης των 28,8 δισεκατομμυρίων, που ανέφερα προηγουμένως και παράλληλα, θα καλύψει το μη ενισχυόμενο κόστος της επένδυσης που ανέρχεται σε 8,3 δισεκατομμύρια. 'Αρα, κατ' αρχήν ο επενδυτής, ο φορέας θα καταβάλει δεκατέσσερα δισεκατομμύρια (14.000.000.00) δραχμές ως άμεση συμμετοχή. 
Στην εταιρεία, βέβαια, παρέχεται, σύμφωνα με τις διατάξεις του
αναπτυξιακού νόμου, η επιχορήγηση ύψους 12,9 δισεκατομμυρίων δραχμών, ποσοστό 45% της συνολικής ενισχυόμενης δαπάνης επένδυσης και η επιδότηση των τόκων -όχι του δανείου, όπως ακούστηκε, αλλά των τόκων του δανείουμε ποσοστό 45% για την κάλυψη μέρους της επιβάρυνσης από τόκους του μεσομακροπρόθεσμου τραπεζικού δανείου, που είναι ποσό της τάξης των δέκα δισεκατομμυρίων, 10,1 δισεκατομμύρια δραχμές. Δηλαδή, με άλλα λόγια, για να κλείσουμε το θέμα του χρηματοοικονομικού σχήματος, πρέπει να πούμε ότι στο συνολικό κόστος της επένδυσης των 37,1 δισεκατομμυρίων δραχμών η επιχορήγηση του κράτους, που είναι 12,9, ανέρχεται σε ένα ποσοστό της τάξης του 35%.
Το υπόλοιπο 65% δηλαδή 24,2 δισεκατομμύρια, θα τα βάλει ο επιχειρηματίας,
ο φορέας. 'Αρα, η συμμετοχή του φορέα στην επένδυση δεν είναι βέβαια το 20% που ακούστηκε προηγουμένως, αλλά είναι το 65% με τα 24,2 δισεκατομμύρια που αποτελούν την ιδία συμμετοχή στο επιχορηγούμενο κόστος, τη συμμετοχή τη δική του στη δαπάνη που δεν επιχορηγείται και βεβαίως το δάνειο των δέκα δισεκατομμυρίων, που είναι χρήματα αυτά, κύριε Λαφαζάνη. Είναι δαπάνες του ιδίου φορέα.
Σε σχέση με το κόστος της επένδυσης θα ήθελα μία φράση να πω, αγαπητοί συνάδελφοι, και να τονίσω ότι σήμερα στην Ελλάδα, το 2001 το κόστος επένδυσης είναι αυτά τα τριάντα επτά δισεκατομμύρια, στα οποία αναφερθήκαμε για μία παραγωγή πεντακόσιους τόνους την ημέρα. Στην Ισπανία για μία αντίστοιχη επένδυση το 1997 είχαμε ένα κόστος τριάντα έξι δισεκατομμύρια -ένα δισεκατομμύριο μόλις κάτω από τη δική μας- για πεντακόσιους με πεντακόσιους εβδομήντα τόνους την ημέρα και αυτό το 1997, τέσσερα χρόνια πριν από το 2001. 'Αρα έχουμε ένα δείγμα του κόστους της επένδυσης στην Ισπανία τέσσερα χρόνια πριν και στην Ελλάδα σήμερα, που είναι σχεδόν το ίδιο.
Σε κάθε περίπτωση όμως θέλω να τονίσω ότι οι εκταμιεύσεις της επιχορήγησης θα ακολουθούν τις καταβολές της ιδίας συμμετοχής, αλλά και της δόσης του τραπεζικού δανείου. Καμία κρατική επιχορήγηση δεν μπορεί να δοθεί εάν δεν προκαταβάλει ο φορέας το 50% της δαπάνης εκτέλεσης του έργου και βεβαίως εάν δεν έχουν δοθεί κατ' αναλογία και οι δόσεις του τραπεζικού δανείου.
Βασικός όρος -και σωστά οι κύριοι συνάδελφοι ανέδειξαν το θέμα των θέσεων απασχόλησης, που είναι και δική μας έγνοια και αγωνία για να διατηρήσουμε σταθερές και μόνιμες, διαρκείς θέσεις απασχόλησης στην περιοχή- της εγκριτικής απόφασης είναι η δημιουργία τουλάχιστον διακοσίων δύο θέσεων μόνιμης απασχόλησης στο φορέα της επένδυσης και τουλάχιστον εκατόν πενήντα νέων μόνιμων θέσεων εργασίας σε δορυφορικές επιχειρήσεις ως άμεσο αποτέλεσμα της παρούσης επένδυσης, η οποία θα πρέπει να ολοκληρωθεί μέχρι τις 31.12.2002.
Σε ό,τι αφορά το ερώτημα του χρόνου υλοποίησης της επένδυσης η
επένδυση έχει ως καταλυκτική ημερομηνία ολοκλήρωσης το δωδέκατο μήνα του 2002 και βεβαίως έχει τη δυνατότητα παράτασης, μετά από αίτησή της, για δύο χρόνια, όπως όλες οι άλλες επενδύσεις.
Επειδή όμως μιλάμε για τις θέσεις απασχόλησης, είναι χρήσιμο να πούμε δύο λόγια περισσότερο, γιατί υπήρχε η αγωνία και το ερώτημα εάν αυτές οι θέσεις απασχόλησης θα αφορούν εργαζόμενους εδώ στη χώρα και δεν θα εισαχθούν αυτές οι θέσεις εργασίας και τελικά πώς διασφαλίζει κανείς αυτές τις λεγόμενες "δορυφορικές θέσεις εργασίας". Κατ' αρχήν, θα ήθελα να τονίσω ότι εκτός από τέσσερα, πέντε στελέχη, που θα έρθουν από τη μητρική εταιρεία το σύνολο των εργαζομένων θα είναι από την ευρύτερη περιοχή της Καβάλας. Η εταιρεία θα εκπαιδεύσει το προσωπικό αυτό και βεβαίως δεν τίθεται θέμα εισαγωγής εργαζομένων από το εξωτερικό.
Να πούμε όμως το τι σημαίνει "δορυφορικές θέσεις εργασίας", για τις
οποίες ακούστηκαν αρκετά ερωτηματικά από τους κυρίους συναδέλφους. Θέλω να επισημάνω ότι η αποτελεσματική λειτουργία της νέας μονάδας απαιτεί τη δημιουργία νέων θέσεων απασχόλησης στους τομείς των μεταφορών, των υλικών συσκευασίας, των βιομηχανικών αερίων, αλλά και της συντήρησης του βιομηχανικού εξοπλισμού. Δεν μπορεί να λειτουργήσει η ίδια η επιχείρηση, η κεντρική, χωρίς αυτές τις δορυφορικές γύρω απ' αυτήν επιχειρήσεις. Ο φορέας στο πλαίσιο της γενικότερης στρατηγικής που ακολουθεί ο όμιλος "GLAVERBEL" θα καλύψει τις ανάγκες αυτές χρησιμοποιώντας υπηρεσίες άλλων επιχειρήσεων, οι οποίες θα δημιουργήσουν νέες εγκαταστάσεις ή θα επεκτείνουν τις υφιστάμενες εγκαταστάσεις τους ειδικά για την εξυπηρέτηση της νέας μονάδας υαλοπινάκων float.
Εκτιμάται ότι, συνεπεία αυτής της επένδυσης, θα δημιουργηθούν άμεσα εκατόν πενήντα νέες θέσεις εργασίας σε δορυφορικές επιχειρήσεις στους ακόλουθους τομείς.
Πενήντα άτομα στη συντήρηση της εγκατάστασης. 'Ολες οι εργασίες, ηλεκτρολόγου, υδραυλικού, θερμαστού, ρυθμιστού, όπως και άλλες ειδικές εργασίες.
Εξήντα πέντε άτομα στη μεταφορά των πρώτων υλών και του ετοίμου προϊόντος. Εξαιτίας της ιδιομορφίας του προϊόντος, διαστάσεις, το εύθραυστο του προϊόντος, θα απαιτηθούν ειδικά οχήματα για τη μεταφορά των περίπου 150.000 τόνων ανά έτος.
Δεκαπέντε άτομα στη παραγωγή των υλικών συσκευασίας των προϊόντων.
Προβλέπεται η επέκταση υφιστάμενης επιχείρησης στη Καβάλα για τη παραγωγή των ειδικών θηκών μεταφοράς υαλοπινάκων.
Δέκα άτομα στη διαδικασία τροφοδοσίας τεχνικών αερίων. Προβλέπεται η δημιουργία μονάδας αζώτου και υδρογόνου πλησίον του εργοστασίου, από άλλη εξειδικευμένη εταιρεία.
Επίσης δέκα άτομα σε διάφορες δραστηριότητες στο λιμάνι της Καβάλας. Αυτά μας κάνουν ένα σύνολο εκατόν πενήντα νέων θέσεων εργασίας σε
δορυφορικές επιχειρήσεις.
Μπορούμε να διασφαλίσουμε αυτές τις διακόσιες δύο θέσεις τουλάχιστον μόνιμης εργασίας μέσα στην εταιρεία και τις εκατόν πενήντα θέσεις εργασίας στις δορυφορικές επιχειρήσεις και πώς γίνεται αυτό; Η απάντηση είναι ότι μπορούμε.
Η διαδικασία είναι η ακόλουθη. Για να πάρει ο φορέας, ο επενδυτής την τελευταία του δόση, την αποπληρωμή του, πρέπει να έχει ολοκληρωθεί η επένδυση και να έχει τεθεί σε λειτουργία η εταιρεία. Τότε, στην πρώτη ημέρα έναρξης της λειτουργίας πρέπει να είναι τουλάχιστον εγκατεστημένοι εκατόν πενήντα εργαζόμενοι από τους διακόσιους δύο, που είπαμε ότι πρέπει να ολοκληρωθεί μέσα στα επόμενα χρόνια. 'Αρα δεν μπορεί να πάρει αποπληρωμή, αν στην πρώτη ημέρα λειτουργίας δεν έχει τουλάχιστον τους εκατόν πενήντα από τους διακόσιους δύο.
Επίσης μέσα στον πρώτο χρόνο και κάθε χρόνο για πέντε χρόνια θα
γίνεται έλεγχος από τις υπηρεσίες του Υπουργείου Εθνικής Οικονομίας. Κάθε χρόνο πρέπει να επιβεβαιώνεται αυτό το οποίο έχουμε πει, η τήρηση των διακοσίων δύο θέσεων εργασίας από τον πρώτο χρόνο μέσα στην εταιρεία και οι εκατόν πενήντα νέες θέσεις εργασίας στις δορυφορικές επιχειρήσεις, στις οποίες αναφέρθηκα προηγουμένως.'Αρα το σύνολο των 352 θέσεων εργασίας θα ελέγχεται κάθε χρόνο και βεβαίως, αν αυτό δεν υλοποιηθεί απο την πλευρά του φορέα, του επενδυτή, τότε θα έχουμε ανάκληση της απόφασης, μερικής ή ολικής βεβαίως, αλλά θα έχουμε επιστροφή της επιχορήγησης.
Αυτή είναι η διαδικασία με την οποία θα διασφαλίσουμε τις θέσεις
εργασίας στην περιοχή.
Τώρα θα απαντήσω στο ερώτημα, γιατί έπρεπε να έχουμε και τη σύμφωνη γνώμη της Ευρωπαϊκής 'Ενωσης, που έθεσαν οι αγαπητοί συνάδελφοι. Κατ' αρχήν αυτό δεν γίνεται μόνο γι' αυτήν την επένδυση, αλλά και για όλες τις αντίστοιχες επενδύσεις αυτού του ύψους. Σημειώνεται ότι το εν λόγω επενδυτικό πρόγραμμα κοινοποιήθηκε στην Ευρωπαϊκή Κοινότητα και εκεί βεβαίως χρειάστηκε ένας χρόνος διαβούλευσης, άρα μετακυλήθηκε ο χρόνος έναρξης της επένδυσης, όπως απαιτείται, βάσει ενός πλαισίου πολυταμειακού για τις περιφερειακές ενισχύσεις προς τα μεγάλα επενδυτικά σχέδια τέτοιας εμβέλειας, η οποία αποφάσισε βεβαίως ότι η παρεχόμενη ενίσχυση είναι συμβιβάσιμη με τη συνθήκη των ευρωπαϊκών κοινοτήτων. Δηλαδή δεν 
αντιβαίνει και δεν διαταράσσει τους όρους ανταγωνισμού στην Κοινότητα. Και βεβαίως ένα απο τα κρίσιμα κριτήρια ήταν η θέση απασχόλησης και η ενίσχυση της περιφερειακής ανάπτυξης στην περιοχή, η περιφερειακή
επίπτωση της επένδυσης αυτής στη περιοχή.
Γι' αυτά είχαμε τη σύμφωνη γνώμη και των ευρωπαϊκών κοινοτήτων και βεβαίως χρειάζεται η σύμφωνη γνώμη για τους λόγους που ανέφερα, αλλά και επίσης επειδή κατά κάποιο τρόπο αντίστοιχες επιχορηγήσεις, αντίστοιχες επενδύσεις συγχρηματοδοτούνται.
Ο σκοπός της επένδυσης: Η μονάδα -θα αναφερθώ πολύ σύντομα γιατί
το ανέφερε ο εισηγητής μας κ. Τσακλίδης- θα παράγει άχρωμους και φιμέ, έγχρωμους υαλοπίνακες, καθώς και υαλοπίνακες προστασίας ηλίου και η παραγωγική δυναμικότητά της θα ανέρχεται σε εκατόν πενήντα χιλιάδες τόνους το χρόνο.
Στην Ελλάδα δεν υπάρχει μονάδα παραγωγής γυαλιού float και το σύνολο των αναγκών της χώρας που είναι περίπου εκατό χιλιάδες τόνοι το χρόνο καλύπτεται από εισαγωγές.
Η προτεινόμενη επένδυση είναι σκόπιμη, αφ'ενός για την κάλυψη μέρους των αναγκών της εγχώριας αγοράς και αφ'ετέρου έχει στόχο τη μελλοντική συμμετοχή της στην ανάπτυξη των αγορών των γειτονικών βαλκανικών χωρών. 
Εδώ μπορεί κανείς να αναδείξει και τη σκοπιμότητα αυτής της επένδυσης
και να απαντήσει στο ερώτημα του αγαπητού συναδέλφου κ. Λαφαζάνη, για την ειδική σημασία αυτής της επένδυσης στην ανταγωνιστικότητα. 'Οταν σήμερα κύριε συνάδελφε, εισάγουμε το 100% των αναγκών μας από το εξωτερικό, όταν θα παραχθεί για πρώτη φορά γυαλί στην Ελλάδα, όταν από χώρα εισαγωγής θα
είμαστε χώρα εξαγωγής, όταν θα αναπτυχθούν μια σειρά από παράλληλοι κλάδοι με τις θυγατρικές επιχειρήσεις, που ανέφερα προηγουμένως και δημιουργεί μια νέα δυναμική για μεταποιητικές μονάδες στην περιοχή, όταν θα έχουμε τουλάχιστον τριακόσιες πενήντα δύο νέες θέσεις εργασίας στην περιοχή, ε, από αυτά και μόνο μπορούμε να κρίνουμε και εμείς τη συμβολή αυτής της επιχείρησης στην ανταγωνιστικότητα της ελληνικής οικονομίας, αλλά και στην ανάπτυξη της τοπικής οικονομίας και της τοπικής κοινωνίας. 
Μπήκε τώρα ένα άλλο θέμα σχετικά με τις πρώτες ύλες και είναι χρήσιμο
να κάνω μία αναφορά σ' αυτό. Οι κύριες πρώτες ύλες για την παραγωγή υαλοπινάκων είναι η χαλαζιακή άμμος και το άνυδρο ανθρακικό νάτριο, που αντιπροσωπεύουν το 80% περίπου του κόστους των πρώτων υλών. Σύμφωνα με το πρόγραμμα της εταιρείας αυτές οι πρώτες ύλες δεν μπορούν να εξασφαλιστούν από την εγχώρια αγορά και θα εισάγονται από τη Βουλγαρία. 'Αρα η απάντηση είναι σαφής σ' αυτό. Υπάρχει και ένα 20% από άλλες πρώτες ύλες. Απ' αυτές τις υπόλοιπες πρώτες ύλες για την παραγωγή των υαλοπινάκων το θεϊκό νάτριο, ο ασβεστόλιθος και ο δολομίτης θα προέρχονται από την εγχώρια αγορά και ο άστριος θα προέρχεται από την Τουρκία.
Τέλος βοηθητικές ύλες αναλισκόμενες σε πολύ μικρές ποσότητες, είναι τα χρώματα για την παραγωγή των φιμέ υαλοπινάκων και τα οξείδια σιδήρου χρώμιο και κοβάλτιο και ο κασσίτερος με πυρολυτικά επιχρίσματα. Αυτά είναι ένα πολύ μικρό ποσοστό των πρώτων υλών, τα οποία είναι υποχρεωμένη η εταιρεία να χρησιμοποιήσει. 'Αρα νομίζω ότι απαντιέται και αυτό το θέμα εδώ στο ελληνικό Κοινοβούλιο.
Τέθηκε ένα άλλο ερώτημα, εάν υπάρχει εγγύηση τράπεζας που αναλαμβάνει αυτό το δάνειο. Θέλω να τονίσω ότι η Γενική Τράπεζα των Βρυξελλών εγγυάται αυτήν την επένδυση. 'Αρα και εκεί η απάντηση είναι θετική στην ανησυχία των συναδέλφων μας.
Εξαντλήσαμε τα περιθώρια του νόμου, ακούστηκε από συναδέλφους, σε ό,τι αφορά την επιχορήγηση. Θέλω να τονίσω ότι δεν εξαντλήθηκαν τα περιθώρια του νόμου, που αφορά την επένδυση. Είπαμε ότι η επένδυση δέχθηκε μια συνολική επιχορήγηση της τάξης του 35% ενώ ο νόμος επιτρέπει να επιχορηγήσουμε και μέχρι του ποσοστού 50%-55%. 'Αρα και εκεί νομίζω ότι οι κύριοι συνάδελφοι δεν είχαν δίκαιο.
Γιατί δεν έχει συσταθεί ακόμη η εταιρεία; Είναι φανερό ότι δεν μπορεί να ξεκινήσει η επένδυση εάν δεν συσταθεί το νομικό πρόσωπο. Χρειάζεται λοιπόν, η σύσταση του νομικού προσώπου. Και η πρώτη δόση είναι πολύ μεταγενέστερη από το χρόνο έναρξης των εργασιών. 'Οπως είπα και προηγουμένως, η πρώτη δόση δεν μπορεί να δοθεί στον επιχειρηματία πριν από την κατάθεση της ιδίας συμμετοχής σε ποσοστό 50%.
Για να ελέγξουμε την εταιρεία την πρώτη φορά, θα πρέπει να μας
καταθέσει τις δαπάνες της, έτσι ώστε να μπορέσει να πάρει την πρώτη δόση από το Υπουργείο Εθνικής Οικονομίας. Τα ελεγκτικά όργανα του Υπουργείου θα επισκεφθούν το χώρο εργασίας και θα πιστοποιήσουν αυτές τις δαπάνες ή όχι. Θα ελέγξουν την ύπαρξη της εταιρείας στην πρώτη δόση επιχορήγησης που θα καταθέσουμε, κάτι βεβαίως που προϋποθέτει την υποβολή αίτησης της εταιρείας. 'Αρα το ότι δεν έχει ακόμα συσταθεί η εταιρεία, αυτό είναι ένα σύνηθες φαινόμενο. Μόνο αν συσταθεί θα επιδοτηθεί. Και βεβαίως μόνο αν η εταιρεία λειτουργήσει θα μπορέσει να έχει την πλήρη επιχορήγησή της, ειδάλλως θα έχουμε επιστροφή της επιχορήγησης.
'Εγινε επίσης μια αναφορά για πιθανές υπερτιμολογήσεις ή για πιθανά
μηχανήματα, τα οποία θα είναι μεταχειρισμένα.
Θέλω να τονίσω και να βεβαιώσω τους κυρίους συναδέλφους ότι το καινουργές ή μη ελέγχεται από το όργανο ελέγχου του Υπουργείου Εθνικής Οικονομίας και από της φύσεως βεβαίως των μηχανημάτων. Είναι σχεδόν αδύνατο να είναι μεταχειρισμένα.
Το κόστος έχει ελεγχθεί σύμφωνα με τα διεθνή στάνταρντ γι' αυτό και
κάνω μια εξαίρεση των οκτώ δισεκατομμυρίων από την επενδυτική πρόταση του φορέα.
Από τις τοποθετήσεις των συναδέλφων του ΚΚΕ συγκράτησα δύο - τρία θέματα. Αν ήταν ιαπωνική εταιρεία δεν θα μπορούσε να υπάχθεί. Αυτό είναι λάθος. Ο νόμος δεν κάνει διάκριση σε ιαπωνικές ή μη εταιρείες. Η "GLAVERBEL" είναι μονοπώλιο. Μα, αγαπητέ συνάδελφε, τέσσερα μονοπώλια διεθνώς φτιάχνουν σήμερα για όλο τον πλανήτη μας το γυαλί. Ποιος θα έφτιαχνε το γυαλί στην Ελλάδα;
ΑΓΓΕΛΟΣ ΤΖΕΚΗΣ: Αυτό το λέτε τώρα. Στην επιτροπή δεν είπατε τίποτε.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Παραβιάζονται οι διατάξεις του νόμου σχετικά με τις τριακόσιες θέσεις εργασίας. Και αυτό είναι λάθος γιατί η "GLAVERBEL" δεσμεύεται και για τις δορυφορικές θέσεις εργασίας των δορυφορικών επιχειρήσεων, ανέπτυξε προηγουμένως το σκεπτικό. Και βεβαίως το ότι η ενίσχυση είναι έξω από το νόμο και εδώ νομίζω ότι το έχουμε συζητήσει και στη Διαρκή Επιτροπή. Αναφέρθηκε προηγουμένως, είναι σύμφωνη αυτή η επένδυση με το θεσμικό πλαίσιο που υπάρχει και
αναφερόμαστε στο άρθρο 10 του αναπτυξιακού νόμου.
Αγαπητοί συνάδελφοι, μετά και από τα παραπάνω, νομίζω ότι έχουν
απαντηθεί και προς τον αγαπητό συνάδελφο, εισηγητή της Νέας Δημοκρατίας, και από τους άλλους συναδέλφους οι ανησυχίες και τα ερωτήματα που τέθηκαν και νομίζω πλέον ότι δεν πρέπει να έχουμε καμία επιφύλαξη για να δώσουμε

το πράσινο φως από το ελληνικό Κοινοβούλιο για την υλοποίηση αυτής της σημαντικής και για την Ελλάδα, αλλά ιδιαίτερα για την περιοχή της
Καβάλας, επένδυση.
Νομίζω ότι δεν χρειάζεται κανείς να επαναλάβει τη σκοπιμότητα αυτής
της επένδυσης. Συμπερασματικά και μόνο πολύ σύντομα θα ήθελα, κάποια
θετικά στοιχεία του προτεινόμενου επενδυτικού προγράμματος, να αναδείξω. Κατ' αρχήν, το προφίλ του φορέα, ενός φορέα με γνώση στο αντικείμενο και
με σημαντικές επενδύσεις και στην Ισπανία και σε άλλες χώρες του πλανήτη. 
Η έλλειψη αντίστοιχης μονάδας στην Ελλάδα, οι θετικές επιπτώσεις που
μπορεί να έχει η δημιουργία της, όσον αφορά την υποκατάσταση των
εισαγωγών. Νομίζω ότι θέλουμε η χώρα μας να αποκτήσει τη δυναμική αυτή

που αναδεικνύεται με αυτή την επένδυση και από χώρα εισαγωγής να γίνει χώρα εξαγωγής και βεβαίως να έχουμε ελληνικά προϊόντα, τα οποία θα είναι παρόντα στις αγορές των γειτονικών κρατών. Αλλά και η περαιτέρω
ανάπτυξη του κλάδου επεξεργασίας μεταποίησης του επιπέδου γυαλιού, νομίζω ότι κάτι καινούριο γενιέται για την περιοχή και μέσα από την κρίσιμη αυτή μάζα που δημιουργούμε πολλές μικρές και μεσαίες επιχειρήσεις πέρα από τις δορυφορικές που ανέφερα προηγουμένως, θα βρουν πιστεύω την προοπτική τους. 'Αλλωστε είναι γνωστό και έχει αποδειχθεί ιστορικά αυτό, όταν υπάρχουν κρίσιμες, μεγάλες σημαντικές επενδύσεις, που γίνονται σε ένα τόπο, δημιουργούν μια κρίσιμη μάζα, που μπορεί να συμπαρασύρει και άλλες επενδύσεις και να δημιουργήσει βεβαίως και προϊόν και θέσεις απασχόλησης, που μπορούν να αντέχουν στο χρόνο. Βεβαίως η διάδοση της σχετικής τεχνολογίας είναι χρήσιμο για τη χώρα να αποκτήσει μια νέα τεχνολογία που μπορεί στη συνέχεια να την εξάγει, αλλά να εκπαιδευτεί το ανθρώπινο στελεχικό δυναμικό της περιοχής μ' αυτήν τη νέα τεχνολογία. Νομίζω ότι πέρα από τη δημιουργία των θέσεων απασχόλησης, η δημιουργία των εξειδικευμένων θέσεων απασχόλησης με τεχνολογία συγκεκριμένη για τα θέματα αυτά, θα τονώσει την περιοχή και θα δημιουργήσει ακριβώς αυτό που επιθυμούμε τη βελτίωση της ανταγωνιστικότητας της οικονομίας μας.
'Οσον αφορά το μέγεθος της επένδυσης, επενδύσεις της τάξεως των
σαράντα δισεκατομμυρίων (40.000.000.000) δραχμών δεν έχουμε κάθε μέρα στη χώρα μας. Ας κοιτάξουμε, λοιπόν, με τον καλύτερο δυνατό τρόπο να διασφαλίσουμε αυτήν την επένδυση και βεβαίως, με τις ελεγκτικές αρχές του κράτους και της πολιτείας, να διασφαλίσουμε και τις θέσεις εργασίας, αυτό που είπαμε προηγουμένως, τη δυναμική που πρέπει να αποκτήσει η περιοχή. Και τέλος τη δημιουργούμενη απασχόληση σε μία περιοχή όπου σημειώνονται υψηλά ποσοστά ανεργίας, όπως είναι η περιοχή της Καβάλας που πράγματι τον τελευταίο καιρό μαστίζεται.
Νομίζω ότι γι' αυτόν τον πρόσθετο λόγο πρέπει να ταυτιστούν και οι απόψεις και του Κομμουνιστικού Κόμματος Ελλάδας και του Συνασπισμού της Αριστεράς και της Προόδου, αν θέλουμε πράγματι και η πρόοδος και η προοδευτική άποψη να συμβαδίζει με τι επιλογές μας και να δημιουργεί τις προοπτικές μιας καλύτερης Ελλάδας, μιας Ελλάδας που αναζητούμε. Γιατί θέλουμε την Ελλάδα στην περιφέρεια,με μια νέα δυναμική, γιατί θέλουμε την ισόρροπη κατανομή της ευημερίας σε κάθε γωνιά της ελληνικής γης. Και είναι τέτοια η επένδυση στην περιφέρεια που νομίζω ότι πρέπει να την επικροτήσουμε όλοι μας και βεβαίως στην πορεία να προσπαθήσουμε με τους ελεγκτικούς μηχανισμούς, αλλά και με τον κοινοβουλευτικό μας έλεγχο να
παρακολουθήσουμε την υλοποίηση αυτής της επένδυσης. Ευχαριστώ, κύριε Πρόεδρε και αγαπητοί συνάδελφοι. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, πριν προχωρήσουμε στις δευτερολογίες, έχω την τιμή ν' ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "ΘΡΑΚΗ 2000: 80 χρόνια από την ενσωμάτωση στην Ελλάδα", πενήντα μαθητές και μαθήτριες και πέντε συνοδοί-δάσκαλοι από το 1ο Δημοτικό Σχολείο Ψαχνών Εύβοιας.
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Ο κ. Τσακλίδης έχει το λόγο.
ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, δυο λόγια θα ήθελα να πω.
Νομίζω ότι μετά τα όσα είπα στην εισήγησή μου και τις απαντήσεις που έδωσε ο μόλις κατελθών του Βήματος κύριος Υπουργός σε όλα τα ερωτήματα που τέθηκαν, δεν άφησε κανένα κενό, ώστε να χρειαστεί εγώ να δευτερολογήσω εξαντλώντας το χρόνο.
Θέλω μόνο να πω ότι δεν έγινε καμία χαριστική πράξη. Το είπε και ο Υπουργός. Υπήρχαν κανόνες και στις παρεκκλίσεις που ακολουθήθηκαν. Οι κανόνες είναι ότι υπήρχαν και άλλα περιθώρια μεγαλύτερων επιχορηγήσεων, αλλά εδόθη εκείνη η επιχορήγηση που δίνεται σε απόσταση δεκατεσσάρων χιλιομέτρων από τη ΒΙΠΕ της Καβάλας, για το λόγο ότι η Καβάλα από το καθεστώς των κινήτρων τα τελευταία χρόνια υπέστη σοβαρές ζημιές. Επομένως όλα έγιναν με καθαρό τρόπο και δεν νομίζω ότι υπάρχει καμία δικαιολογία ν' αρνηθεί κάποιος ή κάποια πτέρυγα την έγκριση από τη Βουλή αυτής της επένδυσης.
Σας ευχαριστώ.
ΠΡΟΕΔΡΕΥΩΝ (Κωνσαντίνος Βρεττός): Ο κ. Χαϊτίδης έχει το λόγο.
ΕΥΓΕΝΙΟΣ ΧΑΙΤΙΔΗΣ: Κύριε Υπουργέ, είμαι υποχρεωμένος να επαναλάβω
τις ευθύνες που έχει το Υπουργείο και η Κυβέρνηση να παρακολουθήσει την πιστή εφαρμογή των όσων έχουν συμφωνηθεί με την εν λόγω εταιρεία: "GLAVERBEL ΚΑΒΑΛΑΣ Α.Ε." Την ολοκλήρωση της εν λόγω επενδύσεως, την εξασφάλιση των τριακοσίων πενήντα θέσεων εργασίας που υπόσχεστε και που προβλέπονται, οι οποίες θα είναι θέσεις εργασίας για 'Ελληνες εργαζομένους και όχι για ξένους και θα είναι θέσεις εργασίας πραγματικές και όχι πλασματικές και επίσης τη μακροημέρευση αυτής της λειτουργίας της επιχειρήσεως, αν και βλέπω ότι πολύ γρήγορα αυτήν την ευθύνη θα την αναλάβουμε εμείς, όταν σύντομα θα σας διαδεχθούμε στην Κυβέρνηση.
Εκείνο όμως το οποίο, κύριε Υπουργέ, δεν ξέρω γιατί δεν πήρατε θέση
-εγώ πιστεύω ότι το λησμονήσατε- και ζητώ να διευκρινίσετε τώρα είναι το εξής: Απ' όλες τις πτέρυγες διατυπώθηκε η αγωνιώδης έκκληση να ληφθούν επιτέλους μέτρα για τη μείωση της ανεργίας. Και αναφέρθηκαν όλοι οι συνάδελφοι -βεβαίως αναφέρθηκα κι εγώ- σε ορισμένες περιοχές όπου με πραγματικούς και διαπιστωμένους αριθμούς η ανεργία υπερβαίνει σήμερα το 25% του ενεργού πληθυσμού. Και αυτές είναι οι ακριτικές περιοχές από την 'Ηπειρο, τη Μακεδονία μέχρι τη Θράκη.
Εγώ ήθελα ν' αναφερθώ σε μία περιοχή για την οποία έχω ιδίαν αντίληψη και έχω και μία μέτρηση ανεργίας που ολοκληρώθηκε προχθές: Στο Νομό Σερρών, τον οποίον έχετε εντελώς αποβιομηχανοποιήσει με τους τρόπους που ανέφερα προηγουμένως δίδοντας επενδυτικά κίνητρα σε όμορους νομούς, σας ζητάμε εδώ και καιρό να τον εντάξετε στις φθίνουσες βιομηχανικές περιοχές. Το ίδιο και για το Νομό Καβάλας, ο οποίος επίσης ήταν ένας προνομιούχος βιομηχανικός νομός και τώρα έχει αποβιομηχανοποιηθεί εντελώς.
Σας πρότεινα, λοιπόν, και σας παρακάλεσα να μας πείτε εάν έχετε σκοπό να συντάξετε ένα ολοκληρωμένο σχέδιο επενδυτικών κινήτρων για όλη την Ελλάδα με την πρόνοια σε όμορους νομούς να υπάρχει μια κλιμάκωση των διαφόρων κινήτρων, ώστε να μην παρατηρείται μετακίνηση των επενδύσεων από τον ένα νομό σε κάποιον όμορο, όπω συνέβη στο Νομό Καβάλας. Επ'αυτής της προτάσεως δεν μας δώσατε καμιά απάντηση, κύριε Υπουργέ.
Φοβάμαι ότι αν σε λίγο έρθουν νέοι επενδυτές, ο καθένας θα διαλέγει
μια περιοχή, που δεν θα εντάσσεται σε έναν γενικότερο αναπτυξιακό σχεδιασμό της χώρας. Κάθε τέτοια επένδυση, αντί να κάνει καλό, ίσως κάνει και κακό, διότι θα πλήξει επενδυτικά στον τομέα της απασχόλησης κάποιον όμορο νομό. Σας παρακαλώ, λοιπόν, να μας πείτε αν έχετε σκοπό να συντάξετε ένα τέτοιο σχέδιο και αν έχετε σκοπό νομούς που επλήγησαν
καίρια, όπως είναι ο Νομός Σερρών, να τους εντάξετε σε έναν τέτοιο σχεδιασμό και να τους υπαγάγετε στις φθίνουσες βιομηχανικές περιοχές δίνοντας τα ανάλογα κίνητρα. Σας βεβαιώνω ότι επέρχεται κοινωνική έκρηξη, όχι από όψιμους επαναστάτες μιας ιδεολογίας, που και σεις πρεσβεύατε πριν από λίγο καιρό, αλλά από απελπισμένους ανθρώπους, ιδίως νέους, οι οποίοι σήμερα δεν μπορούν να επιβιώσουν.
Ελπίζοντας στη δευτερολογία σας να τύχουμε κάποιων απαντήσεων, η Νέα Δημοκρατία υπερψηφίζει το νομοσχέδιο προκειμένου να συμβάλει στη μείωση της ανεργίας στο Νομό Καβάλας. Μακάρι να μας δοθεί η ευκαιρία σύντομα να συζητήσουμε και να συμφωνήσουμε για ανάλογες επενδύσεις και σε άλλες περιοχές της Ελλάδος. Το εύχομαι, αλλά δεν το βλέπω στον ορίζοντα. 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του
ΠΑΣΟΚ κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, θα ήθελα να αναφερθώ σε δύο
θέματα. To πρώτο αφορά τη σπουδαιότητα της επένδυσης. Ακούστηκαν κάποιες απόψεις παράταιρα από τα κόμματα της Αριστεράς, ως ενστάσεις, γι'αυτήν την επένδυση διότι γνωρίζω ότι η προτεραιότητα των κομμάτων της Αριστεράς είναι η επενδυτική δραστηριότητα, η οποία δημιουργεί εισοδήματα και θέσεις απασχόλησης ιδιαίτερα σε περιοχές που γνώρισαν τα τελευταία χρόνια ύφεση στον τομέα των επενδύσεων και ιδιαίτερα στη μεταποίηση.
Είναι σημαντική αυτή η επένδυση, πρώτα-πρώτα γιατί είναι μεγάλου ύψους. Μια τέτοια επένδυση δεν τη συναντάμε συχνά και είναι από μόνη της ευεργετική για μια ολόκληρη περιοχή και για την εθνική μας οικονομία. Στέλνει ένα μήνυμα στο διεθνές οικονομικό περιβάλλον ότι σε αυτήν τη χώρα υπάρχει οικονομική ανάπτυξη, επενδυτική δραστηριότητα τέτοιου επιπέδου. 
Δεύτερος λόγος που τεκμηριώνει τη σπουδαιότητα αυτής της επένδυσης
είναι η θέση αυτής της μονάδας στον παραγωγικό ιστό της χώρας.
Δεν έχουμε αντίστοιχη μονάδα στην Ελλάδα. Δεν έχει αντίστοιχη μονάδα και η ευρύτερη περιοχή. Αυτό σημαίνει ότι θα καλύψει ένα μεγάλο κενό στον παραγωγικό μας ιστό. Είναι μία επένδυση από την οποία θα έχουμε προϊόντα, τα οποία θα έχουν πολλές δευτερογενείς επενδύσεις και αξιοποιήσεις. Κατ' αρχήν δεν είναι προϊόντα υψηλής προστιθέμενης αξίας, προϊόντα τελικής αποκλειστικά κατανάλωσης. Αυτό είναι πολύ σημαντικό για την ενίσχυση του παραγωγικού ιστού της χώρας, όχι μόνο για την εγχώρια αγορά, αλλά και για την ευρύτερη περιοχή.
Είναι σημαντική επένδυση -περιγράφεται με ακρίβεια και στην οικονομοτεχνική μελέτη και αναφέρθηκαν και εδώ- γιατί δημιουργεί σταθερές θέσεις απασχόλησης υψηλής ειδίκευσης και τεχνογνωσίας. Και βεβαίως δημιουργεί ένα κύκλο μεσαίων και μικρών επιχειρήσεων, αλλά και άλλων οικονομικών δραστηριοτήτων. Συνεπώς όπως και ο νόμος ορίζει, είναι βασικό κριτήριο για την επιχορήγηση και την υποστήριξη αυτής της επένδυσης, ο αριθμός των δημιουργούμενων θέσεων απασχόλησης, αλλά και η διατηρησιμότητα τους.
To άλλο σημαντικό στοιχείο είναι η αντικατάσταση των εισαγωγών. Είναι πολύ υψηλό το ύψος του συναλλάγματος, που δίνει η χώρα μας για να εισάγει τα προϊόντα αυτά. Αυτή είναι η πρώτη ευεργετική επίπτωση.
Η δεύτερη ευεργετική επίπτωση είναι οι εξαγωγές των προϊόντων, που θα παράγονται από τη μονάδα αυτή. Δεν είναι απλώς μια βελτίωση του ισοζυγίου εξωτερικών εμπορικών συναλλαγών. Είναι ένα προϊόν το οποίο, όπως τόνισα, δεν παράγεται στην περιοχή, δημιουργεί δευτερογενείς θετικές παραγωγικές δραστηριότητες και δίνει βεβαίως μια δεσπόζουσα θέση στην ευρύτερη περιοχή για μια παραγωγική μονάδα, που είναι εγκατεστημένη στην Ελλάδα. Γνωρίζουμε τη σπουδαιότητα μιας τέτοιας δεσπόζουσας θέσης στην ευρύτερη περιοχή για μονάδες που είναι εγκατεστημένες και λειτουργούν στην Ελλάδα και ιδιαίτερα στο βορειοελλαδικό χώρο.
Ακόμη δημιουργεί πρόσθετα κίνητρα σε μια περιοχή, όπως είναι η Καβάλα, που, όπως ήδη έχω τονίσει, χαρακτηρίζεται από επενδυτική ύφεση στον δευτερογενή τομέα. Αυτό σημαίνει ότι και εισοδήματα θα δημιουργηθούν στην περιοχή, πρόσθετες οικονομικές δραστηριότητες, θέσεις απασχόλησης, αλλα θα είναι επιπλέον και ένα μήνυμα για νέες επενδύσεις σε μια περιοχή, που αρχίζει πλέον να δραστηριοποιείται στο μεταποιητικό τομέα.
Επίσης ο χρόνος ολοκλήρωσης της επένδυσης είναι δεσμευτικός από το νόμο και παρακολουθείται από τις ελεγκτικές αρχές του Υπουργείου Εθνικής
Οικονομίας. Και αυτό είναι πολύ σημαντικό, γιατί ξέρουμε ότι στη χώρα μας έχουμε ένα μόνιμο πρόβλημα ετεροχρονισμού χρονοδιαγραμμάτων. 
Επιπλέον θα πω ότι είναι αδικαιολόγητη η ανησυχία για το περιβάλλον. 
Δεν μπορεί να προχωρήσει μια τέτοια επένδυση, εάν δεν υπάρχει και η
μελέτη περιβαλλοντικών επιπτώσεων. Γνωρίζουμε ότι και στην Ελλάδα πλέον η νομοθεσία είναι αυστηρή, ακόμα περισσότερο είναι αυστηρή η κοινοτική νομοθεσία, στα πλαίσια της οποίας γίνεται αυτή η επένδυση και βεβαίως ελέγχεται και από τα κοινοτικά όργανα.
Γι'αυτό, θέλω να τονίσω ότι δεν κατάλαβα γιατί είναι κατ'ανάγκην κακό
μια τέτοια μεγάλη επένδυση να έχει και την έγκριση της Ευρωπαϊκής
'Ενωσης. Δεν κατάλαβα δηλαδή γιατί μια τέτοια έγκριση είναι κατ'ανάγκην κακή. 'Οταν η Ευρωπαϊκή 'Ενωση χρηματοδοτεί τα μεγάλα αναπτυξιακά έργα, χρηματοδοτεί μέσα από το Ταμείο Συνοχής μια σειρά πολιτικές και δράσεις, υποστηρίζει τα εισοδήματα των αγροτών, τότε η Ευρωπαϊκή 'Ενωση είναι
καλή; Εκείνα τα κονδύλια, εκείνοι οι πόροι έχουν άλλο χρώμα και εδώ που η Ευρωπαϊκή 'Ενωση εγκρίνει αυτήν την επένδυση δεν είναι καλή;
ΑΓΓΕΛΟΣ ΤΖΕΚΗΣ: Ε, όχι. 'Εχουν γίνει τόσα συλλαλητήρια, γι'αυτά τα
θέματα.
ΙΩΑΝΝΗΣ ΜΑΓΚΡΙΩΤΗΣ: Φαντάζομαι τι θα λέγατε εάν η Ευρωπαϊκή 'Ενωση, για λόγους ανταγωνισμού ή για άλλους λόγους ή για άλλες σκοπιμότητες, έλεγε όχι σ'αυτή την επένδυση, πιεζόμενη πιθανώς από μια αντίστοιχη μεγάλη μονάδα στη Γαλλία, η οποία κάνει εξαγωγές στην Ελλάδα ή κάνει εξαγωγές στα Βαλκάνια.
Τότε θα λέγατε ότι υποκύπτουν στις πιέσεις της Ευρωπαϊκής 'Ενωσης. Κάτι τέτοιο όμως όπως ξέρετε δεν συμβαίνει. Η Ελλάδα έχει μία αυτοδύναμη αναπτυξιακή στρατηγική και στα πλαίσια αυτά υποστηρίζει και αυτήν την επένδυση.
'Οσον αφορά την επένδυση αυτή, για μένα είναι ιδιαίτερα σημαντικό -και θέλω να το τονίσω- ότι τα προϊόντα δεν είναι τελικής κατανάλωσης, αλλά είναι προϊόντα υψηλής προστιθέμενης αξίας και προϊόντα τα οποία θα χρησιμοποιηθούν και θα αξιοποιηθούν ως πρώτες ύλες για περαιτέρω κατεργασία από άλλες μονάδες είτε εγχώριες είτε του εξωτερικού. Αυτό δείχνει πως η μονάδα αυτή είναι πηγή και τροφοδότης πολλών παραγωγικών και οικονομικών δραστηριοτήτων, δημιουργός πολλών θέσεων αλυσιδωτά απασχόλησης.
'Οσον αφορά τις πρώτες ύλες, νομίζω ότι εδώ είναι απόλυτη και δεν χωρεί παρεξηγήσεων η απάντηση ότι δεν θα είναι η περιοχή της Καβάλας ο χώρος της αμμοληψίας για την πρώτη ύλη. Αφ'ενός μεν αυτή η ύλη δεν υπάρχει και αφ'ετέρου η περιοχή προστατεύεται από τη Συνθήκη Ραμσάρ.

Τι άλλες διαβεβαιώσεις πρέπει να σας δώσει η Κυβέρνηση, τι άλλες
διαβεβαιώσεις πρέπει να έχετε, για να ανακαλέσετε τουλάχιστον αυτήν την ανησυχία σας;
Οι πρώτες ύλες, αυτές που είναι χαμηλού κόστους, θα είναι είτε εισαγόμενες είτε από άλλες περιοχές της χώρας που τις διαθέτουν και βεβαίως πάντοτε σύμφωνα με τις περιβαλλοντικές προβλέψεις που απαιτούνται. 'Ομως, το πιο σημαντικό είναι ότι το 20% της πρώτης ύλης, της κοστοβόρας πρώτης ύλης, θα προέρχεται από μονάδες, που είναι εγκατεστημένες και λειτουργούν στην Ελλάδα. Να, λοιπόν, που τροφοδοτεί την παραγωγική δραστηριότητα και άλλων μονάδων. Και όπως καταλαβαίνετε, εδώ οι όγκοι είναι πολύ μεγάλοι. Είναι πολύ σημαντικό, λοιπόν, αυτό το κριτήριο και πρέπει να το λάβετε υπόψη σας.
'Ερχονται μεγάλες ξένες επενδύσεις στην Ελλάδα. Αυτό δεν έχω
καταλάβει, γιατί είναι αρνητικό για την οικονομία της χώρας και για την Κυβέρνηση. Σήμερα στο ανοικτό ανταγωνιστικό διεθνές περιβάλλον όλοι διεκδικούν και αναζητούν ξένες επενδύσεις, αναζητούν το διεθνές επενδυτικό κεφάλαιο. Εδώ, λοιπόν, μια μεγάλη εταιρεία, που είναι από τις λίγες που κατέχουν αυτήν την τεχνογνωσία, έρχεται και εγκαθίσταται στην Ελλάδα και αξιολογεί τη δυναμική της ανάπτυξης της χώρας, αξιολογεί τις στρατηγικές θέσεις της στην ευρύτερη περιοχή, καθώς και την προοπτική της βόρειας Ελλάδας με επίκεντρο την Καβάλα.
Νομίζω ότι όλα αυτά είναι θετικά κριτήρια και πρέπει να τα επικροτούμε και όχι να τα αναιρούμε.
Θα ήθελα ακόμη να διασκεδάσω και κάποιες ανησυχίες των εκπροσώπων της Αξιωματικής Αντιπολίτευσης. Ομιλούν για κάποια καθυστέρηση. Μα, από τη στιγμή που διατυπωθεί μία ιδέα για μία μεγάλη επένδυση μέχρι να οργανωθεί αυτή η ιδέα και να προχωρήσουμε σε όλες τις έρευνες, σε όλες τις μελέτες
και να έχουμε όλες τις εγκρίσεις και να φθάσουμε με το νομοσχέδιο αυτό στην Αίθουσα του Κοινοβουλίου, δεν νομίζετε ότι απαιτείται κάποιος χρόνος; Θα ήταν επιπόλαιο αν όλα αυτά έρχονταν στη Βουλή πιο γρήγορα, κατά την εκτίμησή μου.
Η Κυβέρνηση, το Υπουργείο Εθνικής Οικονομίας, οι τοπικοί φορείς
μελέτησαν και την τελευταία λεπτομέρεια για να μας φέρουν ένα ολοκληρωμένο νομοσχέδιο, για να διασφαλίσουν τα χρήματα του ελληνικού δημοσίου που επενδύονται, για να διασφαλίσουν τη βιωσιμότητα της επιχείρησης και βεβαίως τις θέσεις απασχόλησης. Είναι, λοιπόν, ένας χρόνος ανεκτός για να φθάσουμε από την ιδέα στην επένδυση.
ΕΥΓΕΝΙΟΣ ΧΑΙΤΙΔΗΣ: Τριάμισι χρόνια;
ΙΩΑΝΝΗΣ ΜΑΓΚΡΙΩΤΗΣ: 'Οσον αφορά την άλλη ανησυχία σας για τη μη συμμετοχή ελληνικής εταιρείας, νομίζω πλέον ότι στο καθεστώς, που ζούμε στη διεθνή οικονομία, αυτό λίγο φαντάζει ως επαρχιωτισμός.
Οι ελληνικές εταιρείες συμμετέχουν ως αλυσίδα παραγωγής γύρω από τη μεγάλη αυτή επένδυση. Δεν νομίζω ότι θα μπορούσε να υπάρχει νόμος, που να επιβάλλει η ελληνική πολιτεία να ζητάει κάποια ελληνική εταιρεία να συμμετέχει με ένα ποσοστό στην επένδυση αυτή. Και με ποια κριτήρια; Τότε θα μας λέγατε και για τη διαπλοκή.
Πρέπει να αξιολογήσουμε τι παραγωγικά, οικονομικά και κοινωνικά πλεονάσματα δημιουργεί αυτή η επένδυση στην Ελλάδα του διεθνούς κεφαλαίου και της ξένης τεχνογνωσίας. Και αυτό είναι το σημαντικό και εκεί πρέπει να μείνουμε.
'Ολα τα άλλα νομίζω ότι είναι κριτικές, περισσότερο για να ακούγεται ο αντιπολιτευτικός λόγος.
Υπάρχει και η άλλη ανησυχία σας ότι, με την καθυστέρηση αυτή, μπορεί να έχουν αποκλειστεί άλλες εταιρείες του ίδιου βεληνεκούς. Μα, εάν υπήρχαν άλλα ενδιαφέροντα, να είσαστε βέβαιοι ότι τα τριάμισι αυτά χρόνια θα είχαν εκδηλωθεί.
Τώρα όσον αφορά τα μηχανήματα και ο νόμος επιβάλλει ότι πρέπει να είναι καινουργή. Αλλά νομίζω πλέον ότι η Ελλάδα δεν είναι στη δεκαετία του 1970 ακόμα και του 1980, να μην έχει ελεγκτικούς μηχανισμούς για να ελέγχει την παλαιότητα ή όχι των μηχανημάτων. Ζούμε σε μία άλλη εποχή και νομίζω ότι τουλάχιστον αυτά τα έχουμε διασφαλίσει.
Κλείνω λέγοντας για οι ανησυχίες που έχουν διατυπωθεί, όσον αφορά την επιχορήγηση τόσο του κεφαλαίου της επένδυσης όσο και την επιδότηση του επιτοκίου, ότι τόσο ο νόμος όσο και το άρθρο 11 παράγραφος 1 του νόμου 2601/98 διασφαλίζουν τα χρήματα του δημοσίου, γιατί οι εκταμιεύσεις της επιχορήγησης γίνονται μετά από τη διακρίβωση της ολοκλήρωσης του έργου από επιτροπές του Υπουργείου Εθνικής Οικονομίας και η επιδότηση του επιτοκίου γίνεται μετά την ολοκλήρωση του έργου -γιατί μιλάμε για μακροχρόνιο δανεισμό- και την έναρξη λειτουργίας της μονάδας.

Σε κάθε περίπτωση, δηλαδή, το ελληνικό δημόσιο έχει διασφαλίσει τα χρήματά του, πολύ περισσότερο έχει επενδύσει σε μία παραγωγική μονάδα μακράς πνοής και υψηλής κοινωνικής και παραγωγικής απόδοσης για την Ελλάδα.
(Χειροκροτήματα από την πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Κωνσταντίνος Βρεττός): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, ακούγοντας τον κύριο Υπουργό, βγάζω το συμπέρασμα ότι πραγματικά αυτή η επένδυση, τουλάχιστον κατά τη δική μας την αντίληψη, δεν πρόκειται να ωφελήσει ούτε τη συγκεκριμένη περιοχή, αλλά θα επιφέρει και δραματικές συνέπειες στην περιοχή. Και το τονίζουμε αυτό, γιατί το γνωρίζει το Υπουργείο, η Κυβέρνηση, το γνωρίζουμε όλοι. Και δεν αντιλαμβάνομαι πώς ο Κοινοβουλευτικός Εκπρόσωπος του ΠΑ.ΣΟ.Κ. λέει ότι τα πετρώματα από όπου περνάει ο Νέστος δεν είναι χαλαζιακά, ενώ υπάρχουν οι μελέτες, που αποδεικνύουν ότι είναι χαλαζιακά. Σαν πρώτη ύλη δηλαδή είναι κατάλληλη η περιοχή.
'Αρα, λοιπόν, υπάρχει ένα ζήτημα που είναι ανοιχτό για μας και δεν έχει κλείσει. Και το ότι ο εισηγητής της Πλειοψηφίας, έστω και με το διάλογο που έκανε είπε ότι θα είναι και μέρη της χώρας, αυτό πραγματικά εμάς πλέον μας αποδεικνύει ...
ΙΩΑΝΝΗΣ ΤΣΑΚΛΙΔΗΣ: Είναι κακό, κύριε συνάδελφε, όταν είναι μετά από
περιβαλλοντικές μελέτες;
ΑΓΓΕΛΟΣ ΤΖΕΚΗΣ: Είναι κακό, γιατί η περιοχή του Νέστου και όχι μόνο, η ευρύτερη περιοχή του Νέστου είναι πλέον στο στόχαστρο αυτής της συγκεκριμένης εταιρείας. Γνωρίζουμε ότι από το 1997 έκανε ειδικές μελέτες

από την Αλεξανδρούπολη, από την Κομοτηνή και έφθασε μέχρι την Καβάλα,
μόνο και μόνο για να βρει πού είναι τα καλύτερα πετρώματα σαν πρώτη ύλη. Εάν αυτό εσείς δεν το παίρνετε υπόψη, εμείς το παίρνουμε. Το ένα ζήτημα είναι αυτό.
Επειδή ειπώθηκαν πολλά για τη Συνθήκη Ραμσάρ και για την αυστηρή νομοθεσία, θα πρέπει να αναφέρουμε ότι η Συνθήκη Ραμσάρ είναι εκείνη, που προστατεύει την Κορώνια.
Αλλά ο κ. Μαγκριώτης δεν μας είπε ότι αυτήν τη στιγμή η λίμνη Κορώνια είναι σε μία κατάσταση που δεν έχει επιστροφή, δηλαδή πεθαίνει. Και αυτό συμβαίνει εξαιτίας της λειτουργίας όλων των βιομηχανιών της περιοχής, που πραγματικά έχυναν όλα τα απόβλητα μέσα στη λίμνη. Πού είναι, λοιπόν, η ισχυρή νομοθεσία; Δεν πήρα απάντηση από εδώ. Μπορεί να μεταφερθεί και στο Υ.ΠΕ.ΧΩ.Δ.Ε.
Το δεύτερο ζήτημα είναι γιατί δεν βγήκε το προεδρικό διάταγμα με το
οποίο θα ίδρυε το Εθνικό Πάρκο Ανατολικής Μακεδονίας και Θράκης, στο
οποίο θα συμπεριλαμβανόταν όλη η περιοχή ως πάρκο. Και εκεί πραγματικά θα ήταν αδύνατον να γίνει οποιαδήποτε αμμοληψία από οποιαδήποτε συγκεκριμένη εταιρεία.
Στην απόφαση 5796/96 που βγήκε για την εφαρμογή των υποχρεώσεων της χώρας μας -μάλιστα είχε βγει τότε και ένας νόμος ο 1650- θα έπρεπε μέσα
σε δέκα χρόνια να προχωρήσει στην έκδοση προεδρικού διατάγματος για το Πάρκο. Και αυτό μέχρι στιγμής δεν έγινε.
'Αρα, λοιπόν, υπάρχει το ενδεχόμενο η αμμοληψία να γίνει από την ευρύτερη περιοχή του Νέστου. Και αυτό ας μην το αποκλείει κανείς.
Σε εκείνο όμως που θέλουμε να σταθούμε ιδιαίτερα, είναι ότι ο κύριος Υπουργός είπε ότι δεν υπάρχει ιδιαίτερη ευνοϊκή μεταχείριση στη συγκεκριμένη πολυεθνική εταιρεία, την η ιαπωνική "SAAB", όπως την ονόμασε πλέον και ο ίδιος ο Υπουργός.
Εδώ πραγματικά έχουμε αποδείξει ότι είκοσι δισεκατομμύρια περίπου χαρίζονται σε αυτήν την πολυεθνική εταιρεία. Εάν λοιπόν για μια επένδυση που λέτε ότι θα είναι τριάντα επτά δισεκατομμύρια (37.000.000.000), εμείς αμφισβητούμε το συνολικό κόστος και λέμε ότι η ενισχυόμενη δαπάνη είναι κοντά στα είκοσι εννέα δισεκατομμύρια δραχμές, όταν δηλαδή απαλλάσσεται είκοσι δισεκατομμύρια, δεν είναι αυτό χάρισμα χρημάτων προς μία συγκεκριμένη πολυεθνική εταιρεία;
Θέλω να τελειώσω με το εξής: Μιλήσαμε για αντιπαραγωγικό τομέα και έρχομαι εδώ στον κ. Παναγιωτόπουλο, ο οποίος πραγματικά υπερασπίστηκε την πολιτική της Κυβέρνησης.
Εάν είναι παραγωγικός ο δημόσιος τομέας, είναι παραγωγικός προς
όφελος πολυεθνικών εταιρειών και είναι αντιπαραγωγικός για τα συμφέροντα του λαού. Δεν το λέμε αυτό τυχαία. Γιατί είναι γνωστό ποιος έφτιαξε το δημόσιο τομέα, το πώς λειτούργησε ο δημόσιος τομέας και ποιον ωφέλησε αυτός ο δημόσιος τομέας. Είναι οι κυβερνήσεις της Νέας Δημοκρατίας, του ΠΑΣΟΚ, αυτόν τον δημόσιο τομέα ήθελαν, αυτός λειτούργησε, αυτόν οικοδόμησαν τελικά, για να ευνοηθεί μέσα από διάφορους νόμους και μέσα από τη λειτουργία γενικότερα του δημόσιου τομέα τα συμφέροντα των πολυεθνικών εταιρειών.
'Οσον αφορά τον πακτωλό χρημάτων που ειπώθηκε και από τη Νέα
Δημοκρατία και από τον κύριο Υπουργό, πιστεύουμε ότι είναι μύθος. Μπορεί να έχουν πέσει χρήματα, αλλά έχουν βγει και πολύ περισσότερα χρήματα προς την Ευρωπαϊκή 'Ενωση. Μπορεί να επενδύσουν ένα ECU εδώ μέσα στη χώρα οι εταιρείες ή η Ευρωπαϊκή 'Ενωση, αλλά τρία ECU φεύγουν προς τα έξω. Και το λέμε αυτό γιατί το αποδεικνύει το εμπορικό ισοζύγιο. Δηλαδή σε δοσοληψίες η χώρα μας με την Ευρωπαϊκή 'Ενωση είναι τρομερά ελλειμματική και μάλιστα και σε έναν τέτοιο τομέα, που πριν από είκοσι χρόνια ήμασταν πλεονασματικοί. Κι αυτός είναι ο αγροτικός τομέας, που έχει να κάνει και με την αντιαγροτική πολιτική, που ακολουθείται για την ανάπτυξη της περιφέρειας.
Τελειώνω με το εξής, οι θέσεις εργασίας δεν είναι εξασφαλισμένες. Υπάρχει στην Καβάλα η "BIANCA". Είναι μία πολυεθνική γερμανική. Αυτήν την ώρα έχει θέσει αίτημα για ομαδικές απολύσεις. Και εάν δεν έχουν γίνει αυτήν τη στιγμή, είναι γιατί υπάρχει ένα νομαρχιακό συμβούλιο, υπάρχει ένας νομάρχης, που είπε στοπ στις ομαδικές απολύσεις.
Ξέρετε πόσους θέλει να απολύσει σε πρώτη δόση; Ενενήντα. Και βέβαια κάτω από τους εκβιασμούς, που θέτει η ίδια η πολυεθνική, δεν ξέρουμε πού μπορεί να φθάσει και πόσο θα αντέξουν αυτοί, οι οποίοι έχουν εκλεγεί από

τον ελληνικό λαό να τους προστατέψει, έστω και τοπικά. Εμείς βέβαια το επισημαίνουμε αυτό, γιατί τίποτα δεν είναι σίγουρο από τις πολυεθνικές εταιρείες.
'Οσον αφορά την "Good Υear" -θα έπρεπε να ήταν εδώ ο κ. Μαγκριώτης- ήταν ένα μεγάλο εργοστάσιο μέσα στη Θεσσαλονίκη παραγωγής ελαστικών, που αυτό θέλησε να σηκώσει όλη τη βιομηχανία και να φύγει. Πετάχθηκαν στο δρόμο τετρακόσιοι εργάτες! Αυτό γίνεται σε όλη τη χώρα. 'Οποια πολυεθνική δει ότι τα συμφέροντά της είναι να ξηλώσει το εργοστάσιο, να το πάρει και να φύγει, το κάνει. Εάν κρίνει ότι τα συμφέροντα είναι εδώ για μία δεκαετία, θα έλθει, εκμεταλλευόμενη βέβαια τους νόμους τους ευνοϊκούς -όχι μόνο στη χορήγηση των χρημάτων, αλλά και τους εργασιακούς νόμους- εκεί που μπορεί να πάρει ανασφάλιστους κατόπιν επιδότησης για μερική απασχόληση μέσα από τα προγράμματα ΟΑΕΔ κλπ.
'Αρα, λοιπόν, πρέπει να συμφωνήσουμε σε κάτι: Ανάπτυξη ναι, μπορεί να γίνει, λέμε εμείς, αλλά όμως πρέπει να είναι υπεύθυνος ο δημόσιος τομέας, μέσα από έναν εθνικό σχεδιασμό, περιφερειακό σχεδιασμό, νομαρχιακό σχεδιασμό. Επιτέλους, η αποκέντρωση θα πρέπει να γίνει πράξη, γιατί γνωρίζουμε ότι καμία νομαρχία της Καβάλας ούτε περιφέρεια, γνωρίζει γι'αυτήν τη μελέτη, για την προοπτική αυτής της επένδυσης. Αυτό σημαίνει τι; Σημαίνει ότι δεν υπάρχει συμμετοχή στο σχεδιασμό της Τοπικής Αυτοδιοίκησης, της Νομαρχιακής και των άλλων φορέων. 'Αρα, λοιπόν, η ισόμετρη ανάπτυξη για μας πιστεύουμε ότι μπορεί να επέλθει μέσα από αυτό το σχεδιασμό και βέβαια μέσα από το δημόσιο τομέα, που θα είναι παραγωγικός για τα οφέλη της χώρας και το όφελος του εργαζόμενου λαού, διαφορετικά θα γίνει και εκεί ό,τι έγινε και σε άλλους νομούς, που
δόθηκαν ιδιαίτερα κίνητρα, όπως είναι η Ξάνθη, ο 'Εβρος, όπως είναι και οι υπόλοιποι νομοί, που εκεί είδαμε να γίνονται επενδύσεις, αλλά όχι να δίνονται θέσεις εργασίας.
Μπορεί να γίνονται οι δρόμοι -πρέπει να γίνουν, εμείς δεν λέμε όχιαλλά σε αυτούς τους δρόμους θα πρέπει να περνάνε και τα ελληνικά προϊόντα θα πρέπει να γίνεται η χρήση για μετακίνηση των προϊόντων που, δυστυχώς, η χώρα μας δεν παράγει.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο για
επτά λεπτά.
ΠΑΝΑΓΙΩΤΗΣ ΛΑΦΑΖΑΝΗΣ: Κατεβλήθησαν φιλότιμες προσπάθειες, θα έλεγα, τόσο από τον κύριο Υπουργό όσο και από τον Κοινοβουλευτικό Εκπρόσωπο του ΠΑ.ΣΟ.Κ. να μας πείσουν για τα αγαθά της νέας επένδυσης της "GLAVERBEL" και τον τρόπο που γίνεται αυτή η επένδυση. Νομίζω ότι δεν ήταν καθόλου πειστικά τα επιχειρήματά τους.
Κύριε Υπουργέ, εδώ έχουμε μια επένδυση, η οποία θα γίνει με τα λεφτά του δημοσίου και με ένα δάνειο από την εταιρεία. Αυτή δεν είναι μια αντίληψη δική μας, δεν κομίζομε γλαύκας σε αυτήν την Αίθουσα, είναι η διεθνής πρακτική των πολυεθνικών. Πάντοτε, σε όλες τις επενδύσεις τους σε ξένες χώρες πραγματοποιούν υποτιμολογήσεις και υπερτιμολογήσεις, προκειμένου να ανεβάσουν τάχα το κόστος της επένδυσης που πραγματοποιούν σε κάθε χώρα και έτσι να δώσουν πλαστά, πλαστογραφημένα στοιχεία προκειμένου να απορροφούν τα έσοδα από το κάθε κράτος είτε με τη μορφή επιχορηγήσεων είτε με την μορφή άλλων προνομίων.
Είναι βέβαιο ότι αυτό θα γίνει με την "GLAVERBEL". 'Οταν αυτή θα
βάλει, υποτίθεται, πέντε δισεκατομμύρια και το δημόσιο θα της δώσει άλλα δεκατρία σε ρευστό, τα πέντε δισεκατομμύρια θα δικαιολογηθούν, όπως τα δικαιολογούν όλες οι πολυεθνικές σε όλα τα μέρη του κόσμου και με κυβερνήσεις, οι οποίες κάτω από τον εκβιασμό των πολυεθνικών, κάτω από τη "δίψα" για να έρθουν επενδύσεις, αδυνατούν ή δεν θέλουν "να βάλουν το μαχαίρι στο κόκαλο" και να προχωρήσουν στον έλεγχό τους, όχι μόνο γιατί είναι δύσκολος, αλλά γιατί καλλιεργούν την αντίληψη "πάση θυσία επενδύσεις από τις πολυεθνικές", για να μεταφέρουμε υποτίθεται -το είπε πολύ καλά ο Κοινοβουλευτικός Εκπρόσωπος του ΠΑΣΟΚ- το μήνυμα ότι είμεθα διαθέσιμοι, ότι προσφέρουμε, ότι δίνουμε προνόμια και είμαστε ανοικτοί να έρθουν και άλλες εταιρείες, να συζητήσουμε, να διαπραγματευτούμε και για έτι περαιτέρω χαριστικές επιχορηγήσεις και παροχές.
Αυτό το μήνυμα θέλουμε να περάσουμε στην Ευρώπη και στο διεθνή περίγυρο. Γι' αυτό βλέπω την ενθουσιώδη υποδοχή αυτής της συμφωνίας, "επιτέλους μας ήρθε και μια πολυεθνική μετά από τόσα χρόνια σε αυτήν τη χώρα" τόσο από το ΠΑΣΟΚ όσο και από τη Νέα Δημοκρατία. Ο ανταγωνισμός
για την εξουσία σας χωρίζει, αλλά σας ενώνουν οι πολυεθνικές και οι επενδύσεις τους εδώ. Είναι προφανέστατο αυτό από την υπερψήφιση της συγκεκριμένης επένδυσης κάτω από αυτούς τους όρους και από τα δύο κόμματα.
Είναι απορίας άξιον, γιατί αύριο με αυτόν τον πιλοτικό δρόμο, που ανοίγετε στη βάση της παρέκκλισης του ν.2601, όπως καταγράφεται με το άρθρο 10 παράγραφος 3 δεν θα προχωρήσετε και σε περαιτέρω προνομιακή μεταχείριση πολυεθνικών εταιρειών ή οποιωνδήποτε άλλων ξένων εταιρειών, προκειμένου να κάνουν επενδύσεις.
H παράγραφος 3 του άρθρου 10 δεν θέτει όριο ούτε φραγμό στην
προνομιακή μεταχείριση των πολυεθνικών εταιρειών. Οτιδήποτε μπορεί να διαπραγματευτείτε, να το φέρετε εδώ να το ψηφίσουμε.
Επικαλείστε μάλιστα και διατάξεις αλήστου μνήμης εποχών, του 1961 και των αντίστοιχων υπηρετικών αναπτυξιακών νόμων. Είχαμε ένα μεσοδιάστημα, που, εν πάση περιπτώσει, άρχισαν να μπαίνουν άλλες λογικές έναντι αυτών των ειδικών προνομιακών μεταχειρίσεων και επανερχόμεθα πάλι από τη δεκαετία του 1990 και μπαίνουμε στον 21ο αιώνα με αυτήν τη λογική.
Θα μου απαντήσετε "δεν το κάνουμε αυτό πολλές χώρες, είμαστε οι μόνοι που το κάνουμε, κατηγορείτε την ελληνική Κυβέρνηση και την Αξιωματική Αντιπολίτευση ότι έκαναν κάτι που δεν γίνεται πουθενά στον κόσμο;" 
Ασφαλώς γίνονται, υπάρχουν τέτοιες πρακτικές και εξήγησα πού υπάρχουν
αυτές οι πρακτικές. Κοιτάξτε τι γίνεται σε όλη τη ζώνη της Ασίας. 'Ετσι αναπτύχθηκε αυτή η ζώνη. 'Ετσι έγινε το περίφημο ασιατικό θαύμα. Ψάξτε να το βρείτε αυτό το περίφημο ασιατικό θαύμα τώρα. 'Εχει κάνει φτερά και κλαίνε με μαύρο δάκρυ. Οι εκθέσεις έπεφταν σωρηδόν τότε εκεί του Διεθνούς Νομισματικού Ταμείου, του ΟΟΣΑ, όλων των διεθνών οργανισμών ότι επρόκειτο για κάτι το εξαιρετικό, το οποίο έπρεπε να το ακολουθήσουμε όλοι. Και όμως παρά τις εκθέσεις και τις διαβεβαιώσεις, που και εσείς εδώ τις επικαλείσθε, είδατε την κρίση, η οποία ξέσπασε εκεί και δεν ξέρω πότε θα βγουν αυτές οι χώρες από αυτήν την κρισιακή κατεύθυνση, την οποία έχουν πάρει, μάλιστα συμπεριλαμβανομένης και της κραταιάς Ιαπωνίας. Λοιπόν, αυτά τα παραδείγματα θέλουμε να μιμηθούμε;
Και ασφαλώς εγώ είπα ότι η Ευρωπαϊκή 'Ενωση δεν είναι αμέτοχη της προσπάθειας αυτής. Δυστυχώς η Ευρωπαϊκή 'Ενωση έχει ανοίξει τέτοιες οδούς προκειμένου να προσελκύει ξένες επενδύσεις, οι οποίες αν συνεχιστούν στο τέλος η Ευρώπη θα γίνει αγνώριστη, μέσα από ανταγωνιστικές προσφορές κρατών τα οποία για να προσελκύσουν τις επενδύσεις ξένων εταιρειών θα δίνουν τα πάντα, θα δίνουν γη και ύδωρ. Διότι θα βγαίνει η Ιρλανδία θα κάνει αυτό, θα ακολουθεί η Πορτογαλία, η Ελλάδα να συναγωνίζεται, θα ακολουθεί η Τουρκία και θα έχουμε ένα φαύλο κύκλο που θα δίνουμε προνόμια έξω από καθιερωμένα θεσμικά πλαίσια, έξω από τις νόμιμες διαδικασίες και θα ακολουθούνται παρεκκλίσεις για κάθε ξένη επένδυση με ειδική νομοθεσία, με ειδική ρύθμιση, με ειδική διαπραγμάτευση. Με αυτό το δρόμο δεν συμφωνούμε. Δεν μπορούμε να συμφωνήσουμε με αυτήν τη λογική στο όνομα ότι έρχονται ξένες επενδύσεις.
Και πολύ επιγραμματικά θα μιλήσω για δύο θέματα, που έθεσα παρενθετικά σε σχέση με το βασικό σκεπτικό μας. Οι θέσεις εργασίας: Σας είπα και θέλω να το επαναλάβω αυτό ότι δεν μπορείτε να εγγυηθείτε ούτε αυτές τις θέσεις εργασίας, τις οποίες τις φουσκώνετε τεχνητά με το νομοσχέδιο. Δεν είναι δυνατόν να τις εγγυηθείτε, διότι εσείς επικαλείσθε τη λεγόμενη αγορά. Αύριο θα έλθετε στο όνομα αυτής της αγοράς, που επικαλείσθε, και θα πείτε, λυπάμαι πάρα πολύ, επιχείρηση είναι και δεν μπορώ να πω εγώ στην επιχείρηση -με τη δική σας λογική πάντοντε μιλάωπόσο να παράγει, πόσους να απασχολεί με το ζόρι όταν αντιμετωπίζει προβλήματα για να κλείσει. Και ξέρετε τι εκβιασμούς κάνουν οι πολυεθνικές προκειμένου να μειώσουν το προσωπικό τους κάθε φορά, κατά παρέκκλιση να εφαρμόσουν άλλες διατάξεις και τι ζητάνε. Θα πει αύριο, δεν έχω τη δυνατότητα. Να φύγω; Θα σας πιέζει με το να σας λέει "θα φύγω". Και εσείς προκειμένου να μη χάσετε το "κελεπούρι" της πολυεθνικής, που ήλθε κάποια από αυτές τις πολυεθνικές σε αυτόν τον έρημο τον τόπο, θα αναγκάζεσθε στο όνομα της αγοράς και της βιωσιμότητας της επιχείρησης να δέχεστε να μειώνει το προσωπικό.
Καλά, για τις δορυφορικές θέσεις εργασίας που είπατε δεν είστε καθόλου πειστικός, διότι αυτό μπορώ να το επικαλεσθώ και εγώ. Να πω ένα,
δύο, τρία, τέσσερα και από εκατόν πενήντα να τις ανεβάσω σε διακόσιες πενήντα, τρακόσιες. Αλλά αυτά θέλουν μία μελέτη και μελέτη εδώ δεν καταθέσατε, δεν μας φέρατε. 'Εχουμε ενός επιστημονικού συνεργάτη την τοποθέτηση εμείς τουλάχιστον στα χέρια μας και δεν έχουμε μια μελέτη από το Υπουργείο Εθνικής Οικονομίας, που να τεκμηριώνει έστω κάποια πράγματα.
Τέλος, μία κουβέντα, κύριε Πρόεδρε, για το περιβαλλοντικό πρόβλημα. Αν η χαλαζιακή άμμος έλθει από τη Βουλγαρία ή από την Αίγυπτο πολύ περισσότερο -δεν ξέρω πώς ανακαλύψατε, κύριε Τσακλίδη, αυτήν την περίφημη Αίγυπτο- η πολυεθνική εταιρεία θα ναυαγήσει. Το κόστος μεταφοράς είναι τεράστιο. Το κόστος διαδρομής είναι τεράστιο και θα τη φάνε οι καρχαρίες τη χαλαζιακή άμμο!
Για τη Βουλγαρία ήταν λίγο πιο πειστικό αυτό που είπατε, αλλά αν είναι έτσι και έρθει από τη Βουλγαρία, το κόστος της χαλαζιακής άμμου είναι μεγάλο. Είναι προφανές ότι τότε δεν υπάρχουν με κανέναν τρόπο οι δορυφορικές θέσεις εργασίας, που είπε ο κύριος Υπουργός.
Ο μόνος τρόπος είναι η χαλαζιακή άμμος να προέρχεται από εδώ, από την Ελλάδα. Και γιατί να μην επιδιώξει αυτή η πολυεθνική η χαλαζιακή άμμος να είναι κοντά ως πρώτη ύλη στο εργοστάσιο, ώστε να γίνονται γρήγορα όλες αυτές οι υποθέσεις και με το λιγότερο δυνατό κόστος;
Αυτά είναι σοβαρά ερωτήματα και τα θέτω, διότι δεν καταλαβαίνω τη λογική με την οποία συζητάμε εδώ. Δεν καταλαβαίνω τη θριαμβολογία. Γιατί ξέρετε, αυτές οι θριαμβολογίες αργότερα οδηγούν σε γονυκλισίες και επικλήσεις προς την πολυεθνική και στο "δώσε κι εμένα μπάρμπα". 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Δεν ξέρω αν θέλει ο κύριος
Υπουργός να προσθέσει κάτι.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Οχι, κύριε Πρόεδρε. ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση
επί της αρχής, των άρθρων και του συνόλου του σχεδίου νόμου του Υπουργείου Εθνικής Οικονομίας: "Περί κυρώσεως της υπ' αρίθμ. 58861/ΥΠΕ/1/00003/Ι/ν.2601/98/9.11.2000 "Υπαγωγή επένδυσης της υπό σύσταση εταιρίας GLAVERBEL ΚΑΒΑΛΑΣ Α.Ε. στην ενίσχυση της επιχορήγησης και επιδότησης τόκων του ν.2601/98" κοινής υπουργικής απόφασης".

Ερωτάται το Σώμα: Γίνεται δεκτό το νομοσχέδιο επί της αρχής; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο του
Υπουργείου Εθνικής Οικονομίας: "Περί κυρώσεως της υπ' αριθμ. 58861/ΥΠΕ/1/00003/Ι/ν.2601/98/9.11.2000 "Υπαγωγή επένδυσης της υπό σύσταση εταιρείας GLAVERBEL ΚΑΒΑΛΑΣ Α.Ε. στην ενίσχυση της επιχορήγησης και επιδότησης τόκων του ν.2601/98" κοινής υπουργικής απόφασης" έγινε δεκτό κατά πλειοψηφία, επί της αρχής.

Εισερχόμαστε στην ψήφιση των άρθρων.
Ερωτάται το Σώμα: Γίνεται δεκτό το άρθρο πρώτο ως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΓΓΕΛΟΣ ΤΖΕΚΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο πρώτο έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο δεύτερο ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΓΓΕΛΟΣ ΤΖΕΚΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο δεύτερο, έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το νομοσχέδιο και στο σύνολο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Το νομοσχέδιο έγινε δεκτό κατά
πλειοψηφία, και στο σύνολο.
Συνεπώς το νομοσχέδιο του Υπουργείου Εθνικής Οικονομίας: "Περί
κυρώσεως της υπ' αριθμ. 58861/ΥΠΕ/1/00003/Ι/ν.2601/98/9.11.2000 "Υπαγωγή επένδυσης της υπό σύσταση εταιρείας GLAVERBEL ΚΑΒΑΛΑΣ Α.Ε. στην ενίσχυση
της επιχορήγησης και επιδότησης τόκων του ν. 2601/98" κοινής υπουργικής απόφασης" έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής)
ΠΡΟΕΔΡΕΥΩΝ (Κωνσταντίνος Βρεττός): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς παρεσχέθη η ζητηθείσα
εξουσιοδότηση.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.42' λύεται η συνεδρίαση για αύριο ημέρα Παρασκευή 16 Φεβρουαρίου 2001 και ώρα 10.30' με αντικείμενο εργασιών του Σώματος: κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως Βουλευτών της Νέας Δημοκρατίας προς τον Υπουργό Εμπορικής Ναυτιλίας, σχετικά με την πολιτική της Κυβέρνησης για τη δομή και τη λειτουργία του Λιμενικού Σώματος.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

