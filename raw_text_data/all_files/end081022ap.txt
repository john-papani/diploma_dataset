ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ ΙΔ’
Τετάρτη 22 Οκτωβρίου 2008 (απόγευμα)

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ειδική Ημερήσια Διάταξη:
Συζήτηση και λήψη απόφασης επί της προτάσεως που κατέθεσε ο Πρόεδρος της Κοινοβουλευτικής Ομάδας της Νέας Δημοκρατίας κ. Κωνσταντίνος Καραμανλής και ογδόντα Βουλευτές του Κόμματός του, για σύσταση Εξεταστικής Επιτροπής, σχετικά με τη διερεύνηση του συνόλου της υπόθεσης της Μονής Βατοπεδίου, σελ.
3. Επί Διαδικαστικού θέματος, σελ.
4. Επί του Κανονισμού, σελ.
5. Επί Προσωπικού θέματος, σελ.
6. Ανακοινώνεται ότι η έναρξη των εργασιών της Εξεταστικής Επιτροπής θα είναι  η 30η  Δεκεμβρίου 2008 και την 15η Δεκεμβρίου 2008 θα υποβληθεί το πόρισμά της, σελ.

Β. ΝΟΜΟΘΕΤΙΚΗ ΕΡΓΑΣΙΑ
Κατάθεση πρότασης νόμου:
Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος και οι Βουλευτές του Κόμματός του κατέθεσαν πρόταση νόμου με θέμα: «Ρύθμιση σχέσεων Πολιτείας και Εκκλησίας, θρησκευτικές ενώσεις και κατοχύρωση της θρησκευτικής ελευθερίας», σελ.

ΟΜΙΛΗΤΕΣ
Α. Επί Διαδικαστικού θέματος:
ΑΛΑΒΑΝΟΣ Α., σελ.
ΒΕΝΙΖΕΛΟΣ Β., σελ.
ΚΟΥΒΕΛΗΣ Φ., σελ.
ΣΙΟΥΦΑΣ Δ., σελ.
ΣΟΥΡΛΑΣ Γ., σελ.
ΧΑΛΒΑΤΖΗΣ Σ., σελ.
ΧΑΤΖΗΓΑΚΗΣ Σ., σελ.

Β. Επί του Κανονισμού:
ΒΕΝΙΖΕΛΟΣ Ε., σελ.
ΒΟΡΙΔΗΣ Μ., σελ.
ΚΟΥΒΕΛΗΣ Φ., σελ.
ΠΑΝΑΓΙΩΤΟΠΟΥΛΟΣ Π., σελ.
ΣΙΟΥΦΑΣ Δ., σελ.
ΣΟΥΡΛΑΣ Γ., σελ.
ΧΑΤΖΗΓΑΚΗΣ Σ., σελ.

Γ. Επί Προσωπικού θέματος:
ΒΡΕΤΤΟΣ Κ., σελ.
ΔΡΑΓΑΣΑΚΗΣ Ι., σελ.
ΛΟΒΕΡΔΟΣ Α., σελ.
ΠΑΠΑΚΩΝΣΤΑΝΤΙΝΟΥ Γ., σελ.
ΡΟΒΛΙΑΣ Κ., σελ.

Δ. Επί της Ειδικής Ημερήσιας Διάταξης:
ΑΛΑΒΑΝΟΣ Α., σελ.
ΒΑΡΒΙΤΣΙΩΤΗΣ Μ., σελ.
ΒΕΝΙΖΕΛΟΣ Ε., σελ.
ΒΡΕΤΤΟΣ Κ., σελ.
ΔΕΝΔΙΑΣ Ν., σελ.
ΔΟΥΚΑΣ Π., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΡΑΤΖΑΦΕΡΗΣ Γ., σελ.
ΚΕΓΚΕΡΟΓΛΟΥ Β., σελ.
ΚΟΥΒΕΛΗΣ Φ., σελ.
ΜΑΡΚΟΓΙΑΝΝΑΚΗΣ Χ., σελ.
ΜΑΡΚΟΠΟΥΛΟΣ Κ., σελ.
ΜΠΑΣΙΑΚΟΣ Ε., σελ.
ΜΠΟΥΓΑΣ Ι., σελ.
ΝΙΩΤΗΣ Γ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΚΩΣΤΑ-ΣΙΔΗΡΟΠΟΥΛΟΥ Κ., σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.
ΠΑΥΛΟΠΟΥΛΟΣ Π., σελ.
ΠΕΤΑΛΩΤΗΣ Γ., σελ.
ΠΛΕΥΡΗΣ Α., σελ.
ΡΟΥΣΟΠΟΥΛΟΣ Θ., σελ.
ΣΚΥΛΛΑΚΟΣ Α., σελ.
ΧΑΛΒΑΤΖΗΣ Σ., σελ.
ΧΑΤΖΗΓΑΚΗΣ Σ., σελ.




      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΙΔ΄
      Τετάρτη 22 Οκτωβρίου 2008 (απόγευμα)
      Αθήνα, σήμερα στις 22 Οκτωβρίου 2008 ημέρα Τετάρτη και ώρα 17.02΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ. 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Εισερχόμεθα στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ 
      ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ
      Συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής, επί της προτάσεως που κατέθεσε ο Πρόεδρος της Κοινοβουλευτικής Ομάδας της Νέας Δημοκρατίας κ. Κωνσταντίνος Καραμανλής και ογδόντα Βουλευτές του Κόμματός του, για σύσταση εξεταστικής επιτροπής, σχετικά με τη διερεύνηση του συνόλου της υπόθεσης της Μονής Βατοπαιδίου. 
      Κυρίες και κύριοι συνάδελφοι, η συζήτηση της πρότασης θα διεξαχθεί, σύμφωνα με τις διατάξεις των άρθρων 137 και 144 του Κανονισμού της Βουλής. 
      Έχω την τιμή να θέσω υπ’ όψιν του Σώματος την απόφαση της Διάσκεψης των Προέδρων για την οργάνωση της συζήτησης, σύμφωνα με τη διαδικασία που ακολουθήσαμε σε ανάλογες συζητήσεις. Σύμφωνα με αυτήν και κατ’ εφαρμογήν της διάταξης της παραγράφου 5 του άρθρου 65 του Κανονισμού της Βουλής, θα υπάρξει κατάλογος κατά προτεραιότητα ομιλητών, που θα οριστούν από τα Κόμματα ως εξής: Τρεις Βουλευτές από το Κόμμα της Νέας Δημοκρατίας, τρεις Βουλευτές από το Πανελλήνιο Σοσιαλιστικό Κίνημα και ανά ένας συνάδελφος Βουλευτής από τις άλλες τρεις Κοινοβουλευτικές Ομάδες. 
      Επίσης, πέραν των ανωτέρω, εφόσον το επιθυμούν, τα Κόμματα μπορούν να δώσουν κατάλογο ομιλητών. 
      Εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους, όποιος άλλος συνάδελφος θέλει να ομιλήσει θα εγγραφεί με το ηλεκτρονικό σύστημα μέχρι το τέλος της ομιλίας του δεύτερου ομιλητή. Οι πέντε πρώτοι ομιλητές, ένας από κάθε κόμμα, προτείνω να μιλήσουν για δεκαπέντε λεπτά και οι υπόλοιποι τέσσερις μέχρι οκτώ λεπτά. Σύμφωνα με τον Κανονισμό, οι συνάδελφοι, οι οποίοι θα εγγραφούν στον κατάλογο με το ηλεκτρονικό σύστημα, θα μιλήσουν από πέντε λεπτά είτε με το ηλεκτρονικό σύστημα είτε με τους καταλόγους που ενδεχομένως θα δώσουν τα κόμματα. Οι  ομιλητές θα λάβουν το λόγο εναλλάξ και δεν θα υπάρξουν δευτερολογίες. 
      Οι Πρόεδροι των Κοινοβουλευτικών Ομάδων θα μιλήσουν, σύμφωνα με το χρόνο που προβλέπεται από το άρθρο 97 και τις παράγραφους 2 και 3 του Κανονισμού της Βουλής. 
Δηλαδή, η διάρκεια της αγόρευσης του Προέδρου της Νέας Δημοκρατίας και του Προέδρου του ΠΑ.ΣΟ.Κ., μέχρι 20 λεπτά, του Προέδρου της Κοινοβουλευτικής Ομάδας του Κομμουνιστικού Κόμματος Ελλάδας, του Προέδρου της Κοινοβουλευτικής Ομάδας του ΣΥ.ΡΙΖ.Α. και του Προέδρου του Λαϊκού Ορθόδοξου Συναγερμού, μέχρι 15 λεπτά. Οι αναπληρωτές των Προέδρων των Κοινοβουλευτικών Ομάδων θα μιλήσουν, μέχρι 12 λεπτά, εάν όμως, προηγηθεί ομιλία του Προέδρου της Κοινοβουλευτικής Ομάδας, ο αναπληρωτής που θα λάβει το λόγο, θα μιλήσει για 5 λεπτά. Οι Υπουργοί θα μιλήσουν για 18 λεπτά της ώρας. Κατά τα λοιπά, θα εφαρμοστούν οι διατάξεις των άρθρων 97, 167 και 137 του Κανονισμού της Βουλής.
      Μετά τα παραπάνω, θέτω υπ’ όψιν την πρόταση, την οποία σας ανέφερα, πριν από λίγο.
      Είναι σύμφωνο το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας):  Το Σώμα συμφώνησε ομοφώνως.
      Τα κόμματα έχουν υποδείξει: Η Νέα Δημοκρατία τον κ. Χρήστο Μαρκογιαννάκη, τον κ. Νικόλαο Δένδια και τον κ. Κωνσταντίνο Μαρκόπουλο. Το ΠΑ.ΣΟ.Κ. τον κ. Κωνσταντίνο Ρόβλια, τον κ. Γρηγόρη Νιώτη και τον κ. Γεώργιο Πεταλωτή. Το Κομμουνιστικό Κόμμα Ελλάδας τον κ. Αντώνη Σκυλλάκο. Ο Συνασπισμός  Ριζοσπαστικής Αριστεράς τον κ. Ιωάννη Δραγασάκη. Ο Λαϊκός Ορθόδοξος Συναγερμός τον κ. Αθανάσιο Πλεύρη.
      Τέλος, προτείνω η συζήτηση να ολοκληρωθεί τη 12η νυκτερινή και αμέσως μετά, θα ακολουθήσει ονομαστική ψηφοφορία για την αποδοχή ή όχι της πρότασης. 
      Είναι σύμφωνο το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Το Σώμα συμφώνησε ομοφώνως.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, το λόγο παρακαλώ.
      ΠΡΟΕΔΡΟΣ (Δημήτριος Σιούφας): Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος, έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, ήθελα να αναφερθώ στο συνδεδεμένο θέμα της προκαταρκτικής προανακριτικής επιτροπής για πέντε δευτερόλεπτα, δεν ξέρω αν είναι αυτή η κατάλληλη στιγμή. Αλλά θα ήθελα το λόγο για πέντε δευτερόλεπτα, αν μου επιτρέπετε, απλώς για τη διαδικασία.
      ΠΡΟΕΔΡΟΣ (Δημήτριος Σιούφας): Κύριε  Πρόεδρε, το θέμα για την Ειδική Κοινοβουλευτική Επιτροπή δεν είναι της παρούσης συζήτησης.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ναι, κύριε  Πρόεδρε, δεν είναι της παρούσης, αλλά ξέρουμε πως συνδέεται και υπήρξε και ένα γεγονός πολύ σημαντικό σήμερα, δηλαδή ότι δόθηκε ο φάκελος στη Βουλή. 
      Εγώ θέλω να πω διαδικαστικά το εξής: Ότι αυτό είναι εξαιρετικά σημαντικό, διότι έτσι μπορούμε να προχωρήσουμε σε προανακριτική επιτροπή,  ότι η θέση του ΣΥ.ΡΙΖ.Α. είναι να το κάνουμε αυτό την Παρασκευή, αλλά, κύριε  Πρόεδρε, εάν δούμε -και δεν το ξέρουμε ακόμη- ότι ο φάκελος είναι πάρα πολύ μεγάλος, απαιτεί ώρες από τον κάθε Βουλευτή που θέλει, θα έλεγα, η Σύνοδος των Προέδρων αύριο να δει, αν είναι δυνατόν την Παρασκευή, ή αν θα έχουμε μία μετάθεση, την αμέσως επόμενη συνεδρίαση που είναι την Τετάρτη.
      Ευχαριστώ πολύ.
      ΠΡΟΕΔΡΟΣ (Δημήτριος Σιούφας): Κύριε  Πρόεδρε, η Ημερήσια Διάταξη για την Παρασκευή έχει ήδη κυκλοφορήσει. Και βεβαίως, είναι ανεξάρτητη από το υλικό, το οποίο εστάλη από τις εισαγγελικές αρχές και περί του οποίου έκανα ανακοίνωση στις 14.30΄. Αυτό είναι ένα θέμα. Για να υπάρξει τέτοια συζήτηση, θα πρέπει να τεθεί και θέμα αναβολής της συζήτησης, πάντοτε μέσα στις ρυθμίσεις που προβλέπει ο Κανονισμός της Βουλής.
      Ευχαριστώ.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, το λόγο, παρακαλώ.
      ΠΡΟΕΔΡΟΣ (Δημήτριος Σιούφας): Ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, η αποστολή του φακέλου από την Εισαγγελία Εφετών Αθηνών προς τη Βουλή, πράξη που συνετελέσθη αργά σήμερα το μεσημέρι και ανακοινώθηκε από εσάς στο τέλος της πρωινής συνεδρίασης της Ολομέλειας του Σώματος, συνδέεται και με τη σημερινή συνεδρίαση για την πρόταση σύστασης Εξεταστικής Επιτροπής και με τη συνεδρίαση της Παρασκευής για την πρόταση σύστασης προανακριτικής Επιτροπής. 
      Διότι ο τρόπος με τον οποίο έφτασε επιτέλους ο περιβόητος αυτός φάκελος στη Βουλή, συνιστά από μόνος του μια ακόμη κατάφωρη προσβολή του Συντάγματος και των Νόμων του κράτους. 
      Είναι πλέον δεδομένο ότι το οικονομικο-πολιτικό σκάνδαλο του Βατοπαιδίου, έχει ένα δίδυμο δικαστικό σκάνδαλο, γιατί εδώ έχουμε μια κραυγαλέα προσβολή της εσωτερικής ανεξαρτησίας της Δικαιοσύνης και μια εξαιρετικά ύποπτη διαπλοκή, μεταξύ της Κυβέρνησης, της εκτελεστικής εξουσίας και της ηγεσίας της Δικαιοσύνης.
      Είπατε, μιλώντας το πρωί προς το Σώμα και ενημερώνοντας για τη διαβίβαση του φακέλου, ότι η διαβίβαση αυτή έγινε απλά και μόνο για να ενημερωθεί η Βουλή ενόψει των δύο συνεδριάσεων. Αυτό όμως, θα μου επιτρέψετε να πω…
      ΠΡΟΕΔΡΟΣ (Δημήτριος Σιούφας): Δεν το λέω εγώ αυτό κύριε Κοινοβουλευτικέ Εκπρόσωπε, το λέει το διαβιβαστικό έγγραφο του Εισαγγελέα, ο οποίος ήλθε και παρέδωσε το υλικό αυτό στον Πρόεδρο της Βουλής. 
      ΕΥΑΓΓΕΛΟΣ ΒΕΝΙΖΕΛΟΣ: Θα μου επιτρέψετε, κύριε Πρόεδρε, να διαφωνήσω και να ενημερώσω και εσάς και το Σώμα πως το διαβιβαστικό έγγραφο του Διευθύνοντος στην Εισαγγελία Εφετών Αθηνών αναφέρεται στη συζήτηση για την πρόταση σύστασης εξεταστικής επιτροπής και στη συζήτηση για την πρόταση σύστασης προανακριτικής επιτροπής, χωρίς να μιλάει ούτε για ενημέρωση ούτε για τίποτε άλλο. Και συνυποβάλλει ο προϊστάμενος της Εισαγγελίας Εφετών Αθηνών τρία πολύ σημαντικά έγγραφα που δείχνουν τι συνέβη σήμερα το πρωί στη χώρα. Σήμερα το πρωί, λοιπόν, συνέβησαν διαδοχικά τα εξής πράγματα: 
      Η Εισαγγελέας Εφετών Αθηνών, κυρία Σπυροπούλου, η τρίτη κατά σειρά εισαγγελέας που διενεργεί την περιβόητη προκαταρκτική εξέταση, διαπίστωσε ότι προκύπτει ποινική ευθύνη Υπουργού και ανάγκη άμεσης διαβίβασης του φακέλου στη Βουλή. Υπέβαλλε την αναφορά της στον προϊστάμενο της Εισαγγελίας Εφετών Αθηνών, που συμφώνησε μαζί της και υπέβαλλε το φάκελο και την αναφορά στον εισαγγελέα του Αρείου Πάγου. Όλα αυτά σήμερα. 
      Σήμερα, ο εισαγγελέας του Αρείου Πάγου, για πολλοστή φορά, παραβιάζοντας ρητή συνταγματική διάταξη και ρητή διάταξη του νόμου περί ευθύνης Υπουργών και του Κανονισμού της Βουλής, εξέδωσε ανεπίτρεπτο και προκλητικό πόρισμα αποφαινόμενος ότι επί της ουσίας, κατά τη γνώμη του, δεν υπάρχει ακόμη ζήτημα ποινικής ευθύνης Υπουργού. 
      Αλλά βλέποντας, την πίεση και την κατακραυγή, βλέποντας ότι η Αντιπολίτευση σύσσωμη  ζητά την αποστολή του φακέλου, βλέποντας ότι πλέον δεν έχει κανένα ουσιαστικό επιχείρημα επινοεί την εξής λύση: οι Βουλευτές, ατομικά έχουν έννομο συμφέρον κατά το άρθρο 147 του Κώδικα Ποινικής Δικονομίας, να λάβουν γνώση των στοιχείων του φακέλου!!! 
      Αλλά, αν αυτό που λέει ο κ. εισαγγελέας του Αρείου Πάγου αληθεύει, αυτό το έννομο συμφέρον προέκυψε το αργότερο όταν υπεβλήθησαν οι προτάσεις για τη σύσταση εξεταστικής επιτροπής και προανακριτικής επιτροπής. Άρα προσβάλλεται η Βουλή, παρεμποδίζεται στο να ασκήσει συνταγματική της αρμοδιότητα πολύ μεγάλης πολιτικής, θεσμικής και ηθικής σημασίας και όλα αυτά, επειδή κάποιοι θέλουν να προσφέρουν υπηρεσίες προστασίας σε Υπουργούς και Υφυπουργούς και στην Κυβέρνηση συνολικά. Και αυτοί οι συνεννοημένοι αυτόκλητοι προστάτες της Κυβέρνησης κάνουν πολύ μεγάλη ζημιά και στην Κυβέρνηση και στο κοινοβουλευτικό σύστημα της χώρας. 
      Γι’ αυτό, κύριε Πρόεδρε, θα σας παρακαλούσα πριν από οτιδήποτε άλλο να περιέλθει επιτέλους ο φάκελος αυτός στα κόμματα, γιατί μέχρι τώρα που αρχίζει η συζήτηση επί της ουσίας για την εξεταστική επιτροπή, παρά τις προσπάθειές σας, αντίγραφα του φακέλου δεν έχουμε πάρει, ώστε να μπορέσουμε να τα μελετήσουμε. Όχι ότι θα προσθέσουν τίποτα στα όσα έχει ήδη πει με την παραγγελία του ο κ. Σανιδάς, γιατί ο κ. Σανιδάς ο ίδιος είναι αυτός που διαπιστώνει την αντικειμενική υπόσταση εγκλημάτων που έχουν τελεστεί με αυτήν καθ’ αυτή την έκδοση υπουργικών αποφάσεων. 
      Την υποκειμενική υπόσταση, τον ενδεχόμενο δόλο, την ενδεχόμενη ηθική αυτουργία θα την κρίνει η Βουλή με τις διαδικασίες που προβλέπει το Σύνταγμα. Εγώ απεύχομαι να αποδειχθεί δόλος και ηθική αυτουργία, αλλά όταν έχεις αποδεδειγμένη την αντικειμενική υπόσταση, είναι έλλειψη ευαισθησίας, είναι έλλειψη δημοκρατικού ήθους να αρνείσαι ως κόμμα –και αναφέρομαι στην Νέα Δημοκρατία και στην Κυβέρνηση- να ξεκινήσει και να εξελιχθεί αυτή η έρευνα. 
      Θέλω απλώς να θυμίσω κύριε Πρόεδρε, ότι το 2001 κατά την Αναθεώρηση του Συντάγματος η Νέα Δημοκρατία είχε προτείνει απλώς και μόνο με τριάντα υπογραφές Βουλευτών, χωρίς απόφαση της Βουλής, να συγκροτείται και να λειτουργεί επιτροπή προκαταρκτικής εξέτασης. 
      Τώρα χαίρομαι που ο κ. Εισαγγελέας του Αρείου Πάγου σύρθηκε πίσω από την Αντιπολίτευση, χαίρομαι γιατί υπέκυψε στην πίεση σύσσωμης της Αντιπολίτευσης και κυρίως στην πρόταση του ΠΑ.ΣΟ.Κ για σύσταση προανακριτικής επιτροπής. ΄Οπως σύρθηκε η Κυβέρνηση σε σχέση με την ανάκληση των βλαπτικών πράξεων λόγω της πρότασης νόμου που υπέβαλε το ΠΑ.ΣΟ.Κ., όπως σύρθηκε η Κυβέρνηση στο να αποδεχθεί ότι υπάρχει ζήτημα, έτσι σύρθηκε και ο Εισαγγελέας του Αρείου Πάγου. Έ, αυτό δείχνει ότι εμείς έχουμε κάνει αναγκαίες θεσμικά, πολιτικά και ηθικά επιλογές και κάποιοι την ανάγκην φιλοτιμίαν  ποιούμενοι σέρνονται τώρα, ενώ είναι υπόλογοι για την οργανωμένη καθυστέρηση και με την επιχείρηση συγκάλυψης που έχουν θέσει σε κίνηση. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Επί των ουσιαστικών θεμάτων που  θέσατε ως Πρόεδρος του Σώματος δεν μπορώ να σας απαντήσω. 
      Δεύτερον, το τι περιλαμβάνει το έγγραφο του κ. Καρούτσου, το διάβασα και ο ίδιος από του Βήματος. Και  επίσης είπα στο Σώμα τι ακριβώς μου είπε, παρουσία υπηρεσιακών στελεχών της Βουλής ο κ. Καρούτσος, φέρνοντας απευθείας στη Βουλή ο ίδιος όλο αυτό το υλικό. 
      Όλος ο μηχανισμός της Βουλής έχει κινηθεί από ώρα 14.20’ για να γίνουν τα πέντε αντίτυπα αυτού του υλικού και πριν από λίγο πρέπει να έχουν  παραδοθεί στα κόμματα. Οι δύο πρώτοι φάκελοι, που κατά την εκτίμηση και την ενημέρωση που έκανα σε όλα τα κόμματα προφορικά, λογαριάζοντας ότι θα είναι στις 16.00 η ώρα έτοιμοι,  δεν  μπορούσε να είναι, διότι έπρεπε να αποσυρράπτονται τα έντυπα για να φωτοτυπηθούν με προσοχή, και να είναι σε όλους τους φακέλους. 
      Τρίτον, πιστεύω ότι θα συμφωνείτε και εσείς –το είπε άλλωστε και ο Πρόεδρος του ΣΥ.ΡΙΖ.Α.- ότι είναι θετικό το γεγονός ότι όλη η δικογραφία βρίσκεται ήδη στη διάθεση της Βουλής. Δεν μου επιτρέπεται για όλα τα άλλα τα θέματα που βάλατε να πω οτιδήποτε. 
      Τώρα θα δοθεί με τη σειρά που ζητήθηκε ο λόγος, μόνο για τρία λεπτά. Αλλά θέλω να γνωρίζετε ότι ο χρόνος κατά τον οποίο συζητείται αυτό το θέμα είναι εις βάρος του χρόνου όλης της υπόλοιπης συζήτησης για την εξεταστική επιτροπή. 
      ΔΗΜΗΤΡΙΟΣ ΤΣΙΡΩΝΗΣ: Στο τέλος οι μόνοι που δεν θα μιλήσουν θα είναι οι Βουλευτές. 
      ΠΡΟΕΔΡΟΣ (Δημήτριος Σιούφας): Σας παρακαλώ. Δεν θα πρέπει να αιτιάσθε το Προεδρείο γι’ αυτό το θέμα, αγαπητέ κύριε συνάδελφε. 
      Το λόγο έχει ο κ. Παναγιωτόπουλος για τρία λεπτά. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, κατ’ αρχήν επιτρέψτε μου να διαμαρτυρηθώ για τα  όσα απαράδεκτα ακούστηκαν πριν από λίγο στην Αίθουσα από τον Κοινοβουλευτικό Εκπρόσωπο του ΠΑ.ΣΟ.Κ. και θα πω γιατί είναι απαράδεκτα. 
      Κατ’ αρχήν εδώ και μέρες μας κανοναρχούν τα ηγετικά στελέχη της Αντιπολίτευσης, μείζονος και ελάσσονος, ζητώντας –έτσι έλεγαν- επιτέλους να έλθει  η  δικογραφία στη Βουλή. Μάλιστα είχαν υποβάλει αίτημα προς εσάς, κύριε Πρόεδρε, να ζητήσετε τη δικογραφία. Ήλθε, λοιπόν, η δικογραφία. Αφού, λοιπόν, η δικογραφία ήλθε αντί να εκφράσουν την ικανοποίησή τους και να σκύψουν και να μελετήσουν για να δουν μήπως οι πρωτοβουλίες για προανακριτική επιτροπή –μιλάω για την Ειδική Κοινοβουλευτική Επιτροπή του άρθρου 86- είναι στον αέρα, είναι μετέωρες, άλλαξαν στόχο και μιλούν για πραξικόπημα στοχοποιώντας για μια ακόμα φορά τον Εισαγγελέα του Αρείου Πάγου τον κ. Σανιδά. 
      Ο κ. Σανιδάς, θυμίζω, κύριε Πρόεδρε, ότι είναι αυτός που  ανέσυρε την υπόθεση του Βατοπαιδίου από το αρχείο και παρήγγειλε την προκαταρκτική εξέταση με  ένα  έγγραφο –μιλάω για το περιεχόμενο του εγγράφου- παραγγελία του κ. Σανιδά- το οποίο έχει συνταχθεί σε πολύ αυστηρό τόνο και έχει πολύ αυστηρό περιεχόμενο.
      Δεν μπορεί, λοιπόν, όταν οι ενέργειες του κ. Σανιδά θεωρεί το ΠΑ.ΣΟ.Κ. ότι είναι σύμφωνες με την αντίληψη που έχει περί της εξέλιξης του θέματος, να τον χειροκροτούν και όταν έρχεται ο κ. Σανιδάς να ανατρέψει το προδιαγεγραμμένο σχέδιο του ΠΑ.ΣΟ.Κ. για προκατασκευασμένα κατηγορητήρια και προειλημμένες αποφάσεις, να στήνουν στον τοίχο τον κ. Σανιδά. Αυτά είναι απαράδεκτα! Προσβάλλουν το πολιτικό σύστημα, προσβάλλουν το Κοινοβούλιο. 
      (Χειροκροτήματα από την πτέρυγα της Νέας Δημοκρατίας)
       Εδώ είμαστε, κύριε Πρόεδρε, σήμερα για να συζητήσουμε την πρωτοβουλία της Νέας Δημοκρατίας και του Πρωθυπουργού Κώστα Καραμανλή για τη συγκρότηση εξεταστικής επιτροπής. Η Κυβέρνηση  έχει ξεκαθαρίσει ότι από τη στιγμή που θα ψηφίσουμε τη συγκρότηση της εξεταστικής, θα προχωρήσει στο έργο της μέσα σε ένα συγκεκριμένο χρονικό διάστημα, θα χυθεί άπλετο φως σε όλες τις τυχόν υπάρχουσες σκοτεινές γωνίες, και εάν χρειαστεί, θα προχωρήσουμε και σε «προανακριτική». Μιλάω για την Ειδική Επιτροπή του άρθρου 86.
       Άλλο αυτό, όμως, και άλλο να έχουμε μπροστά μας προσχεδιασμένες αποφάσεις, προκατασκευασμένο σχέδιο δημιουργίας ενόχων και κλίμα κυνηγιού μαγισσών. Είναι επιεικώς απαράδεκτο!
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σπύρος Χαλβατζής. 
      ΣΠΥΡΙΔΩΝ ΧΑΛΒΑΤΖΗΣ: Κύριε Πρόεδρε, δε νομίζω ότι είναι ώρα να κρίνουμε τον κ. Σανιδά. Ο κ. Σανιδάς έκανε το αυτονόητο, αυτό που έπρεπε να κάνει κατά την άποψή μας και λίγο νωρίτερα. Βέβαια, έχει και μια κρίση. Στη σελίδα 4 σημειώνει: «Έτσι η κρίση της περί ευθύνης Υπουργών και Υφυπουργών πρέπει να θεωρηθεί τουλάχιστον ανεπαρκής». Προκαταλαμβάνει ανεξάρτητα από το τι κάνει. 
      Κύριε Πρόεδρε, η δικογραφία είναι τεράστια. Τα στοιχεία απαιτούν μελέτη. Είναι ώρες και ώρες που φωτοτυπούνται. Καταλαβαίνει κανένας πολύ καλά ότι απαιτείται τουλάχιστον ένας ελάχιστος χρόνος για να μελετηθούν αυτά τα στοιχεία. Διότι ο καθένας μπορεί να βγάλει οποιοδήποτε συμπέρασμα ή να το έχει έτοιμο, εάν δεν διαβάσει.
       Κατά συνέπεια, εμείς συνηγορούμε σε αυτήν την άποψη, την οποία έχουμε θέσει και επίσημα ως κόμμα με ανακοίνωσή μας τη Δευτέρα, ότι πρέπει να δοθεί ένας χρόνος περιορισμένος, ο ελάχιστος για να μελετηθεί η δικογραφία, για να μπορέσουμε να είμαστε συγκεκριμένοι και φυσικά, να μπορέσουμε να πάρουμε μια συγκεκριμένη θέση απέναντι σ' αυτό το τεράστιο πρόβλημα. 
      Όσο για το αν υπάρχουν ευθύνες, κατά την άποψή μας υπάρχουν, αλλά θα πρέπει να συγκεκριμενοποιηθούν. 
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Βορίδης, για τρία λεπτά. 
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, εγώ θα περίμενα από τον Κοινοβουλευτικό Εκπρόσωπο της Νέας Δημοκρατίας να αισθανθεί το ίδιο προσβεβλημένος όπως θα έπρεπε να νιώθουμε όλοι μας, διότι αυτή τη στιγμή με το συγκεκριμένο έγγραφο του κ. Σανιδά εμπαίζεται κυριολεκτικά το Κοινοβούλιο. Δεν έρχεται μία δικογραφία εδώ, διότι ξαφνικά έχουν έννομο συμφέρον οι Βουλευτές. Γιατί δεν ήρθαν οι δικογραφίες στις προηγούμενες εξεταστικές επιτροπές; Δεν είχαν έννομο συμφέρον οι Βουλευτές προς ενημέρωση τότε; Και όχι μόνον αυτό, αλλά συνοδεύεται και με σκέψεις, οι οποίες επιχειρούν να ποδηγετήσουν το σύνολο του Σώματος, οι οποίες μας είναι όλως περιττές, διότι το μόνο που χρειάζεται το Σύνταγμα είναι να διαβιβαστεί η δικογραφία και ουδόλως χρειαζόμαστε σκέψεις του κ. εισαγγελέως ούτε περί του αν θα πρέπει να κινηθεί ή περί του αν δεν πρέπει να κινηθεί η συγκεκριμένη δίωξις.
       Δυστυχώς, ο συγκεκριμένος δικαστικός λειτουργός έχει εγκλωβιστεί σε αυτήν την υπερβολική θέρμη να καλύψει τα της Κυβερνήσεως. Ούτε η ίδια η Κυβέρνηση δεν δείχνει τέτοια θέρμη. Και εν πάση περιπτώσει, ποία η χρεία να έχουμε τέτοιου είδους τοποθετήσεις; 
    Θα έπρεπε και από την πλευρά της Νέας Δημοκρατίας αυτού του τύπου η ωμή παρέμβαση στο κοινοβουλευτικό έργο, στην κρίση και στη σκέψη των Βουλευτών να στηλιτευτεί με τον πιο ξεκάθαρο τρόπο.
    (Χειροκροτήματα από την πτέρυγα του Λαϊκού Ορθόδοξου Συναγερμού )
    ΠΡΟΕΔΡΟΣ (Δημήτριος Σιούφας): Ο κ. Κουβέλης, ο Κοινοβουλευτικός Εκπρόσωπος του ΣΥ.ΡΙΖ.Α. έχει το λόγο για τρία λεπτά.  
    ΦΩΤΗΣ ΚΟΥΒΕΛΗΣ: Κύριε Πρόεδρε, ευχαριστώ.
    Κύριε Πρόεδρε, κυρίες και κύριοι συνάδελφοι, έχω όχι μόνον την πολιτική άποψη ότι, από την ώρα που οι δύο Εισαγγελείς που διενήργησαν την προκαταρκτική εξέταση διαπίστωσαν ότι έπεσαν –επιτρέψτε μου την έκφραση- πάνω σε στοιχεία που αφορούν σε πρόσωπα που αναφέρονται στο άρθρο 86, Υπουργούς ή Υφυπουργούς, έπρεπε ο φάκελος να διαβιβαστεί αμελλητί, δηλαδή χωρίς καμμία υπαίτια καθυστέρηση, στη Βουλή των Ελλήνων και έπρεπε να διαβιβαστεί, κύριε Πρόεδρε, από τους ίδιους τους εισαγγελικούς λειτουργούς που διενήργησαν την προκαταρκτική εξέταση κατά ρητή επιταγή του Συντάγματος και του σχετικού νόμου, χωρίς τον οποιονδήποτε ενδιάμεσο σταθμό και την οποιαδήποτε ενδιάμεση άδεια του ιεραρχικά προϊσταμένου. 
    Κατά συνέπεια, μετά τη δήλωση αυτή των αρμοδίων Εισαγγελέων που διενήργησαν την προκαταρκτική εξέταση, είχα και έχω την άποψη ότι κατέστη η Βουλή των Ελλήνων κατά το άρθρο 86 δικαιούχος του φακέλου αυτού. Είχε δηλαδή δικαίωμα και υποχρέωση η Βουλή των Ελλήνων να ζητήσει τη σχετική δικογραφία και να έρθει αυτή η δικογραφία στη Βουλή. Κατά συνέπεια, οτιδήποτε άλλο λέγεται αναφορικά με τη σημερινή διαβίβαση του φακέλου -την κατάθεση ακριβέστερα του φακέλου- στο γραφείο σας δεν έχει καμμία μα καμμία αξία και σημασία, διότι –επαναλαμβάνω- το άρθρο 86 του Συντάγματος είναι σαφές. Επομένως, ουδείς χαρίζεται στη Βουλή των Ελλήνων με την κατάθεση αυτής της δικογραφίας εδώ στο ελληνικό Κοινοβούλιο.
    Δεύτερον, είναι η δεύτερη φορά, κύριε Πρόεδρε, που ο εισαγγελέας του Αρείου Πάγου διαπράττει ατόπημα. Εγώ υποστηρίζω ότι ενεργεί όχι μόνο απαράδεκτα αλλά και παράνομα από την ώρα που σπεύδει να διατυπώνει κρίση, τη μεν πρώτη φορά ότι παρεπλανήθησαν οι Υπουργοί, χωρίς βεβαίως να διαμαρτυρηθεί κάποιος Υπουργός και να πει ότι δεν παρεπλανήθη, και τη δεύτερη φορά, σήμερα, που διαλαμβάνει κρίσεις που δεν δικαιούται να διαλαμβάνει στο σχετικό έγγραφό του. Αυτά είναι τα ζητήματα και είναι ζητήματα, κυρίες και κύριοι συνάδελφοι, που έχουν σχέση όχι με κάποια διαδικαστικά θέματα, αλλά με τη θεσμική λειτουργία αυτού του πολιτεύματος, με την προσβολή της Βουλής. Και εν τέλει το θεσμικό ζήτημα είναι βαθύτατα πολιτικό. 
    ΠΡΟΕΔΡΟΣ (Δημήτριος Σιούφας): Ο Υπουργός Δικαιοσύνης, ο κ. Σωτήρης Χατζηγάκης, έχει το λόγο για τρία λεπτά.
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ, κύριε Πρόεδρε.
    Κύριε Πρόεδρε, κυρίες και κύριοι συνάδελφοι, αισθάνομαι απόψε ότι ζω σε ένα θέατρο του παραλόγου, σε ένα θέατρο το οποίο δεν μπορεί να το συλλάβει το μυαλό μου. Μέχρι πρότινος εδώ στην Αίθουσα και μέσα και έξω ήταν το ΠΑ.ΣΟ.Κ. εκείνο και από κοντά και τα άλλα κόμματα, τα οποία διερρήγνυαν τα ιμάτιά τους και έλεγαν: «Γιατί δεν έρχεται η δικογραφία στη Βουλή;». Ήταν υπόλογος η Κυβέρνηση και ο Υπουργός Δικαιοσύνης γιατί δεν έκανε κινήσεις, που δεν έκανε και δεν έπρεπε να κάνει, για να έρθει η δικογραφία στη Βουλή. 
    ΧΡΗΣΤΟΣ ΠΑΠΟΥΤΣΗΣ: Κάνατε κάτι;
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Και παρ’ όλες τις ευχές οι οποίες κατά καιρούς διατυπώθηκαν στο πλαίσιο των αρμοδιοτήτων που έχει ο Υπουργός Δικαιοσύνης, κάποια στιγμή ήρθε η δικογραφία.
    ΔΗΜΗΤΡΙΟΣ ΚΟΥΣΕΛΑΣ: Το ζητήσατε εσείς.
    ΠΡΟΕΔΡΟΣ (Δημήτριος Σιούφας): Παρακαλώ, κύριε συνάδελφε.
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Και αντί να πούμε ένα ευχαριστώ στη δικαιοσύνη, με όποια όργανά της και αν ενήργησε, αντί να πούμε ότι …
    (Θόρυβος και διαμαρτυρίες στην Αίθουσα)
    Καταλαβαίνω, κύριοι συνάδελφοι, ότι δεν σας αρέσουν αυτά που σας λέω, αλλά θα τα ακούσετε, διότι πρέπει να τα ακούσετε και πρέπει να αποδιώξετε από μέσα σας αυτό το κλίμα και το πνεύμα της μισαλλοδοξίας που σας διακατέχει. 
    (Θόρυβος στην Αίθουσα)
    Λέω, λοιπόν, ότι, όταν ήρθε η δικογραφία στη Βουλή, άκουσα να εγείρονται διάφορες ενστάσεις ότι δήθεν είναι μεγάλη η δικογραφία -που είναι μεγάλη- και επομένως δεν θα προλάβουν οι Βουλευτές –δεν θα προλάβουν οι Βουλευτές δικαίως- να μελετήσουν και να διαβάσουν όλο το φάκελο. 
     Ερωτώ όμως εγώ, σαν ένα καλοπροαίρετος άνθρωπος, όταν, κυρίες και κύριοι συνάδελφοι της Αντιπολίτευσης, κάνατε αίτηση για σύσταση επιτροπής για προκαταρκτική εξέταση, δεν ήσασταν σίγουροι ότι υπήρχαν αυτές οι υπόνοιες ώστε να θεμελιώσετε αυτή την αίτησή σας; 
     Επομένως, η πρόθεσή σας, κύριοι συνάδελφοι της Αντιπολίτευσης, δεν ήταν να συζητηθεί εδώ η αίτηση, αλλά να αμαυρώσετε αντιπάλους-συναδέλφους, να τους δημιουργήσετε πρόβλημα και όχι να συζητήσετε την υπόθεση. Αυτό θέλατε. Όλα τα άλλα που λέτε σήμερα για τη δικογραφία....
     ΑΠΟΣΤΟΛΟΣ ΚΑΚΛΑΜΑΝΗΣ: Τα πιστεύετε αυτά που λέτε; 
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): ...γιατί με τη δικογραφία θα δείτε –και ξέρετε- ότι δεν υπάρχουν τα στοιχεία που επικαλείστε εσείς. Τι επικαλείστε; Την έκθεση του κ. Σανιδά, τον οποίο υβρίζετε. Επιλεκτικά μία το επικαλείστε, μία δεν το επικαλείστε. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Θα δείτε, λοιπόν, ότι τότε θα βρεθείτε...
     ΠΡΟΕΔΡΟΣ (Δημήτριος Σιούφας): Ολοκληρώστε, κύριε Υπουργέ. 
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): ...σε δύσκολη θέση και την ανάγκη φιλοτιμία ποιούμενοι, έρχεστε σήμερα να ζητήσετε αναβολή...
     ΠΡΟΕΔΡΟΣ (Δημήτριος Σιούφας): Έχετε ολοκληρώσει, κύριε Υπουργέ. Δεν είναι αντικείμενο της συζήτησης…
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, ο κ. Βενιζέλος μίλησε δέκα λεπτά. 
     ΠΡΟΕΔΡΟΣ (Δημήτριος Σιούφας): ...η αίτηση της Παρασκευής. Σας παρακαλώ!
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Στο τέλος-τέλος θα πρέπει ορισμένα πράγματα να λεχθούν. 
     Πιστεύω, κύριε Πρόεδρε, ότι είναι απαράδεκτος ο ισχυρισμός να λέγεται από Βουλευτές σε τούτη την Αίθουσα, ότι πιέστηκε δήθεν ο άλφα ή ο βήτα δικαστής, για να στείλει την έκθεση στη Βουλή. Εμείς έχουμε εμπράκτως αποδείξει ότι διαχωρίζουμε απόλυτα τη λειτουργία της εκτελεστικής εξουσίας από εκείνη της δικαστικής…
     ΔΗΜΗΤΡΙΟΣ ΚΟΥΣΕΛΑΣ: Το έχουμε καταλάβει.  
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Εσείς, κύριοι του ΠΑ.ΣΟ.Κ., θέλετε να μας επαναφέρετε στις μνήμες του αειμνήστου Κουτσόγιωργα. Δικό σας είναι το σφάλμα. 
     ΑΠΟΣΤΟΛΟΣ ΚΑΚΛΑΜΑΝΗΣ: Είναι ντροπή αυτό! Θα μας πάτε στο Α΄ Νεκροταφείο; 
     ΠΡΟΕΔΡΟΣ (Δημήτριος Σιούφας): Αν επικαλούμενοι διάφορες ρυθμίσεις του Κανονισμού…
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θα ήθελα το λόγο. 
     ΠΡΟΕΔΡΟΣ (Δημήτριος Σιούφας): Θα σας δώσω το λόγο. Ζητήσατε το λόγο επί του Κανονισμού. Αυτή η συζήτηση μπορεί να εξαντλήσει και όλο το χρόνο για την εξεταστική επιτροπή. 
     ΕΥΑΓΓΕΛΟΣ ΒΕΝΙΖΕΛΟΣ: Είναι το πιο ουσιώδες μέρος της ημέρας. 
     ΠΡΟΕΔΡΟΣ (Δημήτριος Σιούφας): Ορίστε, κύριε Βενιζέλο, έχετε το λόγο για δύο λεπτά. 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, αυτό που ζητά η Αξιωματική Αντιπολίτευση είναι, πρώτον, να ανακοινωθεί προς το Σώμα ότι ο προϊστάμενος της Εισαγγελίας Εφετών Αθηνών διαβίβασε φάκελο δικογραφίας στη Βουλή κατ’ εφαρμογή του άρθρου 86 του Συντάγματος περί ποινικής ευθύνης Υπουργών, γιατί στο έγγραφο του προϊσταμένου της Εισαγγελίας Εφετών επισυνάπτεται έγγραφη αναφορά της εισαγγελέως που διενεργεί την προκαταρκτική εξέταση, η οποία διαπιστώνει ότι συντρέχει λόγος εφαρμογής του άρθρου 86 του Συντάγματος. Αυτό είναι το διαδικαστικό και ταυτόχρονα βαθύτατα πολιτικό ζήτημα που θέτει η Αξιωματική Αντιπολίτευση. 
     Δεύτερον: Ζητούμε από εσάς, ως Πρόεδρο του Σώματος, διερμηνεύοντας τη βούληση του Σώματος, να διατυπώσετε την έντονη θεσμική σας διαμαρτυρία προς τον Εισαγγελέα του Αρείου Πάγου, γιατί με τις παρεμβάσεις του παραβιάζοντας το Σύνταγμα, παρεμποδίζει τη Βουλή συστηματικά να ασκήσει τις αρμοδιότητές της και προσφέρει κακή πολιτική υπηρεσία στην Κυβέρνηση και τους Υπουργούς που εμπλέκονται στην υπόθεση. 
     Και τρίτο και τελευταίο ως προς την αναβολή: Το ΠΑ.ΣΟ.Κ. δεν ζητά αναβολή ούτε της σημερινής συζήτησης ούτε της συζήτησης της Παρασκευής, γιατί η πρότασή μας για τη σύσταση επιτροπής προκαταρκτικής εξέτασης δεν είναι τίποτε άλλο παρά η απόλυτη συμμόρφωση στα στοιχεία που ο ίδιος ο Εισαγγελέας του Αρείου Πάγου θεώρησε επαρκή για να κινήσει τη διαδικασία της ποινικής προκαταρκτικής εξέτασης. 
     Αν άλλα κόμματα της Αντιπολίτευσης θέτουν ζήτημα αναβολής της συνεδρίασης της Παρασκευής φαντάζομαι, εμείς είμαστε έτοιμοι να εκτιμήσουμε το αίτημα αυτό, εφ΄όσον διατυπώνεται καλόπιστα και αφορά ολιγοήμερη αναβολή, αλλά θα κρίνουμε τη στάση μας από τη στάση της κοινοβουλευτικής πλειοψηφίας. 
Και μιλούμε πάντοτε για τη συζήτηση της συγκεκριμένης πρότασης που υπέβαλε το ΠΑ.ΣΟ.Κ. για σύσταση επιτροπής διενέργειας προκαταρκτικής εξέτασης.
      Πιστεύω ότι σήμερα η Βουλή πρέπει να προστατεύσει το θεσμικό της ρόλο. Πρέπει να στείλει ένα μήνυμα αποφασιστικότητας προς τους πολίτες ότι εδώ εγγυώμεθα τη διαφάνεια και δεν συμπράττουμε στην συγκάλυψη οποιουδήποτε σκανδάλου και επίσης πρέπει σήμερα η Βουλή να δείξει ότι έχει την ικανότητα να κινηθεί στο επίπεδο στο οποίο δυστυχώς δεν κινήθηκε μέχρι τώρα η Δικαιοσύνη.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Επί των δύο θεμάτων που θέσατε και αφορούν τον Πρόεδρο του Σώματος, θα επαναλάβω αυτό το οποίο έχω πει και το προηγούμενο διάστημα, όταν εζητείτο η παρέμβασή μου για να έρθει ο φάκελος στη Βουλή. Και θα μου επιτρέψετε, με όλη τη θεσμική ευθύνη, να σας πω ότι δεν θα το πράξω το ίδιο πράγμα, ούτε και τώρα. Βεβαίως, όπως ήδη το κάνατε, κι εσείς και ενδεχομένως και άλλοι συνάδελφοι κατά την ομιλία μπορούν αυτά τα οποία είπατε να τα απευθύνουν προς τον εισαγγελέα του Αρείου Πάγου και γενικότερα την Εισαγγελία του Αρείου Πάγου. Η συνεδρίαση είναι δημόσια, μεταδίδεται προς ολόκληρο τον ελληνικό λαό. Όμως, εμπλοκή του Προεδρείου, χωρίς αυτό να εδράζεται ούτε στο Σύνταγμα ούτε στον Κανονισμό -και πιστεύω ότι θα σεβαστείτε αυτή τη θέση μου- δεν μπορεί να γίνει. 
      ΦΩΤΗΣ ΚΟΥΒΕΛΗΣ: Κύριε Πρόεδρε, παρακαλώ το λόγο. 
      ΠΡΟΕΔΡΟΣ (Δημήτριος Σιούφας): Το λόγο έχει ο κύριος Κουβέλης για δύο λεπτά. Κι εδώ τελειώνουμε, κύριοι συνάδελφοι, για να μπούμε στην ουσία της σημερινής συνεδρίασης.
      ΦΩΤΗΣ ΚΟΥΒΕΛΗΣ: Κύριε Πρόεδρε, ο Πρόεδρος της Κοινοβουλευτικής Ομάδας του ΣΥ.ΡΙΖ.Α. λίγο πριν αναφέρθηκε στην ανάγκη μιας εξαιρετικά μικρής αναβολής της συζήτησης και είναι προφανές ότι η αναφορά αυτή στη μικρή αναβολή έγινε προκειμένου όλοι οι Βουλευτές να εξασφαλίσουν την αναγκαία προσβασιμότητα σε μια δικογραφία, η οποία έχει έναν εξαιρετικά μεγάλο όγκο.
      ΠΡΟΕΔΡΟΣ (Δημήτριος Σιούφας): Προφανώς θα αναφέρεστε για τη συζήτηση της Παρασκευής.
      ΦΩΤΗΣ ΚΟΥΒΕΛΗΣ: Ναι. Είναι προφανές, κύριε Πρόεδρε, ότι η πρόταση του ΣΥ.ΡΙΖ.Α. και όπως διατυπώθηκε από τον κ. Αλαβάνο, σε καμμία περίπτωση δεν επιχειρεί μετάθεση του ζητήματος σε κάποια άγνωστη χρονική στιγμή. Αντιθέτως, μιλάμε για μία ολιγοήμερη αναβολή της επόμενης εβδομάδας, έτσι ώστε εκεί να συζητήσουμε με περισσή άνεση. 
      Θα έλεγα, όμως, στον κ. Υπουργό της Δικαιοσύνης ότι είναι προφανές, κύριε Υπουργέ, ότι τουλάχιστον σε ό,τι αφορά τους Βουλευτές του ΣΥ.ΡΙΖ.Α. έχουμε αξιολογήσει τα στοιχεία που έχουν δει το φως της δημοσιότητας. Και δεν αναφέρομαι μόνο σε δημοσιεύματα. Αναφέρομαι σε υπουργικές αποφάσεις, σε πρωτόκολλα παραλαβής και παράδοσης δημόσιας γης προς τη Μονή Βατοπαιδίου, αναφερόμαστε σε γνωμοδοτήσεις γνωμοδοτικών οργάνων, είτε επιτροπών, είτε του Νομικού Συμβουλίου του Κράτους, αναφερόμαστε σε πράξεις μεταγραφής τίτλων με τους οποίους απέκτησε δικαιώματα η Μονή Βατοπαιδίου. Όμως, είναι προφανές, κύριε Πρόεδρε, ότι από την ώρα που η δικογραφία βρίσκεται στη Βουλή υπάρχει υποχρέωση στο όνομα της υπευθυνότητας και της αντικειμενικότητας να συναξιολογηθεί αυτό το στοιχείο που περιέχεται στη δικογραφία με όλα τα άλλα στοιχεία, τα οποία ενδεικτικά ανέφερα, και τα οποία σας βεβαιώνω, κύριε Υπουργέ, ότι οι Βουλευτές του ΣΥ.ΡΙΖ.Α. και έχουν μελετήσει και έχουν αξιολογήσει έτσι ώστε με υπευθυνότητα και αντικειμενικότητα να ψηφίσουν αυτό που κατά συνείδηση θα επιλέξουν την Παρασκευή.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, παρακαλώ το λόγο. 
      ΠΡΟΕΔΡΟΣ (Δημήτριος Σιούφας): Έχετε το λόγο για ένα λεπτό, κύριε Υπουργέ. Μόνο για ένα λεπτό!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, δεν εξέφρασα καμμία αντίρρηση ως προς το εάν οι Βουλευτές έχουν διαβάσει ή ξέρουν ή έχουν στοιχειοθετήσει την αίτηση για επιτροπή προκαταρκτικής εξέτασης. Εκείνο, όμως, το οποίο είπα -και το υπογράμμισα- είναι ότι όταν κάποιο κόμμα κάνει μία παρέμβαση αυτού του είδους και η παρέμβαση αυτή έχει ποινικό υπόβαθρο εναντίον συναδέλφων οι οποίοι διετέλεσαν ή διατελούν εδώ Υπουργοί, αυτό σημαίνει ότι θα πρέπει να είναι απόλυτα βέβαιοι, να ξέρουν απόλυτα, σε βάθος και σε πλάτος την υπόθεση, ώστε να προχωρήσουν και να κάνουν αυτή την αίτηση. 
      Τώρα βλέπουμε και διαπιστώνουμε ότι αυτό το αίτημα δεν το είχαν ετοιμάσει σωστά, με αποτέλεσμα να έρχονται τώρα και να ζητούν αναβολή!
      (Θόρυβος από την πτέρυγα του ΠΑ.ΣΟ.Κ.)
      ΕΥΑΓΓΕΛΟΣ ΒΕΝΙΖΕΛΟΣ:  Ποιος ζητά αναβολή; 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης):  Και εμάς δεν μας πειράζει, δεν θα μας ενοχλούσε...
      (Θόρυβος από την πτέρυγα  του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Παρακαλώ.
      Κύριε Υπουργέ, το ΠΑ.ΣΟ.Κ. δεν έθεσε θέμα αναβολής της συζήτησης.
      (Χειροκροτήματα από την πτέρυγα του ΠΑ.ΣΟ.Κ.)
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ετέθη, όμως, θέμα αναβολής. Ετέθη από τον ΣΥ.ΡΙΖ.Α..
      ΠΡΟΕΔΡΟΣ (Δημήτριος Σιούφας): Κύριε Υπουργέ, το ΠΑ.ΣΟ.Κ. που έχει την πρόταση, δεν έθεσε θέμα αναβολής της συζήτησης. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης):  Κύριε Πρόεδρε, ετέθη από τον ΣΥ.ΡΙΖ.Α. ...
      (Θόρυβος στην Αίθουσα)
      ...και ο κ. Βενιζέλος είπε ότι αν υπάρξει τέτοιο αίτημα από τα άλλα κόμματα, το συζητάμε. Αυτό είπε!
      ΕΥΑΓΓΕΛΟΣ ΒΕΝΙΖΕΛΟΣ:  Η πλειοψηφία!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης):  Σας παρακαλώ. 
      Και απαντώ εγώ, κύριε Πρόεδρε, ....
      ΕΥΑΓΓΕΛΟΣ ΒΕΝΙΖΕΛΟΣ:  Μην παραποιείτε τις θέσεις μου!
      ΠΡΟΕΔΡΟΣ (Δημήτριος Σιούφας): Παρακαλώ, κύριε συνάδελφε!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης):  Και απαντώ, κύριε Πρόεδρε, για να υπογραμμίσω την προχειρότητα και τη μισαλλοδοξία, με την οποία γίνεται μια τόσο σοβαρή αίτηση σήμερα εδώ. Αυτό θέλω να υπογραμμίσω. 
      (Θόρυβος από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΓΕΙΤΟΝΑΣ: Ρίχνετε λάδι στη φωτιά!
      ΠΡΟΕΔΡΟΣ (Δημήτριος Σιούφας): Ευχαριστώ, κύριε Υπουργέ.
      Το λόγο έχει ο κ. Χρήστος Μαρκογιαννάκης. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, κυρίες και κύριοι συνάδελφοι, επιτρέψτε μου για ένα λεπτό να τοποθετηθώ και στο θέμα, το οποίο προηγουμένως συζητήθηκε. 
      Κύριοι συνάδελφοι, η αποστολή των εγγράφων από τον εισαγγελέα του Αρείου Πάγου στη Βουλή κινείται στα όρια της δικονομικής νομιμότητας. Αντί, λοιπόν, να εκφράσουμε όλοι την ευαρέσκειά μας προς έναν άνθρωπο, ο οποίος είναι γνωστός και για τη νομική του εμβρίθεια, αλλά και για την προσήλωσή του στην δικονομία που έκανε αυτή την παραχώρηση, ερχόμαστε τώρα και προσπαθούμε να τον απαξιώσουμε...
      ΣΠΥΡΙΔΩΝ ΧΑΛΒΑΤΖΗΣ: Ε, όχι και παραχώρηση. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Βεβαίως, κύριε συνάδελφε! Ερχόμαστε τώρα και προσπαθούμε να τον απαξιώσουμε, δικαιώνοντας ουσιαστικά εκείνους που λένε ότι κάποιοι έχουν κάνει την ύβριν και τις απειλές μέθοδο και τακτική. Αυτά είχα κατ’ αρχήν να σχολιάσω. Όσον αφορά τα υπόλοιπα, θα τα πω στο τέλος. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      (Θόρυβος στην Αίθουσα)
      Κύριοι συνάδελφοι, η  Νέα Δημοκρατία έχει μια συγκεκριμένη τακτική σε ό,τι έχει να κάνει με εξεταστικές επιτροπές, όταν οι υποθέσεις αυτές εκκρεμούν στη δικαιοσύνη. Η θέση της είναι ότι πρέπει πρώτα να αποφαίνεται η δικαιοσύνη και στη συνέχεια να έρχεται στη Βουλή το θέμα και να ερευνάται είτε στα πλαίσια της εξεταστικής επιτροπής είτε στα πλαίσια οποιασδήποτε άλλης επιτροπής. 
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Κύριε Μαρκογιαννάκη, μισό λεπτό να σας διακόψω και θα κρατήσω το χρόνο σας. 
      Κύριοι συνάδελφοι, απόλυτη ησυχία! Καθίστε ή αποχωρήστε από την Αίθουσα! Παρακαλώ πάρα πολύ!
      (Θόρυβος στην Αίθουσα)
      Ή κάθεστε και παρακολουθείτε ή βγαίνετε από την Αίθουσα. Δεν μπορεί να γίνει έτσι συνεδρίαση. Παρακαλώ πάρα πολύ! 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Τώρα, γιατί στη συγκεκριμένη περίπτωση η Νέα Δημοκρατία άλλαξε στάση; Για δύο λόγους. Πρώτον, διότι η υπόθεση της Μονής Βατοπαιδίου διογκώθηκε σε τέτοιο σημείο που έδωσε το δικαίωμα σε κάθε ανευθυνοϋπεύθυνο να λασπολογεί, να συκοφαντεί, να διαστρεβλώνει, να κατασκευάζει ενόχους και να αθωώνει τους πραγματικούς ενόχους. Δεύτερον, η αιφνίδια, αδικαιολόγητη, προπετής –θα έλεγα- παραίτηση δύο εισαγγελικών λειτουργών που έδωσε και αυτή το δικαίωμα σε κάποιους να ομιλούν για παρεμβάσεις στη δικαιοσύνη, για πιέσεις, για προσπάθεια ποδηγέτησης. Αυτοί οι δύο λόγοι ήταν που έκαναν τη Νέα Δημοκρατία να καταθέσει τη συγκεκριμένη πρόταση εξεταστικής επιτροπής. 
      Κύριοι συνάδελφοι, η υπόθεσις αυτή, η διένεξις μεταξύ ελληνικού δημοσίου και Ιεράς Μονής Βατοπεδίου για τη λίμνη Βιστωνίδα και τους πέριξ χώρους χρονολογείται εδώ και ογδόντα έξι χρόνια. Από το 1922, που κατετέθη η πρώτη αγωγή μέχρι το 1998, με νομοθετικές παρεμβάσεις, γνωμοδοτήσεις, δικαστικές αποφάσεις, το θέμα διαιωνίζετο, με κατά κανόνα έκβαση υπέρ των απόψεων της μονής.
      Από το 1998, όμως και εντεύθεν έγιναν κάποια πολύ ουσιαστικά πράγματα προς όφελος της Ιεράς Μονής Βατοπαιδίου. Ποια ήταν αυτά; Είχαμε τρεις διαδοχικές αποφάσεις των Υπουργών-Υφυπουργών Οικονομίας του ΠΑ.ΣΟ.Κ., μία του κ. Δρυ το 1998 και άλλες δύο του κ. Φωτιάδη το 2002, με τις οποίες έγιναν δεκτές γνωμοδοτήσεις του Γνωμοδοτικού Συμβουλίου Δημοσίων Κτημάτων της Ελλάδος, που δικαίωναν τη μονή και έλεγαν ότι η Βιστωνίδα και οι πέριξ χώροι ανήκαν σε αυτήν.
      Έκαναν, λοιπόν, δεκτές αυτές τις τρεις γνωμοδοτήσεις. Εν τέλει δε, το 2003, έγινε Πρωτόκολλο Παράδοσης και Παραλαβής της Βιστωνίδας και των πέριξ χώρων στη μονή. Εγώ οφείλω να διαβάσω αυτό το πρωτόκολλο της παράδοσης και παραλαβής, διότι θα πρέπει επιτέλους τα πράγματα να μπουν στη θέση τους.
      Ακούστε, λοιπόν, κύριοι συνάδελφοι του ΠΑ.ΣΟ.Κ., που βγαίνετε στα παράθυρα, που είστε λαλίστατοι και τα φορτώνετε όλα στη Νέα Δημοκρατία, τι έκανε η Κυβέρνησή σας στις 25 Ιουνίου 2003. Θα το διαβάσω επί λέξει, να το ακούσει ο ελληνικός λαός περισσότερο: «Σήμερα στα Γραφεία της Κτηματικής Υπηρεσίας Ξάνθης, ο κ. Κωνσταντινίδης Χρήστος, Προϊστάμενος της Κτηματικής Υπηρεσίας Ξάνθης και ο Πανοσιολογιότατος Εφραίμ, Καθηγούμενος της Ιεράς Μεγίστης Μονής Βατοπαιδίου του Αγίου Όρους, ενεργών ως ο νόμιμος εκπρόσωπος και σύμφωνα με τις παρακάτω διατάξεις», όπως λέει, «ο μεν πρώτος παρέδωσε, ο δε δεύτερος παρέλαβε δια λογαριασμόν της Μονής τη λιμνοθάλασσα Βιστωνίδα (ή διαφορετικά λίμνη Μπουρού-ιχθυοτροφείο Αγίων Θεοδώρων, τάδε, τάδε) μετά των οχθών αυτής στο Νομό Ξάνθης, όποιας εκτάσεως και αν είναι, επειδή ανήκει εξ ολοκλήρου στην Ιερά Μονή Βατοπαιδίου του Αγίου Όρους, μη δυναμένου του Δημοσίου πλέον να προβάλει δικαιώματα κυριότητος επ’ αυτής κ.λπ., κ.λπ.».
      Κατατίθεται στα Πρακτικά.
      (Στο σημείο αυτό ο Βουλευτής κ. Χρήστος Μαρκογιαννάκης καταθέτει για τα Πρακτικά το προαναφερθέν Πρωτόκολλο, το οποίο έχει ως εξής:
      (Να φωτογραφηθούν οι σελίδες 36,37)
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Εν έτει 2003, το ΠΑ.ΣΟ.Κ. ήρθε, αγαπητοί συνάδελφοι και πήρε είκοσι πέντε χιλιάδες στρέμματα, συν τρία νησιά, συν τη λίμνη, εκεί που κατοικούσαν, εκεί που εκμεταλλεύονταν τη γη εκατοντάδες οικογένειες της περιοχής και τα παρέδωσε στη μονή. Δίκαια ή άδικα, εγώ δεν το ερευνώ. Ενδεχομένως, η δικαιοσύνη κάποια στιγμή να αποφανθεί.
      Η ουσία είναι ποιος είναι εκείνος…
      ΧΡΗΣΤΟΣ ΠΑΠΟΥΤΣΗΣ: Και μετά τι έγινε;
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Θα πούμε τι έγινε μετά.
      ΕΜΜΑΝΟΥΗΛ ΣΚΟΥΛΑΚΗΣ: Τον Οκτώβριο τι έγινε;
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Θα τα πούμε τι έγινε μετά.
      ΠΡΟΕΔΡΕΥΩΝ (Γεώργιος Σούρλας): Γιατί βιάζεστε; Σας παρακαλώ πάρα πολύ, κύριε Παπουτσή. Δεν είναι ερωτήματα αυτά. Δεν πρέπει. Διευκολύνετε τη συζήτηση όλοι.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κοιτάξτε, εγώ θα τα πω…
      ΧΡΗΣΤΟΣ ΠΑΠΟΥΤΣΗΣ: Ένα ερώτημα έθεσα: Μετά τι έγινε;
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Ποιος είναι εκείνος ο οποίος αποδέχεται τις γνωμοδοτήσεις, ποιος είναι εκείνος που παραδίδει και ποιος είναι εκείνος που λέει ότι το ελληνικό δημόσιο δεν έχει κανένα δικαίωμα πλέον; Σ’ αυτό θα απαντήσετε.
(Χειροκροτήματα από την πτέρυγα της Νέας Δημοκρατίας)
      Και όλα αυτά, αγαπητοί συνάδελφοι, υπό τας διαμαρτυρίας των φορέων της περιοχής, οι οποίοι επισκέπτοντο τον κ. Δρυ και τον κ. Φωτιάδη και του έλεγαν: «Για όνομα του Θεού! Τι κάνεις; Αυτά δεν ανήκουν στη μονή. Ανήκουν στο δημόσιο που μας το παραχώρησε πριν από σαράντα χρόνια, σε ακτήμονες». Και όμως, τους αγνοήσατε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ήρεμα!
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Ήρεμα, όταν θα σταματήσετε να μιλάτε και θα με αφήσετε να κάνω τη δουλειά μου.
      Και όμως, λοιπόν, παραδώσατε στη μονή όλη αυτήν την έκταση.
      Μετά από έντονες διαμαρτυρίες, βεβαίως, ο κ. Φωτιάδης -ακούστε- για το φύλλο συκής, έκανε την εξής ενέργεια. Ανέπεμψε στο γνωμοδοτικό συμβούλιο την υπόθεση να ξαναγνωμοδοτήσει υπό την ιδίαν σύνθεσή του. Τους είχε διορίσει ο ίδιος, χωρίς περαιτέρω στοιχεία και προπάντων, χωρίς να ανακαλέσει τις αποφάσεις του και χωρίς να ανακαλέσει την αποδοχή των γνωμοδοτήσεων και χωρίς να κάνει το οτιδήποτε για να ακυρώσει το μεταγεγραμμένο Πρωτόκολλο στο Υποθηκοφυλακείο Ξάνθης. Απολύτως τίποτα δεν έκανε.
      Ως ήταν φυσικό, απερρίφθη, δυστυχώς, αυτό το κατ’ επίφασιν αίτημα, με αποτέλεσμα πλέον η μονή να γίνει κυρία. Ακούστε, κύριοι, διοικητική παραχώρησις.
      Έγινε κυρία η μονή και δημιουργήθηκε ένα μέγα κοινωνικό πρόβλημα, ένα τεράστιο πρόβλημα. Εκατοντάδες οικογένειες στο δρόμο, διότι όσο ανήκε αυτή η ευρύτερη περιοχή στο δημόσιο, ξέρουμε πάρα πολύ καλά ότι κανείς δεν θα ερχόταν να ζητήσει οτιδήποτε και κανείς δεν θα αμφισβητούσε την παρουσία τους εκεί. Όταν ανήκει σε έναν άλλο, υπάρχει ο φόβος είτε της έξωσης, είτε του ενοικίου, του μισθώματος. 
      Μπροστά σε αυτή την αδήριτο ανάγκη και στο πρόβλημα το οποίο έπρεπε να λυθεί, όποια κυβέρνηση και να ήταν έπρεπε να λύσει ένα πρόβλημα που δημιούργησε μια άλλη κυβέρνηση. Η  Κυβέρνηση της Νέας Δημοκρατίας έπρεπε να λύσει το κοινωνικό πρόβλημα το οποίο είχε δημιουργήσει η κυβέρνηση του ΠΑ.ΣΟ.Κ. Οι Υπουργοί της Νέας Δημοκρατίας έπρεπε να λύσουν το κοινωνικό πρόβλημα που δημιούργησαν οι Υπουργοί του ΠΑ.ΣΟ.Κ. 
      Ξέρετε κάτι; Στην πατρίδα μου την Κρήτη λένε μια πολύ ωραία παροιμία: «Τα δικά μου γειτόνισσα, πάρτα του λόγου σου». Αυτό εφαρμόζεται. Αλλά εδώ μέσα θα ακουστεί η αλήθεια. Εδώ είναι το Βήμα του πολιτικού λόγου, δεν είναι τα κουτσομπολιά των «παραθύρων» και δεν είναι οι αυθαιρεσίες των όσων λέγονται κάθε τόσο από εδώ και από εκεί. 
      (Χειροκροτήματα από την πτέρυγα της Νέας Δημοκρατίας)
      Υπήρξαν, λοιπόν, τότε κάποιες σκέψεις. Μια σκέψη ήταν να συνεχιστεί η δικαστική διένεξη και να διεκδικηθούν τα είκοσι πέντε χιλιάδες στρέμματα λιμνοθάλασσα, τα νησιά και τα σχετικά. Με ποια επιχειρήματα, όταν έρχεται το ίδιο το κράτος και λέει «δικό σου είναι, δεν έχω κανένα δικαίωμα εγώ». Πώς ευελπιστείς ότι θα διεκδικήσεις και θα κερδίσεις το δικαστήριο, όταν ο νομικός σύμβουλος του δημοσίου αντικρούοντας την αγωγή που έχει καταθέσει η μονή στο δικαστήριο και ως πρώτο λόγο αντίκρουσης της αγωγής λέει «απαράδεκτη η αγωγή, διότι δεν συντρέχει κανείς λόγος να το συζητήσουμε, εμείς δεν αμφισβητούμε την κυριότητα της μονής, εμείς τα παραδώσαμε, τα δώσαμε, δεν έχουμε κανένα λόγο να κάνουμε δικαστήρια;» Πώς θα διεκδικήσεις; 
      Στη συνέχεια έγινε η σκέψη της απαλλοτρίωσης. Πολλά τα λεφτά. Ο Υπουργός Οικονομικών είπε «όχι» και ακολουθήθηκε η νόμιμη διαδικασία της ανταλλαγής, μετά από κάποιες συζητήσεις οι οποίες προφανώς έγιναν. Νόμιμη διαδικασία, με νόμους που εσείς ψηφίσατε και όχι αυθαίρετες ανταλλαγές, αφού βεβαίως πρώτα το Νομικό Συμβούλιο του Κράτους, με ομόφωνες αποφάσεις, είπε στον Υπουργό Οικονομικών και στον Υπουργό Γεωργίας ότι μπορεί να γίνει αυτή η ανταλλαγή της συγκεκριμένης περιοχής. Έγιναν, λοιπόν, οι ανταλλαγές. 
      Πώς έγιναν; Το Σώμα Ορκωτών Εκτιμητών, που εσείς πάλι είχατε επιλέξει  –οι ίδιοι ήταν- έκαναν ελέγχους και εκθέσεις για την αξία των υπό ανταλλαγή κτημάτων που ήταν σε όλη την Ελλάδα. Και έγινε η ανταλλαγή αυτών των κτημάτων, εις αντάλλαγμα δε πήρε το δημόσιο εννοείται τα είκοσι πέντε χιλιάδες στρέμματα και τα υπόλοιπα, αξίας 63.000.000 ευρώ. Εκεί τα πράγματα ηρέμησαν, δεν υπήρχε το οποιοδήποτε πρόβλημα, οπότε ξαφνικά βεβαίως άρχισε πλέον να δημιουργείται το θέμα σκάνδαλο, σκάνδαλο, σκάνδαλο…
      Και κάναμε την πρόταση για εξεταστική επιτροπή, να δούμε, αγαπητοί συνάδελφοι, ποιος είναι ο υπεύθυνος, να δούμε ποιος απεμπόλησε δικαιώματα του δημοσίου, να δούμε ποιος είναι εκείνος που έκανε ό,τι μπορούσε, αν ανήκε στο δημόσιο αυτή η έκταση, προκειμένου να την απολέσει. Θα φανεί από την εξεταστική επιτροπή και από τη έρευνα που κάνει η δικαιοσύνη. Διότι το να βγαίνουμε στα «παράθυρα», το να μιλάμε από εδώ και από εκεί και να λέμε ό,τι θέλουμε, είναι εύκολο πράγμα. Όταν θα έρθουμε στην εξεταστική επιτροπή και θα συζητήσουμε -και χαίρομαι που επιτέλους και το ΠΑ.ΣΟ.Κ σύρθηκε σε αυτήν τη διαδικασία- θα δούμε όλοι μαζί τι θα βγει. 
      (Γέλωτες από την πτέρυγα του ΠΑ.ΣΟ.Κ)
      ΧΡΗΣΤΟΣ ΠΑΠΟΥΤΣΗΣ: Πάλι ως φίλος…
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Βέβαια, το ΠΑ.ΣΟ.Κ κατέθεσε αίτημα για προανακριτική επιτροπή. Για αυτή θα μιλήσουμε, κύριε συνάδελφε, την Παρασκευή. 
      Ήθελα, όμως, να πω το εξής πράγμα. Επιτέλους, προς χάριν οποιωνδήποτε πολιτικών επιδιώξεων και κομματικών σκοπιμοτήτων, μην προσπαθείτε να σπιλώσετε τιμές και υπολήψεις. Κατηγορείτε τρεις Υπουργούς. Παρακαλώ πάρα πολύ, πείτε μου ένα στοιχείο το οποίο συνιστά ποινικό αδίκημα και το οποίο να αναφέρεται στην πρότασή σας. Πείτε μου ένα στοιχείο. Φαντασίες, αποφάσεις, λέει, κάποιων οργάνων –μα, τις αποφάσεις τις έβγαλαν τα όργανα, δεν τις έβγαλαν οι Υπουργοί- και ο κ. Ρουσόπουλος ηθικός αυτουργός, διότι είχε, λέει, κοινωνικές σχέσεις με τον Εφραίμ. Δηλαδή εάν σας βγάλω εγώ τις φωτογραφίες τώρα του Εφραίμ με τον κ. Λαλιώτη, θα πείτε ότι ο κ. Λαλιώτης ήταν ο ηθικός αυτουργός του κ. Φωτιάδη για ό,τι έκανε; 
      (Χειροκροτήματα από την πτέρυγα της Νέας Δημοκρατίας)
      Εγώ δεν το κάνω αυτό το πράγμα! Αν σας τις βγάλω όμως και σας τις δώσω, θα το πείτε αυτό το πράγμα; Εναγκαλισμοί, χαριεντίσματα και κατανυκτικές προσευχές! 
      Κύριοι συνάδελφοι, η εξεταστική επιτροπή θα γίνει. Η αλήθεια θα αποδειχθεί και ο κάθε κατεργάρης θα κάτσει στον πάγκο του. Τα του Θεού, τω Θεώ και τα των ανθρώπων, τοις ανθρώποις. 
      Έρχομαι, όμως, σε ένα άλλο μείζον θέμα το οποίο απασχόλησε επίσης την κοινή γνώμη και το οποίο ήταν η αιτία που κατετέθη η αίτηση εξεταστικής επιτροπής, δηλαδή η παραίτηση των δύο εισαγγελικών λειτουργών πριν από μερικές ημέρες. 
      Εγώ θα ξεκινήσω το σχολιασμό μου με την εξής παράκληση: Κάνω έκκληση προς τους δύο πρώην συναδέλφους μου. Υπηρέτησαν επί είκοσι πέντε χρόνια ένα θεσμό που είναι συνυφασμένος στη συνείδηση της ελληνικής κοινωνίας με τη νομιμότητα και τη σοβαρότητα. Οφείλουν ένα από τα δύο να κάνουν, κύριε Υπουργέ της Δικαιοσύνης. Ή θα πρέπει να βγουν ευθαρσώς να καταγγείλουν εκείνους οι οποίοι παρενέβησαν και να πουν πότε παρενέβησαν, πού παρενέβησαν και πώς παρενέβησαν ή αλλιώς είναι εκτεθειμένοι, δεινώς εκτεθειμένοι! Έτσι, για να λέμε καθαρές κουβέντες. Άλλως, οφείλουν ταπεινά να ζητήσουν συγνώμη για το κακό που έκαναν στη δικαιοσύνη και στην εισαγγελική αρχή και να επανέρθουν στη θέση τους. Είναι μεγάθυμη η δικαιοσύνη και τους συγχωρεί!
      (Γέλωτες στην Αίθουσα)
      Από εδώ και πέρα, έρχομαι τώρα να σας καταδείξω πόσο άδικο είχαν διότι η ημιμάθεια είναι χειρότερη από την αμάθεια. Όταν δεν ξέρεις κάτι ή το ξέρεις ημιμαθώς, κάνεις πολύ μεγάλο λάθος όταν το χειρίζεσαι.
      Ξέρετε πώς λειτουργεί η εισαγγελική αρχή. Το ενιαίο και αδιαίρετο της εισαγγελικής αρχής δεν σας το έχει πει κανείς; Δεν σας έχει πει κανείς ότι σε κάθε εισαγγελία υπάρχει ένας εισαγγελεύς πρωτοδικών, ένας εισαγγελεύς εφετών και όλοι οι άλλοι ομοιόβαθμοι ή κατωτέρου βαθμού είναι οι βοηθοί του; Δεν έχει το δικαίωμα να ελέγχει, να κατευθύνει, να παροτρύνει, να κατεβάζει από την Έδρα στα μισά της υπόθεσης κάποιον και να ανεβάζει κάποιον άλλον χωρίς να αποτελεί παρέμβαση αυτό; Έχει συμβεί πολλές φορές αυτό το πράγμα, ενώ με τον καθήμενο, με τον τακτικό δικαστή, δεν συμβαίνει ποτέ;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ξέρετε, κύριοι συνάδελφοι, τι λέει το άρθρο 35 του Κώδικα Ποινικής Δικονομίας; Ο εισαγγελεύς εφετών έχει την εποπτεία κάθε ανακριτικής πράξης, των προκαταρκτικών εξετάσεων και τα σχετικά και –προσέξτε- ενεργεί, είτε προσωπικά ο ίδιος, είτε δια των αντιεισαγγελέων ή κατωτέρων από αυτούς. Όταν λέει «ενεργεί», αυτός έχει την ευθύνη και αυτός θα είναι εκείνος ο οποίος θα ελέγξει εάν η προκαταρτική εξέταση προανάκρισης ή ανάκρισης έγινε σωστά. 
      Και δεν αποτελεί προσβολή, κύριοι συνάδελφοι, να επιστραφεί πίσω η δικογραφία προς συμπλήρωση. Ακόμη και στον τακτικό ανακριτή που είναι τακτικός δικαστής την επιστρέφει ο εισαγγελεύς με παραγγελία, προκειμένου να κάνει τα περαιτέρω.
      Θέλω να σας θυμίσω όμως κάποια πράγματα, διότι περισσεύει η υποκρισία, περισσεύει ο αμοραλισμός, περισσεύει δυστυχώς η πολιτική …
      ΠΡΟΕΔΡΕΥΩΝ (Γεώργιος Σούρλας): Κύριε Μαρκογιαννάκη, σας παρακαλώ να ολοκληρώσετε.
      (Θόρυβος-Διαμαρτυρίες από την πτέρυγα της Νέας Δημοκρατίας)
      Σας παρακαλώ πάρα πολύ.
      ΙΟΡΔΑΝΗΣ ΤΖΑΜΤΖΗΣ: Τόση ώρα τον διέκοπταν, κύριε Πρόεδρε.
      ΗΛΙΑΣ ΚΑΛΛΙΩΡΑΣ: Κύριε Πρόεδρε, έχει χάσει δύο λεπτά από τις διακοπές.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, δύο λεπτά μού «έφαγαν» οι διακοπές.
      ΠΡΟΕΔΡΕΥΩΝ (Γεώργιος Σούρλας): Ένα λεπτό έχετε ακόμη, κύριε συνάδελφε. Τι να κάνουμε; Αυτό δεν μπορεί να είναι σε βάρος των άλλων ομιλητών. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Τελειώνω, κύριε Πρόεδρε. Είχα πολλές διακοπές!
      ΠΡΟΕΔΡΕΥΩΝ (Γεώργιος Σούρλας): Τι να κάνουμε, κύριε Μαρκογιαννάκη; Δεν μπορεί αυτό να γίνεται εις βάρος των άλλων ομιλητών και ιδιαίτερα των Βουλευτών! Έχετε ένα λεπτό ακόμη για να ολοκληρώσετε.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Θα δώσω τα στοιχεία στους συναδέλφους…
      ΠΡΟΕΔΡΕΥΩΝ (Γεώργιος Σούρλας): Ένα λεπτό έχετε ακόμα. Ολοκληρώστε.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Διαμαρτύρεστε διότι ο Προϊστάμενος της Εισαγγελίας Εφετών κ. Καρούτσος επέστρεψε τη δικογραφία με την παραγγελία περαιτέρω προκαταρκτικής εξέτασης. Διαμαρτύρεστε τώρα! Το 2002, τότε που ο Εισαγγελεύς Ασπρογέρακας διενεργούσε προκαταρκτική εξέταση και υπέβαλε πολυσέλιδη αναφορά στον προϊστάμενο της Εισαγγελίας Πρωτοδικών, η οποία τεκμηρίωνε ποινικά αδικήματα Υπουργών –και όχι στο «ψιθυριστό», όπως πήγαν οι δύο κύριοι αντιεισαγγελείς να τα πούνε και όχι εγγράφως- και μετά από πέντε ημέρες ο Προϊστάμενος του τη γυρίζει πίσω με μισή σελίδα παραγγελία όπου του λέει «συνεχίστε, αλλά όσον αφορά τους Υπουργούς, θα τα πούμε αργότερα», πού ήσασταν τότε, στυλοβάτες της δικαιοσύνης; 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Πού ήσασταν τότε, θεσμοφύλακες της νομιμότητας; 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)  
      Πού ήσασταν τότε, προστάτες της δικαιοσύνης;
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)  
      Τότε δεν άκουσα κανέναν να βγει και να πει «διαμαρτυρόμαστε»! Γιατί διαμαρτύρεστε τώρα; 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)  
      Να, γιατί όταν δεν είμαστε αντικειμενικοί, βλάπτουμε και το κόμμα, βλάπτουμε και τη δικαιοσύνη, βλάπτουμε και την κοινωνία!
      Η πρόταση για εξεταστική επιτροπή είναι χρήσιμη, θα πρέπει να ψηφιστεί, διότι θα αποκαλυφθεί επιτέλους η αλήθεια!
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)  
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαρκογιαννάκη.
      Πριν δώσω το λόγο στον κ. Ρόβλια, θα ήθελα να σας πω ότι ζήτησε το λόγο για μια σύντομη παρέμβαση δευτερολέπτων ο κ. Αλαβάνος.
      Κύριοι συνάδελφοι, το Προεδρείο προσπαθεί να εφαρμόσει το ζήτημα του χρόνου. Προσπαθήστε να είστε μέσα στον χρόνο, διότι θα δείτε ότι στο τέλος θα διαμαρτύρονται οι Βουλευτές γιατί δεν μίλησαν. Για εσάς γίνεται και όχι για εκείνους που είναι εγγεγραμμένοι στον κατάλογο.
      Κύριε Αλαβάνο, σας παρακαλώ να μιλήσετε με συντομία.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού): Κύριε Πρόεδρε, ήρθαν τώρα στο γραφείο μας οι δύο μικροί φάκελοι και έρχονται και δύο κιβώτια. Μόνο τους τίτλους να διαβάσει κανείς, χρειάζεται πάρα πολλές μέρες. 
      Μ’ αυτήν την έννοια, λοιπόν, θέτω ξανά το αίτημα που θέσαμε να δει αύριο η Διάσκεψη των Προέδρων την άνεση που μπορούμε να έχουμε με τη μικρότερη δυνατή μετάθεση της συζήτησης, που θα μπορούσε να είναι μέχρι την επόμενη συνεδρίαση από την Παρασκευή, δηλαδή την Τετάρτη. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, αυτή η συζήτηση εξαντλήθηκε. Η Αντιπολίτευση είπε ότι δεν χρειαζόμαστε αναβολή. Το κυβερνόν κόμμα δεν ζήτησε αναβολή. Εσείς το προτείνετε. Αύριο θα συζητηθεί στη Διάσκεψη των Προέδρων. Όμως, εδώ και για σήμερα έχει εξαντληθεί η συζήτηση. 
      Το λόγο έχει ο κ. Ρόβλιας. 
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε. 
      Κύριε Υπουργέ της Δικαιοσύνης, μετά τα όσα απαράδεκτα νομικά και πολιτικά διέπραξε σήμερα ο κ. Σανιδάς αν δεν του ασκήσετε την πειθαρχική δίωξη, όπως έχετε υποχρέωση από το άρθρο 91 παράγραφος 1 του Συντάγματος, είστε συνένοχος και προσωπικά υπόλογος. 
      Και κάτι ακόμα. Πριν από μερικές μέρες, σας είδα στην τηλεόραση να αποκαλείτε τους Βουλευτές του ΠΑ.ΣΟ.Κ. ως «λύκους» που μυρίστηκαν αίμα και τρέχουν να φάνε. Σιγά-σιγά θα μας πείτε ότι είστε και η «κοκκινοσκουφίτσα», κύριε Υπουργέ!     
      (Χειροκροτήματα από την πτέρυγα του ΠΑ.ΣΟ.Κ.)
       Κυρίες και κύριοι συνάδελφοι, το Μάρτιο του 2004, όταν η Νέα Δημοκρατία έγινε Κυβέρνηση, η λίμνη Βιστωνίδα ανήκε στο ελληνικό δημόσιο και όχι στη Μονή Βατοπαιδίου! Αυτή είναι η αλήθεια και μην προσπαθείτε να την παραχαράξετε.
      ΙΟΡΔΑΝΗΣ ΤΖΑΜΤΖΗΣ: Αποδείξτε το! 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Όχι αποδοκιμασίες!
      ΚΩΝΣΤΑΝΤΙΝΟΣ ΡΟΒΛΙΑΣ: Το μέγα σκάνδαλο αφορά αποκλειστικά και μόνο την Κυβέρνηση της Νέας Δημοκρατίας. Ξεκινάει τον Ιούνιο του 2004 και συνεχίζεται μέχρι σήμερα.
      Με κεντρικό σχεδιασμό και καθοδήγηση συντονίστηκαν Υπουργοί, κυβερνητικά στελέχη, υπηρεσιακοί παράγοντες, συμβούλια και τρίτοι για την ολοκλήρωση ενός πρωτοφανούς σχεδίου λεηλασίας της δημόσιας γης. 
      Ας πάρουμε τα πράγματα με τη σειρά. Το 1998 και το 2002 πράγματι το Γνωμοδοτικό Συμβούλιο Δημοσίων Κτημάτων γνωμοδότησε με τρεις πράξεις του ότι το ελληνικό δημόσιο δεν προβάλει δικαιώματα κυριότητας στη Λίμνη Βιστωνίδα. Και τις γνωμοδοτήσεις αυτές τις απεδέχθησαν οι τότε Υφυπουργοί Οικονομίας. 
      Τον Οκτώβριο του 2003, ο πρόεδρος του Δικηγορικού Συλλόγου Ξάνθης, ο μητροπολίτης, ο νομάρχης, ο δήμαρχος και άλλοι φορείς υπέβαλαν στο Υπουργείο Οικονομίας και Οικονομικών νέα νομικά και πραγματικά στοιχεία. Αυτά τα στοιχεία, που δεν τα είχε λάβει υπόψη το γνωμοδοτικό συμβούλιο, ανέτρεπαν τα συμπεράσματα στα οποία αυτό είχε καταλήξει. 
      Μετά την υποβολή αυτών των στοιχείων, ο τότε Υφυπουργός Οικονομίας και Οικονομικών κ. Απόστολος Φωτιάδης ανέπεμψε για επανεξέταση τις τρεις γνωμοδοτήσεις. 
      Ο κ. Φωτιάδης δεν ήταν υποχρεωμένος να προβεί σε αναπομπή. Θα μπορούσε να μην κάνει τίποτα. Προέβη στην αναπομπή, επειδή ακριβώς θεώρησε βάσιμα τα νέα στοιχεία. 
      Και καταθέτω στα Πρακτικά τη σχετική απόφαση του κ. Φωτιάδη. 
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά την προαναφερθείσα απόφαση, η οποία έχει ως εξής:
      (Να φωτογραφηθεί η σελίδα 53)
      ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Μετά τι έγινε! 
      ΚΩΝΣΤΑΝΤΙΝΟΣ ΡΟΒΛΙΑΣ: Αναπομπή για επανεξέταση με βάση νέα νομικά και πραγματικά στοιχεία στη γλώσσα της νομικής επιστήμης σημαίνει ανάκληση, κυρίες και κύριοι συνάδελφοι! 
      (Γέλωτες από την πτέρυγα της Νέας Δημοκρατίας)
      Μην επιβεβαιώνετε τη νομική σας άγνοια! 
      Σημαίνει ότι οι τρεις γνωμοδοτήσεις ανακλήθηκαν και η ανάκληση ισχύει ex tunc, δηλαδή ανατρέχει στο χρόνο έγκρισης και αποδοχής των γνωμοδοτήσεων. Δηλαδή, οι τρεις γνωμοδοτήσεις ήταν σαν να μην ίσχυσαν ποτέ. 
      ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Χωρίς κυριότητα δεν υπάρχει ανταλλαγή! 
      ΚΩΝΣΤΑΝΤΙΝΟΣ ΡΟΒΛΙΑΣ: Η ανάκληση δε των γνωμοδοτήσεων συμπαρασύρει και το περιβόητο πρωτόκολλο υπηρεσιακών παραγόντων παράδοσης της λίμνης, το οποίο ακριβώς βασίζει τις γνωμοδοτήσεις. 
      ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Δεν μπορεί να γίνει ανταλλαγή χωρίς κυριότητα!   
      ΠΡΟΕΔΡΕΥΩΝ (Γεώργιος Σούρλας): Παρακαλώ, ησυχία! 
	ΚΩΝΣΤΑΝΤΙΝΟΣ ΡΟΒΛΙΑΣ: Μην βιάζεστε, γιατί υπάρχουν και άλλες εκπλήξεις για εσάς!
	Σε επιβεβαίωση της ανάκλησης των γνωμοδοτήσεων το Υπουργείο Οικονομίας και Οικονομικών έδωσε τότε εντολή στο Νομικό Συμβούλιο του Κράτους να υπερασπιστεί την κυριότητα του ελληνικού δημοσίου επί της Λίμνης Βιστωνίδας. Το ξέρετε αυτό; 
	Πράγματι, στη δίκη που έγινε στις 5 Νοεμβρίου του 2003 ενώπιον του Πολυμελούς Πρωτοδικείου Ροδόπης επί αγωγής της μονής κατά του ελληνικού δημοσίου το ελληνικό δημόσιο αντιδίκησε με τη μονή και υποστήριξε σθεναρά ότι η λίμνη ανήκει στο δημόσιο και όχι στη μονή. 
	Εάν η Κυβέρνηση του ΠΑ.ΣΟ.Κ. είχε αναγνωρίσει τη μονή ως ιδιοκτήτρια της λίμνης, η μονή δεν θα προσέφευγε στα δικαστήρια ούτε θα λάμβανε χώρα η δίκη το Νοέμβριο του 2003. Καταθέτω στα Πρακτικά για ενημέρωσή σας –όσοι είστε επιμελείς- την αγωγή της μονής. 
(Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Αυτό είναι το πολιτικό και το νομικό περιβάλλον σε σχέση με την ιδιοκτησία της λίμνης το Μάρτιο του 2004, όταν έρχεται στην εξουσία η Νέα Δημοκρατία. Δεν ισχύει καμμία πράξη του Γνωμοδοτικού Συμβουλίου Δημοσίων Κτημάτων υπέρ της μονής και παράλληλα εκκρεμεί η έκδοση δικαστικής απόφασης σχετικά με το ποιος είναι ιδιοκτήτης της λίμνης. 
	Η πολιτική βούληση και η νομική θέση της τελευταίας Κυβέρνησης του ΠΑ.ΣΟ.Κ. είχε εκφραστεί ρητά:  Η λίμνη ανήκει στο κράτος. Το σκάνδαλο αρχίζει να ξετυλίγεται από τον Ιούνιο του 2004 με Κυβέρνηση, βεβαίως, τη Νέα Δημοκρατία. 
	Στις 7 Ιουνίου 2004 εκδίδεται η πρώτη απόφαση του τότε Υφυπουργού Οικονομίας και Οικονομικών. Η απόφαση αυτή αναβιώνει, δηλαδή επαναφέρει σε ισχύ τις τρεις γνωμοδοτήσεις που είχε ανακαλέσει ο Απόστολος Φωτιάδης. Ως δικαιολογία –προσέξτε την πονηρία!- προβάλλεται ότι δεν συντρέχει λόγος επανεξέτασης των νέων νομικών και πραγματικών στοιχείων. Ο Υφυπουργός, αποδεχόμενος άκριτα αυτήν την αιτιολογία, χαρίζει τη λίμνη στη μονή. 
	Και συνεχίζουμε. Δεκαπέντε μέρες μετά, δηλαδή στις 22 Ιουνίου 2004 εκδίδεται η δεύτερη απόφαση του κ. Υφυπουργού. Με την απόφαση αυτή η υπόθεση της αγωγής που θα έκρινε το ιδιοκτησιακό καθεστώς τη λίμνης αφαιρείται από τη δικαιοσύνη πριν δημοσιευτεί η απόφαση του δικαστηρίου. Είναι γνωστό ότι η απόφαση του δικαστηρίου που είχε ληφθεί, αλλά δεν είχε δημοσιευθεί αναγνώριζε ότι η λίμνη ανήκει στο ελληνικό δημόσιο. Τη δημοσίευση αυτής της απόφασης απέτρεψε η Κυβέρνηση Καραμανλή. 
      Εδώ ολοκληρώνεται η πρώτη φάση του σκανδάλου. Η Κυβέρνηση της Νέας Δημοκρατίας ήταν αυτή που παρέδωσε τη λίμνη στη μονή με τις δύο δικές της υπουργικές αποφάσεις. Αυτή είναι η αλήθεια και ας σταματήσει πλέον η παραπληροφόρηση και η λασπολογία σε βάρος του ΠΑ.ΣΟ.Κ. 
      Στη συνέχεια, με δύο νέες υπουργικές αποφάσεις –του Ιανουαρίου του 2005 και του Ιουλίου του 2006- εγκρίνονται οι ανταλλαγές δημοσίων εκτάσεων υπέρ της μονής και εξελίσσεται μια απίστευτη σειρά παρανομιών. Με τριάντα ένα συμβόλαια, νομικά διάτρητα, η μονή παραχωρεί στο δημόσιο τη λίμνη και τις παραλίμνιες εκτάσεις και το δημόσιο παραχωρεί στη μονή –ακούσατε, ακούσατε!- διακόσια εξήντα συνολικά ακίνητα σε όλη την Ελλάδα! 
      Όσα απ’ αυτά δεν αρέσουν στη μονή τα επιστρέφει με άλλα συμβόλαια και παίρνει άλλα πίσω. Οι ανταλλαγές γίνονται σαν τα ακίνητα του ελληνικού δημοσίου να ήταν στραγάλια, κυρίες και κύριοι συνάδελφοι! Πρόκειται στην κυριολεξία για περιφρόνηση και απαξίωση της δημόσιας γης, με σκοπό το όφελος τρίτων. 
      Όλα τα συμβόλαια και όλες οι ανταλλαγές είναι παράνομες, διότι η λίμνη Βιστωνίδα είναι χαρακτηρισμένος υδροβιότοπος από τις 16 Σεπτεμβρίου 1996, με απόφαση του τότε Υπουργού ΠΕ.ΧΩ.Δ.Ε. Κώστα Λαλιώτη και των συναρμόδιων Υπουργών. Καταθέτω το Φ.Ε.Κ. στα Πρακτικά. Από το 1996 υδροβιότοπος!
      (Στο σημείο αυτό ο Βουλευτής κ. Κωνσταντίνος Ρόβλιας                       καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης, η λίμνη έχει ενταχθεί το 1999 από το Υ.ΠΕ.ΧΩ.Δ.Ε. στο δίκτυο NATURA, με διπλό καθεστώς προστασίας ως βιότοπος σε εθνικό και ευρωπαϊκό επίπεδο. Καταθέτω στα Πρακτικά τα σχετικά έγγραφα του δικτύου NATURA. 
      (Στο σημείο αυτό ο Βουλευτής κ. Κωνσταντίνος Ρόβλιας                        καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σύμφωνα με το άρθρο 3 παράγραφος 15 του ν. 2242/1994, απαγορεύεται ρητά η σύνταξη οποιουδήποτε συμβολαίου για ακίνητα που βρίσκονται σε βιότοπους. Δηλαδή απαγορεύεται οποιαδήποτε μεταβίβαση ή ανταλλαγή βιότοπου. Έτσι, το ελληνικό δημόσιο συμπράττει σε 31 παράνομα συμβόλαια ανταλλαγής του υδροβιότοπου της Λίμνης Βιστωνίδας από τις 21 Δεκεμβρίου 2005 μέχρι τις 17 Ιουλίου 2008, παρακαλώ. Όλα βεβαίως επί των ημερών της Κυβέρνησης Καραμανλή. 
      Τα σκάνδαλα, όμως, δεν σταματούν εδώ. Προκειμένου να δοθούν όσο το δυνατόν περισσότερα ακίνητα στη μονή, υπερκοστολογείται η αξία της λίμνης και υποκοστολογείται η αξία των δημοσίων κτημάτων που παραχωρούνται στη μονή. Η ζημιά σε βάρος της δημόσιας περιουσίας ανέρχεται σε πολλά εκατομμύρια ευρώ. Χαρακτηριστικό είναι ότι παραλείπεται σκόπιμα ακόμη και υποχρεωτική εκτίμηση από την Κτηματική Εταιρεία του Δημοσίου. 
      Όμως, η αλαζονεία, η έλλειψη ευθύνης και η απληστία οδήγησαν και σε κάτι ακόμη απίστευτο, αλλά αληθινό. Το λιμναίο τμήμα της Βιστωνίδας, δηλαδή το νερό, μεταβιβάστηκε στο ελληνικό δημόσιο με δεκαοκτώ από τα τριάντα ένα συμβόλαια. Σε καθένα απ’ αυτά μεταβιβάζονται χιλιοστά εξ αδιαιρέτου της λίμνης έναντι δημοσίων κτημάτων. Εάν αθροίσουμε τα χιλιοστά από τα 18 συμβόλαια, το άθροισμά τους υπερβαίνει τα χίλια χιλιοστά. Ανέρχεται σε χίλια εβδομήντα επτά χιλιοστά. Μεταβιβάστηκε δηλαδή στο δημόσιο το 108% της λίμνης. Αυτό σημαίνει ότι τρεις χιλιάδες επτακόσια στρέμματα λίμνης πουλήθηκαν δύο φορές στο ελληνικό δημόσιο. Τα σχόλια περιττεύουν. Οι ευθύνες είναι τεράστιες και προφανείς. Καταθέτω στα Πρακτικά πίνακα όπου καταγράφεται το κάθε συμβόλαιο με τα χιλιοστά που μεταβιβάζονται και τα οποία δίνουν άθροισμα χίλια εβδομήντα επτά. 
      (Στο σημείο αυτό ο Βουλευτής κ. Κωνσταντίνος Ρόβλιας                       καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κάποια στιγμή αυτά τα σκάνδαλα αποκαλύπτονται και παρεμβαίνει η δικαιοσύνη. Οι αρμόδιοι εισαγγελείς εντοπίζουν στοιχεία που σχετίζονται με Υπουργούς. Σύμφωνα με το άρθρο 86 του Συντάγματος, οφείλουν να διαβιβάσουν αυτά τα στοιχεία αμέσως στη Βουλή. Οι προϊστάμενοί τους, όμως, με εντολή της Κυβέρνησης τους εμποδίζουν παράνομα, τους πιέζουν και τους απειλούν. Αποτέλεσμα είναι, οι δύο Αντιεισαγγελείς Εφετών Ηλίας Κολιούσης και Ελένη Σωτηροπούλου παραιτούνται από το Δικαστικό Σώμα. Αρνούνται να υποκύψουν στις πιέσεις και να παραβιάσουν το Σύνταγμα. Η στιγμή για τη δικαιοσύνη και για τη δημοκρατία είναι μοναδική και ταυτόχρονα κρίσιμη. 
      Αμέσως μετά, η Νέα Δημοκρατία υπό το βάρος των αποκαλύψεων, των παραιτήσεων και της κατακραυγής της κοινής γνώμης, αναγκάζεται να προτείνει τη σύσταση εξεταστικής επιτροπής. Προτείνει εξεταστική, για να αποφύγει την προανακριτική. Η Κυβέρνηση της Νέας Δημοκρατίας όχι μόνο παρήγαγε και ολοκλήρωσε το σκάνδαλο της Μονής Βατοπαιδίου, αλλά με εξωθεσμικές και αήθεις παρεμβάσεις στη δικαιοσύνη προσπάθησε με κάθε τρόπο να το συγκαλύψει. 
      Η Κυβέρνηση διαιωνίζει το σκάνδαλο, αρνούμενη να επαναφέρει τη δημόσια περιουσία στο κράτος με νομοθετική ρύθμιση που επιβάλλει το Σύνταγμα. Αφήνει άθικτες όλες τις παράνομες πράξεις και δικαιοπραξίες που έγιναν επί των ημερών της Νέας Δημοκρατίας και προετοιμάζει έτσι το έδαφος πιθανών αποζημιώσεων σε βάρος του ελληνικού δημοσίου με δική της ευθύνη. 
      Όπως αναφέρουμε, προκύπτει ότι δεν έχουμε ένα σκάνδαλο στη Μονή Βατοπαιδίου, αλλά έχουμε επτά σκάνδαλα. 
      Σκάνδαλο είναι η αναγνώριση της Μονής ως δήθεν ιδιοκτήτριας της λίμνης. 
      Σκάνδαλο είναι η αφαίρεση της υπόθεσης από τη δικαιοσύνη, πριν δημοσιευθεί η απόφαση που αναγνώριζε το ελληνικό δημόσιο ως ιδιοκτήτη της λίμνης. 
      Σκάνδαλο είναι οι αποφάσεις και οι πράξεις ανταλλαγής της λίμνης με ακίνητα του δημοσίου, διότι η λίμνη ήταν χαρακτηρισμένος βιότοπος από το 1996. 
      Σκάνδαλο είναι τα τριάντα ένα παράνομα συμβόλαια, με τα οποία μεταβιβάζεται το 108% της Λίμνης και πηγαινοέρχονται διακόσια εξήντα ακίνητα του ελληνικού δημοσίου. 
      Σκάνδαλο είναι οι υποκοστολογήσεις της αξίας των δημοσίων κτημάτων και η υπερκοστολόγηση της λίμνης Βιστωνίδας. 
      Σκάνδαλο είναι οι παρεμβάσεις στη δικαιοσύνη, για να μην έρθουν στη Βουλή τα στοιχεία που αφορούν Υπουργούς. 
      Σκάνδαλο είναι, τέλος, η νομικά πλημμελής και επικίνδυνη αντιμετώπιση του όλου θέματος, που δίνει και το δικαίωμα στον Εφραίμ να προτείνει λύση προς τον Πρωθυπουργό και τους Υπουργούς με προχθεσινές επιστολές του. 
      Τι σημαίνουν πολιτικά όλα αυτά τα σκάνδαλα; Σημαίνουν, πρώτα-πρώτα, τεράστια οικονομική ζημία σε βάρος της περιουσίας του ελληνικού δημοσίου. Αυτή τη ζημιά κάποιοι την ωφελήθηκαν. Κάποιοι αποκόμισαν υπερκέρδη, τόσο μεγάλα μάλιστα που δημιουργούνται άνετα περιθώρια για δυνατότητα διακίνησης μαύρου πολιτικού χρήματος. 
      Τα ίδια αυτά σκάνδαλα πλήττουν τους θεσμούς και τη λειτουργία του κράτους. Πλήττουν τη δικαιοσύνη και το θεσμικό ρόλο του Κοινοβουλίου. Πλήττουν όλες τις δημόσιες υπηρεσίες και τα αρμόδια γνωμοδοτικά όργανα, στα οποία επεβλήθησαν άνωθεν όλα αυτά που αναφέραμε. 
      Διαλύθηκε κάθε έννοια νόμιμης λειτουργίας της δημόσιας διοίκησης. Επίσης με τα σκάνδαλα αυτά η Κυβέρνηση διέσυρε το Άγιο Όρος και κατ’ επέκταση την Ορθοδοξία. Κάνατε το Βατοπαίδι και το Άγιο Όρος θέαμα. Ταπεινώσατε και μειώσατε για μια ακόμη φορά το κύρος της χώρας μας.
      Αλλά ας έλθουμε και στο θέμα των επιτροπών. Πριν την αναθεώρηση του 2001, το Σύνταγμα στο άρθρο 86 όριζε σχετικά με την ποινική ευθύνη των Υπουργών ότι η δικογραφία διαβιβάζεται στη Βουλή εάν προκύψουν στοιχεία δυνάμενα να θεμελιώσουν ευθύνη Υπουργού. Να «θεμελιώσουν». Και διαβιβάζεται η δικογραφία μετά το πέρας της διοικητικής εξέτασης. Από τον Απρίλιο του 2001 και μετά το άρθρο 86 ορίζει ότι αν προκύψουν στοιχεία που απλά σχετίζονται –η θεμελίωση ευθύνης έγινε «σχετίζονται»- με Υπουργούς, τότε η δικογραφία διαβιβάζεται αμελλητί στη Βουλή, αμέσως και όχι μετά το πέρας της διοικητικής εξέτασης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ο κύριος Πρωθυπουργός όταν αναφέρθηκε στις 16 Οκτωβρίου από τις Βρυξέλλες σε αποχρώσες ενδείξεις ενοχής Υπουργών, ως αναγκαίας προϋπόθεσης της διαβίβασης της δικογραφίας στη Βουλή και της σύστασης προανακριτικής προφανώς είχε υπόψη του ο κύριος Πρωθυπουργός το άρθρο 86 του Συντάγματος όπως ίσχυε πριν το 2001. Το ότι την ίδια άποψη έχουν ο κ. Σανιδάς και ο κ. Καρούτσος είναι ασφαλώς τυχαίο. Το Σύνταγμα και οι θεσμοί είναι απλώς παράπλευρες απώλειες.
      ΠΡΟΕΔΡΕΥΩΝ (Γεώργιος Σούρλας): Έχετε ακόμη δύο λεπτά. Και ο προηγούμενος ομιλητής τόσο μίλησε.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, δικαιούμαι και εγώ δύο λεπτά όπως και ο προλαλήσας.
      ΠΡΟΕΔΡΕΥΩΝ (Γεώργιος Σούρλας): Κύριε Ρόβλια, να το σεβαστούμε αυτό. Είναι και οι Βουλευτές που πρέπει να μιλήσουν και κάθε φορά διαμαρτύρονται δικαιολογημένα. Σας παρακαλώ πάρα πολύ στα δεκαεπτά λεπτά σταματάτε.
      ΚΩΝΣΤΑΝΤΙΝΟΣ ΡΟΒΛΙΑΣ: Η διερεύνηση της υπόθεσης από την προανακριτική επιτροπή δεν σημαίνει ενοχή Υπουργών, αλλά διερεύνηση των γεγονότων για εντοπισμό τυχόν ευθυνών. Δεν στέλνουμε κανέναν στο δικαστήριο, απλά προβαίνουμε σε έρευνα. Γιατί θα πρέπει να πλανάται σε βάρος του Κοινοβουλίου η σκιά της συγκάλυψης; Γιατί να δίνουμε την εντύπωση ότι διστάζει η δημοκρατία μας να διερευνήσει ευθύνες; Ούτε διστάζουμε, ούτε συγκαλύπτουμε.
      Η εμπιστοσύνη του λαού προς εμάς δυστυχώς έχει κλονιστεί. Ας μην την κλονίσουμε κι άλλο.
      Το ΠΑ.ΣΟ.Κ. θα ψηφίσει τη σύσταση της εξεταστικής επιτροπής για να μη θεωρηθεί στο ελάχιστο ότι αποφεύγουμε τον έλεγχο των γεγονότων προ του 2004. Αντίθετα, επιδιώκουμε αυτό τον έλεγχο που θα αποστομώσει τους θιασώτες του συμψηφισμού, για να πειστούν όλοι ότι κάθε άλλο παρά είμαστε ίδιοι με τη Νέα Δημοκρατία, για να καταρριφθεί αυτός ο ιδιοτελής μύθος που σκόπιμα καλλιεργείται. Δεν παρέχουμε άλλοθι σε κανέναν.
      Κυρίες και κύριοι συνάδελφοι, το ΠΑ.ΣΟ.Κ. είχε εξ’ αρχής σαφή και συγκεκριμένη θέση. Διερεύνηση σε βάθος όλων των πτυχών του σκανδάλου για την αξιοπιστία της πολιτικής και για την προστασία του δημοσίου συμφέροντος. Αυτά θα τηρήσουμε μέχρι τέλους.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρόβλια.
      Το λόγο έχει ο κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Αυτή τη στιγμή από άποψη σκανδάλων δύο εκκρεμότητες υπάρχουν. Είναι η υπόθεση Βατοπαιδίου και η υπόθεση «SIEMENS». Και οι δύο υποθέσεις βρίσκονται σε εκκρεμότητα και στη δικαιοσύνη και σε εκκρεμότητα και στη Βουλή, για να δούμε τι και η Βουλή θα πράξει και για τη μία περίπτωση και για την άλλη. 
      Ποιο είναι το κοινό σημείο και των δύο; Ότι γίνονται συναλλαγές από τις κυβερνήσεις στη μία περίπτωση με συγκεκριμένο επιχειρηματικό όμιλο και στην άλλη περίπτωση με συγκεκριμένη μονή, η οποία εκμεταλλεύεται τις όποιες παραχωρήσεις της γίνονται για να δώσει υποτιμημένα σε άλλους επιχειρηματίες τα φιλέτα της όποιας συναλλαγής έγινε με το δημόσιο.
      Είπαμε και επαναλαμβάνουμε ότι η υπόθεση Βατοπαιδίου αφορά κυρίως ένα συγκεκριμένο σκάνδαλο σε μια συγκεκριμένη περιοχή της χώρας. Όμως, εμείς δικαιολογημένα λέμε ότι είναι η κορυφή του παγόβουνου, γιατί στη Βουλή δεν πρέπει να ενδιαφερόμαστε μόνο να αποκαλύψουμε κάποιο σκάνδαλο και να καταλογίσουμε πολιτικές ή ποινικές ευθύνες, χρειάζεται να βλέπουμε και ευρύτερα τα ζητήματα. 
      Μπαίνει το εξής ερώτημα: Η περιουσία που έχουν τα μοναστήρια και οι εκκλησίες πάνω σε δάση, σε δασικές εκτάσεις, σε ορεινούς όγκους, σε παραλίμνιες περιοχές, σε παραθαλάσσιες περιοχές, σε ελεύθερους χώρους και οι οποίες έχουν κατοχυρωθεί σαν ιδιοκτησία της τάδε μονής ή της Εκκλησίας της Ελλάδος με συμβόλαια επί τουρκοκρατίας, με φιρμάνια ή δεν ξέρω με τι άλλο, με χρυσόβουλα ή άλλες αποφάσεις βυζαντινών αυτοκρατόρων, θα παραμείνει στο απυρόβλητο; Τι έχουν κάνει επί δεκαετίες οι κυβερνήσεις των κομμάτων που εναλλάσσονται; Κάθε τόσο ξεσπάει, με δημοσιογραφικά στοιχεία και καταγγελίες, ένα σκάνδαλο. Πού; Στην Κρήτη. Και άλλα στην Κρήτη. 
      Τι έγινε με τις συναλλαγές των μοναστηριών στα Μετέωρα, στην Πελοπόννησο, στη Αττική, σε όλη την Ελλάδα; Είναι τεράστιες οι εκτάσεις και πολλά τα σκάνδαλα και μπαίνει ένα θέμα: με την ευκαιρία του σκανδάλου της Μονής Βατοπαιδίου, θα εξεταστεί αυτή η υπόθεση; Ποιες είναι οι θέσεις των κομμάτων; Αυτό το ζήτημα βάζουμε εμείς και θα έπρεπε να υπάρχει αντιπαράθεση στη Βουλή γι’ αυτό. Ποιο ζήτημα βάζουμε σαν Κ.Κ.Ε.; Δεν μπορεί αυτά (δάση, δασικές εκτάσεις, ορεινοί όγκοι) να θεωρούνται ιδιοκτησία κανενός. Είναι ιδιοκτησία του δημοσίου. Αυτό θα πρέπει να αναγνωριστεί και να θεσμοθετηθεί. Αυτό μπορεί να γίνει με δήμευση, όσο και αν σε ορισμένους δεν ακούγεται καλά η έκφραση αυτή. Δεν θέλετε την έκφραση αυτή; Να αναγνωριστεί ότι είναι περιουσία του δημοσίου και χρειάζεται νόμος, νομικό πλαίσιο. Αν χρειάζεται και συνταγματική αναθεώρηση, να την κάνουμε, να τελειώσει αυτή η υπόθεση. Θα ήθελα να ακούσω την αντιπαράθεση του ΠΑ.ΣΟ.Κ. και της Νέας Δημοκρατίας πάνω σ’ αυτό το ζήτημα και όχι ποιος παραχώρησε περισσότερα στην τάδε μονή ή λιγότερα, ποιος έκανε αναπομπή, ποιος δεν έκανε, ποιος δέχθηκε μονάχα την απόφαση του νομικού συμβουλίου του κράτους, ή του γνωμοδοτικού συμβουλίου, και ποιος δεν τη δέχθηκε, ποιος έκανε περισσότερες υποτιμήσεις ή περισσότερες υπερτιμήσεις στις διάφορες συναλλαγές τέτοιου είδους. 
      Με την ευκαιρία αυτή, θα κάνω μια μικρή παρένθεση, για να πω ότι όπως γινόταν η παράδοση δημόσιας περιουσίας σε εκείνους που είχαν χρυσόβουλα,  φιρμάνια από την τουρκοκρατία, διότι εξυπηρέτησαν την άρχουσα τάξη εκείνης της εποχής, διότι υπηρέτησαν και τους βυζαντινούς αυτοκράτορες και τους Τούρκους, το ίδιο γίνεται και σήμερα κατ’ αναλογία στο σύστημα που ζούμε με την παράδοση δημόσιας περιουσίας με τη μορφή των ιδιωτικοποιήσεων και των αποκρατικοποιήσεων. Τα φιλέτα δίνονται σε συγκεκριμένους ομίλους, σε συγκεκριμένους επιχειρηματίες. Δεν πρόκειται για μονές, δεν πρόκειται για εκκλησία, πρόκειται για μεγάλους επιχειρηματίες, για το μεγάλο κεφάλαιο. Παρεμπιπτόντως το λέω αυτό, διότι όλη η λογική των ιδιωτικοποιήσεων, η λογική της εμπορευματοποίησης των κοινωνικών υπηρεσιών, η παραχώρηση για δεκαετίες της χρήσης, της εκμετάλλευσης δημοσίων κτημάτων από επιχειρηματίες, είναι η άλλη πλευρά του νομίσματος το πώς προστατεύεται η δημόσια περιουσία από την Κυβέρνηση της Νέας Δημοκρατίας και από τις κυβερνήσεις του ΠΑ.ΣΟ.Κ.
      Και έρχομαι στο καθ’ εαυτό σκάνδαλο.
      Αν κάποιος δεν έχει διαβάσει το φάκελο και διαβάσει το πόρισμα Σανιδά, από το οποίο ξεκινάει η ανάσυρση της υπόθεσης από το αρχείο ή αν κάποιος δεν έχει πρόσβαση στο πόρισμα και διαβάσει τις δημοσιογραφικές πληροφορίες που δίδονται σε εκτενή ρεπορτάζ όλο αυτό το διάστημα ή αν διαβάσει κανείς την ανοιχτή επιστολή του Εφραίμ, που έστειλε στις εφημερίδες, θα βγάλει αβίαστα το συμπέρασμα ότι υπάρχει τεράστιο σκάνδαλο, στο οποίο είναι μπλεγμένες δύο συγκεκριμένες πολιτικές δυνάμεις με συγκεκριμένα πρόσωπα και ότι υπάρχουν ευθύνες, τουλάχιστον πολιτικές. Υπάρχουν ευθύνες και του ΠΑ.ΣΟ.Κ. και της Νέας Δημοκρατίας. Δεν υπάρχει αμφιβολία. 
      Αν δείτε τις σφυγμομετρήσεις της κοινής γνώμης, το 80% περίπου καταλογίζει ευθύνες και στα δύο κόμματα για την υπόθεση αυτή. Και θεωρεί ότι υπάρχει σκάνδαλο. Και σκάνδαλο υπάρχει και διαχρονικές και διακομματικές ευθύνες υπάρχουν κατά τη μεγάλη πλειοψηφία της κοινής γνώμης.
      Όποιος διαβάσει τα συγκεκριμένα κείμενα –και πιστεύω ότι θα επιβεβαιωθεί και από τη δικογραφία- θα βρει μέσα σκανδαλώδεις γνωμοδοτήσεις των αρμόδιων κρατικών οργάνων, του Νομικού Συμβουλίου του Κράτους και του Γνωμοδοτικού Συμβουλίου των Δημοσίων Κτημάτων, σκανδαλώδεις αποδοχές των γνωμοδοτήσεων από Υπουργούς και Υφυπουργούς του ΠΑ.ΣΟ.Κ., σκανδαλώδες πρωτόκολλο παράδοσης και παραλαβής της λίμνης Βιστωνίδας. Αυτά στα χρόνια του ΠΑ.ΣΟ.Κ.
      Επί Νέας Δημοκρατίας τώρα. Σκανδαλώδης αποδοχή του να μην εκδοθεί δικαστική απόφαση, διότι πιθανολογείτο ότι θα έχανε την υπόθεση η Μονή Βατοπαιδίου. Και μετά, οι σκανδαλώδεις συναλλαγές, συμφωνίες, ανταλλαγές με υπερτιμολογημένα και υποτιμολογημένα τα ακίνητα της Μονής Βατοπαιδίου από τη μία και τα ακίνητα του δημοσίου που δίνονταν σε αντάλλαγμα από την άλλη.
      Αυτή είναι η ιστορία σε γενικές γραμμές.
      Αυτό το σκάνδαλο αποκαλύπτεται. 
      Δεν γνωρίζω τους βαθύτερους λόγους που ο κ. Σανιδάς ξεκίνησε αυτήν την υπόθεση και την έβγαλε από το αρχείο. Γνωρίζουμε, όμως, πολύ καλά –και γινόμαστε μάρτυρες- τα παιχνίδια που παίχτηκαν και από τη Νέα Δημοκρατία και από το ΠΑ.ΣΟ.Κ. είτε για να συγκαλυφθεί η υπόθεση είτε για να φορτωθούν τα βάρη στην αντίπαλη παράταξη. Αυτό να το περιγράψουμε σε συντομία.
      Ποια ήταν η πρακτική της Νέας Δημοκρατίας; Η πάγια πολιτική της είναι πως όταν οι υποθέσεις εκκρεμούν στο δικαστήριο, δεν δέχεται εξεταστικές επιτροπές. Επανάληψη των ίδιων επιχειρημάτων, όπως και επί κυβερνήσεων Σημίτη. Και τότε και τώρα δεν έγινε καμμία –αν δεν κάνω λάθος- εξεταστική επιτροπή, εκτός από αυτή που θα ψηφίσουμε σήμερα.
      Οχυρωνόταν, λοιπόν, η Νέα Δημοκρατία, κατά την πρακτική της, πίσω από τη δικαιοσύνη, για να μην ερευνηθεί από τη Βουλή η υπόθεση, ενώ δεν απαγορεύεται ούτε από τον Κανονισμό ούτε από το Σύνταγμα. Θα μπορούσε να πηγαίνει παράλληλα η έρευνα και στη μία και στην άλλη περίπτωση.
      Επόμενη πρακτική την οποία δεν εφαρμόζει φανερά η Νέα Δημοκρατία, αλλά την εφαρμόζει η δικαιοσύνη με επικεφαλής το διορισμένο από τη Νέα Δημοκρατία «ηγέτη» του εισαγγελικού κλάδου του Αρείου Πάγου, του κ. Σανιδά: Δηλαδή, τι γίνεται; Εμείς έχουμε κάθε δικαίωμα να σκεφτούμε ότι δεν ήταν μόνον πρωτοβουλίες του κ. Σανιδά. Οι «Σανιδάδες» -να το πω έτσι- οι Εισαγγελείς ή οι Πρόεδροι του Αρείου Πάγου μετά τη Μεταπολίτευση, τα συγκεκριμένα πρόσωπα της ηγεσίας της δικαιοσύνης εξυπηρετούν την εκάστοτε κυβέρνηση όταν διορίζονται από την ίδια την κυβέρνηση. Κι εδώ υπάρχει μεγάλη ευθύνη. 
      Τι έγινε σε όλο αυτό το διάστημα;
      Πρώτα-πρώτα έχουμε ένα υπόμνημα δικό του που λέει ότι δεν υπάρχουν ποινικές ευθύνες. Μόνον πολιτικές ευθύνες. Στο αρχικό του υπόμνημα. Δηλαδή, δίνει την κατεύθυνση. Δεν βοηθάει αυτό τη Νέα Δημοκρατία, μια κι έχουν παραγραφεί οι ποινικές ευθύνες για την περίοδο του ΠΑ.ΣΟ.Κ.; Βεβαίως μονόπλευρα βοηθιέται, όσον αφορά τις ποινικές ευθύνες, μόνο η Νέα Δημοκρατία με το αρχικό πόρισμα του κ. Σανιδά.
    Έρχονται οι δικαστές και λένε, τηρώντας το άρθρο 86 του Συντάγματος και του σχετικού νόμου, ότι υπάρχουν στοιχεία, πρέπει να σταματήσουμε και η υπόθεση να πάει στη Βουλή. Ο προϊστάμενος της Εισαγγελίας Εφετών -βεβαίως ζητώντας γνώμη κατά τη γνώμη μας και από τον κ. Σανιδά- λέει όχι δεν μπορεί να γίνει αυτό το πράγμα, να συνεχιστεί η προκαταρκτική εξέταση. Δεν εξυπηρετεί αυτό τη Νέα Δημοκρατία η οποία δεν θέλει να προχωρήσει η υπόθεση προς τη Βουλή; 
    Κάτω από την κατακραυγή και την παραίτηση των δυο εισαγγελέων αναγκάζεται η Νέα Δημοκρατία να πει ναι στην εξεταστική επιτροπή. Εξ ανάγκης κάνει αυτό το βήμα. Και εξ ανάγκης δίνεται δυο μέρες πριν τη συζήτηση της προανακριτικής επιτροπής ο φάκελος στη Βουλή. Λόγω της γενικότερης κατακραυγής και λόγω του γεγονότος ότι και η τρίτη εισαγγελέας που διορίστηκε ζητάει και αυτή να παραπεμφθεί ο φάκελος στη Βουλή. Αυτή είναι η πρακτική μέχρι στιγμής της Νέας Δημοκρατίας και της δικαιοσύνης, του εισαγγελικού κλάδου της οποίας ηγείτο διορισμένος από την Νέα Δημοκρατία: ο κ. Σανιδάς. 
    Τώρα είναι καθαρό ότι είτε η συζήτηση γίνει την Παρασκευή, είτε γίνει την επόμενη εβδομάδα, ανεξάρτητα του τι λένε οι φάκελοι, δεν θα οδηγούνταν τα πράγματα σε προανακριτική επιτροπή διότι η Νέα Δημοκρατία θέλει να προστατεύσει τα δικά της στελέχη. Και νομίζω το ίδιο θα έκανε και η πλειοψηφία στην εξεταστική επιτροπή. Ήδη τα επιχειρήματα που λένε είναι ότι φταίει το ΠΑ.ΣΟ.Κ., δεν φταίνε οι δικοί μας υπουργοί. Έχει βγάλει το αποτέλεσμα. Άρα τέρμα για την Νέα Δημοκρατία η προανακριτική επιτροπή. 
    Αυτή είναι η πρακτική. Συγκάλυψη. Έκανε προσπάθειες όσο μπορούσε να το συγκαλύψει. Τα πράγματα προχώρησαν. Και εν πάση περιπτώσει τελικά συμψηφισμός. Φταίει το ΠΑ.ΣΟ.Κ. που ανάγκασε τους Υπουργούς μας να πάμε σ’ αυτές τις διαδικασίες της ανταλλαγής περιουσιακών στοιχείων δημοσίου και Βατοπαιδίου. 
    Έρχομαι στην πρακτική του ΠΑ.ΣΟ.Κ. Ποια ήταν η πρακτική του ΠΑ.ΣΟ.Κ.; Ξέροντας την γενική θέση ότι η Νέα Δημοκρατία δεν θέλει εξεταστικές επιτροπές εκ του ασφαλούς πρότεινε εξεταστική επιτροπή ενώ η υπόθεση ήταν στο δικαστήριο. Και υπήρχε αντιπαράθεση. Το ΠΑ.ΣΟ.Κ. επέμενε για εξεταστική επιτροπή. Το ίδιο ζητάει και για τη «SIEMENS» γνωρίζοντας πως όσο η υπόθεση είναι στην δικαιοσύνη η Νέα Δημοκρατία δεν θα θελήσει να πάμε σε εξεταστική επιτροπή. 
    Μόλις η Νέα Δημοκρατία, για τους δικούς της λόγους, παίρνει στροφή και λέει ναι στην εξεταστική επιτροπή το ΠΑ.ΣΟ.Κ. αμέσως βγάζει τον άσσο από το μανίκι και λέει εγώ τώρα θέλω προανακριτική επιτροπή και δεν τη θέλω την εξεταστική επιτροπή. Και  μας έβαζε στο δίλημμα, τα άλλα τα κόμματα,  για μια εβδομάδα, να διαλέξουμε ανάμεσα στην εξεταστική και στην προανακριτική επιτροπή. Είδαν, όμως, ότι υπάρχει κατακραυγή, ότι ο κόσμος δεν τα καταπίνει αυτά τα πράγματα και σου λέει «τι θα γίνει τώρα; Μόνο για τους νεοδημοκράτες θα είναι η επιτροπή; Να έχουμε και μια εξεταστική που θα αναζητήσει τις πολιτικές ευθύνες και στα χρόνια του ΠΑΣΟΚ». Και παίρνει στροφή μετά από μία εβδομάδα που έβαζε σε αντιπαράθεση την εξεταστική με την προανακριτική επιτροπή και λέει «θα ψηφίσω και τις δυο». Ορίστε πρακτική και τακτική από ένα κόμμα το οποίο θέλει να λάμψει η αλήθεια. 
    Και το ένα κόμμα και το άλλο κόμμα δεν ενδιαφέρονται για το τι θα γίνει με το Βατοπαίδιου. Ενδιαφέρονται για το τι θα γίνει για την εξουσία. Ποιος θα φθαρεί περισσότερο και πιο γρήγορα. Θα φθαρεί η Κυβέρνηση της Νέας Δημοκρατίας για να γίνει κυβέρνηση το ΠΑ.ΣΟ.Κ. ή θα φθαρεί η Αξιωματική Αντιπολίτευση για να μην μπορέσει να πάρει κεφάλι στις σφυγμομετρήσεις; Αυτό είναι που σας ενδιαφέρει. Και γίνεστε τιμητές της κάθαρσης και οι δύο. Και θα την πληρώσουν φοβάμαι τίποτα αξιωματούχοι του Νομικού Συμβουλίου του Κράτους και τίποτα πραγματογνώμονες. Δεν σημαίνει ότι έκαναν και αυτοί σωστά τη δουλειά τους. Δεν το αποκλείω. Αλλά εκεί είναι η  υπόθεση;
    Ολοκληρώνω με το εξής. Το Κ.Κ.Ε. ήταν καθαρό και είναι καθαρό. Είπαμε από την αρχή ότι πέρα από την δικαστική έρευνα θα πούμε ναι σε κάθε άλλη έρευνα στη Βουλή. Και είπαμε ναι στην εξεταστική επιτροπή και ναι σε οποιονδήποτε άλλο τρόπο με τον οποίο μπορεί να διερευνηθεί η υπόθεση. Το έχουμε πει πριν από πολύ καιρό το με οποιονδήποτε άλλον τρόπο.
      Το με οποιονδήποτε άλλο τρόπο σήμαινε και πιθανή προανακριτική επιτροπή. Εμείς μένουμε σταθεροί σε αυτήν την άποψή μας, όσο και αν γνωρίζουμε ότι το παιχνίδι συνεχίζεται με το παιχνίδι της παραγραφής. 
      Σπεύδει το ΠΑ.ΣΟ.Κ., χωρίς να περιμένει να εξαντληθεί το περιθώριο, να γίνει εξεταστική επιτροπή, να δούμε εάν οδηγείται σε προανακριτική επιτροπή και μετά να καταθέσει τη δική του πρόταση. Προτρέχει των πάντων, ρίχνει το χαρτί της προανακριτικής, ξέροντας ότι είναι συγκεκριμένος ο συσχετισμός δυνάμεων στη Βουλή, ότι αυτήν την Παρασκευή ή την άλλη θα καταψηφιστεί η προανακριτική επιτροπή. Αφού θα καταψηφιστεί, δεν θα μπορεί να επανέλθει. Στο όνομα της μη παραγραφής μέχρι τον Ιούνιο του 2009, ουσιαστικά, το ΠΑ.ΣΟ.Κ, μας οδηγεί μαθηματικά στο να καταψηφιστεί η προανακριτική επιτροπή από την Κυβερνητική Πλειοψηφία και να έχουμε ένα είδος παραγραφής, διότι θα είναι πολύ δύσκολο έως αδύνατο να επανέλθει αυτή η υπόθεση, με καινούργια στοιχεία, να βρεθούν καινούργια πρόσωπα. Είναι σχεδόν αδύνατο, η υπόθεση κλείνει. Και κλείνει από άποψη ποινικών ευθυνών με την ψηφοφορία για την προανακριτική. 
      Εμείς θα ψηφίσουμε και την προανακριτική επιτροπή, γιατί δεν θέλουμε να συνδέσουμε το όνομά μας με μία πρακτική, ότι δηλαδή δεν θέλουμε να ερευνηθεί η υπόθεση. Να είμαστε καθαροί πάνω σ' αυτό. Δεν ελπίζουμε, όμως, ότι θα βρεθεί άκρη και στην υπόθεση Βατοπαιδίου και σε όλα τα παρόμοια σκάνδαλα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον  κ. Σκυλλάκο. 
      Το λόγο έχει ο κ. Δραγασάκης. 
      IΩΑΝΝΗΣ ΔΡΑΓΑΣΑΚΗΣ: (ΣΤ΄ Αντιπρόεδρος της Βουλής): Κύριε Πρόεδρε, δεν μπορούμε να μιλήσουμε για δικαίωση, όταν συζητούμε για ένα τόσο θλιβερό θέμα, όπως είναι αυτό το τεράστιο σκάνδαλο. Μπορούμε, όμως, να μιλήσουμε για κάποια ικανοποίηση που νιώθουμε εμείς, οι Βουλευτές του ΣΥ.ΡΙΖ.Α., όχι μόνο διότι συζητούμε τελικά για εξεταστική επιτροπή, σε πείσμα όλων όσων έλεγαν ότι δεν χρειάζεται ή ότι δεν θα γίνει, όχι μόνο διότι συζητούμε έχοντας το μπαούλο με τα έγγραφα στο γραφείο μας, σε πείσμα όλων όσων έλεγαν ότι αυτό δεν μπορεί να γίνει, αλλά, κυρίως, νιώθουμε ικανοποίηση για το γεγονός ότι ένα θέμα –εμείς τότε δεν το ονομάζαμε «σκάνδαλο»- το οποίο είχε προκύψει από το 1998, για το οποίο μιλούσαμε εδώ στη Βουλή και το φέραμε με ερωτήσεις μας από το 2003, που συνεχίζαμε να μιλάμε γι’ αυτό το 2004, το 2005, το 2006, το 2007, επιτέλους αποδείχθηκε ότι όντως είχε νόημα που ασχολούμασταν με αυτό. 
      Και πρέπει να απασχολήσει, την κοινή γνώμη, όχι μόνον το ίδιο το σκάνδαλο και η ιστορία του, αλλά τελικά το πώς γίνεται η διαχείριση των σκανδάλων. Δηλαδή, γιατί υπήρχε όλα αυτά τα χρόνια σιωπή για το σκάνδαλο; Θα μιλούσαμε και σήμερα για σκάνδαλο, εάν ενδεχομένως δεν υπήρχαν αντιθέσεις ανάμεσα σε κάποια κανάλια και την Κυβέρνηση κ.λπ.; Υπάρχει, δηλαδή, ένα θέμα σκανδάλων και ένα θέμα διαχείρισης των σκανδάλων αυτών είτε για δικομματικά παιχνίδια είτε ακόμα και για άλλα παιχνίδια, με διαστάσεις ενδεχομένως και πέρα από την πολιτική. Σταματώ, όμως, εδώ. 
      Έχει δίκιο η Νέα Δημοκρατία, όταν λέει ότι παρέλαβε από την Κυβέρνηση του ΠΑ.ΣΟ.Κ. τη λιμνοθάλασσα και τις εκτάσεις παραδομένες στη Μονή του Βατοπαιδίου. Το αναγνώρισε και ο Εισηγητής του ΠΑ.ΣΟ.Κ., ο κ. Ρόβλιας. 
      ΚΩΝΣΤΑΝΤΙΝΟΣ ΡΟΒΛΙΑΣ: Λάθος κάνετε. Είπα ακριβώς το αντίθετο. 
      IΩΑΝΝΗΣ ΔΡΑΓΑΣΑΚΗΣ: (ΣΤ΄ Αντιπρόεδρος της Βουλής): Να το διορθώσω.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, σας παρακαλώ να μου δώσετε το λόγο επί προσωπικού, μετά το πέρας της ομιλίας του κ. Δραγασάκη. 
      IΩΑΝΝΗΣ ΔΡΑΓΑΣΑΚΗΣ: (ΣΤ΄ Αντιπρόεδρος της Βουλής): Διορθώνω, λοιπόν. Το ΠΑ.ΣΟ.Κ. δεν αναγνώρισε ότι υπήρχε πρόβλημα παράδοσης της λίμνης, όταν παρέδωσε την εξουσία.
      ΚΩΝΣΤΑΝΤΙΝΟΣ ΡΟΒΛΙΑΣ: Ακριβώς αυτό.
      IΩΑΝΝΗΣ ΔΡΑΓΑΣΑΚΗΣ: (ΣΤ΄ Αντιπρόεδρος της Βουλής): Ακριβώς αυτό. Μάλιστα. Θα έρθω μετά σε εσάς.
      Για εμάς, είναι σωστό αυτό που λέει η Νέα Δημοκρατία. Όταν παρέλαβε την εξουσία, η λίμνη είχε παραδοθεί με πρωτόκολλο παράδοσης τον Οκτώβριο του 2003. 
      Ποιο, όμως, είναι το λάθος; Αυτό είναι φύλλο συκής, κύριε Υπουργέ. Δεν είναι επιχείρημα αυτό. Γιατί δεν καταργήσατε τις αποφάσεις του ΠΑ.ΣΟ.Κ.; Γιατί δεν ακυρώσατε τις αποφάσεις του ΠΑ.ΣΟ.Κ.; Γιατί νομιμοποιήσατε το σκάνδαλο και πάνω σε αυτόν το βράχο που σας έδωσε το ΠΑ.ΣΟ.Κ. κτίσατε ακρόπολη σκανδάλων; Ωχριά αυτό που παραλάβατε μπροστά σε αυτό που κάνατε εσείς.
      Παραλάβατε μία δίκη σε εκκρεμότητα, παρέλαβε η Κυβέρνηση της Νέας Δημοκρατίας μία δίκη σε εκκρεμότητα.
     Ποια θα ήταν η έκβαση αυτής της δίκης αν γινόταν τελικά; Το πρώτο ενδεχόμενο ήταν να δικαιωθεί η μονή, να έλεγε δηλαδή το δικαστήριο ότι οι εκτάσεις ανήκουν στη μονή. Μα, είχαν ήδη δοθεί οι εκτάσεις στη μονή. Το δεύτερο ενδεχόμενο ήταν να έλεγε το δικαστήριο ότι αυτές οι εκτάσεις δεν ανήκουν στη μονή αλλά στο δημόσιο. Τότε το δημόσιο θα έπαιρνε πίσω τις εκτάσεις. Γιατί κάνατε συμβιβασμό; Γιατί δεν αφήσατε να βγει η απόφαση του δικαστηρίου; Ποιος σας πίεσε ή τι παρασκήνιο υπήρξε από πίσω; Αυτό είναι ένα θέμα που πρέπει να το ερευνήσει η εξεταστική επιτροπή. 
     Δεύτερο θέμα. Κάνατε ό,τι κάνατε. Γιατί κάνατε ανταλλαγή; Με ποιο δικαίωμα κύριε Υπουργέ και κύριοι Υπουργοί ανταλλάξατε λιμνοθάλασσα; Δεν ξέρετε ότι υπάρχει νόμος που χαρακτηρίζει τη λιμνοθάλασσα μη ανταλλάξιμο αγαθό; Δεν είχατε έναν δικηγόρο να σας πει ότι αυτό που πάτε να κάνετε απαγορεύεται; Και αν δεν είχατε έναν δικηγόρο, δεν γνωρίζετε την ομόφωνη απόφαση της Ολομέλειας του Νομικού Συμβουλίου του Κράτους του 2000 την οποία αγνόησε και η Κυβέρνηση του ΠΑ.ΣΟ.Κ.; Δεύτερο θέμα λοιπόν προς διερεύνηση. 
     Και έρχομαι τώρα στο τρίτο θέμα, τις ανταλλαγές αυτές καθ’ αυτές. Εδώ δεν μιλάμε για σκάνδαλο. Εδώ μιλάμε για πρακτικές -να χρησιμοποιήσω τον όρο, δεν βρίσκω άλλον- μαφίας. Πίσω από κάθε ακίνητο ένας ιστός συμφερόντων από τα πριν, μια απίθανη ανταλλαγή και δεν έχετε το θάρρος ακόμη να μιλήσετε τη γλώσσα της αλήθειας. 
     Τι να πρωτοπούμε εδώ; Εγώ παρέδωσα στους ανακριτές δυο ντοσιέ που ευτυχώς θα τα πάρω πίσω διότι ήταν και τα πρωτότυπα (δεν είχα κρατήσει αντίγραφα). 
     Το ολυμπιακό ακίνητο  ο κ. Αβραμόπουλος το είχε υποσχεθεί στην Εθνική Συνομοσπονδία Ατόμων με Αναπηρία. Και αυτό το κτήριο που ο κ. Αβραμόπουλος το είχε υποσχεθεί, το δώσατε στον κ. Εφραίμ. 
     Λέτε ότι φταίνε οι ορκωτοί εκτιμητές. Να κριθούν και οι ορκωτοί εκτιμητές. Αλλά ακούστε κύριε Υπουργέ, μερικά στοιχεία που έχω εγώ εδώ, και δεν είναι όλα: 
     Ακίνητο στην Αττική, στο Γραμματικό. Οι ορκωτοί εκτιμητές –ήταν δασική έκταση- το εκτιμούν αναλόγως. Μεταβιβάζεται ως εκτός σχεδίου έκταση, άρτια και οικοδομήσιμη στο σύνολό της! Ποιος τα έκανε αυτά; Δεν ξέρετε ότι αυτά είναι εγκλήματα; 
     Δεύτερον, ακίνητο στο Λαύριο, Καμάριζα. Εκτός σχεδίου με πολλούς περιορισμούς στη δόμηση, ενδεχομένως δασική (σημειώνουν οι ορκωτοί). Μεταβιβάζεται ως εκτός σχεδίου έκταση άρτια και οικοδομήσιμη. 
     Τρίτον. Στην Καβάλα, δήμος Ορφανού, οικισμός Ακροπόταμος. Αγροτεμάχιο. Εν μέρει δασική έκταση –τα τριακόσιες χιλιάδες τετραγωνικά μέτρα- εν μέρει οικοδομήσιμο το υπόλοιπο. Πώς μεταβιβάζεται; Εκτός σχεδίου έκταση, άρτια και οικοδομήσιμη στο σύνολό της.
     Τέταρτον. Στη Χαλκιδική, Στάγειρα, Ουρανούπολη. Είναι το θέμα που έγινε γνωστό από τη συναδέλφισσα τη Βουλευτή, η οποία μετέφερε την αγωνία των κατοίκων. Είναι δασική έκταση. Πως μεταβιβάστηκε στη μονή εκτός σχεδίου έκταση, άρτια και οικοδομήσιμη; 
     Πέμπτον, το ίδιο στον Ξηροπόταμο Ιερισού. 
     Έκτον. Στην Πέλλα, Βεγορίτιδα, Άγιος Αθανάσιος. Αγροτεμάχιο. Χορτολιβαδική δημόσια έκταση, άρτια αλλά μη οικοδομήσιμη με περιορισμένες γεωργικές χρήσεις. Πώς μεταβιβάστηκε εκτός σχεδίου έκταση άρτια και οικοδομήσιμη; Και δεν θέλατε εξεταστική επιτροπή μέχρι προχθές κύριε Χατζηγάκη. 
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Εμείς την προτείναμε. 
     ΙΩΑΝΝΗΣ ΔΡΑΓΑΣΑΚΗΣ (Στ’ Αντιπρόεδρος της Βουλής): Εντάξει. 
     Αυτά έκανε η Νέα Δημοκρατία και εξεταστικές και προανακριτικές και ό,τι θέλετε, και αν αυτά που γνωρίζουμε είναι το σύνολο του δράματος! 
      Έρχομαι τώρα στο ΠΑ.ΣΟ.Κ.. Κύριε Ρόβλια, καταθέσατε στα Πρακτικά νομίζω, την αγωγή της μονής. Μπορείτε, επειδή δεν την έχω πρόχειρη, να μου πείτε, πότε η μονή έκανε την αγωγή; 
      ΚΩΝΣΤΑΝΤΙΝΟΣ ΡΟΒΛΙΑΣ: Είναι στα Πρακτικά. 
      ΙΩΑΝΝΗΣ ΔΡΑΓΑΣΑΚΗΣ (ΣΤ΄ Αντιπρόεδρος της Βουλής): Ναι, θυμάστε ημερομηνία; 
      ΓΡΗΓΟΡΗΣ ΝΙΩΤΗΣ: Τον Ιανουάριο του ’03. 
      ΙΩΑΝΝΗΣ ΔΡΑΓΑΣΑΚΗΣ (ΣΤ΄ Αντιπρόεδρος της Βουλής): Τον Ιανουάριο του ’03. 
      Τον Ιανουάριο του ’03 η Μονή Βατοπαιδίου καταθέτει αγωγή. Ο εισηγητής του ΠΑ.ΣΟ.Κ. είπε ότι η Μονή Βατοπαιδίου κατέθεσε αγωγή, όταν διαπίστωσε ότι ο κ. Φωτιάδης ανέπεμψε την υπόθεση. 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν είπα αυτό. Είπα ότι σε επιβεβαίωση...
      ΠΡΟΕΔΡΕΥΩΝ (Γεώργιος Σούρλας): Πώς παίρνετε το λόγο; Υπάρχει και Προεδρείο εδώ. Να ζητήσετε την άδεια του Προεδρείου και του αγορεύοντος να απαντήσετε. 
      ΚΩΝΣΤΑΝΤΙΝΟΣ ΡΟΒΛΙΑΣ: Μα, με συγχωρείτε, κύριε Πρόεδρε, το θέμα είναι πολύ σοβαρό. Δεν είπα αυτό. 
      ΠΡΟΕΔΡΕΥΩΝ (Γεώργιος Σούρλας): Επιτρέπετε, κύριε Δραγασάκη; 
      ΙΩΑΝΝΗΣ ΔΡΑΓΑΣΑΚΗΣ (ΣΤ΄ Αντιπρόεδρος της Βουλής): Όχι, δεν θέλω διακοπές. Δεν θέλω καμμία διακοπή, διότι αυτά που είπε ο εισηγητής του ΠΑ.ΣΟ.Κ., σε ό,τι αφορά την περίοδο του ΠΑ.ΣΟ.Κ., προσβάλλουν τον ίδιο τον εισηγητή, προσβάλλουν το ίδιο το ΠΑ.ΣΟ.Κ., προσβάλλουν την κοινή γνώμη και την κοινή νοημοσύνη. Και θα αποδείξω γιατί. 
      Καλλιεργείτε το μύθο ότι μετά την αναπομπή που έκανε ο κ. Φωτιάδης –που είναι γεγονός- η Μονή Βατοπαιδίου φοβήθηκε και γι’ αυτό έκανε την αγωγή. Αποδείχθηκε τώρα ότι η Μονή Βατοπαιδίου έκανε την αγωγή τον Ιανουάριο του 2003. Το πρωτόκολλο παράδοσης υπεγράφη τον Οκτώβριο του 2003 και μετά έγινε το έγγραφο για αναπομπή. Άρα η μονή την αγωγή την έκανε, όχι για το λόγο που λέτε, αλλά επειδή ήξερε ότι είναι ευάλωτες οι γνωμοδοτήσεις των γνωμοδοτικών συμβουλίων που οι κυβερνήσεις σας και οι Υπουργοί σας αποδέχθηκαν, όπως και της Νέας Δημοκρατίας. Και έκανε την αγωγή, ακριβώς για να έχει και τη δικαστική απόφαση για την κυριότητα που απέκτησε με πολιτικές αποφάσεις. 
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι! 
      ΙΩΑΝΝΗΣ ΔΡΑΓΑΣΑΚΗΣ (ΣΤ΄ Αντιπρόεδρος της Βουλής): Θα με ακούσετε. Με συγχωρείτε πάρα πολύ, εγώ ερώτηση έκανα, όταν κυβερνούσατε εσείς. Το Νοέμβριο του 2003 έκανα την πρώτη ερώτηση και δεν μου απάντησε ο κ. Φωτιάδης τότε. Έχω δικαίωμα, λοιπόν, να με ακούσετε και γι’ αυτόν το λόγο. Σιωπή, λοιπόν. 
      Εκκρεμούσε η δίκη. Γιατί ο κ. Φωτιάδης έδωσε εντολή γραπτή να γίνει το πρωτόκολλο παραλαβής και παράδοσης; Γιατί παραδώσατε την περιουσία, τη στιγμή που υπήρχε εκκρεμοδικία για την υπόθεση; 
      Τρίτον, γίνεται η αναπομπή, μετά από τις διαμαρτυρίες του προέδρου του Δικηγορικού Συλλόγου Ξάνθης, του Μητροπολίτη και των κατοίκων της περιοχής. Γιατί; Επειδή διαπίστωσε ο κ. Φωτιάδης, η Κυβέρνηση, ότι έκανε λάθος, ή για εκτόνωση; Την απάντηση θα τη δώσει η επιτροπή. Εκείνο που εγώ σημειώνω είναι το εξής: Εάν είχε διαπιστωθεί το λάθος, έπρεπε να ανακληθεί το λάθος. Έπρεπε να ανακληθεί με νέα υπουργική απόφαση η παράδοση των εκτάσεων που είχε προηγηθεί. Και εμείς με έκπληξη βλέπουμε αυτήν τη στάση του ΠΑ.ΣΟ.Κ., διότι θεωρούμε ότι είχε άλλο δρόμο το ΠΑ.ΣΟ.Κ.. Και έχει το δρόμο να πει, ναι, αυτά γίνονταν τότε, κακώς γίνονταν και εμείς είμαστε σήμερα εδώ για να διορθώσουμε και να καταδικάσουμε τους υπεύθυνους, αφού τους βρούμε, αλλά είμαστε έτοιμοι εδώ για να πάρουμε μέτρα ενάντια στις αιτίες που γεννούν τα σκάνδαλα. Διότι εμάς αυτό μας ενδιαφέρει. Μας ενδιαφέρει να αποκαλυφθεί το τι ακριβώς έγινε. 
      Ιδίως αυτή η ιστορία του Βατοπαιδίου έχει και διαστάσεις εκπληκτικές. Εδώ πρόκειται για δομές συμφερόντων, τις οποίες θα τις βρούμε μπροστά μας και σε άλλες περιπτώσεις. Και γι’ αυτό ακριβώς έχει σημασία να διερευνηθεί πλήρως το ιστορικό, οι διασυνδέσεις, τα πρόσωπα, τα πράγματα. Επίσης, οι ένοχοι να εντοπιστούν και να τιμωρηθούν. Κυρίως, όμως,  μας ενδιαφέρει -και με το «κυρίως» δεν εννοώ ότι εσάς όλους δεν σας ενδιαφέρει- επειδή πολλοί από εμάς και ως πρόσωπα είχαμε την εμπλοκή και στην Κυβέρνηση Τζανετάκη και στην Οικουμενική Κυβέρνηση που, αν θυμάστε, έγινε υπό το φόντο ενός άλλου σκανδάλου, του σκανδάλου Κοσκωτά, να ονειρευτούμε μια άλλη Ελλάδα όπου, βεβαίως, δεν θα είμαστε άγγελοι, δεν θα εξαλειφθούν τα σκάνδαλα, αλλά να μην είναι και κανόνας, να μην είναι η κεντρική μηχανή διεκπεραίωσης του πολιτικού ανταγωνισμού. Την έχουμε εμείς αυτή τη φιλοδοξία. 
      Θέλουμε, λοιπόν, μέσα απ’ αυτό το σκάνδαλο να θωρακιστεί η κοινωνία απέναντι σε εκείνες τις αιτίες, εκείνες τις λειτουργίες, εκείνες τις δυνάμεις, οι οποίες κάθε τόσο μας ταλανίζουν μ ας ταλανίζουν με τέτοια σκάνδαλα. 
      Ευχαριστώ. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
    ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, παρακαλώ το λόγο επί προσωπικού, γιατί αναφέρθηκε σε μένα λέγοντας πράγματα που εγώ δεν είπα. Θέλω να επαναλάβω το τι είπα σε σχέση με την αγωγή.
    ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
    ΚΩΝΣΤΑΝΤΙΝΟΣ ΡΟΒΛΙΑΣ: Επειδή το ΠΑ.ΣΟ.Κ. έχει αποδομήσει όλη αυτή την προσπάθεια συμψηφισμού, στην οποία ορισμένοι από την Αντιπολίτευση επιδίδονται, έρχονται τώρα στη Βουλή να παραφράσουν και αυτά τα οποία λέμε.
    Είπα επί λέξη και επαναλαμβάνω, ότι σε επιβεβαίωση της ανάκλησης των γνωμοδοτήσεων που έκανε ο κ. Φωτιάδης, σε επιβεβαίωση και επίρρωση, δόθηκε εντολή στους νομικούς παραστάτες του δημοσίου να αντιδικήσουν και να διεκδικήσουν στο δικαστήριο την κυριότητα της λίμνης Βιστωνίδας υπέρ του ελληνικού δημοσίου. Έτσι και έγινε. Στις 3 Νοεμβρίου 2003 το δημόσιο αντιδίκησε…
    ΑΠΟΣΤΟΛΟΣ ΚΑΚΛΑΜΑΝΗΣ: Στις 5 Νοεμβρίου.
    ΚΩΝΣΤΑΝΤΙΝΟΣ ΡΟΒΛΙΑΣ: Ναι, 5 Νοεμβρίου 2003.
    …ενώπιον του Πολυμελούς Πρωτοδικείου Ροδόπης. Εάν το τότε δημόσιο, δηλαδή η κυβέρνηση του ΠΑ.ΣΟ.Κ. είχε δώσει τη λίμνη Βιστωνίδα, θα αντιδικούσε; Απλή λογική χρειάζεται. Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ποιο ήταν το προσωπικό; Εδώ πρόκειται περί πολιτικών εκτιμήσεων και αναφορών. Δεν είναι και προσωπικό το θέμα. 
    ΙΩΑΝΝΗΣ ΔΡΑΓΑΣΑΚΗΣ (ΣΤ΄ Αντιπρόεδρος της Βουλής): Κύριε Πρόεδρε, λέγονται ανακρίβειες. Θέλω να πω μια φράση. Το Υπουργείο Οικονομικών δεν εκπροσωπήθηκε στη δίκη. Εκπροσωπήθηκε το Υπουργείο Πολιτισμού και ο κ. Αλαβάνος ήδη έχει καταθέσει στα Πρακτικά την αγόρευση …
    (Θόρυβος στην Αίθουσα από την πτέρυγα του ΠΑ.ΣΟ.Κ.)
    ΓΡΗΓΟΡΗΣ ΝΙΩΤΗΣ: Μα, τι λέτε τώρα; Ο κύριος …
    ΠΡΟΕΔΡΕΥΩΝ (Γεώργιος Σούρλας): Κύριε Νιώτη, σας παρακαλώ πολύ. Κύριε Δραγασάκη, επαναλάβετε αυτό που δεν άκουσε κανείς, προς απάντηση του κ. Νιώτη. Δεν έχει το δικαίωμα να μιλήσει; 
    ΙΩΑΝΝΗΣ ΔΡΑΓΑΣΑΚΗΣ (ΣΤ΄ Αντιπρόεδρος της Βουλής): Το Υπουργείο Οικονομικών στη δίκη που έγινε δεν υπερασπίστηκε τα συμφέροντα του δημοσίου. Τα υπερασπίστηκε ο κ. Τσουρής, εκπροσωπώντας το Υπουργείο Πολιτισμού και στα Πρακτικά της Βουλής ο κ. Αλαβάνος έχει ήδη καταθέσει την αγόρευσή του. 
    ΠΡΟΕΔΡΕΥΩΝ (Γεώργιος Σούρλας): Ο κ. Πλεύρης έχει το λόγο.
    ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, δεν μπορεί να λέγονται αυτά. 
    ΠΡΟΕΔΡΕΥΩΝ (Γεώργιος Σούρλας): Κύριε Ρόβλια, δεν πρόκειται περί προσωπικού. Είναι προσωπικό αν παρέστη εκπρόσωπος του Υπουργείου ή όχι; 
    ΚΩΝΣΤΑΝΤΙΝΟΣ ΡΟΒΛΙΑΣ: Δεν μπορεί να εκπροσωπηθεί το δημόσιο από το Υπουργείο Πολιτισμού. Αυτό που λέει είναι νομικές ακροβασίες. Το ελληνικό δημόσιο εκπροσωπείται από τον Υπουργό Οικονομικών.
    ΠΡΟΕΔΡΕΥΩΝ (Γεώργιος Σούρλας): Κύριε Ρόβλια, είναι προσωπικό το αν παρέστη εκπρόσωπος της Κυβέρνησης; 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, σας παρακαλώ! Είναι γνωστό ότι το ελληνικό δημόσιο εκπροσωπείται δια του Νομικού Συμβουλίου του Κράτους που υπάγεται στον Υπουργό Οικονομικών. Μην τρελαθούμε εδώ!.. 
    ΠΡΟΕΔΡΕΥΩΝ (Γεώργιος Σούρλας): Αυτό θα λύσουμε σήμερα εδώ στη Βουλή; 
    ΙΩΑΝΝΗΣ ΔΡΑΓΑΣΑΚΗΣ (ΣΤ΄ Αντιπρόεδρος της Βουλής): Κύριε συνάδελφε, δεν μίλησα …
    ΚΩΝΣΤΑΝΤΙΝΟΣ ΡΟΒΛΙΑΣ: Δεν ξέρετε νομικά. 
    ΠΡΟΕΔΡΕΥΩΝ (Γεώργιος Σούρλας): Κύριε Ρόβλια, σας παρακαλώ! Δεν είναι προσωπικό το θέμα. 
    Ορίστε, κύριε Πλεύρη, έχετε το λόγο.
    ΑΘΑΝΑΣΙΟΣ ΠΛΕΥΡΗΣ: Ευχαριστώ κύριε Πρόεδρε.
    Κύριοι συνάδελφοι, είναι ευχάριστο να βλέπουμε το ΠΑ.ΣΟ.Κ. με τη Νέα Δημοκρατία  να τσακώνεται ποιος από τους δύο έβλαψε περισσότερο τη χώρα. Και οι δύο έχετε βλάψει αρκετά τη χώρα. Θα ξεκινήσω από τη διαβίβαση του φακέλου.
    Κύριε Υπουργέ, πριν από λίγο στην τοποθέτησή σας είπατε κάτι που με προβλημάτισε. Ήλθατε εδώ και μας είπατε ότι το ΠΑ.ΣΟ.Κ. που έχει προκαλέσει τη συζήτηση για την προκαταρκτική -εμείς βέβαια το είχαμε προτείνει από την αρχή, αλλά δεν είχαμε την κοινοβουλευτική δύναμη- δεν είχε αρκετά στοιχεία και από το φάκελο που έχει έλθει εδώ θα εκτεθεί, επειδή έκανε αυτήν την πρόταση. Εγώ αναρωτιέμαι: Γνωρίζετε το φάκελο; Γιατί δεν διατηρείτε μια επιφύλαξη ότι μπορεί να είναι επαρκή τα στοιχεία; Γνωρίζετε το φάκελο; Έχετε δει το περιεχόμενο του φακέλου; 
    ΕΝΑΣ ΒΟΥΛΕΥΤΗΣ (Από την πτέρυγα της Νέας Δημοκρατίας): … ο κ. Σανιδάς…
    ΑΘΑΝΑΣΙΟΣ ΠΛΕΥΡΗΣ: Μπορείτε να το δείτε στα Πρακτικά. 
    Μας δημιουργεί τον εξής προβληματισμό η όλη διαβίβαση που έγινε. Βλέπουμε εδώ ότι η κ. Σπυροπούλου στις 22 Οκτωβρίου 2008, δηλαδή σήμερα και ώρα 10.45΄, διαβιβάζει το φάκελο στον προϊστάμενό της. Εδώ η κ. εισαγγελέας αναφέρεται ότι υπάρχουν ευθύνες Υπουργών. Δεν λέει προς ενημέρωση των Βουλευτών, όπως λέει ο κ. Σανιδάς. 
     Λέει ευθέως ότι με τη μέχρι τώρα διενεργούμενη προκαταρκτική εξέταση και με τα νεότερα στοιχεία συνεκτιμώμενα συντρέχει περίπτωση εφαρμογής του άρθρου 86. 
     ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Δεν λέει για ευθύνη. 
     ΑΘΑΝΑΣΙΟΣ ΠΛΕΥΡΗΣ: Ωραία, να σας πω κάτι. Εν συνεχεία, ο κ. Καρούτσος διαβιβάζει στον εισαγγελέα του Αρείου Πάγου σήμερα, 22 Οκτωβρίου 2008 και οπωσδήποτε μετά τις 10.45΄, γιατί η διαβίβαση έγινε 10.45΄. Και η απορία μου είναι εύλογη. Πότε προλαβαίνει ο κ. Σανιδάς να εκτιμήσει αυτά τα νεότερα στοιχεία και να παραγγείλει στις 12.30΄ στον κ. Καρούτσο να στείλει το φάκελο στη Βουλή; Πότε είδε αυτά τα νεότερα στοιχεία ο κ. Σανιδάς σε έναν φάκελο εκατό οκάδων που μας έχετε φέρει εδώ πέρα και η Βουλή μέσα σε τέσσερις ώρες δεν έχει προλάβει να τον φωτοτυπήσει, όχι να εκτιμήσει τα στοιχεία; Δεν έχουμε προλάβει να τα φωτοτυπήσουμε. Και πότε προλαβαίνει ο κ. Σανιδάς μέσα σε μία ώρα να συντάξει και γνωμοδότηση πέντε σελίδων; 
     Αυτά όλα είναι αστειότητες και πρέπει να το καταλάβετε, κύριοι συνάδελφοι της Νέας Δημοκρατίας. Εδώ πέρα υπάρχουν τρεις εισαγγελείς που σας λένε ότι εμπλέκονται Υπουργοί, ότι συντρέχει περίπτωση εφαρμογής του άρθρου 86. Και ο εισαγγελέας του Αρείου Πάγου αντί να κάνει το αυτονόητο, να στείλει το φάκελο εδώ επειδή συντρέχει η περίπτωση του άρθρου 86, όπως λένε όλοι, επικαλείται το άρθρο 147 του Κώδικα Ποινικής Δικονομίας περί εννόμου συμφέροντος των Βουλευτών για τη συζήτηση. 
     Και σας ερωτώ: Στη «SIEMENS» δεν συζητήσαμε εδώ πέρα εξεταστική επιτροπή; Τότε δεν είχαμε έννομο συμφέρον να λάβουμε γνώση του φακέλου ώστε να μπορέσουμε να τοποθετηθούμε; Στις υποκλοπές δεν έγινε συζήτηση εδώ πέρα; Τότε δεν έπρεπε να έχουμε έννομο συμφέρον να πάρουμε όλα αυτά τα αντίγραφα; Και πώς είναι δυνατόν να πιστέψουμε ότι μέσα σε μία ώρα ένας εισαγγελέας του Αρείου Πάγου χωρίς να υπάρχει παρέμβαση από την κεντρική εκτελεστική εξουσία προλαβαίνει να γνωμοδοτήσει; Είναι ανθρωπίνως αδύνατα. Αυτή η εισήγηση του κυρίου εισαγγελέα θα έπρεπε να είναι σε συρτάρι έτοιμη. Δεν μπορεί χρονικά να έχει γίνει.
     Εμείς από την πρώτη στιγμή είχαμε ταχθεί υπέρ της διενέργειας της ειδικής επιτροπής για προκαταρκτική εξέταση. Και άκουσα με έκπληξη και πολλούς συναδέλφους από τη Νέα Δημοκρατία και τον ίδιο τον κ. Πρωθυπουργό να αλλάζει όλη την έννοια του Κώδικα Ποινικής Δικονομίας. Ήρθε και μας είπε ότι για να γίνει προκαταρκτική εξέταση θα πρέπει να έχουν ισχυρές ενδείξεις. Μάλιστα είπε και τις αποχρώσες ενδείξεις. Είναι δυνατά αυτά, κύριε Υπουργέ της Δικαιοσύνης; Για να γίνει προκαταρκτική εξέταση; Ε, τότε για να ασκηθεί ποινική δίωξη, τι χρειάζονται; Αποδείξεις; 
     Προκαταρκτική εξέταση ασκείται και με μόνο μία απλή υπόνοια να υπάρχει. Και ο ίδιος ο Υπουργός ο κ. Παυλόπουλος –είδα την εισήγησή του για το νόμο περί ευθύνης Υπουργών- λέει ότι μία στοιχειώδης επεξεργασία χρειάζεται. Οκτώ φάκελοι δεν ήταν στοιχειώδης επεξεργασία για να έρθει ο φάκελος στη Βουλή; 
     Δεν θέλατε να έρθει ο φάκελος στη Βουλή. Και είναι γεγονός ότι πιεστήκατε από την Αντιπολίτευση για να έρθει αυτός ο φάκελος στη Βουλή. Και είναι γεγονός ότι υπάρχει έλεγχος της δικαστικής εξουσίας από την εκτελεστική εξουσία. Και δεν τιμά, κύριε Υπουργέ το πρόσωπό σας δύο αντιεισαγγελείς να παραιτούνται και να λένε ότι δέχονται πιέσεις. Και άκουσα τον κ. Μαρκογιαννάκη εδώ να αναφέρεται και να λέει να πουν από πού δέχονται πιέσεις. Μα, ο Υπουργός της Δικαιοσύνης δεν έπρεπε αμέσως να κάνει ένορκη διοικητική εξέταση για το ότι δύο αντιεισαγγελείς λένε ότι δέχονται πιέσεις; Ουσιαστικά τίθεται εν κινδύνω η διάκριση των εξουσιών και η δημοκρατία η ίδια. Διότι όταν οι δικαστές λένε ότι δέχονται πιέσεις, δεν αποδίδεται δικαιοσύνη. Και αντί να κινηθεί αμέσως το Υπουργείο Δικαιοσύνης να λύσει αυτό το πρόβλημα, λέμε αν έφεραν ή δεν έφεραν στοιχεία οι αντιεισαγγελείς. Μα, ερευνήστε το. 
     Εμείς, κύριοι συνάδελφοι της Νέας Δημοκρατίας θέλουμε προκαταρκτική επιτροπή -δεν είναι προανακριτική επιτροπή, προκαταρκτική είναι ο όρος- για έναν απλό λόγο και θεωρούμε ότι προέχει της εξεταστικής. Διότι σε αυτόν εδώ τον τόπο, όπου επί είκοσι-τριάντα χρόνια ακούμε συνέχεια σκάνδαλα, σκάνδαλα, σκάνδαλα, χρηματιστήριο, «SIEMENS», ομόλογα, υποκλοπές, δεν έχει δει αυτός ο ελληνικός λαός έναν Υπουργό να πηγαίνει στη φυλακή.
      Με την εξεταστική επιτροπή υπάρχει κίνδυνος παραγραφών. Είναι δυνατόν να μην ανησυχούμε, κύριε Υπουργέ; Στο τέλος της Συνόδου παραγράφονται τα αδικήματα και έχουμε τα ομόλογα, έχουμε τη «SIEMENS», έχουμε και αυτήν εδώ την περίπτωση του Βατοπαιδίου. Είναι δυνατόν να μην ανησυχούμε; Θέλουμε να γίνει προκαταρκτική, γιατί επιτέλους οι κλέφτες πρέπει να πάνε φυλακή και είναι πολύ λυπηρό για όσους συναδέλφους, όπως έγινε και στο παρελθόν, θα καλύψουν αυτούς τους κλέφτες, διότι σίγουρα κάποιος εδώ πέρα έκλεψε τη δημόσια περιουσία.
      Και δεν μπαίνω τώρα στην ανάλυση, γιατί άλλωστε στη συζήτηση εδώ πέρα για την εξεταστική επιτροπή δεν γίνεται ανάλυση όλης της υποθέσεως, αυτά θα τα δούμε στην εξεταστική επιτροπή, αλλά είναι βέβαιο ότι υπήρξαν και κάποιες υπογραφές από το ΠΑ.ΣΟ.Κ., που θα εξετάσουμε την ευθύνη την οποία έχουν, δεν μπορούμε εδώ πέρα μέσα σε μια κουβέντα να το λύσουμε και να δούμε αν τελικά έγινε η παράδοση των εκτάσεων αυτών επί ΠΑ.ΣΟ.Κ. που, αν θέλετε, η προσωπική μας αίσθηση είναι ότι σίγουρα εκεί υπάρχει μια ευθύνη, αλλά υπάρχει και μία πολύ μεγαλύτερη ευθύνη, όταν μία έκταση που ανήκει ακόμα στη μονή -που δεν ανήκει- μεταβιβάζεται και ανταλλάσσεται με ακίνητα του δημοσίου εκτιμώμενα τα ακίνητα σε πολύ χαμηλότερη τιμή. Και είναι δυνατόν να βλέπετε ότι έχει γίνει εκτίμηση και στην εκτίμηση αναφέρεται αξία 11.000.000 ευρώ και αυτό ανταλλάσσεται ως 1.000.000 ευρώ; Δεν καταλαβαίνετε ότι κάτι έχει γίνει; Όταν βλέπετε ότι το κτήριο των Ολυμπιακών Ακινήτων στην πώληση μετέπειτα πωλήθηκε 41.000.000 ευρώ και είχε ανταλλαγή για 1.000.000 ευρώ, δεν καταλαβαίνετε ότι έχει ζημιώσει το ελληνικό δημόσιο; Τι άλλο θέλατε δηλαδή για να κάνετε μια προκαταρκτική Επιτροπή για να δει αυτές τις έρευνες; Τι θέλατε; Να σας φέρναμε φωτογραφίες με τους Υπουργούς σας να παίρνουν βαλίτσες με χρήματα; Τέτοιο πράγμα δεν το έχουμε. Δεν βλέπετε, όμως, ότι αυτήν τη στιγμή έγιναν ανταλλαγές, με τις οποίες έχει ζημιωθεί το ελληνικό δημόσιο; Ένας πρωτοετής φοιτητής της Νομικής να έβλεπε αυτά τα συμβόλαια και να έβλεπε ότι κάτι που το εκτιμάει η ελληνική πολιτεία 10.000.000 και 11.000.000 ευρώ ανταλλάσσεται για 1.000.000 ευρώ, θα καταλάβαινε ότι κάτι συμβαίνει εδώ, αυτό που εσείς δεν θέλετε να το καταλάβετε. 
      Και είναι πάρα πολύ λυπηρό που πολλοί συνάδελφοι εδώ μέσα που είναι πολύ μεγαλύτεροι σε ηλικία καλώς ή κακώς, μάλλον κακώς πάντα, αλλά ενδεχομένως χωρίς να ευθύνονται, έχουν συνδέσει το όνομά τους με παραγραφές φοβερών αδικημάτων που έχουν γίνει. Αυτήν τη στιγμή υπάρχουν άνθρωποι που έχουν φύγει πια απ’ αυτήν εδώ την Αίθουσα και χαίρονται τα χρήματα που έχουν «φάει» και κάνουν πλουσιοπάροχες εκδηλώσεις στο εξωτερικό.
      ΑΙΚΑΤΕΡΙΝΗ ΠΑΠΑΚΩΣΤΑ: …(Δεν ακούστηκε)
      ΑΘΑΝΑΣΙΟΣ ΠΛΕΥΡΗΣ: Τους έχετε καταγγείλει και εσείς, κυρία Παπακώστα, αυτούς. Αλλά εσείς συνδέσατε το όνομά σας με την παραγραφή αυτών των αδικημάτων. Ο Λαϊκός Ορθόδοξος Συναγερμός, δεν θέλει να συνδεθεί μ’ αυτήν την παραγραφή και εμείς θα κάνουμε τα πάντα, ώστε μέχρι να τελειώσει η Σύνοδος να έχουν ασκηθεί οι απαιτούμενες ποινικές διώξεις. 
      Και πάμε, αν θέλετε, και στην ουσία του πράγματος, γιατί η ουσία του πράγματος είναι αυτός ο νόμος, ο νόμος περί ευθύνης Υπουργών, ο 3126/2003. Σας το έχουμε ξαναπεί αυτό εδώ πέρα στην εξεταστική επιτροπή της «SIEMENS», ότι αυτός ο νόμος είναι ντροπή για το Εθνικό Κοινοβούλιο. Από πού και ως πού ακούγεται να υπάρχει εξάλειψη αξιοποίνου, παραγραφή στα πέντε χρόνια και εξάλειψη στη δεύτερη Σύνοδο της Βουλής; Ξέρετε τι λέει αυτός ο νόμος; Ότι όσοι ψήφισαν αυτόν εδώ το νόμο σκέφτονταν: «Εάν τυχόν βρεθούμε σε υπουργική θέση, ξέρουμε ότι σε δύο Συνόδους υπάρχει εξάλειψη του αξιοποίνου και δεν μπορούμε να κάνουμε καμμία συζήτηση γι’ αυτό». Για ποιο λόγο πρέπει ο Υπουργός να έχει διαφορετικούς χρόνους παραγραφής από τον απλό πολίτη; Για ποιο λόγο θέλατε να προστατέψετε μ’ αυτόν τον τρόπο όλους τους Υπουργούς;
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Και τώρα, κύριοι συνάδελφοι του ΠΑ.ΣΟ.Κ., γιατί εσείς τον φέρατε αυτόν το νόμο, βρισκόμαστε προ του αδιεξόδου. Εγώ σας λέω, αύριο το πρωί έχουν την επιφοίτηση του Αγίου Πνεύματος οι συνάδελφοι της Νέας Δημοκρατίας και λέμε «Πάμε σε προκαταρκτική επιτροπή» και κάνει πόρισμα η προκαταρκτική επιτροπή και ερχόμαστε εδώ να ψηφίσουμε για άσκηση ποινικής δίωξης και δεν ασκείται ποινική δίωξη.
         Τελείωσε η υπόθεση, έκλεισε η υπόθεση. Ατιμώρητοι θα μείνουν και αυτοί. Και ο ελληνικός λαός έχει κουραστεί από την ατιμωρησία. Τον ενδιαφέρει κάποια στιγμή, να δει ειλικρινή πολιτική βούληση από τα δύο μεγάλα κόμματα πρωτίστως, διότι έχουν κυβερνήσει και άρα έχουν στις τάξεις τους ανθρώπους που πλησίασαν το δημόσιο χρήμα, να σας δει, πραγματικά, κύριοι συνάδελφοι της Νέας Δημοκρατίας και του ΠΑ.ΣΟ.Κ. ότι θέλετε να καθαρίσετε αυτόν εδώ τον τόπο. 
         Όμως δεν είναι δυνατόν, με την κάλυψη που παρέχετε σε κάποιους ανθρώπους, να γίνει αυτή η κάθαρση. Δεν είναι δυνατόν ο απλός πολίτης, εάν υπήρχαν αυτά τα στοιχεία και υπήρχε η υπογραφή του σε ανταλλαγές δημόσιας γης σε πολύ χαμηλότερο τίμημα από το κανονικό, να μην είχε προφυλακιστεί. Θα ήταν προσωρινώς κρατούμενος. Και δεν είναι δυνατόν, επειδή είναι κάποιος Υπουργός, να δέχεται τον προσβλητικό χαρακτηρισμό του εισαγγελέα του Αρείου Πάγου, ότι αυτός ο Υπουργός παραπλανήθηκε. Εμείς δεν θέλουμε να έχουμε Υπουργούς που παραπλανώνται. Δεν θέλουμε να έχουμε ανίκανους Υπουργούς, που παραπλανώνται. Θέλουμε να έχουμε Υπουργούς που θα μπορούν να βλέπουν τι γίνεται.
         Και είναι πάρα πολύ λυπηρό, που σήμερα εδώ πέρα, που συζητάμε τη σύσταση εξεταστικής επιτροπής, θέλετε να μας πείσετε ότι ξαφνικά η δικαιοσύνη είπε ότι θα στείλει τον φάκελο στη Βουλή. Κύριε Υπουργέ της Δικαιοσύνης, είναι ανησυχητικό και σας λέω ότι δεν σας τιμά, επειδή έχετε έναν αξιοπρεπέστατο βίο στην πολιτική, να συνδέετε το όνομά σας με παραιτήσεις αντιεισαγγελέων. Δεν σας τιμά να βλέπετε αυτήν την ευθεία προσβολή του εισαγγελέα του Αρείου Πάγου προς το Κοινοβούλιο. Και σας ειπώθηκε, ποιος είναι ο εισαγγελέας του Αρείου Πάγου που θα μας στείλει γνωμοδότηση, όταν μας στέλνει τον φάκελο, για το εάν υπάρχει ή δεν υπάρχει ευθύνη των Υπουργών; Του το ζήτησε κανένας; Και από τη στιγμή που κάνει μια γνωμοδότηση ο εισαγγελέας του Αρείου Πάγου, δεν κρίνει σκόπιμο ότι εμείς πρέπει να έχουμε τον φάκελο και να κάνουμε μια προκαταρκτική επιτροπή, για να δούμε κατά πόσον ισχύουν αυτά που μας λέει ο κύριος εισαγγελέας; Και λειτουργεί μόνος του αυτός ο εισαγγελέας;
         Έχουμε ένα στρεβλό σύστημα και σας το είπαμε στην Αναθεώρηση του Συντάγματος, αλλά δεν θέλατε να το δεχθείτε. Δεν είναι δυνατόν, η ηγεσία της δικαιοσύνης, να διορίζεται από τον Υπουργό, από το Υπουργικό Συμβούλιο και να μιλάμε για ανεξάρτητη δικαιοσύνη. Αυτό είναι το μεγάλο πρόβλημα. Θα μπούμε σε μια εξεταστική επιτροπή, στην οποία το κάθε κόμμα που κυβέρνησε, θα προσπαθήσει να φορτώσει όλη την ευθύνη στο άλλο και πολύ κοντά θα έρθει η ώρα της παραγραφής των αδικημάτων. Και μετά, θα έχουμε χρεωθεί ως νομοθετικό Σώμα κάποιους κλέφτε, που θα βρίσκονται έξω από τη φυλακή. Αυτό θα το έχουμε χρεωθεί όλοι μας. Και δεν είναι δυνατόν, να ζητάμε από τον Έλληνα φορολογούμενο να πιέζεται, γιατί υπάρχει μια σκληρή οικονομική κρίση και ενώ πιέζεται να βλέπει Υπουργούς να κάνουν παραπάνω σπίτια, να βλέπει τους Υπουργούς να γυρνάνε με σκάφη και ένα νομοθετικό Σώμα να μην είναι τολμηρό.
         Μ’ όλα αυτά τα στοιχεία που έχουμε, πρέπει να πάμε σε προκαταρκτική επιτροπή. Και εάν τυχόν υπήρχε η δυνατότητα του απλού νομοθέτη, θα υπήρχε και ευθεία παραπομπή. Είναι τόσο δυνατά τα στοιχεία, που όχι αυτό που είπε ο κ. Παυλόπουλος στην εισήγησή του ότι χρειάζεται στοιχειώδης επεξεργασία. Εδώ υπάρχει ένας πλήρης φάκελος, που μιλάει για ανθρώπους οι οποίοι πρέπει να πάνε φυλακή και αυτούς τους ανθρώπους εσείς τους καλύπτετε.
      (Χειροκροτήματα από την πτέρυγα του Λαϊκού Ορθόδοξου Συναγερμού)
          ΑΝΔΡΕΑΣ ΛΟΒΕΡΔΟΣ: Κύριε Πρόεδρε, παρακαλώ τον λόγο επί προσωπικού.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Λοβέρδο, έχετε το λόγο. 
         ΑΝΔΡΕΑΣ ΛΟΒΕΡΔΟΣ: Κύριε Πρόεδρε, στην παραγγελία του κ. Σανιδά προς τον διευθύνοντα την Εισαγγελία Εφετών Αθηνών, γίνεται μια αναφορά σ’ ένα επιστημονικό μου έργο, σ’ ένα βιβλίο μου. Αυτή η αναφορά σχετίζεται …
         ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Είναι αυτή η διαδικασία, κύριε Πρόεδρε;
         ΑΝΔΡΕΑΣ ΛΟΒΕΡΔΟΣ: …με την μη αποστολή του φακέλου πάραυτα στη Βουλή.
         Δώστε μου τριάντα δευτερόλεπτα για να κάνω μια διευκρίνηση.
      ΠΡΟΕΔΡΕΥΩΝ (Αναστάσιος Νεράντζης): Δεν θα είναι τριάντα δευτερόλεπτα. Με καμμία διάταξη δεν έχετε το λόγο, κύριε Λοβέρδο. Κατά τη διάρκεια της ομιλίας σας θα τα πείτε αυτά.
         ΑΝΔΡΕΑΣ ΛΟΒΕΡΔΟΣ: Εννέα χρόνια στη Βουλή, δεν έχω ζητήσει το λόγο επί προσωπικού.
      ΠΡΟΕΔΡΕΥΩΝ (Αναστάσιος Νεράντζης): Μα δεν είναι συμψηφιστική η λειτουργία του Προεδρείου, επειδή δεν το έχετε ζητήσει, θα το ζητήσετε τώραq 
      ΑΝΔΡΕΑΣ ΛΟΒΕΡΔΟΣ: Επειδή δεν θέλω να ζητήσω το λόγο επί προσωπικού…
      ΠΡΟΕΔΡΕΥΩΝ (Αναστάσιος Νεράντζης): Ορίστε, πείτε με δυο λόγια τι θέλετε. 
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, η παραπομπή στο έργο μου, γίνεται στην παράγραφο των σκέψεων του εισαγγελέα του Αρείου Πάγου, σύμφωνα με την οποία, καλώς δεν έστειλε αμελλητί το φάκελο στη Βουλή για την ιστορία του Βατοπαιδίου. 
      Παραπέμπει εκεί σε μια σκέψη μου, η οποία έχει να κάνει με το εξής: «Η ενεργοποίηση –γράφω- των διαδικασιών της ποινικής ευθύνης των μελών της Κυβέρνησης απαιτεί ιδιαίτερη προσοχή, δηλαδή ασφαλή αποδεικτική βάση και συνείδηση ότι πρέπει να επιχειρείται στα όρια του αναγκαίου». Αμέσως παρακάτω, στο βιβλίο μου, κάνω αναφορά στη Βουλή, στην οποία και συνολικώς αναφέρομαι. Ομιλώ περί της Βουλής και δεν ομιλώ περί της δικαιοσύνης. 
      Οι σκέψεις αυτές, κύριε Πρόεδρε, έχουν γραφτεί το 1995. Παραμένουν απολύτως ισχυρές και σήμερα, θέλω να το διατυπώσω και ελπίζω να το καταλαβαίνετε, διότι όταν αναφέρεσαι και παραπέμπεσαι για άλλο θέμα από αυτό που εσύ γράφεις, δημιουργούνται εντυπώσεις. Έχουν δημιουργηθεί αυτές οι εντυπώσεις σε συναδέλφους και εκτός Αιθούσης. Θέλω να παράσχω αυτές τις διευκρινίσεις, διότι προσωπικά ό,τι συγκροτεί την επιστημονική μου άποψη, συγκροτεί και την πολιτική μου στάση, κύριε Πρόεδρε. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Λοβέρδο. Το λόγο έχει ο Βουλευτής της Νέας Δημοκρατίας του Νομού Κερκύρας κ. Νικόλαος Δένδιας.
      ΝΙΚΟΛΑΟΣ ΔΕΝΔΙΑΣ: Κυρίες και κύριοι συνάδελφοι, συζητείται σήμερα στην Εθνική Αντιπροσωπεία, η πρόταση της Νέας Δημοκρατίας για τη σύσταση εξεταστικής επιτροπής για την υπόθεση της Μονής Βατοπαιδίου, σύμφωνα με το άρθρο 144 του Κανονισμού της Βουλής. 
      Καλούμαστε, λοιπόν, υπό τις παρούσες συνθήκες, να τεκμηριώσουμε ενώπιον της Βουλής, αν θέλετε ενώπιον της κοινωνίας, την ανάγκη σύστασης αυτής της εξεταστικής επιτροπής. 
      Καλούμαστε να εξηγήσουμε με λίγα λόγια –αν μου  επιτρέπετε την έκφραση, με σταράτα λόγια- τι είναι αυτό που οδήγησε τη Νέα Δημοκρατία να καταθέσει αυτήν την πρόταση, πώς υπηρετείται με την πρόταση αυτή, η διαφάνεια και η νομιμότητα. 
      Καλούμαστε να αναλύσουμε, γιατί η υπόθεση Βατοπαιδίου, μετά την επιστολή παραίτησης των δύο αντιεισαγγελέων εφετών, συνιστά ειδικό ζήτημα δημοσίου ενδιαφέροντος, όπως ρητά απαιτείται, σύμφωνα με το άρθρο 144 του Κανονισμού της Βουλής. 
      Καλούμαστε πάνω από όλα, πέρα από την τρέχουσα κομματική σκοπιμότητα, να διαγνώσουμε με ευθυκρισία και να αντιμετωπίσουμε τον ορατό κίνδυνο απαξίωσης, που υπηρετεί η χαμηλού ορίζοντα τακτική της Αξιωματικής Αντιπολίτευσης, ο χωρίς νόημα, χωρίς σημασία τακτικισμός, η προσπάθεια υποβολής προτάσεων για τη σύσταση ειδικής επιτροπής για την διενέργεια προκαταρκτικής εξέτασης, που δεν αντέχει σε καμμία κριτική και σε καμμία λογική. 
      Καλούμαστε λίγο πολύ, να πάρουμε επάνω μας ως παράταξη, την πρωτοβουλία δημιουργίας εκείνων των συναινέσεων, που θα επιτρέψουν όχι μόνο να συστήσουμε μια εξεταστική επιτροπή, αλλά κύρια και πάνω απ’ όλα, να καθαρίσουμε την ατμόσφαιρα από μια όζουσα αχλή, που δηλητηριάζει τον τόπο και τους πολίτες. 
      Γιατί θα μου επιτρέψετε να πω, κυρίες και κύριοι συνάδελφοι, ότι κινούμαστε τις τελευταίες μέρες μέσα σ’ ένα πλαίσιο, που θα μπορούσε να αποτελέσει προνομιακό σκηνικό έργου του Ουμπέρτο Έκο, πολύ υπέρτερου από το «Όνομα του Ρόδου», με μόνη διαφορά, την υποκατάσταση της φυσικής δολοφονίας από την πολιτική δολοφονία. 
      Το ιστορικό της υπόθεσης Βατοπαιδίου νομίζω ότι λίγο πολύ το γνωρίζουν πια όλοι οι Έλληνες. Όλοι οι Έλληνες γνωρίζουν ότι δεν ξεκίνησε επί των ημερών της Νέας Δημοκρατίας. 
      Δεν πρόκειται να εξαντλήσω το χρόνο και την υπομονή σας, επαναλαμβάνοντας τη μακρά ακολουθία αριθμών, που αποτελούν τις επάλληλες γνωμοδοτήσεις του Γνωμοδοτικού Συμβουλίου Δημοσίων Κτημάτων και που αποτέλεσαν την  προμετωπίδα των πράξεων των Υπουργών του ΠΑ.ΣΟ.Κ., των κ. Δρυ και Φωτιάδη. 
      Ένα είναι το σίγουρο και το ξέρουμε όλοι, ότι η υπόθεση Βατοπαιδίου, έχει πράσινες ρίζες και πράσινο κορμό. Οι αποφάσεις των Υπουργών του ΠΑ.ΣΟ.Κ., είναι που παρέδωσαν την κυριότητα της περιοχής της Βιστωνίδας στην Μονή Βατοπαιδίου και δημιούργησαν το ζήτημα επιβίωσης των εκατοντάδων οικογενειών που ζούσαν εκεί. 
      Επί τη βάσει αυτών των αποφάσεων, ο προϊστάμενος της Κτηματικής Υπηρεσίας Ξάνθης, συνέταξε το πρωτόκολλο παράδοσης, που υπογράφηκε στις 25/6/2003, ένα σχεδόν χρόνο πριν από τις εκλογές, που έφεραν την ευθύνη της διακυβέρνησης στη Νέα Δημοκρατία. 
Και μάλιστα αυτό το οποίο είναι πρωτοφανές, είναι ότι ο δημόσιος αυτός λειτουργός, φρόντισε για την αυθημερόν μετεγγραφή του πρωτοκόλλου, κάτι που θα μου επιτρέψετε να πω ότι είναι τελείως ασύνηθες στον ελληνικό δημόσιο τομέα. 
      Και οι αποφάσεις αυτές βέβαια είναι προς έλεγχον, διότι κατ’ αρχάς φαίνεται να αγνοούν την 111/2000 απόφαση της ολομέλειας του Νομικού Συμβουλίου του Κράτους. Όμως ό,τι και αν είναι, ένα είναι ξεκάθαρο και πέρα από κάθε κουβέντα: ότι αυτές οι αποφάσεις, έθεσαν πλήρως το πλαίσιο, στο οποίο κινήθηκαν όλοι μετά. Όποιος και αν χειριζόταν το θέμα μετά, σ’ όποιο κόμμα και αν ανήκε, θα είχε ελάχιστη ή ακόμα και μηδενική διακριτική ευχέρεια. Γιατί το επιτύμβιο των έργων του ΠΑ.ΣΟ.Κ., κυρίες και κύριοι συνάδελφοι, στην υπόθεση Βατοπαιδίου δεν είναι το εύκολο αίτημα για τη σύσταση προανακριτικής επιτροπής. Θα μου επιτρέψετε να τη λέω έτσι για λόγους συντομίας. Οι προτάσεις σύστασης επιτροπών, δεν είναι κατά παραγγελία «κολυμβήθρες του Σιλωάμ», στις οποίες εμβαπτίζονται και εξαγνίζονται «αμαρτωλές» πολιτικές του παρελθόντος. Πολιτικό μνημείο της πράξης του ΠΑ.ΣΟ.Κ. στην υπόθεση Βατοπαιδίου είναι οι αποφάσεις των Υπουργών σας, κύριοι συνάδελφοι! Είναι η απόφαση Δρυ του 1999, είναι οι αποφάσεις Φωτιάδη του 2002 και του 2003, είναι η αναπομπή το 2003 των γνωμοδοτήσεων από τον κ. Φωτιάδη, χωρίς ανάκληση των αποφάσεων. Γι’ αυτές λογοδοτείτε και γι’ αυτές κρίνεστε. Και αυτές οι αποφάσεις, δεν ελήφθησαν εν αγνοία. Ελήφθησαν εν επιγνώσει, εν πλήρει επιγνώσει! 
      Έχω στα χέρια μου την κατάθεση ενώπιον της Εισαγγελέως κ. Ελένης Σωτηροπούλου του κ. Γεωργίου Παυλίδη, Νομάρχη Ξάνθης την περίοδο εκείνη, ο οποίος επί λέξει λέει: «Στο μεταξύ πρέπει να σημειώσω ότι ο ίδιος είχα στείλει έγγραφο στον κ. Χριστοδουλάκη, ο οποίος ήταν πολιτικός προϊστάμενος του κ. Φωτιάδη, και ζητούσα την αποκατάσταση της νομιμότητος». 
      Περαιτέρω, ο Πρόεδρος του Δικηγορικού Συλλόγου κ. Ξυνίδης στον Εισαγγελέα κ. Κολιούση επί λέξει λέει: «Η Μονή Βατοπαιδίου είχε στην κατοχή της την απόφαση του Γνωμοδοτικού Συμβουλίου υπογεγραμμένη, πριν ακόμα από τη γνωμοδότηση του εισηγητή Στεφάνου Δέτση». Μου εξηγείτε πώς έγιναν όλα αυτά τα πράγματα, χωρίς την κάλυψη της κυβέρνησης του ΠΑ.ΣΟ.Κ. τότε; Μπορείτε να μου πείτε μετά απ’ αυτά, τι σας δημιουργεί το δικαίωμα να φέρεστε ως εισαγγελείς σ’ αυτήν την Αίθουσα; 
      Κυρίες και κύριοι συνάδελφοι, απέναντι όμως σ’ αυτό το μνημείο πολιτικών, η Νέα Δημοκρατία οφείλει και αντιπαρατάσσει το σεβασμό της, απέναντι στους θεσμούς. Αντιπαρατάσσει την προσπάθεια να αφήσει τη δικαιοσύνη να κάνει τη δουλειά της. Γιατί ας θυμηθούμε επί των ημερών ποιας κυβέρνησης σηκώθηκε το πέπλο της σιωπής. Η παραγγελία του Εισαγγελέα του Αρείου Πάγου Γεωργίου Σανιδά, που εντέλλεται την ανάσυρση της υπόθεσης από το αρχείο, είναι ή δεν είναι του 2008; Η άμεση αναπομπή του συνόλου της υπόθεσης στο Γνωμοδοτικό Συμβούλιο Δημοσίων Κτημάτων έγινε ή δεν έγινε το 2008, το Σεπτέμβρη, από τον Υφυπουργό Αντώνη Μπέζα; Μήπως αμφισβητείται η άμεση αντίδραση του Πρωθυπουργού, όταν η ενδοδικαστική διαμάχη ως προς την ερμηνεία της εγκυκλίου Λινού, παραλίγο να τινάξει στον αέρα την εμπιστοσύνη του μέσου πολίτη στη δικαιοσύνη; Μήπως παρεμπιπτόντως, για να το ξεκαθαρίσουμε κι αυτό, η εγκύκλιος Λινού είναι επί των ημερών της Νέας Δημοκρατίας; Δεν είναι το 2003, όταν Πρόεδρος της Βουλής ήταν ο κ. Κακλαμάνης κι όταν τότε στέλνονταν σωρηδόν οι δικογραφίες στη Βουλή, εκατόν πενήντα τον αριθμό, εκ των οποίων μία αφορούσε και τον Πρόεδρο της Δημοκρατίας; Μήπως αμφισβητείτε ότι επί Νέας Δημοκρατίας «πάγωσαν» άμεσα όλοι οι λογαριασμοί της Μονής Βατοπαιδίου επίσης με ενέργειες του Υπουργείου Οικονομίας; Μήπως αμφισβητείτε ότι άρχισε αμέσως έναρξη ελέγχου της Κτηματικής Εταιρείας του Δημοσίου και του Σώματος Ορκωτών Εκτιμητών, πάλι με πρωτοβουλία του Υπουργείου Οικονομίας;
      Και πώς πρέπει κάποιος να χαρακτηρίσει μετά απ’ αυτά τη συμπεριφορά της Αξιωματικής Αντιπολίτευσης, που έσπευσε να δημιουργήσει πρόβλημα στα θεμέλια λειτουργίας του πολιτεύματος; Πώς; Ομιλώντας περί παρέμβασης, περί συγκάλυψης, εκμεταλλευόμενη την άγνοια του μέσου πολίτη, για τον τρόπο λειτουργίας της εισαγγελικής αρχής. 
      Κύριοι συνάδελφοι του ΠΑ.ΣΟ.Κ., ακούτε για πρώτη φορά σ’ αυτήν την Αίθουσα ότι η εισαγγελική αρχή συνιστά ένα δομημένο ιεραρχικά σχήμα, στο οποίο υπάρχουν προϊστάμενοι και υφιστάμενοι; Ακούτε για πρώτη φορά ότι η ευθύνη και η υποχρέωση πληρότητας της έρευνας, ανήκει στον προϊστάμενο της εισαγγελίας; Ακούτε για πρώτη φορά ότι ο προϊστάμενος πρέπει να ενεργεί σύμφωνα μ’ αυτήν την υποχρέωση; Ακούτε, για παράδειγμα, για πρώτη φορά ότι στην υπόθεση της Δ.Ε.Κ.Α., ο τότε προϊστάμενος, είχε ενεργήσει αντίθετα με την εισήγηση των υφισταμένων; Τότε είχατε διαμαρτυρηθεί και δεν το θυμόμαστε; Ακούτε για πρώτη φορά ότι στην υπόθεση Κουκοδήμου-Κλαδά, ο προϊστάμενος είχε στείλει πίσω το απαλλακτικό βούλευμα για επανεξέταση; Μήπως τότε είχατε διαμαρτυρηθεί; Μήπως έχετε επιλεκτική κρίση και μήπως έχετε και επιλεκτική μνήμη; 
      Πώς μπορεί να χαρακτηρίσει κάποιος την ασύλληπτη προσπάθεια συσκότισης και τη δημιουργία σύγχυσης, που συνιστά η πρόταση που κατέθεσε η Αξιωματική Αντιπολίτευση για τη σύσταση –αν είναι δυνατόν!- μαζί με την εξεταστική και άλλης επιτροπής, για διενέργεια προκαταρκτικής εξέτασης, κατά παράβαση του πνεύματος του άρθρου 86 του Συντάγματος;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εάν δεν είναι αυτό παιχνίδι εντυπώσεων, τι είναι; Είναι τόσο πολιτικά δυσχερές το ΠΑ.ΣΟ.Κ., να περιμένει την ολοκλήρωση των εργασιών της εξεταστικής επιτροπής, πριν να στηρίξει οποιαδήποτε άλλη περαιτέρω ενέργεια; 
      Και αν μου επιτρέπετε να πω –για να τελειώνουμε και μ’ αυτό- για τα περί δήθεν κινδύνου παραγραφής, η παραγραφή –αν υπάρχει- έρχεται τον Ιούνιο και ξέρετε ότι –εκτός από τον Ιούνιο- μπορεί να παραταθεί η Σύνοδος της Βουλής και να πάει μέχρι το Σεπτέμβρη. Για ποιο κίνδυνο παραγραφής μιλάμε;
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε παρακαλώ, κύριε Δένδια. 
      ΝΙΚΟΛΑΟΣ ΔΕΝΔΙΑΣ: Κύριε Πρόεδρε, δεν έχω δεκαπεντάλεπτο; Τουλάχιστον θα μου δώσετε δύο λεπτά; 
      ΠΡΟΕΔΡΕΥΩΝ (Αναστάσιος Νεράντζης): Θα σας δώσω ένα λεπτό, αλλά παρακαλώ τελειώνετε. Απ’ ό,τι βλέπω έχετε πολλά να πείτε. Δεν μας παίρνει ο χρόνος. Παρακαλώ σ’ ένα λεπτό να έχετε τελειώσει.  
      ΕΥΑΓΓΕΛΟΣ ΒΕΝΙΖΕΛΟΣ:  Τα υπόλοιπα την Παρασκευή. 
      ΝΙΚΟΛΑΟΣ ΔΕΝΔΙΑΣ: Θα έχουμε καιρό να τα λέμε. 
      Αυτό που έχει συμβεί, κυρίες και κύριοι συνάδελφοι, είναι ότι εδώ, η Αξιωματική Αντιπολίτευση προσπαθεί να εμποδίσει την προσπάθεια της Νέας Δημοκρατίας να ξεκαθαρίσει ένα δύσμορφο σκηνικό. 
      Σ’ αυτήν τη φάση, τη βαθύτατα επικίνδυνη, της απόπειρας αποξένωσης της κοινωνίας από τους εκλεγμένους αντιπροσώπους της, μέσα στη λογική της συνολικής απαξιωτικής εξομοίωσης, η Νέα Δημοκρατία έχει βαρύτατη ευθύνη, αν θέλετε, βαρύτερη απ’ αυτήν που είχε το 2004 ή το Σεπτέμβριο του 2007.
      Καλούμαστε να σταθούμε όρθιοι, με την αυτοπεποίθηση που δίνει πάντοτε στους καθαρούς τη καρδία, να αποδείξουμε στην ελληνική κοινωνία ότι τα συνθήματα που διαχρονικά η παράταξή μας επαγγέλλεται, η διαφάνεια, η σεμνότητα, η ταπεινότητα, η προστασία του δημοσίου χρήματος, ο σεβασμός απέναντι στη μαχόμενη υπό δυσμενείς οικονομικές συνθήκες κοινωνία, δεν είναι πολιτικές σημαίες ευκαιρίας. Υπό την έννοια αυτή, η παρούσα συζήτηση, μπορεί να λειτουργήσει ως εφαλτήριο συνολικής αναστροφής. 
      Με απόλυτη ευθύνη σας καλώ, λοιπόν, να ψηφίσετε όλες οι πτέρυγες της Βουλής τη σύσταση της εξεταστικής των πραγμάτων επιτροπής. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Δένδια. 
      Το λόγο έχει ο Βουλευτής του ΠΑ.ΣΟ.Κ. στη Β΄ Περιφέρεια Πειραιά κ. Γρηγόρης Νιώτης. 
      ΓΡΗΓΟΡΗΣ ΝΙΩΤΗΣ: Κύριε Υπουργέ της Δικαιοσύνης, παρακολουθείτε σιωπηλώς και απαθώς τον κ. Σανιδά ακόμα και σήμερα, να επιτίθεται εναντίον της Βουλής των Ελλήνων και εκτίθεσθε ανεπανορθώτως, γιατί ο κ. Σανιδάς με τη σημερινή του στάση επιβεβαιώνει τη μηνυτήρια αναφορά, που με ευθύνη καταθέσαμε όλοι οι Βουλευτές του ΠΑ.ΣΟ.Κ., για να προστατεύσουμε τους θεσμούς, που εσείς αποφεύγετε να το κάνετε. 
      Ο κ. Σανιδάς, παραβιάζει ρητές συνταγματικές και νομικές διατάξεις –και το ξέρετε πάρα πολύ καλά- και του χρειάζεται πολιτική σανίδα και μάλιστα βρεγμένη πολιτική σανίδα, αλλά εσείς δεν είστε σε θέση να το κάνετε, όχι γιατί δεν μπορείτε ή δεν έχετε εξουσιοδότηση...
      ΑΘΑΝΑΣΙΟΣ ΜΠΟΥΡΑΣ: Αυτές είναι απρέπειες και πέφτετε χαμηλά!
      ΓΡΗΓΟΡΗΣ ΝΙΩΤΗΣ: Έχετε εξουσιοδότηση από το νόμο. Οφείλατε και οφείλετε να του ασκήσετε πειθαρχική δίωξη και δεν το κάνετε! Και, βεβαίως, αναμένουμε να δούμε και το πόρισμα, μετά τη μηνυτήρια αναφορά μας. 
      Πάντως, η Βουλή θα κάνει το καθήκον της, κύριε Υπουργέ της Δικαιοσύνης. Πήρε τώρα το φάκελο. Είμαστε ικανοποιημένοι γιατί μέσα από την πίεση που ασκήσαμε, το ΠΑ.ΣΟ.Κ. αλλά και οι άλλες πτέρυγες της Αντιπολίτευσης, επιτέλους σ’ ένα μεγάλο βαθμό κατ’ αρχάς σώζουμε το κύρος του ελληνικού Κοινοβουλίου, ενώ ευτυχώς και η κ. Σπυροπούλου σήμερα –που νόμιζε ο κ. Σανιδάς ότι θα την έβαζε καπέλο πάνω στους δύο έγκριτους παραιτηθέντες εισαγγελικούς λειτουργούς και ότι θα έλεγχε τις ενέργειές της- του πέταξε τη δικογραφία στα μούτρα και του είπε «καλά έκαναν οι συνάδελφοί μου και πρότειναν να πάει με το άρθρο 86 στη Βουλή».
      Κυρίες και κύριοι συνάδελφοι, έχω πολύ λίγα λεπτά για να συμβάλω στη σημερινή συζήτηση. Θέλω να πω με δυο λόγια, βάζοντας έναν τίτλο με την καρδιά μου και με τη μελέτη των θεμάτων που αρκετά έχω κάνει πάνω σ’ αυτήν τη δυσάρεστη υπόθεση, ότι το σκάνδαλο της Μονής Βατοπαιδίου έχει πολλές πτυχές. 
      Είναι κυρίως ένα σκάνδαλο που αφορά την Κυβέρνηση και έχει δύο πυλώνες. Πρώτον, σκάνδαλο κατάργησης κερδισμένης δίκης από το δημόσιο εις βάρος του Εφραίμ και της Μονής Βατοπαιδίου. Εγώ είμαι έκπληκτος απ’ όλες τις πτέρυγες της Βουλής για την επιλεκτικότητά τους να ασχολούνται με το τι έγινε με την αναπομπή, που τιμά τον κ. Φωτιάδη το ότι έκανε την αναπομπή.
      Γιατί ο κ. Φωτιάδης υπέγραψε κατ’ αρχάς ένα έγγραφο, αλλά, όταν πήγε ο εκπρόσωπος του νομικού κόσμου, ο Πρόεδρος του Δικηγορικού Συλλόγου Ξάνθης-Ροδόπης, ο Μητροπολίτης, η Αυτοδιοίκηση είπε: Με πείσατε, κύριοι. Αναπέμπω. Και όχι απλώς ανέπεμψε στις 30 Οκτωβρίου 2003, αλλά έδωσε εντολή. Και εκτίθεται ανεπανορθώτως ο ΣΥ.ΡΙΖ.Α., διά του κ. Δραγασάκη που δεν κατάλαβα την επίθεσή του εναντίον του ΠΑ.ΣΟ.Κ. και τη συμπόρευσή του με τη Νέα Δημοκρατία κατ’ αυτόν τον τρόπο, να λέει ότι δεν παρέστη ο κ. Φωτιάδης και το ΠΑ.ΣΟ.Κ., το Υπουργείο Οικονομικών στη δίκη ενώπιον του Πολυμελούς Πρωτοδικείου Ροδόπης, επί του οποίου, βεβαίως και παρέστη ο κ. Χειμώνας. Παρέστη με εντολή του κ. Φωτιάδη, ως αρμοδίου Υπουργού Οικονομικών.
      Και αυτό δείχνει την πολιτική βούληση του ΠΑ.ΣΟ.Κ., την πολιτική βούληση της κυβερνήσεως Σημίτη εκείνης της περιόδου να υπερασπιστεί και να προασπιστεί να δικαιώματα του ελληνικού δημοσίου. Και όχι μόνο τα προασπίστηκε ο κύριος Υφυπουργός των Οικονομικών, ο κ. Φωτιάδης, διά του κ. Χειμώνα, αλλά κερδίσαμε και τη δίκη.
      Καλά, δεν το πληροφορήθηκε κανείς αυτό, ότι υπάρχει αυτή την ώρα προκαταρκτική έρευνα του Αντεισαγγελέα του Αρείου Πάγου, κύριε Υπουργέ της Δικαιοσύνης, του κ. Αναστασίου Κανελλόπουλου;
      Παρακαλώ να ζητήσετε αύριο κιόλας, κύριε Αντιπρόεδρε της Βουλής, να έρθουν όλα τα πορίσματα του Αντεισαγγελέα του Αρείου Πάγου, του κ. Αναστασίου Κανελλόπουλου, για την ύποπτη, τραυματική για τη δικαιοσύνη δίκη, η οποία, ενώ εν διασκέψει δικαίωσε το ελληνικό δημόσιο, η κυρία Πρόεδρος κρατούσε επί εννέα μήνες παρανόμως την υπόθεση, έως ότου ο Εφραίμ με το κύκλωμα των Αθηνών να κανονίσει πώς θα καταργηθεί η δίκη. Ντροπή! Ντροπή!
      Και τολμούν να έρχονται εδώ και να επιτίθενται εναντίον του Φωτιάδη. Τι έκανε ο Φωτιάδης; Ο Φωτιάδης έκανε ένα λάθος -ας το πούμε- το οποίο το ανακάλεσε και κυνήγησε τα συμφέροντα του ελληνικού δημοσίου. Αυτοί τι έκαναν; Κατήργησαν την κερδισμένη δίκη, έβαλαν το Νομικό Συμβούλιο του Κράτους με μειοψηφία εντίμων ή εντίμου, τουλάχιστον, εκπροσώπου να πει: «Τώρα που το παραδώσατε, μπορείτε να κλείσετε και τη δίκη». Και έκλεισαν κερδισμένη δίκη. Και επ’ αυτού, ο Αντεισαγγελέας του Αρείου Πάγου, ο κ. Κανελλόπουλος, ασκεί έρευνα. Ήδη κατέθεσαν και οι τρεις δικαστές. Θα τους αναγνώσω τους εντίμους δικαστάς εισηγήτρια Σαραλόγλου και Γιοβανόπουλος -αυτοί είναι το δύο- και το ένα η κ. Ψάλτη. Να έρθει εδώ πέρα τι δήλωσαν αυτοί οι δικαστές για τη διάσκεψή τους στις 2-1-2004, που η κ. Ψάλτη με ποιους εσυνεννοείτο;
      Ήξερε ο Υφυπουργός Οικονομικών, ο κ. Δούκας, ότι είχε κερδηθεί η δίκη όταν επαραιτείτο; Αυτό είναι αντικείμενο της ερεύνης για τον κ. Δούκα. Όμως, το ήξερε ο συνομιλητής του Υπουργού Επικρατείας και των άλλων, που δεν ξέρω πώς έφτασαν στο σημείο να οδηγήσουν τον κύριο Υφυπουργό Οικονομικών να παραιτηθεί από κερδισμένη δίκη.
      Ο δεύτερος πυλώνας του σκανδάλου είναι ότι ξεπουλούσαν δημόσια γη και την αντάλλασαν με δημόσια γη. Η δεύτερη ντροπή!
      Και έχω εδώ, κυρίες και κύριοι -γιατί λένε ότι δεν έχουμε στοιχεία- έναν κατάλογο τον οποίο θα καταθέσω στα Πρακτικά, όπου υπάρχουν δεκάδες συμβόλαια με υπερτίμηση της λίμνης Βιστωνίδος, της κρατικής και υποεκτίμηση των ακινήτων που ελάμβανε ο κ. Εφραίμ. Διακόσια εξήντα ακίνητα έλαβε ο κ. Εφραίμ, με υποεκτίμηση της αξίας τους, για να γίνουν όσο γίνεται περισσότερα. Κλέβαμε το δημόσιο με τη λίμνη Βιστωνίδα και δημιουργήθηκε ένα τεράστιο κύκλωμα με off-shore εταιρείες, με ύποπτα συμφέροντα τα οποία ασφαλώς έχουν διακινήσει και μαύρο χρήμα και καλείται η εξεταστική επιτροπή, αλλά και η προανακριτική προκαταρκτική επιτροπή και ας μη θυμώνουν οι κύριοι συνάδελφοι. Δεν θέλουμε να πάρουμε κανενός το κεφάλι.
      Η προκαταρκτική εξέταση που προτείνουμε για την Παρασκευή είναι εντελώς αρχικό στάδιο και δεν παραπέμπει σε δίκη στο Ειδικό Δικαστήριο. Έχουν αλλάξει τα πράγματα από την προηγούμενη διαδικασία.
      Όσο για τον κ. Δραγασάκη και αυτά που λέει, θέλω να καταθέσω, γιατί δεν έχω χρόνο, τα συμβόλαια της κ. Πελέκη, η οποία, διά των συμβολαίων που καταθέτω, αποχαρακτηρίζει με τη συμβολή του κ. Γκράτσιου -κεντρικός πυρήνας στο σκάνδαλο ο κ. Γκράτσιος- της Κ.Ε.Δ., ο οποίος πρέπει να κληθεί και στις δύο επιτροπές για να μας πει από πού πήρε εντολές και υπέγραφε δεκάδες και εκατοντάδες συμβόλαια, αποχαρακτηρίζοντας δασικές εκτάσεις, όπου εμφανίζονται στο Σώμα Ορκωτών Εκτιμητών εκτιμώμενες χαμηλά ως δασικές εκτάσεις και στο συμβόλαιο η κ. Πελέκη γράφει ότι είναι άρτια και οικοδομήσιμα οικόπεδα.
Και βλέπουμε διαφορές εκατομμυρίων ευρώ και είναι αυτά μεταξύ του Σ.Ο.Ε. και της αντικειμενικής. 
      Για να πάμε και στην εμπορική αξία. Έχω εδώ συμβόλαιο από την Καλαμαριά που το έχουν βαφτίσει 3.000.000 αντικειμενική αξία και κάνει πάνω από 40.000.000 ευρώ. Καταθέτω τα συμβόλαια τα οποία αναφέρω στα Πρακτικά, όπως καταθέτω, τιμής ένεκεν και την πρώτη ερώτηση, κύριε Δραγασάκη, για την αποκάλυψη του σκανδάλου, των Βουλευτών του ΠΑ.ΣΟ.Κ.  –εμείς το φέραμε το σκάνδαλο στη Βουλή τον Ιούλιο του 2007, προ των εκλογών- κ.κ. Δριβελέγκα, Αράπογλου, Τσακλίδη, Γερανίδη, Εμινίδη, Τσιόκα, Μπόλαρη, Μουσιώνη, Τζάκρη, Αηδόνη, Καρχιμάκη, για να υπάρξει τιμή στους συναδέλφους. Είναι τον έβδομο μήνα του 2007. Παρακαλώ όσοι ενδιαφέρονται, ας μελετήσουν «το κατηγορώ» των έντεκα αυτών συναδέλφων, για να δούμε, κύριε Δραγασάκη, τι λέγατε εσείς πριν από πέντε χρόνια, όταν όλο το θέμα ήταν ασφαλώς σε επί μέρους θέματα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, σας παρακαλώ, κύριε  συνάδελφε. 
    ΓΡΗΓΟΡΙΟΣ ΝΙΩΤΗΣ: Κυρίες και κύριοι συνάδελφοι, αφού έστω και υπό το φόβο της δημιουργίας προανακριτικής επιτροπής η Νέα Δημοκρατία δέχεται την εξεταστική, εμείς συναινούμε. Δεν έχουμε να φοβηθούμε τίποτα. Τα περιέγραψα δι’ ολίγων. Δεν έχουμε να φοβηθούμε τίποτα, αλλά η εξεταστική έτσι κι αλλιώς είναι μια διαδικασία που θα φωτίσει περισσότερο. Δεν μπορούμε, όμως, να πάμε σε παραγραφή, δεν μπορούμε να  πάμε σε συγκάλυψη, γι’ αυτό και τη συνείδησή μας και την αυτονομία μας θα την αποδείξουμε στην ψηφοφορία της Παρασκευής, όταν θα κριθεί και η μείζων περίπτωση, όταν δηλαδή θα ανοίξουμε τις διαδικασίες που ο  κ. Σανιδάς -και τη διαπλοκή του με το κυβερνητικό σύστημα- επιχειρεί αυτή την απαράδεκτη συγκάλυψη, η οποία είναι εις βάρος των συμφερόντων του δημοσίου, η οποία δεν τιμά ούτε τη δικαιοσύνη, την οποία άλλωστε προασπίστηκαν έντιμοι δικαστές και οι δύο αντεισαγγελείς, οι παραιτηθέντες και  η πλειοψηφία του Πρωτοδικείου Ροδόπης. 
    ΠΡΟΕΔΡΕΥΩΝ (Αναστάσιος Νεράντζης): Κύριε Νιώτη, παρακαλώ, ολοκληρώστε. 
    ΓΡΗΓΟΡΙΟΣ ΝΙΩΤΗΣ: Θα τα πούμε πιο αναλυτικά, κυρίες και κύριοι συνάδελφοι, βεβαίως, με παρρησία στις δύο επιτροπές. 
    Ευχαριστώ. 
    (Στο σημείο αυτό ο Βουλευτής κ. Γρηγόριος Νιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
    Το λόγο έχει ο Βουλευτής της Νέας Δημοκρατίας στο Νομό Εύβοιας, κ. Κωνσταντίνος Μαρκόπουλος. 
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, δεν είναι η καλύτερη περίπτωση συζήτησης μέσα στη Βουλή μιας εξεταστικής επιτροπής, η οποία μάλιστα προτείνεται από την ίδια την Κυβέρνηση, από το κόμμα το οποίο έχει την εντολή του ελληνικού λαού να κυβερνήσει τον τόπο. 
    Τι είναι για μας η εξεταστική επιτροπή, την οποία προτείναμε; Γιατί δεν  νομίζω από τη Μεταπολίτευση και μετά να υπάρχουν πάρα πολλά παραδείγματα   –φοβάμαι ότι δεν υπάρχουν- κυβέρνησης που να ζητάει η ίδια μια εξεταστική επιτροπή και για δικές της αποφάσεις. 
    Κυρίες και κύριοι συνάδελφοι, η εξεταστική επιτροπή είναι η τελευταία γραμμή άμυνας την οποία έχει αυτή η παράταξη της Νέας Δημοκρατίας, η οποία κυβερνάει αυτόν τον τόπο για να υπερασπιστεί την τιμή και την υπόληψη των αποφάσεων, οι οποίες σήμερα κατακρίνονται, χωρίς στοιχεία, μ’ ένα κολάζ εφημερίδων, μ’ ένα ασύλληπτο κατηγορητήριο, με κακουργήματα τα οποία στηρίζονται –άκουσον, άκουσον!- σε αποφάσεις του Νομικού Συμβουλίου του Κράτους και με μια Αξιωματική Αντιπολίτευση η οποία έσπευσε, μετά το αίτημα της εξεταστικής επιτροπής, για λόγους κατά την εκτίμησή μας επικοινωνιακού happening, να ζητήσει προανακριτική επιτροπή, χωρίς να έχει το πόρισμα στα χέρια της και σήμερα να λέει με τον τρόπο της και εμμέσως, ότι καλύτερα θα ήταν να είχαμε το πόρισμα, να συζητήσουμε λιγάκι για να δούμε πώς θα στοιχειοθετήσουμε αυτό που κατονομάσαμε για την Παρασκευή, αλλά που όμως δεν είχαμε τα στοιχεία για να του βάλουμε τη σφραγίδα. 
    Γιατί ζητάμε εξεταστική επιτροπή; Είναι πολύ απλό. Γιατί οι πολίτες αυτής της χώρας αισθάνονται πολύ μεγάλη ανασφάλεια, όταν οι θεσμοί τους οποίους έχουμε φτιάξει όλοι μαζί στο πολιτικό σύστημα, φαίνεται ότι δεν τους προστατεύουν ή τους προστατεύουν, αλλά κάποιοι θέλουν να αποδείξουν ότι αυτοί οι θεσμοί δεν χρειάζονται για να προστατεύουν το πολιτικό σύστημα. 
    Και δημιουργείται το πρώτο ερώτημα: Το Νομικό Συμβούλιο του Κράτους, οι επίσημες γνωμοδοτικές επιτροπές, είναι πολιτιστικοί σύλλογοι, είναι μη κυβερνητικές οργανώσεις ή είναι θεσμοθετημένα όργανα, τα οποία ποδηγετούν τις πολιτικές αποφάσεις;
      Και εάν, εν πάση περιπτώσει, εσείς θέλετε τώρα να τις αμφισβητήσετε, γιατί παρακαλώ, κυρίες και κύριοι συνάδελφοι της Αξιωματικής Αντιπολίτευσης, στο δικό σας πόρισμα στην Εξεταστική Επιτροπή για τα εξοπλιστικά στις 11 Ιανουαρίου 2005, με υπογραφή των συναδέλφων Ακριβάκη, Βενιζέλου, Καρχιμάκη, Κοσμίδη, Κουλούρη, Λοβέρδου, Νιώτη, Παπαγεωργίου, Παπαηλία, λέτε για τους συναδέλφους σας: «Οι ενέργειες που έγιναν κατά την περίοδο της θητείας των παραπάνω πρώην Υπουργών θεμελιώνονται πλήρως στο νόμο (προεδρικό διάταγμα 284/89). Έγιναν άλλωστε με την προσυπογραφή του Νομικού Συμβουλίου του Κράτους επί των σχετικών συμβάσεων ή σύμφωνα με γνωμοδότηση του Νομικού Συμβουλίου του Κράτους»;  
      Το καταθέτω για τα Πρακτικά. 
      (Στο σημείο αυτό ο Βουλευτής κ. Κωνσταντίνος Μαρκόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αποφασίστε. Θα κυβερνάτε με το Νομικό Συμβούλιο ή χωρίς αυτό; Θα κάνετε αντιπολίτευση με το Νομικό Συμβούλιο ή χωρίς αυτό; Διότι οι πολίτες αυτής της χώρας θέλουν να ξέρουν. Να σταθεροποιηθείτε για να σας «πετύχουν» με την ψήφο τους, διότι διαφορετικά δεν θα μπορέσουν να σας «πετύχουν». 
      Το σκάνδαλο –όπως το ονομάζετε- της Βιστωνίδας, αυτή η ιστορία η οποία διαπερνά το πολιτικό σύστημα, έγινε σε δύο δόσεις. Έγινε το 1999 από τον κ. Δρυ, ο οποίος σε πρόσφατη συνέντευξή του προ ολίγων ημερών γράφει τα εξής: «Εάν υποθέσουμε ότι απέρριπτα τη γνωμοδότηση, με ποιο σκεπτικό θα το έκανα;». 
      (Στο σημείο αυτό ο Βουλευτής κ. Κωνσταντίνος Μαρκόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Διαλέξτε, κυρίες και κύριοι συνάδελφοι. Ή ο πρώην Υπουργός σας έκανε λάθος ή σήμερα εσείς χρειάζεστε χρόνο για να μελετήσετε ξανά μερικά πράγματα. 
      Γιατί ζητάμε εξεταστική επιτροπή; Ζητάμε εξεταστική επιτροπή, κυρίες και κύριοι συνάδελφοι, παρά το γεγονός ότι η δικαστική διαδικασία ήταν εν εξελίξει, γιατί η παραίτηση των δύο εισαγγελέων κινδύνευσε να δημιουργήσει ψεύτικες εικόνες ότι αυτή η Κυβέρνηση θέλει κάτι να αποκρύψει. 
      Ζητήσαμε ευθέως, λοιπόν, εξεταστική επιτροπή για να συζητήσουμε σ’ αυτήν την εξεταστική επιτροπή, να εμβαθύνουμε και να επεκτείνουμε, να αναλύσουμε και να συμφωνήσουμε ή να διαφωνήσουμε, αλλά, εν πάση περιπτώσει, να ενημερώσουμε τους πολίτες αυτής της χώρας εάν οι θεσμοί λειτουργούν σ’ αυτόν τον τόπο. Διότι, κυρίες και κύριοι συνάδελφοι, μπορεί οι εισαγγελείς να έπραξαν όπως εκείνοι πιστεύουν και εμείς δεν έχουμε καμμία αμφιβολία ότι έπραξαν κατά τη συνείδησή τους, ενδεχομένως. Όμως, εσείς τη δικαιοσύνη με ποιο μάτι τη βλέπετε; Τη βλέπετε με το μάτι εκείνης της αφίσας που είχατε βγάλει πριν από ένα μήνα, όπου λοιδορούσατε συλλήβδην το Δικαστικό Σώμα ή τη βλέπετε με το μάτι εκθείασης εισαγγελέων που τους χρησιμοποιήσατε και τους κάνατε κομμάτι ενός πολιτικού παιχνιδιού το οποίο αποτελείται από κολάζ εφημερίδων; 
      Αυτό είναι ένα ερώτημα, το οποίο απευθύνεται σε εσάς, κυρίες και κύριοι συνάδελφοι του ΠΑ.ΣΟ.Κ.!
      Σ’ αυτούς τους πολίτες της χώρας υπάρχει εκτός από τον κοινό νου και το κοινό αίσθημα, μια συλλογική υποσυνείδηση η οποία λέει ότι δεν είναι δυνατόν να επενδύουμε στην ανασφάλεια των πολιτών και να τη χρησιμοποιούμε για ίδια κομματικά οφέλη. 
      Το Σεπτέμβριο του 2008, στη συνέντευξη του αξιότιμου Αρχηγού της Αξιωματικής Αντιπολίτευσης, υπάρχει απάντηση «Εμείς ποτέ δεν δώσαμε περιουσία στη Μονή Βατοπαιδίου». 
      Δεν τον έχετε ενημερώσει; Δεν τον έχετε ενημερώσει για το πρωτόκολλο παράδοσης-παραλαβής σε δύο χρόνους, Δρυς-Φωτιάδης; Και ορθώς είπε ο κύριος συνάδελφος ότι έκανε ένα λάθος ο κ. Φωτιάδης. Εντάξει. Παραδεχθείτε, όμως, ότι η απαρχή αυτής της ιστορίας έχει υπογραφή Υπουργών δικών σας και η συνέχεια αυτής της ιστορίας που είναι ακόμα πιο σημαντική είναι η διεκδίκηση με αγωνία των παραλίμνιων περιοχών από εκατοντάδες οικογένειες αγροτών και ψαράδων, οι οποίοι ξαφνικά δεν έχασαν μόνο την περιουσία τους, αλλά και το δικαίωμα να επιβιώσουν. 
      Και ξεκινάει ένας αγώνας πίεσης της πολιτικής εξουσίας. Έχουμε έρθει στις μέρες της Νέας Δημοκρατίας και ξαφνικά στα χέρια του Υφυπουργού Οικονομικών, του κ. Δούκα, έρχεται μια γνωμοδότηση του Νομικού Συμβουλίου του Κράτους –χωρίς ερώτημα, ήταν ερώτημα του κ. Φωτιάδη και μπορεί να έπραξε σωστά ο άνθρωπος πιεζόμενος- όπου η απάντηση ήταν ότι δεν είναι δυνατόν να μετακυλήσει η ιδιοκτησία πλέον της λίμνης Βιστωνίδας στο δημόσιο. 
      Και ξεκινάει ο αγώνας της δικαίωσης αυτών των εκατοντάδων οικογενειών, για τους οποίους και εσείς στην τοπική περιοχή δώσατε τον αγώνα σας. 
Εσείς δεν θα το κάνατε; Δεν θα προσπαθούσατε να διασφαλίσετε το βιος τους; Ασφαλώς και θα το κάνατε. Αυτό κάναμε και εμείς. 
      Όμως, δεν έγινε μόνο έτσι. Έγινε και μία Επιτροπή Συντονιστικού Αγώνα και αυτή η Επιτροπή Συντονιστικού Αγώνα πήγε και είδε τον κ. Διονυσόπουλο, εκπρόσωπο του Νομικού Συμβουλίου του Κράτους, ο οποίος ορθά-κοφτά τους είπε ότι δεν γίνεται. Τον παρακάλεσαν να μην είναι υπέρ της μονής και είπε ότι δεν γίνεται, είναι ειλημμένη απόφαση. Και τότε, η Συντονιστική Επιτροπή Αγώνα ζήτησε να δει τα μέλη της ελληνικής Κυβέρνησης. Είδε τον κ. Κοντό, είδε τον κ. Ρουσόπουλο, ήταν εκεί ο Μητροπολίτης Ξάνθης, ο Βουλευτής κ. Τσαλίδης, ο Νομάρχης κ. Παυλίδης. 
      Έγινε μία πολύ μεγάλη συζήτηση για το πώς μπορεί να διασφαλιστεί το αυτονόητο, αυτό που τους αφαιρέθηκε, με διαστολή μάλιστα της κτηματικής περιοχής από πλευράς της μονής και δήλωσαν αναρμόδιοι. Διότι, όπως και εσείς είχατε πει στην Επιτροπή των Εξοπλιστικών, το Νομικό Συμβούλιο του Κράτους δεν μπορεί να ξεπεραστεί από μία υπογραφή Υπουργού, εκτός εάν θέλετε να πείτε σ’ αυτήν την Αίθουσα ότι στην επαπειλούμενη κυβέρνησή σας δεν θα έχετε Νομικό Συμβούλιο ή ότι δεν θα το υπολογίζετε το Νομικό Συμβούλιο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δέκα δευτερόλεπτα, σας παρακαλώ, κύριε Πρόεδρε. 
      Όμως, δεν είναι μόνο αυτό. Το 1990 υπάρχει άλλη απόφαση του Νομικού Συμβουλίου του Κράτους που λέει και γνωμοδοτεί θετικά υπέρ της δυνατότητας παραχώρησης της λίμνης στην ιερά μονή, αλλά μόνο με διάταξη νόμου, το οποίο ξέχασε και ο κ. Δρυς και ο κ. Φωτιάδης. Και δεν φρόντισαν να φέρουν νόμο στη Βουλή, παρά να υπογράψουν εν κρυπτώ και παραβύστω ακόμα και από την τοπική κοινωνία. 
      Για όλα αυτά, εσείς αντί να συμφωνήσετε σε μία εξεταστική επιτροπή την οποία εμείς ζητάμε για να κάνουμε μία ειλικρινή κουβέντα και να ενημερώσουμε τους πολίτες, πετάτε το πυροτέχνημα της προανακριτικής επιτροπής, χωρίς καν να έχετε στα χέρια σας αυτό το οποίο ενδεχομένως δικαίως να ζητούσατε, αλλά δεν είχατε την υπομονή. Γιατί; Διότι ο μόνος τρόπος να πλήξετε αυτήν την Κυβέρνηση είναι να στοχοποιήσετε τα μέλη της. Διότι πετάτε βελάκια στον αέρα και περιμένετε αναλόγως και κατά το δοκούν για το πού θα σκάσουν. 
      Σας λέω, λοιπόν, ότι θα πάμε στην εξεταστική επιτροπή, θα συζητήσουμε, θα τα βγάλουμε όλα στη φόρα και βάλτε καπέλο για τα βελάκια που έχετε πετάξει ψηλά στον αέρα, γιατί πολύ φοβάμαι ότι θα βρεθείτε από κάτω. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Και εμείς σας ευχαριστούμε. 
      Το λόγο έχει ο Βουλευτής του ΠΑ.ΣΟ.Κ. στο Νομό Ροδόπης κ. Γεώργιος Πεταλωτής. 
      Κύριε Φωτιάδη, σας βρίσκω ανήσυχο. Όταν ακούγεται στην Αίθουσα το όνομα «Φωτιάδης», δεν αφορά εσάς, τον Ηλία Φωτιάδη. 
      ΗΛΙΑΣ ΦΩΤΙΑΔΗΣ: Κύριε Πρόεδρε, δέχομαι συνέχεια στο γραφείο μου τηλεφωνήματα και με ρωτούν εάν υπήρξα ποτέ Υπουργός. 
      ΠΡΟΕΔΡΕΥΩΝ (Αναστάσιος Νεράντζης): Καθίστε, κύριε Φωτιάδη! 
      ΗΛΙΑΣ ΦΩΤΙΑΔΗΣ: Κύριε Πρόεδρε, εγώ είμαι ο Ηλίας Φωτιάδης από την Ημαθία και όχι ο Απόστολος Φωτιάδης!
      ΠΡΟΕΔΡΕΥΩΝ (Αναστάσιος Νεράντζης): Κύριε Φωτιάδη, καθίστε! Δεν αφορά εσάς τον Ηλία Φωτιάδη Βουλευτή Ημαθίας, αλλά τον Απόστολο Φωτιάδη! 
      ΗΛΙΑΣ ΦΩΤΙΑΔΗΣ: Κύριε Πρόεδρε, ανησυχούν όλοι οι ψηφοφόροι μου για το πότε υπήρξα Υπουργός και δεν το ξέρουν!
      ΠΡΟΕΔΡΕΥΩΝ (Αναστάσιος Νεράντζης): Κύριε Φωτιάδη, καθίστε επιτέλους. Δεν αντιλαμβάνεστε ούτε το συμφέρον σας. Αφορά η συζήτηση έναν άλλο Φωτιάδη, τον Απόστολο Φωτιάδη ο οποίος τότε ήταν Υφυπουργός και Βουλευτής στο Νομό Έβρου. 
      Κύριε Πεταλωτή, έχετε το λόγο. 
      ΓΕΩΡΓΙΟΣ ΠΕΤΑΛΩΤΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, πραγματικά πριν από πολλά χρόνια, το 2003-2004, όταν ξεκινούσαμε μαζί με τους φορείς της Ροδόπης και της Ξάνθης και είχα την τιμή να είμαι Πρόεδρος του Δικηγορικού Συλλόγου και Πρόεδρος του Νομαρχιακού Συμβουλίου Ροδόπης, δεν μπορούσα να φανταστώ ότι θα φτάσουμε στο 2008 για να συζητάμε αυτό το τεράστιο σκάνδαλο της Μονής Βατοπαιδίου και μάλιστα να ακούγονται σ’ αυτήν την Αίθουσα όχι κάποιες ανακρίβειες -γιατί κάποιοι δεν γνωρίζουν- αλλά κάποιες διαστρεβλώσεις από την πλευρά της Νέας Δημοκρατίας και κάποιοι να κρατούν το ίσο από την πλευρά των κομμάτων της Αριστεράς, της άλλης Αριστεράς. Πραγματικά, δεν μπορούσα να το διανοηθώ. 
      Άκουσα πολλά πράγματα και πραγματικά δεν ξέρω από πού να αρχίσω. Να αρχίσω από τα τελευταία που άκουσα από το συνάδελφο κ. Μαρκόπουλο; Να αρχίσω με τα στοιχειώδη νομικά που όλοι γνωρίζουμε ή κάποιοι γνωρίζουμε, για να πω ότι αυτό το περίφημο «πρωτόκολλο παράδοσης και παραλαβής» με το οποίο δήθεν μεταβιβάστηκε η κυριότητα της λίμνης και των παρόχθιων εκτάσεων ήταν το νομικό έρεισμα με το οποίο μεταβιβάστηκε η κυριότητα της λίμνης; 
      Μα, όσοι γνωρίζουν τα λίγα νομικά που πρέπει να γνωρίζουμε, ξέρουμε πολύ καλά ότι ο Αστικός Κώδικας προβλέπει διαφορετικό τρόπο μεταβίβασης των ακινήτων, ο οποίος δεν ακολουθήθηκε, κύριοι!
      (Θόρυβος από την πτέρυγα της Νέας Δημοκρατίας)
      Προφανώς δεν γνωρίζετε νομικά, κύριε συνάδελφε. Μάλλον για τις λίμνες γνωρίζετε, χωρίς να γνωρίζετε τα νομικά. 
      ΠΡΟΕΔΡΕΥΩΝ (Αναστάσιος Νεράντζης): Προχωρήστε, σας παρακαλώ, κύριε συνάδελφε. 
      ΓΕΩΡΓΙΟΣ ΠΕΤΑΛΩΤΗΣ: Κάτι που μεταγράφηκε στο Υποθηκοφυλακείο Ξάνθης, δεν σημαίνει τίποτα. Καμμία κυριότητα δεν μεταβιβάστηκε μ’ αυτό το πρωτόκολλο παράδοσης και παραλαβής, το οποίο μάλιστα είναι και τόσο πρόχειρο και μιλάει για τη Λίμνη και τις όχθες αυτής και δεν μιλάει ούτε για τα στρέμματα ούτε για χιλιάδες στρέμματα τα οποία μεταβιβάστηκαν στη μονή με την Κυβέρνηση της Νέας Δημοκρατίας. 
      (Θόρυβος από την πτέρυγα της Νέας Δημοκρατίας)
      Τα ψάρια ανήκαν στη Λίμνη και ανήκαν και στην Ιερά Μονή Βατοπαιδίου, κύριε συνάδελφε, εδώ και πάρα πολλά χρόνια. Και δεν υπάρχει καμμία αμφισβήτηση επ’ αυτού. 
      Άκουσα τελευταία ότι ο κ. Δούκας υπέγραψε, αυτά που υπέγραψε, τις αποφάσεις και έδωσε την εντολή στο νομικό σύμβουλο του κράτους να έρθει και να συναινέσει στην κατάργηση ουσιαστικά της υπόθεσης, γιατί το ζητούσαν οι τοπικοί φορείς και το έκανε προς όφελος των αγροτών που ήταν ακτήμονες. Να δούμε τι άλλο θα ακούσουμε στην πρεμούρα να υπερασπιστούμε πράγματα που δεν μπορούν να τύχουν υπεράσπισης. 
      Επειδή άκουσα από τον τελευταίο ομιλητή και μάλιστα διάβασα και κάτι, δηλαδή ότι οι φορείς της Ξάνθης επισκέφθηκαν το Νομικό Σύμβουλο, επισκέφθηκαν κυβερνητικά στελέχη, θα ήθελα να πω ότι όντως, κύριοι συνάδελφοι, οι φορείς της Ξάνθης επισκέφθηκαν κυβερνητικά στελέχη με επικεφαλής τον Μητροπολίτη Ξάνθης κ. Παντελεήμονα, αλλά με μία διαδικασία η οποία είναι η πιο πονηρή διαδικασία που ακολουθήθηκε. Η μία είναι αρεστή στη Νέα Δημοκρατία. Συγκεκριμένα, ο Πρόεδρος του Δικηγορικού Συλλόγου Ξάνθης κ. Ξυνίδης και ο Δήμαρχος Βιστωνίδας της περιοχής κ. Τσολακίδης φυγαδεύτηκαν άρον-άρον, έμειναν απ’ έξω, προκειμένου να δει ο κ. Ρουσόπουλος μόνο τους δικούς του. Και εκεί ο κ. Ρουσόπουλος –και τα αναφέρει και τα καταθέτει ο Μητροπολίτης Ξάνθης κ. Παντελεήμων- τους είπε: «μην κάνετε τίποτα, αυτά ανήκουν στην Ιερά Μονή Βατοπαιδίου». Άρα, όλα όσα λέγονται, να τα εξετάζετε πρώτα και μετά να τα λέτε.  
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Υπήρχε αντίθετη μαρτυρία, κύριε συνάδελφε. Προσέξτε! 
      ΓΕΩΡΓΙΟΣ ΠΕΤΑΛΩΤΗΣ: Κύριε συνάδελφε, μη με διακόπτετε. 
      ΠΡΟΕΔΡΕΥΩΝ (Αναστάσιος Νεράντζης): Κύριε Μαρκόπουλε, σας παρακαλώ μη διακόπτετε. 
      ΓΕΩΡΓΙΟΣ ΠΕΤΑΛΩΤΗΣ: Καταθέτω στα Πρακτικά επιστολή που έστειλε ο τότε Πρόεδρος του Δικηγορικού Συλλόγου Ξάνθης, ο οποίος φέρθηκε ηρωικά και αν και προσκείμενος στο ΠΑ.ΣΟ.Κ. τα έβαλε και με το ΠΑ.ΣΟ.Κ. το 2003 και τον φυγαδεύσατε μαζί με το Δήμαρχο Βιστωνίδας κ. Τσολακίδη. 
      (Στο σημείο αυτό ο Βουλευτής κ. Γεώργιος Πεταλωτής καταθέτει για τα Πρακτικά την προαναφερθείσα επιστολή, η οποία βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πραγματικά καταγγέλλει ως απαράδεκτη αυτή την ενέργεια, την οποία και σας κατέθεσα μόλις στα Πρακτικά για να γνωρίζουμε τι λέμε. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Μην κάνετε το λάθος, κύριε συνάδελφε. Προσέξτε! 
      ΓΕΩΡΓΙΟΣ ΠΕΤΑΛΩΤΗΣ: Αυτή είναι η αντιμετώπιση της Νέας Δημοκρατίας, γιατί ο κ. Ρουσόπουλος και η Κυβέρνηση της Νέας Δημοκρατίας ήταν δεσμευμένη με την Ιερά Μονή Βατοπαιδίου, γιατί οποιαδήποτε προσπάθεια γίνεται από την Κυβέρνηση της Νέας Δημοκρατίας, αλλά και από τα κόμματα της Αριστεράς για συμψηφισμό, ουσιαστικά αποτελεί προσπάθεια συγκάλυψης. Διότι εάν έγιναν κάποιες ενέργειες επί ΠΑ.ΣΟ.Κ. –είναι γνωστό, τα είπαμε, αλλά καλό θα είναι να τα πούμε ξανά- εμείς, οι τοπικοί φορείς, επισκεφθήκαμε τον κ. Φωτιάδη και του είπαμε ότι εδώ πέρα δεν πάει καλά το πράγμα και ότι ουσιαστικά δίνουμε, μεταβιβάζουμε κυριότητα εκτάσεων σε μία μονή που δεν την έχει και ο κ. Φωτιάδης έκανε αυτό που έπρεπε να κάνει. Δεν μπορούσε να ανακαλέσει την απόφασή του. Παρέπεμψε στο Γνωμοδοτικό Συμβούλιο των Δημοσίων Κτημάτων του Υπουργείου του και μάλιστα με σαφή εντολή και οδηγία «υπό το πρίσμα των νέων προσκομισθέντων στοιχείων». Έδωσε και κατεύθυνση, ως μη όφειλε να δώσει, υπερβαίνοντας ακόμη και τις αρμοδιότητές του. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Και ενώ περιμέναμε πραγματικά να γίνει η δίκη, ο κ. Φωτιάδης δίνει εντολή στον Πάρεδρο του Νομικού Συμβουλίου του Κράτους στην Κομοτηνή, στον κ. Χειμώνα, να έρθει και να αντιδικήσει σφοδρά μαζί με τους προσθέτως παρεμβαίνοντες τοπικούς φορείς -με τη Νομαρχία Ροδόπης, τη Νομαρχία Ξάνθης, τους δικηγορικούς συλλόγους και όλους τους λοιπούς- κάνοντας μία εξαιρετική εργασία.
      Και ο κ. Δραγασάκης, ο τιμητής της κάθαρσης, προσπαθούσε να μας παραπλανήσει εδώ ότι το Υπουργείο Οικονομίας και Οικονομικών δεν παρέστη καν. 
      Αν διάβαζε τα Πρακτικά της δίκης, αν διάβαζε και την αγωγή, θα έβλεπε ποιοι παρέστησαν και ποιοι όχι. Και η παράσταση έγινε με εντολή του κ. Φωτιάδη. Και ενώ περιμέναμε μέσα σε τέσσερις μήνες να εκδοθεί απόφαση από το Πολυμελές Πρωτοδικείο Ροδόπης και ενώ τον Ιανουάριο έγινε η διάσκεψη -η γνωστή διάσκεψη- με δύο προς μία ψήφους, εκρατείτο η υπόθεση από τη διαπλεκόμενη Πρόεδρο Πρωτοδικών, γιατί εντωμεταξύ άλλαξε η Κυβέρνηση και το Μάρτιο είχαμε Κυβέρνηση της Νέας Δημοκρατίας. 
      Και ανακαλύψαμε τον Ιούνιο -εμείς που δεν γνωρίζαμε καν το αποτέλεσμα της διάσκεψης- ότι πήγε εν κρυπτώ με εντολή του Υφυπουργού Οικονομίας Οικονομικών κ. Δούκα ο Πάρεδρος του Νομικού Συμβουλίου με τους εκπροσώπους της Ιεράς Μονής Βατοπαιδίου να συναινέσουν στη μη έκδοση απόφασης. 
    Έτσι έχουν τα πράγματα. Και αυτό είναι το ένα σκέλος του σκανδάλου, γιατί το τεράστιο σκάνδαλο είναι στις ανταλλαγές. Για τις ανταλλαγές, κύριοι της Κυβέρνησης, οι κύριοι συνάδελφοι της Νέας Δημοκρατίας δεν μίλησαν καθόλου, όταν υπερεκτιμήθηκαν όλες αυτές οι περιοχές με εκατοντάδες εκατομμύρια ευρώ, νεράκι του Θεού, για να ανταλλαχτούν με φιλέτα, με εντολή του κ. Μπασιάκου. Και βέβαια, τον όλο ρόλο της ανταλλαγής αυτής ανέλαβε η Κ.Ε.Δ. με τον κ. Γκράτσιο. Έχουμε κάνει και σχετική ερώτηση.
    Υπήρχε σαφέστατα μεθόδευση για να φθάσουμε να «δώσουμε» νεράκι του Θεού για να ανταλλάξουν με φιλέτα πανάκριβα. Για τις ανταλλαγές δεν ακούσαμε κουβέντα. Γιατί άραγε; Γιατί εκεί είναι το μεγάλο σκάνδαλο, γιατί εκεί είναι που θα έπρεπε να απολογείστε σήμερα κύριοι της Νέας Δημοκρατίας και να μην προσπαθείτε να συμψηφίσετε και να ζητήσετε έστω και την τελευταία στιγμή συγγνώμη από τον ελληνικό λαό.
    Εν πάση περιπτώσει επειδή η σημερινή συνεδρίαση …
    ΠΡΟΕΔΡΟΣ (Δημήτριος Σιούφας): Ολοκληρώσετε κύριε Πεταλωτή. 
    ΓΕΩΡΓΙΟΣ ΠΕΤΑΛΩΤΗΣ: Τελειώνω κύριε Πρόεδρε.
    Επειδή, λοιπόν, η σημερινή συνεδρίαση και η συνεδρίαση της Παρασκευής μας φέρνουν όλους προ των ευθυνών, εμείς θα ψηφίσουμε εννοείται αυτή την εξεταστική επιτροπή. Ζητάμε και εσείς επιτέλους με το χέρι στην καρδιά να ψηφίσετε την προανακριτική επιτροπή που προβλέπει το Σύνταγμα για τη διερεύνηση ποινικών ευθυνών. Εμείς δεν είπαμε ότι είναι ποινικά υπεύθυνος κανένας, παρ’ όλο που υπάρχουν σαφέστατα στοιχεία. Αλλά εάν όντως σεβόμαστε τον ελληνικό λαό, θα πρέπει πραγματικά να δώσουμε την ευκαιρία στην ελληνική δικαιοσύνη και εν προκειμένω στη Βουλή, να συστήσει την επιτροπή για να διερευνήσει αν θα πρέπει να ασκηθούν ποινικές διώξεις ή όχι.
    Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός Επικρατείας κ. Θεόδωρος Ρουσόπουλος. 
    Πόσο χρόνο θέλετε, κύριε Υπουργέ;
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας):  Όσο δικαιούμαι κύριε Πρόεδρε από τον Κανονισμό, περίπου δεκαοκτώ με είκοσι λεπτά το πολύ.
    Ευχαριστώ.
    Κυρίες και κύριοι συνάδελφοι, η συζητούμενη σήμερα αίτηση σύστασης εξεταστικής επιτροπής, την οποία κατέθεσε η κυβερνητική Πλειοψηφία, είναι μία μόνο από τις πολλές αποδείξεις που έχει δώσει μέχρι σήμερα στα πέντε χρόνια κυβερνητικής της θητείας η Νέα Δημοκρατία. Είναι μία μόνο από τις πολλές αποδείξεις ότι γνησίως μας ενδιαφέρει η διαφάνεια και η αλήθεια. Μία μόνο από τις πολλές αποδείξεις για τη διαρκή αναζήτηση της αλήθειας, της αλήθειας των πραγμάτων και των γεγονότων.
    Το κόμμα της Αξιωματικής Αντιπολίτευσης έσπευσε αμέσως μετά την κατάθεση αίτησης για εξεταστική επιτροπή να προτείνει και προανακριτική επιτροπή, επιχειρώντας ένα παιχνίδι εντυπώσεων και μόνο. Γιατί με βεβαιότητα μπορούμε να πούμε ότι το ενδιαφέρον του για τη διαφάνεια είναι προσχηματικό. Είναι προσχηματικό γιατί το ΠΑ.ΣΟ.Κ. αδιαφορεί για στοιχεία και δεδομένα. Τρανή απόδειξη αυτού που σας λέω είναι ότι σήμερα, το μεσημέρι με το που έφθασε ο φάκελος του εισαγγελέα στο γραφείο του Προέδρου της Βουλής και πριν ακόμα πάρουν αντίγραφα τα κόμματα για να τον διαβάσουν, έσπευσαν στελέχη του ΠΑ.ΣΟ.Κ. να δηλώσουν ότι δικαιώνονται στην πρότασή τους για την προανακριτική. Πριν καν διαβάσουν, δήλωσαν ότι δικαιώνονται. Και αυτό, αποδεικνύει ότι το ΠΑ.ΣΟ.Κ. είναι προσανατολισμένο μόνο στις εντυπώσεις, με έναν βασικό στόχο τη σπίλωση της Κυβέρνησης. Και αυτό προσπαθεί μέσα από τη διαβολή και την κατασυκοφάντηση συγκεκριμένων πολιτικών προσώπων.
    Η καταιγίδα της συκοφαντίας εκ μέρους του ΠΑ.ΣΟ.Κ., στράφηκε και κατά του προσώπου μου. Για να πετύχει τους στόχους του το ΠΑ.ΣΟ.Κ. κατέφυγε και καταφεύγει στο ψέμα και στη διαστροφή της αλήθειας, με σκοπό τα άμεσα πολιτικά κέρδη. Τα πολιτικά κέρδη όμως από το ψέμα είναι πάντοτε πρόσκαιρα, όπως πρόσκαιρη είναι και η αντοχή τους. Γιατί εντυπώσεις, κυρίες και κύριοι συνάδελφοι του ΠΑ.ΣΟ.Κ., μπορείτε προσωρινά να πετύχετε. Όσο όμως κυνηγάτε τις εντυπώσεις θα χάνετε την αλήθεια. Και για μας εδώ ένα θα πρέπει να είναι το πρώτιστο μέλημά μας, η αναζήτηση της αλήθειας. Γιατί δεν έχει νόημα καμμία θεσμοθετημένη διαδικασία εάν προτάσσει τις εντυπώσεις εις βάρος της αλήθειας, εάν υποτάσσετε στις προσωρινές ανάγκες της πολιτικής τακτικής, εάν δεν αναζητά αυθεντικά, ελεύθερα και απροσχημάτιστα την ουσία των πραγμάτων. 
    Γι’ αυτήν την ουσία των πραγμάτων θέλω να μιλήσω από τη δική μου πλευρά ως πολιτικός, ως μέλος της Κυβέρνησης, ως ένα πρόσωπο που το ΠΑ.ΣΟ.Κ. στην αίτηση για προανακριτική επιτροπή με συνδέει με την υπόθεση Βατοπαιδίου και μάλιστα ως ηθικό αυτουργό. Θα μιλήσω και στη συνεδρίαση της Παρασκευής, αλλά έως τότε κρίνω σκόπιμο και πιστεύω χρήσιμο να ακουστούν ορισμένα πράγματα από σήμερα.
    Κυρίες και κύριοι Βουλευτές, όλο αυτό το διάστημα είμαι στόχος μιας πρωτοφανούς πολιτικής επίθεσης, κατ’ ακρίβειαν ενός πολιτικού κανιβαλισμού. Ο καθένας είναι ελεύθερος στην πολιτική να αμφισβητεί τις απόψεις και τις θέσεις των άλλων. Δεν μπορεί όμως πρόχειρα, αβάσιμα και αθεμελίωτα να ποινικοποιεί τις ανθρώπινες σχέσεις, να ποινικοποιεί τις αντιλήψεις, να διατυπώνει κατηγορίες, χωρίς να προσκομίζει το παραμικρό στοιχείο, ούτε μία απόδειξη.
    Αυτός ο χώρος στον οποίο βρισκόμαστε έχει μεγάλη ιστορία και εξεταστικών και προανακριτικών επιτροπών. Σ’ αυτήν την ιστορία προσθέτει το ΠΑ.ΣΟ.Κ. μια «μαύρη» σελίδα. Ουδέποτε μέχρι σήμερα από το 1847 που εφαρμόστηκε για πρώτη φορά νόμος ευθύνης Υπουργών, υπήρξε αίτημα παραπομπής Υπουργού με μοναδικό στοιχείο την περιρρέουσα ατμόσφαιρα.
    (Χειροκροτήματα από την πτέρυγα της Νέας Δημοκρατίας)
    Αυτό επικαλείσθε, κυρίες και κύριοι συνάδελφοι του ΠΑ.ΣΟ.Κ., σε δημόσιες δηλώσεις σας, την περιρρέουσα ατμόσφαιρα. Αυτή η νοοτροπία όμως δεν αφορά μόνο εμένα κυρίες και κύριοι συνάδελφοι του ΠΑ.ΣΟ.Κ., αφορά τους θεσμούς, αφορά την πολιτική ζωή του τόπου που με τις δικές σας τακτικές θα άγεται και θα φέρεται από φήμες και συκοφαντίες. Η μικροπολιτική συγχέεται με την πραγματική πολιτική. Η αόριστη κατηγορία γίνεται αμέσως αίτημα για προανακριτική και έτσι η πολιτική ζωή του τόπου μετατρέπεται με μαθηματική ακρίβεια σε ζούγκλα.
    Πού στηρίχτηκε το ΠΑ.ΣΟ.Κ. για να θεμελιώσει την επίθεσή του εναντίον μου; Μία είναι η απάντηση. Στις συκοφαντίες. Με όχημα αυτές τις συκοφαντίες σχεδιάστηκε και η πρόταση για άσκηση δίωξης εναντίον μου που θα συζητηθεί την Παρασκευή, χωρίς την ίδια ώρα να κόπτεται κάποιος να προσδιορίσει με σαφήνεια τυχόν πράξεις ή παραλείψεις, όπως απαιτεί ο νόμος.
    Ποιες ακριβώς πράξεις, ποιες συγκεκριμένες παραλείψεις μου καταλογίζονται; Το μόνο πραγματικό γεγονός που επικαλούνται για να στηρίξουν την ψευδολογική τους επίθεση είναι η μακρόχρονη γνωριμία μου με τον ηγούμενο της Μονής Βατοπαιδίου, μια σχέση πνευματική, μία γνωριμία δημόσια και γνωστή, γνωστή ήδη από την περίοδο της δημοσιογραφικής μου πορείας και πάντως, πολύ προτού εισέλθω στην πολιτική. 
    Επικαλούνται συναντήσεις που έγιναν στο γραφείο και στο σπίτι μου, στο πλαίσιο αυτής της γνωριμίας. Αλλά και να μην τους γνώριζα και πάλι θα τους συναντούσα και πάλι θα συνομιλούσα μαζί τους εάν μου το ζητούσαν, όπως συνομίλησα με πολλούς εκπροσώπους Μονών του Αγίου Όρους, συνομίλησα και συνομιλώ καθημερινά και δέχομαι και συναντώ πολλούς εκπροσώπους φορέων και πολλά μεμονωμένα πρόσωπα και φυσικά, θα συνεχίσω να το κάνω. Έχω υποχρέωση να το κάνω ως πολιτικός. Δεν έχει σημασία τι μου λένε σ’ αυτές τις συναντήσεις. Έχει σημασία τι απαντώ εγώ. 
    Πόσοι από εσάς κυρίες και κύριοι συνάδελφοι του ΠΑ.ΣΟ.Κ. είπατε, όχι δεν δέχομαι έναν μοναχό του Αγίου Όρους, έναν ιερέα που σας ζητά συνάντηση; Πόση υποκρισία υπάρχει σ’ αυτό το θέμα, εάν απαντήσει κανείς όχι, όχι δεν κάναμε συναντήσεις; Πόσοι από εσάς δεν πήγατε πολλές φορές στο Βατοπαίδι; Πόσοι Υπουργοί σας ανακηρύχθηκαν ευεργέτες της μονής για τη βοήθεια που της προσέφεραν; Δεν ακούω απαντήσεις. 
    (Θόρυβος στην Αίθουσα από την πτέρυγα του ΠΑ.ΣΟ.Κ.)
    ΑΘΑΝΑΣΙΟΣ ΜΩΡΑΪΤΗΣ: Θέλετε να το κάνουμε τώρα; 
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Να σας πω, λοιπόν, εγώ. 
    Το 1997 ο Κώστας Λαλιώτης  Υπουργός ΠΕ.ΧΩ.Δ.Ε. εγκρίνει 50.000.000 για τη Μονή Βατοπαιδίου. Το καταθέτω για τα Πρακτικά.
    (Στο σημείο αυτό ο Υπουργός Επικρατείας κ. Θεόδωρος Ρουσόπουλος                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Το 1999 ο Κώστας Βρεττός Υφυπουργός Γεωργίας ενέκρινε χορηγία 441.000.000 για τη Μονή Βατοπαιδίου.
    (Στο σημείο αυτό ο Υπουργός Επικρατείας κ. Θεόδωρος Ρουσόπουλος                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
        Το 1999 ο Γιάννης Μαγκριώτης Υπουργός Μακεδονίας - Θράκης, ενέκρινε χρηματικές χορηγίες 20.000.000 την πρώτη φορά και 70.000.000 την άλλη φορά για τη Μονή Βατοπαιδίου.
      (Στο σημείο αυτό ο Υπουργός κ. Θεόδωρος Ρουσόπουλος                        καταθέτει για τα Πρακτικά τα προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το 2001 ο Γιώργος Πασχαλίδης Υπουργός Μακεδονίας - Θράκης ενέκρινε χορηγία 30.000.000 ακόμη για τη Μονή Βατοπαιδίου.
      (Στο σημείο αυτό ο Υπουργός κ. Θεόδωρος Ρουσόπουλος                        καταθέτει για τα Πρακτικά τα προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΓΡΗΓΟΡΙΟΣ ΝΙΩΤΗΣ: Δραχμές.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Το 1994 ο Κωνσταντίνος Τριαρίδης Υπουργός Μακεδονίας - Θράκης ενέκρινε χορηγία 1.000.000 για τη Μονή Βατοπαιδίου.
      (Στο σημείο αυτό ο Υπουργός κ. Θεόδωρος Ρουσόπουλος                        καταθέτει για τα Πρακτικά τα προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το 1999 ο Χρήστος Πάχτας, Υφυπουργός Οικονομίας και Οικονομικών ενέκρινε επιχορήγηση 996.000.000 δραχμών για τη Μονή Βατοπαιδίου.
      (Στο σημείο αυτό ο Υπουργός κ. Θεόδωρος Ρουσόπουλος                        καταθέτει για τα Πρακτικά τα προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τα ξεχάσατε; Μήπως ήμουν και σ’ αυτά ηθικός αυτουργός; Δεν έχει όρια η υποκρισία σας! 
      Με καλείτε να θέσω εκτός της ζωής και των σχέσεών μου, όπως έχω δικαίωμα ως ελεύθερος άνθρωπος, όσους συνδέονται με το μοναχικό σχήμα, με την Ορθόδοξη Εκκλησία. Δεν θα προσαρμοστώ, κυρίες και κύριοι, σ’ αυτήν την απαίτησή σας. Οι συκοφαντίες σας δεν θα περιορίσουν την ελευθερία μου.
      Κυρίες και κύριοι συνάδελφοι, όλοι αυτοί ου κρίνουν ανέξοδα και σπιλώνουν εύκολα πρόσωπα και υπολήψεις, όπως κάνει με την πρότασή του το ΠΑ.ΣΟ.Κ. και ο Πρόεδρός του, πρέπει να δώσουν μια σειρά από απαντήσεις. 
      Με κατηγορείτε για ηθική αυτουργία σε απιστία κατά του δημοσίου. Επικαλείστε στην πρότασή σας την παραγγελία του Εισαγγελέα του Αρείου Πάγου και το κείμενο παραίτησης των δύο αντεισαγγελέων εφετών. Σε κανένα πάντως από τα δύο κείμενα που εσείς επικαλείστε, δεν προκύπτει κάτι τέτοιο. 
      Αφήνετε να πλανάται στον αέρα μία άλλη αόριστη κατηγορία περί συντονισμού της υπόθεσης. Το επιχείρημα είναι από αθεμελίωτο έως αστείο. Κανένα πραγματικό δεδομένο δεν συνηγορεί υπέρ των θέσεων του ΠΑ.ΣΟ.Κ.. Σήμερα πια αποκαλύπτεστε πλήρως. Έχει έλθει ήδη η δικογραφία στη Βουλή. 
      Σας καλώ, λοιπόν, να συνδέσετε και να στοιχειοθετήσετε από τα όσα αναφέρονται στη δικογραφία την εις βάρος μου κατηγορία.
      (Χειροκροτήματα από την πτέρυγα της Νέας Δημοκρατίας)
      Σας καλώ να πείτε καθαρά από πού προκύπτει οποιαδήποτε πράξη που να στηρίζει τις συκοφαντίες σας. Σας καλώ να δείτε και να δείξετε, τώρα που έχετε τη δικογραφία, σε ποια παράνομη πράξη είμαι ηθικός αυτουργός και με ποιο τρόπο.
      Τα πραγματικά δεδομένα δεν σας βοηθούν. Εσείς όμως, κυρίες και κύριοι του ΠΑ.ΣΟ.Κ., αδιαφορείτε παγίως για τα πραγματικά δεδομένα είτε αφορούν εμένα είτε αφορούν τους δύο συναδέλφους μου, για τους οποίους επίσης ζητά το ΠΑ.ΣΟ.Κ. προανακριτική επιτροπή με καταφανώς αστήριχτα επιχειρήματα.
      Ο ίδιος ο Αρχηγός του αποκαλύπτεται μέσα από την άθλια αυτή μεθόδευση. Ο κ. Παπανδρέου απογυμνώνεται μέσα από μία πρακτική που αγνοεί κάθε κανόνα δικαίου και ηθικής. Το μόνο που πραγματικά τον ενδιαφέρει είναι η σπίλωση των πολιτικών του αντιπάλων, με κάθε τρόπο, με κάθε μέσο. Για τον κ. Παπανδρέου ο σκοπός αγιάζει τα μέσα. Γι’ αυτό και υιοθετεί αβασάνιστα κάθε κατηγορία. 
      Ποιος είναι, όμως, ο βαθύτερος στόχος αυτής της ανοίκειας και πολιτικά αήθους επίθεσης; Είμαι εγώ; Είναι το πρόσωπό μου; Ο στόχος της επίθεσης είναι άλλος. Είναι η Νέα Δημοκρατία και η Κυβέρνηση και στο βάθος ο Πρωθυπουργός. Ο Πρωθυπουργός επειδή είναι ο μόνος αυθεντικός εκφραστής μιας πολιτικής αλλαγών και μεταρρυθμίσεων που πάει και μπορεί να πάει τον τόπο μπροστά.
      Θυμηθείτε ότι όλα αυτά τα χρόνια που πέρασαν, ο Πρόεδρος του ΠΑ.ΣΟ.Κ. δεν μπόρεσε ποτέ να θεμελιώσει, ούτε καν να αρθρώσει σοβαρό πολιτικό αντίλογο, να διατυπώσει σοβαρή πρόταση για τη χώρα, να προτείνει λύσεις στα δύσκολα προβλήματά της, για τα οποία προβλήματα έχει βαριά ευθύνη και ο κ. Παπανδρέου, ως ένας από τους μακροβιότερους Υπουργούς των κυβερνήσεων του ΠΑ.ΣΟ.Κ. που κράτησαν βυθισμένη τη χώρα στο τέλμα, όπως έχει βαριά ευθύνη και για τα πέντε χρόνια που είναι Αρχηγός της Αξιωματικής Αντιπολίτευσης και κατά τα οποία αναλώθηκε σ’ ένα και μόνο πράγμα, στη διατήρηση της εξουσίας του. 
      Όπου δεν υπάρχει πολιτική, υπάρχει συκοφαντία. Όποιος δεν μπορεί να διαβεί το δύσκολο δρόμο της πολιτικής, υιοθετεί τον ολισθηρό δρόμο του ψεύδους. Εδώ ακριβώς βρισκόμαστε σήμερα. Σε μία ακόμη άνομη και ανήθικη προσπάθεια του Αρχηγού του ΠΑ.ΣΟ.Κ. για την αποκόμιση πολιτικών κερδών. 
      Σ’ αυτόν τον ολισθηρό δρόμο, κυρίες και κύριοι συνάδελφοι, εμείς λέμε όχι.
    Η Νέα Δημοκρατία και οι Βουλευτές της, η Κυβέρνηση, αποτελούν το αδιαπέραστο τείχος στις άθλιες αυτές μεθοδεύσεις που ξεπερνούν πρόσωπα και κόμματα, βλάπτουν και ζημιώνουν τους θεσμούς και τη χώρα. 
    Πρώτα η αλήθεια, κύριε Παπανδρέου! Επιχειρήσατε, κύριε Παπανδρέου και επιχειρείτε να θίξετε και να σπιλώσετε την αξιοπρέπειά μου, την ηθική μου συγκρότηση και τη λειτουργία μου ως μέλος της εκλεγμένης Κυβέρνησης της Νέας Δημοκρατίας. Ματαιοπονείτε και το κόμμα σας και εσείς, κυρίως όμως εσείς. Και αναφέρω εσάς προσωπικά, γιατί η υπογραφή κάτω από την ανήθικη πολιτική μεθόδευση, από την πολιτική αυτή δολιότητα, λέει: «Γιώργος Παπανδρέου». 
    Κύριε Παπανδρέου, ανήκουμε σε άλλους κόσμους. Γεννηθήκατε πολιτικά ισχυρός. Είμαι ο γιος ενός ταχυδρόμου. 
    (Χειροκροτήματα από την πτέρυγα της Νέας Δημοκρατίας)
    Οι δρόμοι μας και οι πορείες μας υπήρξαν διαφορετικές. Σε όλη μου τη διαδρομή υπήρξε οδηγός μου η ηθική, η αλήθεια και η δικαιοσύνη. Δεν βρίσκομαι  στην πολιτική για τον εαυτό μου. Δεν βρίσκομαι στην πολιτική για την εξουσία. Από την πρώτη στιγμή, τον Αύγουστο του 2000, που αφήνοντας μια επιτυχημένη εικοσαετή πορεία στη δημοσιογραφία εντάχθηκα συνειδητά στο κόμμα της Νέας Δημοκρατίας ως στενός συνεργάτης του Αρχηγού Κώστα Καραμανλή. Ένα μόνο πράγμα με κινούσε και με ενέπνεε. Να είμαι χρήσιμος στους συμπολίτες μου και στη χώρα μου. Έδωσα τον καλύτερο εαυτό μου σ’ αυτό το σκοπό. 
    Ως μέλος της Κυβέρνησης της Νέας Δημοκρατίας μετά από τις επιτυχημένες μάχες που δώσαμε όλοι μαζί το 2004 και το 2007, το ίδιο συνεχίζω πάντοτε να κάνω, να είμαι χρήσιμος από τη θέση που βρέθηκα και από το ρόλο που έχω. 
    Στην πολιτική μου αυτή διαδρομή, ασφαλώς όπως όλοι μας, έκανα και λάθη. Ποτέ όμως καμμία φορά, καμμία πράξη μου δεν θα μπορούσε να εκληφθεί ως παράνομη πράξη. Γιατί σέβομαι βαθύτατα και το κόμμα μου και την Κυβέρνηση της χώρας στην οποία συμμετέχω, αλλά πάνω απ’ όλα σέβομαι τη λαϊκή εντολή και τους νόμους. Γιατί πίστευα και πιστεύω ότι όσο δύσκολος και αν είναι αυτός ο δρόμος, όσες δοκιμασίες και αν έχει, όσες θυσίες και αν απαιτεί, αυτές οι θυσίες, οι προσωπικές θυσίες, οι προσωπικές δοκιμασίες έχουν μικρή σημασία μπροστά στο κοινό καλό. 
    Έδειξα μεγάλη ανοχή όλο αυτό το διάστημα. Η ανοχή δεν σημαίνει και ενοχή. Σημαίνει και υποδηλώνει αξιοπρέπεια και ευπρέπεια. Σημαίνει και υποδηλώνει διαφορετική πολιτική σκέψη. Σημαίνει και υποδηλώνει άλλη φιλοσοφία ζωής. Σημαίνει και υποδηλώνει σεβασμό στο ρόλο του Κυβερνητικού Εκπροσώπου, του Εκπροσώπου του Πρωθυπουργού και στις δεσμεύσεις που απορρέουν απ’ αυτόν. 
    Σεβάστηκα και σέβομαι το ρόλο που μου ανέθεσε ο Πρωθυπουργός ακόμη και όταν αυτός ο ρόλος δεν μου επιτρέπει να υπερασπιστώ τον εαυτό μου όπως θα ήθελα. Και δεν μετέτρεψα, ούτε για μια στιγμή, το βήμα της Κυβέρνησης σε ατομικό μου βήμα, παρ’ ότι έχω τεράστιο προσωπικό πολιτικό κόστος. Έχω όμως ήσυχη τη συνείδησή μου και δεν ανησυχώ για τίποτα. Ό,τι έχω πετύχει στη ζωή μου είναι καρπός της εργασίας μου και μόνο.
    (Χειροκροτήματα από την πτέρυγα της Νέας Δημοκρατίας)
    Γι’ αυτό, κύριε Παπανδρέου, γι’ αυτό, κυρίες και κύριοι συνάδελφοι της Αντιπολίτευσης, δεν ανησυχώ για τίποτα. Απέναντι σε κάθε συκοφαντία, απέναντι σε κάθε κατασκευή, απέναντι σε κάθε πολιτική δολιότητα υπάρχει μια ανυπέρβλητη και ακατάβλητη άμυνα, η άμυνα της αλήθειας. Γι’ αυτό και δεν ανησυχώ καθόλου. 
    Να γνωρίζετε, κύριε Παπανδρέου, να το γνωρίζετε καλά, ότι ούτε εσείς ούτε κανείς άλλος από το κόμμα σας είναι σε θέση να αμφισβητήσει την ηθική μου ακεραιότητα. 
    Κυρίες και κύριοι συνάδελφοι, δεν ανησυχώ για την έκβαση της υπόθεσης εις ό,τι αφορά εμένα και τους δυο άλλους συναδέλφους μου. Η Νέα Δημοκρατία θα δώσει, θα δώσουμε τη μάχη της αλήθειας. Δεν ανησυχώ για τις κατασκευασμένες κατηγορίες. Δεν ανησυχώ για τις λοιδορίες απ’ όπου και αν προέρχονται. Δεν ανησυχώ και για τις απειλές που μέσα από πρόσφατη ανακοίνωσή του μου απηύθυνε ο εκπρόσωπος του κ. Παπανδρέου. 
    Δεν ανησυχώ, κύριε Παπανδρέου, γιατί η σκληρή πορεία της δικής μου ζωής δεν έχει καμμία σχέση με τη δική σας. Δεν ανησυχώ, κύριε Παπανδρέου, γιατί στήριξα και στηρίζω τη ζωή μου σε πραγματικές αρχές και αξίες αναλλοίωτες, ανεξάρτητες από τις θέσεις και τους ρόλους. Δεν ανησυχώ, κύριε Παπανδρέου, γιατί όταν βρέθηκα σε χιλιάδες διλήμματα, πάντοτε διάλεγα τη δύσκολη πορεία. Δεν ανησύχησα, κύριε Παπανδρέου, όταν η οικογένειά μου πολλές φορές βρέθηκε στο στόχαστρο γνωστών κύκλων της αθλιότητας και της ανοησίας εκείνων που νόμιζαν ότι μπορούν να με κάμψουν, παρακολουθώντας και τρομοκρατώντας ακόμη και τα ανήλικα παιδιά μου. Η δημοκρατική σας ευαισθησία φυσικά δεν εκδηλώθηκε τότε! 
    Δεν ανησύχησα, κύριε Παπανδρέου και δεν ανησυχώ για το μέλλον μου. Για το μέλλον αυτού του τόπου ανησυχώ αν τύχει ποτέ και κυβερνήσετε με τις δόλιες μεθοδεύσεις σας. 
    (Χειροκροτήματα από την πτέρυγα της Νέας Δημοκρατίας)
    Με απολύτως ήσυχη την συνείδησή μου βρίσκομαι σήμερα ενώπιόν σας να σας ζητήσω την υπερψήφιση της πρότασης της Νέας Δημοκρατίας για την σύσταση εξεταστικής επιτροπής που θα αναδείξει την αλήθεια αναζητώντας τις όποιες ευθύνες από την στιγμή που ξεκίνησε αυτή η υπόθεση το 1998. Όποιες μεθοδεύσεις, όποιες τακτικές κινήσεις, όσους εντυπωσιασμούς και αν επιχειρήσει το ΠΑ.ΣΟ.Κ. η σταθερή βούληση της Νέας Δημοκρατίας και της Κυβέρνησης θα οδηγήσει σ’ αυτό που όλοι πρέπει να ζητάμε. Την αλήθεια. 
    Ευχαριστώ πολύ για την προσοχή σας. 
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Δημήτριος Σιούφας): Κύριε Βενιζέλο έχετε ζητήσει το λόγο; 
     ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Κύριε Πρόεδρε, επί προσωπικού θα ήθελα το λόγο.
     ΠΡΟΕΔΡΟΣ (Δημήτριος Σιούφας): Μισό λεπτό.
     Έχουν ζητήσει το λόγο πριν από σας, ο κ. Καρατζαφέρης, ως Πρόεδρος του Λαϊκού Ορθόδοξου Συναγερμού και η Γενική Γραμματέας του Κομμουνιστικού Κόμματος Ελλάδας, η κ. Παπαρήγα. Επίσης, όπως μου γνώρισε ο Αντιπρόεδρος κ. Πετσάλνικος, ο Πρόεδρος της Κοινοβουλευτικής σας Ομάδας έχει ζητήσει να μιλήσει στις 20:45. Για να γίνει αυτό θα πρέπει να πάρει το λόγο ο κ. Καρατζαφέρης, η κ. Παπαρήγα και αμέσως μετά ο κ. Παπανδρέου. 
     Κύριε Παπακωνσταντίνου, καθίστε. Σας είδα.
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ευχαρίστως να διευκολυνθεί η διαδικασία και να μιλήσουν οι Αρχηγοί των κομμάτων που το έχουν ζητήσει. Επειδή όμως είχε καταγραφεί το αίτημά μου, παρακαλώ όταν μιλήσω να κάνω χρήση του χρόνου που δικαιούμαι τώρα. 
    ΠΡΟΕΔΡΟΣ (Δημήτριος Σιούφας): Κύριε Βενιζέλο, θα το λάβω αυτό υπ’ όψιν αλλά σημειώστε ότι πριν εσείς ζητήσετε το λόγο είχε ήδη ζητήσει το λόγο ο Κοινοβουλευτικός Εκπρόσωπος του ΣΥ.ΡΙΖ.Α. ο κ. Κουβέλης ο οποίος και έπρεπε να προηγηθεί και παραχώρησε τη θέση για να μιλήσουν οι Αρχηγοί των κομμάτων. 
    ΕΥΑΓΓΕΛΟΣ ΒΕΝΙΖΕΛΟΣ: Δεν έχω αντίρρηση. Με συγχωρείτε. Είναι ένα ζήτημα που δεν αξίζει τον κόπο να συζητήσουμε.
    ΠΡΟΕΔΡΟΣ (Δημήτριος Σιούφας): Το κατάλαβα. Θέλετε ολόκληρο το χρόνο των δώδεκα λεπτών και όχι των πέντε λεπτών για τη δευτερολογία. 
    Ζητήσατε το λόγο, κύριε Παπακωνσταντίνου. Για ποιο θέμα; 
    ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Ευχαριστώ πολύ, κύριε Πρόεδρε. Ζήτησα το λόγο γιατί ο Υπουργός Επικρατείας αναφέρθηκε στο όνομά μου. Αντιλαμβάνομαι την δυσκολία του, αντιλαμβάνομαι την συγκινησιακή του φόρτιση…
    ΠΡΟΕΔΡΟΣ (Δημήτριος Σιούφας): Έχετε προσωπικό θέμα, κύριε Παπακωνσταντίνου; 
    ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Αναφέρθηκε στο όνομά μου και είπε ότι τον απείλησα. 
(Θόρυβος στην Αίθουσα από την πτέρυγα της Νέας Δημοκρατίας) 
    ΠΡΟΕΔΡΟΣ (Δημήτριος Σιούφας): Σας παρακαλώ πάρα πολύ, κύριοι συνάδελφοι! Συνεχίστε, κύριε Παπακωνσταντίνου.
    ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Λέω λοιπόν ότι αντιλαμβάνομαι τη δυσκολία στην οποία βρίσκεται ο κ. Ρουσόπουλος. Αυτό όμως δεν πρέπει να τον οδηγεί σε ατοπήματα. Ατοπήματα όπως το να μας πει ότι διώκεται και ότι την Παρασκευή αποφασίζεται η δίωξή του. Δεν υπάρχει κάτι τέτοιο. Την Παρασκευή αποφασίζεται μια προανακριτική επιτροπή αν την ψηφίσει η Βουλή. 
    Όσον αφορά στο πρόσωπό μου θα του πω ότι εγώ δεν απειλώ κανέναν. Ένα πράγμα μόνο απειλεί τον κ. Ρουσόπουλο και είναι η αλήθεια.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος της Κοινοβουλευτικής Ομάδας του Λαϊκού Ορθόδοξου Συναγερμού, ο κ. Γεώργιος Καρατζαφέρης. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αξιότιμε κύριε Υπουργέ Επικρατείας, εάν στον πνευματικό σας κάνετε τέτοιες εξομολογήσεις σαν κι αυτή που κάνατε στην Αίθουσα, δεν έπρεπε να σας έχει κοινωνήσει ποτέ, γιατί έχετε πει μισές αλήθειες!
      (Χειροκροτήματα από την πτέρυγα του ΛΑ.Ο.Σ.)
      Και απ’ ό,τι λένε οι σοφοί, οι μισές αλήθειες είναι χειρότερες από τα ψέματα.
      Είδα ένα θέαμα οξύμωρο και αντιφατικό στην Αίθουσα. Και από αυτά τα έδρανα και από εκείνα τα έδρανα είδα κόσμο να σας χειροκροτεί. Είδα κόσμο να σας χειροκροτεί, που πριν από λίγο, έξω στα περιστέρια, έλεγαν τα μύρια όσα που δεν άκουσα ούτε από τους εισηγητές της Αντιπολιτεύσεως.
      Επιτέλους, η υποκρισία και ο φαρισαϊσμός δεν έχουν θέση στην Αίθουσα.
      Εσείς κατηγορείτε, κύριε Υπουργέ, τον εαυτό σας.
      Εξηφανίσθη ο κύριος Υπουργός; Εν πάση περιπτώσει.
      Ο κ. Ρουσόπουλος –και ήθελα να τον ρωτήσω, γι’ αυτό προφανώς έφυγε- παραιτήθη την Κυριακή. Και ήθελα να του πω του κ. Ρουσόπουλου και τι λέει στην παραίτησή του. Και να του πω του κ. Ρουσόπουλου ότι παραιτήθη χωρίς ημερομηνία. Για να δει τι λεπτομέρειες έχω. Γιατί παραιτήθη ο κ. Ρουσόπουλος χωρίς ημερομηνία την Κυριακή, εάν δεν αισθανόταν ότι υπάρχει πρόβλημα;
      Άρα, λοιπόν, ο πρώτος που κατηγόρησε τον εαυτό του είναι ο ίδιος δια της παραιτήσεώς του. Άνευ ημερομηνίας, επαναλαμβάνω.
      Κοροϊδευόμαστε μεταξύ μας; Έχει αποφασίσει να συνωμοτήσει ο ελληνικός λαός; Το 91% του ελληνικού λαού αποδοκιμάζει τον κ. Ρουσόπουλο σε αλλεπάλληλες σφυγμομετρήσεις. Περισσότερο από το 50% των οπαδών της Νέας Δημοκρατίας. 
      Και ερωτώ τους έντιμους συναδέλφους της Νέας Δημοκρατίας: Έχει αμφισβητηθεί ποτέ πράξη, ενέργεια του Πρωθυπουργού από το κόμμα σας, από τη βάση σας; Κι, όμως, εδώ αμφισβητεί το 50% και πλέον την πράξη του κ. Καραμανλή να κρατάει τον κ. Ρουσόπουλο. Υπάρχει Υπουργός που να μη λέει ότι πρέπει να φύγει ο Ρουσόπουλος και διευκολύνει; Υπάρχει Βουλευτής που δεν το λέει; Και φταίμε εμείς της Αντιπολιτεύσεως που φωτίζουμε μία πραγματικότητα; 
      Το τέχνασμα της επικοινωνίας της διαρκούς αναφοράς στον κ. Παπανδρέου το ξέρουμε πάρα πολύ καλά. Το δίδασκα για χρόνια σε σχολές δημοσιογραφίας. Δεν θυμάμαι αν τον είχα και μαθητή τότε. Μάλλον δεν τον είχα, γιατί δεν θυμάμαι να έχει πάει σε καμμία σχολή. Αυτό, όμως, δεν έχει καμμία σημασία.
      (Θόρυβος στην Αίθουσα)
      Ναι, είναι η αλήθεια. Μην σας ενοχλεί η αλήθεια.
      Έρχομαι, όμως, κυρίες και κύριοι, στην ουσία των πραγμάτων. Τι ζούμε σήμερα.
      Δεν είναι ένα σκάνδαλο όπως τα άλλα. Είναι ένα ειδικό σκάνδαλο. Απ’ ό,τι ακούστηκε, ένας καλόγερος μπόρεσε και έμπλεξε τα δύο κόμματα της εξουσίας. Από το ένα πήρε το κάτι τι και περιμένοντας να έρθει το άλλο, πήρε το άλλο «τι». Αυτή είναι η ιστορία. Ένας καλόγερος έκανε μαντάρα την Ελλάδα. Ένας καλόγερος μπόρεσε και έβαλε πράγματι στο ράσο του δύο μεγάλα κόμματα! Αυτή είναι η αλήθεια. Κι ο ανταγωνισμός εδώ είναι όχι ποιος από τους δυο σας είναι αθώος, αλλά ποιος έχει μεγαλύτερες ευθύνες. Μπράβο σας που το κατορθώσατε. Μπράβο σε όλους!
      Πρέπει, όμως,  να καταλάβει η Νέα Δημοκρατία πού ζει, πού βρίσκεται. Δεν ξέρω εάν θα αποδειχθούν τα ανομήματα ηθικής ή ουσιαστικής συμμετοχής του κ. Ρουσόπουλου. Να καταλάβετε πού σας έχει μπλέξει. Θα κάνετε χρόνια να ξεμπλέξετε. Και ίσως τιμωρηθείτε γι΄ αυτό το σύστημα Ρουσόπουλου. Και δεν μιλάω αποκλειστικά για το σύστημα Ρουσόπουλου στη δικαιοσύνη -διότι αν δεν είχαν υπάρξει οι δύο δικές μας μηνύσεις και εν συνεχεία η μία του ΠΑ.ΣΟ.Κ. ίσως σήμερα να μην είχαν διαβιβαστεί από τον κ. Καρούτσο οι φάκελοι στη Βουλή- πηγαίνω στο σύστημα, στον Τύπο. 
      Ποιος από εσάς τους νεοδημοκράτες, από εκείνους, δηλαδή, που ήταν νεοδημοκράτες, όταν δίναμε τη μάχη -όχι από τον κ. Ρουσόπουλο ο οποίος διαφοροποιήθηκε τώρα από το ΠΑ.ΣΟ.Κ. όταν είκοσι μήνες πριν από την ημέρα που ήρθε στη Νέα Δημοκρατία, ήταν με το ΠΑ.ΣΟ.Κ., στις ίδιες εξέδρες, στην Τρίπολη, μαζί με τον Λαλιώτη, τον Ευάγγελο Γιαννόπουλο, μαζί με το Ρέππα, μαζί με τον Σπυρόπουλο- θυμάται ότι προπαγάνδιζε υπέρ του ΠΑ.ΣΟ.Κ. στην Τοπική Αυτοδιοίκηση, υπέρ του υποψηφίου του ΠΑ.ΣΟ.Κ. και  φώναζε: «ζήτω το ΠΑ.ΣΟ.Κ.» κι εγώ ήμουν στο άλλο μετερίζι και φώναζα: «ζήτω ο υποψήφιος της Νέας Δημοκρατίας, ο Παναγιώτης ο Γιαννόπουλος»; Τότε, λοιπόν, πώς ήταν απέναντι, εφόσον ήταν μαζί;
      Γέννημα θρέμμα της Αριστεράς ο Ρουσόπουλος. Τώρα τον μαζέψατε για κάποιο λόγο. Γιατί τον μαζέψατε, εσείς ξέρετε. Εσείς ξέρετε. 
      Βέβαια, μέσα στη σπουδή του να μειώσει τον αξιότιμο Πρόεδρο του ΠΑ.ΣΟ.Κ., ξευτέλισε τον Αρχηγό του. Με προσβλητικό τρόπο είπε –και το ακούσατε- το εξής: «Είμαστε δύο διαφορετικοί κόσμοι. Εγώ είμαι ο γιος του ταχυδρόμου…» -κι έψαχνα να δω γιατί «πάει» το γράμμα στη Μονή, το διαπίστωσα σήμερα-……«αλλά ταυτοχρόνως εσύ ήσουν ο γιος της εξουσίας».
      (Χειροκροτήματα από την πτέρυγα του ΛΑ.Ο.Σ.)
     «Εσύ που μεγάλωσες στην εξουσία», έλεγε στον Παπανδρέου. Ο Αρχηγός του πού μεγάλωσε; Εάν ο Παπανδρέου είναι γέννημα θρέμμα της εξουσίας, ο Κωνσταντίνος Καραμανλής τι είναι; Καταλάβατε τι έκανε; Για να σώσει τον εαυτό του, άδειασε τον Πρωθυπουργό! Αυτό έκανε μέσα στην Αίθουσα. Και εσείς χειροκροτούσατε που άδειασε τον Πρωθυπουργό και Αρχηγό του! 
     (Χειροκροτήματα από την πτέρυγα του ΛΑ.Ο.Σ.)
     Αυτό κάνατε. Χειροκροτούσατε τον άνθρωπο που «άδειασε» τον Καραμανλή. Γιατί το να λέω εγώ, ο γιος σανοπώλη, ότι: «ο Καραμανλής ήταν ο γιος της εξουσίας» δεν έχει καμμιά σημασία, αντιπολίτευση του κάνω. Αλλά να το λέει το δεξί του χέρι, ο άνθρωπος με τον οποίο λέει «καλημέρα» το πρωί και «καληνύχτα» το βράδυ! Επιτρέπεται να τον αδειάζει μέσα στο Κοινοβούλιο, προκειμένου να σωθεί; 
     Και δεν είναι η μοναδική φορά. Θα σας πάω βαθιά, για να καταλάβετε. Γιατί κάποιοι από εσάς είτε βαθιά νυχτωμένοι είστε είτε αδιαφορείτε για το μέλλον σας. Ποιος από εσάς, από τους παλιούς καλούς αγωνιστές, διαφωνεί ότι ο Δημήτρης ο Ρίζος υπήρξε η κορυφή του αγώνα και στη δεκαετία του ΄80 και στη δεκαετία του ’90; Υπάρχει ανάμεσά μας κάποιος νεοδημοκράτης που να αμφισβητεί τον αγώνα του Δημήτρη του Ρίζου; Ένας να μου πει. Εγώ θυμάμαι σε όλα τα μετερίζια, σε όλους τους αγώνες ήμασταν μαζί. Μαζί παίρναμε τις πλακέτες. Μάλιστα, θυμάμαι ότι τον πείραζα, γιατί προηγούμουν καμμιά δεκαριά πλακέτες. Είχα πιάσει τις τετρακόσιες είκοσι από τη βάση της Νέας Δημοκρατίας και είχε μείνει στις τετρακόσιες δέκα. Αυτός είναι ο Ρίζος.
     Ακούστε, λοιπόν, το σύστημα Ρουσόπουλου. Και εδώ έχω τα επίσημα έγγραφα που μου έστειλε το Υπουργείο για τη διαφημιστική δαπάνη, τα λεφτά του Έλληνα πολίτη, του φορολογουμένου. Ακούστε πώς τα διαχειρίστηκε το σύστημα Ρουσόπουλου. Ελάτε να δείτε. Απάντηση: εις τον κ. Δημήτρη Ρίζο, το μεγάλο αγωνιστή της παράταξης, για όλο το χρόνο ο κ. Ρουσόπουλος του έδωσε 76.000 ευρώ. 
     Σας πηγαίνω σε μία άλλη εφημερίδα. Είναι ένας εκδότης, ο οποίος έριξε την κυβέρνηση της Νέας Δημοκρατίας το 1993. Σε μένα τον ίδιο μου έχει εξομολογηθεί ο Κωνσταντίνος Μητσοτάκης ότι «μας έφαγε ο Τράγκας». Κάθε πρωί από το ΣΚΑΙ είχαμε τρελαθεί. Έβρισε ο Τράγκας και μετά στον πρωϊνό καφέ ψάχναμε να βρούμε πως θα αντιμετωπίσουμε τον Τράγκα. Είναι ή δεν είναι έτσι; Γιατί δεν βλέπω να είναι κανένας στην Αίθουσα από τον πρωινό καφέ εκείνης της εποχής. Στον Τράγκα έδωσε 454.000 ευρώ. Με ποια κυκλοφορία; Δεν ντρέπεστε; Σε ανύπαρκτη εφημερίδα, στη «ΧΩΡΑ» των πεντακοσίων φύλλων, δώσατε 454.000 ευρώ μόνο για το 2007; Γιατί; Για να βγαίνει μετά στα «παράθυρα» του κ. Χατζηνικολάου και να στηρίζει το σύστημα Ρουσόπουλου; Πλήρωσε ο ελληνικός λαός 450.000 ευρώ στον Τράγκα γι’ αυτόν το ρόλο. Εδώ είναι τα στοιχεία. 
     Θα σας πάω αλλού. Ξέρετε, μια παλιά ιστορική εφημερίδα την βγάζει τώρα κάποιος, ένας Μαυρίκος. Είναι η εφημερίδα «ΑΚΡΟΠΟΛΙΣ». Δεν κυκλοφορεί στα περίπτερα, δεν την έχω δει. Ποιος από εσάς έχει δει την εφημερίδα «ΑΚΡΟΠΟΛΙΣ»; Την έχει δει κανείς; Έχει δώσει ο κ. Ρουσόπουλος στην εφημερίδα «ΑΚΡΟΠΟΛΙΣ» 107.000 ευρώ, μιάμιση φορά πάνω από το Ρίζο. Το κόλπο, για να φτιάξει το σύστημα ο Ρουσόπουλος, το σύστημα για το ατομικό του συμφέρον. 
     Και τον άκουσα να λέει για πολιτικό κόστος. Εγώ, κυρίες και κύριοι συνάδελφοι, ξέρω ότι πολιτικό κόστος έχουν οι αιρετοί. Οι δοτοί πώς μπορούν να έχουν πολιτικό κόστος; Εξηγήστε μου. Είναι δοτός ο κ. Ρουσόπουλος. Δεν έχει δοκιμαστεί ποτέ εις τον πολιτικό στίβο. Για ποιο πολιτικό κόστος μας μιλάει; Και αύριο, εάν θέλει να ξαναείναι Βουλευτής, πάλι θα πρέπει να τον διορίσει ο κ. Καραμανλής. Γιατί, αν τρέξει με σταυρό, πολύ φοβούμαι ότι με όλα αυτά που τον συνοδεύουν θα μείνει στα Μεσόγεια. 
     Και το χειρότερο ποιο είναι; Γιατί ο κ. Ρουσόπουλος τρέμει. Και δεν χρειάζεται να μας περιγράψει το ότι «δεν ανησυχώ», γιατί φαινόταν εις την όψη, κατακίτρινος και εμφανώς αδυνατισμένος, σε σημείο που σκέφθηκα να μη μιλήσω. Πράγματι. Χρεώστε μου, εάν θέλετε, ότι είμαι ιδιαίτερα λυπησιάρης. Όπως τον είδα, λέω «να μη μιλήσω». Η προκλητικότητά του, όμως, με οδήγησε να πάρω θέση. 
     (Στο σημείο αυτό την Προεδρική Έδρα καταλαμβάνει ο Γ΄ Αντιπρέοδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
     Το χειρότερο, λοιπόν, ποιο είναι; Κυρίες και κύριοι της Νέας Δημοκρατίας και εσείς της Κυβερνήσεως, ο κ. Ρουσόπουλος τον τελευταίο καιρό, όταν είδε το πράγμα να αγριεύει και διαπίστωσε ότι η πιθανότητα να πάει στον Κορυδαλλό είναι εμφανής πλέον, προσπάθησε να τα ρίξει στον Πρωθυπουργό. Στον Πρωθυπουργό! Σε εκείνον που σας έκανε Υπουργούς, σε εκείνον που πολλούς από εσάς σας έκανε Βουλευτές!
     Όταν, λοιπόν, ο κ. Ρουσόπουλος είδε ότι κινδυνεύει, έβαλε κάποια εξέχουσα προσωπικότητα του επικοινωνιακού χώρου να κάνει αναλύσεις στο ραδιόφωνο του στυλ ότι «μαζί ήταν και ο Καραμανλής και ο Ρουσόπουλος». Μόλις το άκουσα αυτό, λέω «ο Ρουσόπουλος βάζει στη σέντρα τον Καραμανλή». 
      Μέχρι που εχθές ένα «εξαπτέρυγο» του συστήματος Ρουσόπουλου, ο δημοσιογράφος ο κ. Χιώτης, γράφει εις το «ΒΗΜΑ» το εξής εκπληκτικό, που είναι σταλμένο από τον κ. Ρουσόπουλο. Ακούστε να δείτε πως βάζει τον Καραμανλή στο κάδρο, δια πλαγίου τρόπου ο κ. Ρουσόπουλος, γιατί έτσι ενεργεί ο κ. Ρουσόπουλος. Ο κ. Χιώτης, λοιπόν, λέει: «Ο κ. Καραμανλής εξακολουθεί να στηρίζει τον κ. Ρουσόπουλο, αλλά αντιλαμβάνεται κάθε ημέρα και περισσότερο ότι αυτή η επιλογή στοιχίζει ακριβά στον ίδιο και πολύ περισσότερο στοιχίζει  πανάκριβα στον ίδιο τον συνεργάτη. Και οι δύο πληρώνουν το τίμημα της κακής εκτίμησης που έκαναν, όταν χειριζόταν την υπόθεση Βατοπαιδίου. Δεν σκέφθηκαν –και οι δύο τότε- ότι άλλο πράγμα να ευεργετείς μία μονή και άλλο πράγμα να δίνεις τη δυνατότητα σε κάποιους επιχειρηματίες να επωφεληθούν από την δυναμική δραστηριότητα των παροχών». Μαζί, οι δύο. Στο κάδρο και ο Καραμανλής. Οι δύο, από τη γραφίδα στην ουσία του κ. Ρουσόπουλου. Το καταλάβατε ποιος είναι ο Ρουσόπουλος; Είναι αυτός ο οποίος έρχεται και ναρκοθετεί την καλή εικόνα του Πρωθυπουργού. Βάζει, λοιπόν, τις οικείες γραφίδες, βάλτε και τον Πρωθυπουργό στο παιχνίδι σιγά-σιγά. Ο Πρωθυπουργός! 
      Έχετε ακούσει κυρίες και κύριοι συνάδελφοι, ή το ακούτε πρώτη φορά από εμένα, ότι τον τελευταίο μήνα έχει αρχίσει στο κάδρο να εμφανίζεται και ο κ. Αγγέλου. Όταν ξεκίνησε το σκάνδαλο του Βατοπαιδίου είχε αναφερθεί ποτέ ο κ. Αγγέλου; Είναι η προσπάθεια του κ. Ρουσόπουλου να μπλέξει και τον κ. Καραμανλή. Πρώτα δια του κ. Αγγέλου και επειδή το πράγμα δεν ανέβαινε, πλέον δια δημοσιευμάτων και μικροφώνων που τα ελέγχει απολύτως. Πώς; Με τα λεφτά τα οποία σας είπα. Ξέρετε πόσα λεφτά διαχειρίζεται ο κ. Ρουσόπουλος; Πόσα υπολογίζετε; Δεν ξέρω, εάν διαχειρίζεται περισσότερα ή λιγότερα από αυτά που έβαλε στο χέρι ο κ. Εφραίμ. Πολλά λεφτά. Μόνο 40.000.000 ευρώ είναι η «COSMOTE», η διαφήμιση. Πενήντα εκατομμύρια ευρώ είναι του Ο.Π.Α.Π.. Μόνο αυτά. Και τα διαχειρίζεται. Και τα δίνει εκεί που θέλει, για να ελέγχει απολύτως το παιχνίδι. Και αυτόν τον άνθρωπο εσείς τον χειροκροτήσατε πριν από λίγο, τον άνθρωπο που βάζει στο κάδρο τον Πρωθυπουργό, το «κεφάλαιό» σας. Αυτόν που οι δημοσκοπήσεις δείχνουν ότι ακόμη κρατάει. Αυτόν τον βάζει στο κάδρο ο κ. Ρουσόπουλος! Και εγώ καλώ τον κ. Ρουσόπουλο και καλώ και εσάς, νεοδημοκράτες και νεοδημοκράτισσες που γνωριζόμαστε πάρα πολύ καλά. Αύριο το πρωί μαζευτείτε σε μία αίθουσα στη Γερουσία ή στη Ρηγίλλης -σε αυτή που μαζευόμασταν- και κάντε μια κλειστή ψηφοφορία, να φύγει ή να μείνει ο Ρουσόπουλος. Εάν ο Ρουσόπουλος πάρει περισσότερα από δύο κουκιά, εγώ θα φύγω από την πολιτική. Αυτή είναι η πραγματικότητα και το ξέρετε. 
      Ποιός από εσάς πηγαίνει στην εκλογική του περιφέρεια το Σαββατοκύριακο και του είπαν «μπράβο» για τον Ρουσόπουλο; Πείτε μου ένας. Να σηκωθεί και να πει, ναι, εμένα μου είπαν μπράβο, ναι, εμένα μου είπαν να μείνει. Διαφορετικά αυτιά έχετε; Δεν ξέρετε ότι όλη η βάση δεν τον θέλει; Όλη η βάση κατηγορεί γι’ αυτό το μεγάλο σκάνδαλο. Έχουμε τρεις συνεχόμενους μήνες καταγγελίες. Όλα τα κανάλια τρελάθηκαν και συνωμοτούν εναντίον σας; Όλες οι εφημερίδες, ακόμη και οι φιλικές, όλα τα ραδιόφωνα; Αυτή είναι η κατάσταση και αυτή είναι η αλήθεια. Αυτό, λοιπόν, εμείς θέλουμε να το ψάξουμε και να το ψάξουμε σε βάθος. Όχι αν ο Ρουσόπουλος τα πήρε και πόσα πήρε. Αλλά να μπορέσουμε να καταδείξουμε ότι το σύστημα Ρουσόπουλου είναι επικίνδυνο για τη δημοκρατία και ιδιαίτερα επικίνδυνο για τη δικαιοσύνη. Και εκεί κατέτεινε η μήνυση του κ. Σανιδά για παράβαση καθήκοντος. Εκεί κατέτεινε και η μήνυση που κάναμε με τα εκατόν τριάντα τέσσερα για εσχάτη προδοσία. Για να τον αναγκάσουμε καταλυτικά να πάρει κάποιες αποφάσεις, τις οποίες αρνείται πεισμόνως να πάρει και τις πήρε σήμερα μέσα σε λίγες ώρες.
       Πρέπει να αποκρούσουμε το σύστημα Ρουσόπουλου, γιατί δηλητηριάζει την πολιτική ζωή του τόπου. Το ξέρετε, κύριοι συνάδελφοι της Νέας Δημοκρατίας ότι έτσι είναι το πράγμα. Εμένα να μην με ακούσετε, ακούστε τη συνείδησή σας. Μιλήστε με την καρδιά σας, μιλήστε με την ψυχή σας και εάν σας πει ότι αυτός ο άνθρωπος προάγει το έργο και τις αρχές για τις οποίες μαζί δουλέψαμε, μαζί πολεμήσαμε, μαζί ματώσαμε, μαζί δακρύσαμε, μαζί ιδρώσαμε, τότε να τον στηρίξετε. 
      Εάν όμως πιστεύετε ότι αυτά που σας λέω είναι αληθινά, εάν πιστεύετε ότι αυτά που σας λέω, σας τα λέει η ψυχή σας, τότε ανδρειωθείτε, σηκωθείτε όρθιοι και πείτε: «όχι στον εκφυλισμό της πολιτικής ζωής από το σύστημα Ρουσόπουλου».
      (Χειροκροτήματα από την πτέρυγα του ΛΑ.Ο.Σ.)
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε  Πρόεδρε, παρακαλώ το λόγο.
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον Πρόεδρο του ΛΑ.Ο.Σ.
      Το λόγο έχει η Γενική Γραμματέας του Κομμουνιστικού Κόμματος Ελλάδας και Πρόεδρος της Κοινοβουλευτικής Ομάδας, κ. Παπαρήγα.
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε  Πρόεδρε, έχω ένα προσωπικό θέμα και ζήτησα το λόγο. Δεν με προσέχετε.
       ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο. Τι θα πει «δεν προσέχω»; Έχω αναγγείλει την Αρχηγό ενός κόμματος. Τι να προσέξω; Σας προσέχω πλήρως και το ξέρετε.
      Ορίστε, κυρία Παπαρήγα, έχετε το λόγο.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Θεωρήσαμε βεβαίως υποχρέωσή μας να υποστηρίξουμε την πρόταση για εξεταστική επιτροπή και για προανακριτική, διότι για μας υπάρχουν όλα εκείνα τα στοιχεία που συνηγορούν και για τις δύο επιτροπές, και για την απόδοση πολιτικών ευθυνών που είναι βαρύτατες, αλλά και για τη διερεύνηση ενδεχομένως ποινικών ευθυνών. Δεν πρόκειται να χαριστούμε σε κανένα κόμμα, παρά το γεγονός ότι…
      (Θόρυβος στην Αίθουσα)
      Σας παρακαλώ, κύριε  Πρόεδρε, μπορείτε να πείτε να γίνει λίγο ησυχία;
       ΠΡΟΕΔΡΕΥΩΝ (Αναστάσιος Νεράντζης): Κύριοι συνάδελφοι, σας παρακαλώ ή καθίστε ή βγείτε έξω. 
      Μισό λεπτό σας παρακαλώ, κυρία Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Γίνεται συστηματικά αυτό. Ατομική αποχώρηση το καταλαβαίνω, αλλά ομαδική; Μπορεί να προβλέπεται ένα ενδιάμεσο λεπτό για να γίνει η ομαδική αποχώρηση.
      Παρά το γεγονός, λοιπόν, ότι οι ελπίδες είναι λίγες ότι θα βγει κάτι ουσιαστικό, κατ’ αρχήν από την εξεταστική επιτροπή, μια και επιφανειακά θα συζητηθούν οι πολιτικές ευθύνες -και με συγχωρείτε που το λέω έτσι και θα πω μετά γιατί το ίδιο το αντικείμενο της εξεταστικής επιτροπής, όπως είναι προκαθορισμένο, εξετάζει ένα μικρό μέρος των πολιτικών ευθυνών- παρ’ όλα αυτά εμείς θα κάνουμε το καθήκον μας.
      Θέλω να υποσχεθώ κάτι και να μας το θυμίσετε αν το ξεχάσουμε, γιατί δεν ξέρω πότε θα τελειώσει η εξεταστική επιτροπή. Όταν θα βγάλουμε μια ανακοίνωση ως κόμμα, μετά το πέρας της εξεταστικής και της προανακριτικής επιτροπής, που εύχομαι να συγκροτηθεί, ακόμα και αν αισθανόμαστε δικαιωμένοι, να μην πούμε τη λέξη «δικαιώθηκα». Να μην γράψουμε: «το Κ.Κ.Ε. δικαιώθηκε». Διότι όλον αυτόν τον καιρό τέσσερα κόμματα είναι δικαιωμένα σε αυτή τη Βουλή, από τα θέματα ουσίας, με ή χωρίς εισαγωγικά, μέχρι τα διαδικαστικά. Στέλνει ο Σανιδάς τα κουτιά, «δικαιώθηκα που τα ζήτησα, έτσι ή αλλιώς». Σκέφτομαι το εξής: Δεν χρειάζεται, ας μην προσθέσουμε και εμείς το «δικαιώθηκα». Όταν όλα τα κόμματα είναι δικαιωμένα, κάποιος δεν θα έχει δικαιωθεί. Δυστυχώς, ο μόνος που δεν έχει δικαιωθεί είναι ο λαός, κατά τη γνώμη μας.
      Να ξεκαθαρίσω το εξής. Εμείς δεν πρόκειται ούτε να παίξουμε το ρόλο του πρεσβευτή της κάθαρσης, ούτε τη μετανοούσα Μαγδαληνή, ούτε να πούμε ότι μας εξαπάτησε ο όφις ο κατηραμένος, γιατί κάπως έτσι –και θα το πω καθαρά- εισπράττουμε εμείς τουλάχιστον τις τοποθετήσεις των άλλων κομμάτων, με διαφοροποιήσεις βεβαίως ο ένας ή ο άλλος. Η ουσία δεν συζητήθηκε μέχρι τώρα. Και ποια είναι η ουσία;
      Η ουσία δεν είναι αν η τότε κυβέρνηση του ΠΑ.ΣΟ.Κ. νομιμοποίησε αυτό που δεν έπρεπε να κάνει, τη λίμνη Βιστωνίδα. Τη νομιμοποίησε. Το θέμα δεν είναι ότι η Νέα Δημοκρατία νομιμοποίησε τις ανταλλαγές. Τις νομιμοποίησε. Υπάρχουν όμως ορισμένα ζητήματα που δεν έχουν μπει καν έστω στις πολιτικές τοποθετήσεις των κομμάτων για συζήτηση. 
      Δικαιούται σήμερα η Αθωνική Πολιτεία, τα μοναστήρια και η Εκκλησία να κατέχουν χιλιάδες στρέμματα σε όλη την Ελλάδα, ένα μεγάλο μέρος γης που είναι δάση και δασικές εκτάσεις, που είναι καλλιεργήσιμη γη ή μη, που είναι οικοδομήσιμη γη σε λαϊκές κατοικίες, που είναι ελεύθερος χώρος; Δικαιούται να το έχει με βυζαντινά χρυσόβουλα και με δοσίματα από την Οθωμανική Αυτοκρατορία; Και πείτε μου, αν αυτά τα κατέχουν, δεν δείχνει ότι εδώ υπήρχε συναλλαγή όλων αυτών των «αγίων», τότε, με τη βυζαντινή καμαρίλα και με την Οθωμανική Αυτοκρατορία, τους κατέχοντες δηλαδή την Ελλάδα;
      Από συστάσεως ελληνικού κράτους έπρεπε να έχει λυθεί αυτό το ζήτημα. Αυτό δεν θα μπει στην εξεταστική, είναι εκτός ύλης. Αλλά επειδή συνήθως μιλάμε και ευρύτερα και γενικότερα, δεν έχει τοποθετηθεί αυτό το ζήτημα. Δεν λέω ότι αυτό έπρεπε να είχε λυθεί το 1828. Δεν λύθηκε με την Επανάσταση στου Γουδή, δεν λύθηκε προπολεμικά, δεν λύθηκε μεταπολεμικά, μπορούσε να έχει λυθεί τουλάχιστον στην Μεταπολίτευση. Και θα επανέλθω σ' αυτό το θέμα γιατί το πρόβλημα είναι εκεί. 
      Και να βάλω και το εξής ερώτημα. Ακούστηκε εδώ, έγιναν, δεν έγιναν δικαστήρια, γνωμοδοτικά συμβούλια ,το Νομικό Συμβούλιο του Κράτους…Ποιος ορίζει αυτά τα συμβούλια και ποιος φτιάχνει τους νόμους;
      Να βάλω λοιπόν, το εξής ερώτημα προς το ΠΑ.ΣΟ.Κ και προς τη Νέα Δημοκρατία στη συνέχεια. Το 1996 με βάση τη Συνθήκη Ραμψάρ κηρύσσεται εθνικός δρυμός η περιοχή μέσα στην οποία βρίσκεται η Βιστωνίδα. Και χρειαζόταν ένα προεδρικό διάταγμα να βγει μέχρι το 1999 και δεν βγαίνει τρία χρόνια. Αυτό που έκανε η Νέα Δημοκρατία στην ουσία είναι νομιμοποίηση της απόφασης του 1996. Δεν έκανε και τίποτα χαριστικό τώρα και αφού βγήκε το σκάνδαλο και θέλει να το συμψηφίσει με τις ανταλλαγές. Γιατί δεν βγήκε αυτό το προεδρικό διάταγμα; Το ξέχασαν οι Υπουργοί! Να το συγχωρήσουμε και αυτό. Μα, το 1998 βγαίνει ο Εφραίμ και διεκδικεί τη Βιστωνίδα και σέρνει στα δικαστήρια την κυβέρνηση του ΠΑ.ΣΟ.Κ.. Γιατί δεν βγαίνει αυτό το προεδρικό διάταγμα; Τι θα πει μου είπε το γνωμοδοτικό συμβούλιο και το Νομικό Συμβούλιο του Κράτους; Και έρχεται η Νέα Δημοκρατία, οπλίζεται πάνω στη νομιμοποίηση του ΠΑ.ΣΟ.Κ. και λέει, α, εγώ παίρνω τη Βιστωνίδα και κάνω ανταλλαγές! Και το ένα κόμμα και το άλλο νομιμοποιούν την ιδιοκτησία.
       Και αρχίζουμε τώρα. Θα πληρώνει ή δεν θα πληρώνει φόρο η Αθωνική Πολιτεία; Άρα θεμελιώνουμε πάλι το δικαίωμα της ιδιοκτησίας. Και δεν αναφέρομαι μόνο στο Βατοπαίδι. Θα δηλώνει ή δεν θα δηλώνει στο «πόθεν έσχες» και δεν ξέρω τι συζητιέται; 
      Το θέμα είναι καθαρό. Εμείς ζητάμε να γίνει νόμος -και αυτό δεν  εξαρτάται ούτε από την εξεταστική, ούτε από την προανακριτική επιτροπή-  που όλα αυτά να γίνουν  δημόσια περιουσία. Δεν αναγνωρίζουμε ούτε χρυσόβουλα ούτε τίποτα από αυτά.
      Θα επανέλθω σ’ ένα θέμα γιατί θέλω να θέσω και  ένα άλλο ζήτημα. Πέρα από το ότι υπάρχει γενικός  αποπροσανατολισμός στο θέμα του Βατοπαιδίου, θα πρέπει να πω ότι είναι ο αδύνατος κρίκος σε μια αλυσίδα όμως που είναι πάρα πολύ σοβαρή.  Υπάρχει και μια άλλη πλευρά. Τούτη την περίοδο –και εδώ υπάρχει τετρακομματική σύγκλιση- το θέμα της κρίσης δεν θα έλεγα έρχεται σε δεύτερη μοίρα. Έρχεται και σε δεύτερη μοίρα. Όλη μέρα συνεντεύξεις Τύπου, ξανά συνεντεύξεις Τύπου, ξανά δηλώσεις, όλη μέρα στα κανάλια, όλη μέρα μέσα στη Βουλή αυτό γίνεται για να συζητάμε το Βατοπαίδι, αλλά το θέμα της κρίσης έχει περάσει ουσιαστικά σε δεύτερη μοίρα από πλευράς ουσίας. Πολύ συζήτηση, η «φούσκα» του Χρηματιστηρίου, η φούσκα του χρηματοπιστωτικού συστήματος, ο καζινοκαπιταλισμός, όταν και οι πιο σοβαροί αναλυτές υπερασπιστές του καπιταλιστικού συστήματος παραδέχονται ότι υπάρχει υποτίμηση του πραγματικού κεφαλαίου και των μέσων παραγωγής και των εμπορευμάτων και όταν τώρα, η κρίση θα χτυπήσει την Ελλάδα άμεσα. Η Ρουμανία δεν τα πάει καλά, η Βουλγαρία δεν τα πάει καλά, στην Ουγγαρία υπάρχει πρόβλημα. Υπάρχουν συγκεκριμένοι λόγοι όπου οι εσωτερικοί παράγοντες της κρίσης στην Ελλάδα θα οξυνθούν από τους γειτονικούς που είναι ενιαίο πράγμα. Πώς τα συζητάμε αυτά; Με τις «φούσκες» του χρηματιστηρίου; Σοβαρά; Οι «φούσκες» δημιουργούν κρίση; Έχει υποτιμηθεί το πραγματικό κεφάλαιο και τώρα συζητάμε αν θα έλθει η κρίση στην πραγματική οικονομία. 
      Το θέμα όμως είναι το εξής. Να σας πω καθαρά. Αυτό που μας απασχολεί είναι ο απλός εργαζόμενος και εδώ πρέπει τα κεφάλαια έξω. Τώρα πρέπει το κίνημα να τιναχθεί μπροστά. Και εδώ υπάρχει πάρα πολύς αποπροσανατολισμός.
      Επανέρχομαι λοιπόν, στο θέμα που συζητάμε. Θέλω να θέσω ένα ζήτημα. Ακούσαμε όλες αυτές τις μέρες ότι το Κ.Κ.Ε. είναι αμήχανο, δεν τοποθετείται ή έχει και ορισμένους λόγους να θέλει να τοποθετηθεί με ένα τέτοιο τρόπο που να ωφελήσει ένα κόμμα και ιδιαίτερα τη Νέα Δημοκρατία. 
      Να ξεκαθαρίσω το εξής πράγμα. Πολιτικά αμήχανοι είναι αυτοί που έχουν λόγο κάτι να κρύψουν, αυτοί που θέλουν να θολώσουν τα νερά ,αυτοί που έχουν κάπου ανάμειξη είναι πολιτικά αμήχανοι. 
      Εσείς τα φτιάξατε όπως τα φτιάξατε και οι μεν και οι δε και θέλετε εμείς να τετραγωνίσουμε τον κύκλο! Πραγματικά αν δεν υπήρχε η παραίτηση των εισαγγελέων δεν θα μπορούσαμε να μιλήσουμε για προανακριτική επιτροπή. 
      Και να σας πω και κάτι άλλο; Εμείς δεν τοποθετούμαστε εν θερμώ, διότι είναι σοβαρό ζήτημα η προανακριτική επιτροπή. 
      Με την ευκαιρία θέλω να απευθυνθώ σε ορισμένα στελέχη του ΠΑ.ΣΟ.Κ και ξέρουν ποιους λέω και ποιους εννοώ και ορισμένοι είναι και εδώ μέσα. Βγήκαν στα κανάλια και εδώ άλλοι κουνώντας το χέρι στο Κ.Κ.Ε., άλλοι με ένα χαμόγελο έτσι να σφάζουν το βαμβάκι και αρχίσανε τα γνωστά. Η ανίερη συμμαχία και τέτοια. 
      Και θέλω να σας δηλώσω το εξής πράγμα. Αν νομίζετε ότι μας φοβίζετε και ότι μπορείτε να ασκήσετε ιδεολογική πίεση επάνω μας, σάλιο χαλάτε και πάει και χαμένο! Μην το χαλάτε. Εδώ πέρα το Κ.Κ.Ε. πέρασε κοσμογονικά γεγονότα απροετοίμαστο, κοντέψαμε να γκρεμοτσακιστούμε και δεν μας πίεσε κανείς. Θα μας πιέσετε εσείς; Έλεος! Κόψτε αυτό το βιολί. Νομίζετε ότι μας πιέζετε. Τοποθετούμαστε όταν νομίζουμε εμείς και όποτε θέλουμε εμείς και όποτε αισθανόμαστε έτοιμοι, πολύ περισσότερο όταν έχουμε χρόνο μπροστά μας.
      Θέλω, λοιπόν, να θέσω το εξής ζήτημα. Και τουλάχιστον εμείς αυτά ανήκουν ή δεν ανήκουν στην εξεταστική, θα τα θέσουμε σε γνώση και της εξεταστικής και γενικότερα. Αν δεν μπορούσε στην αρχή της Μεταπολίτευσης να λυθεί το ζήτημα, θα μπορούσε να λυθεί το 1981. Και θέτω το ζήτημα γιατί είναι πολύ σοβαρό. Από 18 ως 25 Αυγούστου 1981 μέσα στο νομοσχέδιο για το Μέγαρο  Μουσικής φέρνει η Νέα Δημοκρατία μια τροπολογία που αφορά. Το πως θα γίνονται οι δημοπρασίες και οι πωλήσεις της μεγάλης περιουσίας της Αθωνικής Πολιτείας και των μοναστηριών και ιδιαίτερα αναφέρει ότι η Αθωνική Πολιτεία ότι μπορεί να πουλάει δάση, δασικές εκτάσεις, τα πάντα, αυτά που είναι έξω από την Αθωνική Πολιτεία και καθορίζει τους κανόνες με τους οποίους θα πουλιούνται αυτά. Υπάρχει αυτό το νομικό καθεστώς.
       Ψηφίζεται αυτή η τροπολογία από τη Νέα Δημοκρατία, καταψηφίζεται από το Κ.Κ.Ε. καταψηφίζεται και από το ΠΑ.ΣΟ.Κ για άλλους λόγους. Εμείς την καταψηφίσαμε και εδώ έχω αναλυτικά  την τοποθέτηση του μακαρίτη  Κώστα Λουλέ και του μακαρίτη  Κώστα Βασσάλου που λένε καθαρά ότι αυτή η περιουσία πρέπει να μοιραστεί στους αγρότες, ότι δεν μπορεί να ανεχθούμε όχι μόνο την ιδιοκτησία της Αθωνικής Πολιτείας –μιλάνε καθαρά για δάση και δασικές εκτάσεις- αλλά τα πάντα, μοναστηριών, εκκλησίας κ.λπ.. Και μάλιστα επικαλούνται δημοσιεύματα του «ΒΗΜΑΤΟΣ» τότε που μιλάνε για χίλια τριακόσια στρέμματα από τα οποία τα οκτακόσιες χιλιάδες είναι καλλιεργήσιμα και κανονίζεται πως θα γίνει η δημοπρασία. 
      Το ΠΑ.ΣΟ.Κ τα καταψηφίζει. Είναι ενενήντα σελίδες Πρακτικά. Τα έχουμε εδώ στην Κοινοβουλευτική Ομάδα. Πώς όμως τα καταψηφίζει; Υπάρχουν ένας, δύο Βουλευτές του ΠΑ.ΣΟ.Κ που βάζουν το ζήτημα μήπως πουληθούν σε ξένους. Αυτό είναι. Ενώ αν πουληθούν σε Έλληνες, δεν πειράζει. Μπορούν να πουληθούν στους Έλληνες. Είναι θέμα ιθαγένειας. Ή βάζουν  το νομικό ζήτημα, μήπως με αυτήν την παρέμβαση χαλάμε το Καταστατικό του Αγίου Όρους; Επομένως, ψηφίζεται αυτός ο νόμος και έχει παρά πολλά στοιχεία από τη συζήτηση η οποία έχει πολύ ενδιαφέρον. 
      Η Μονή Τομπλού μπαίνει τότε και μπαίνει από Βουλευτή του ΠΑ.ΣΟ.Κ της Κρήτης, τον οποίο θυμάμαι γιατί ήταν και συμφοιτητής μου στη Φιλοσοφική. Και αν θέλετε να διαβάσετε αυτή τη συζήτηση, είναι σαν να μιλάμε σήμερα. Ο Κώστας Λουλές αποκαλύπτει ότι πρόκειται να πουλήσουν στην Chase Manhattan εκτάσεις ολόκληρες. 
      Και λέω, το ΠΑ.ΣΟ.Κ έρχεται στην κυβέρνηση. Δεν έχω απαίτηση ούτε τον Οκτώβριο του 1981 ούτε τον Οκτώβριο του 1982 να ανατρέψει το νόμο που καταψήφισε, αν και έπρεπε να το κάνει. 
      Ξεκινάει το θέμα, φέρνει ο μακαρίτης ο Τρίτσης το χωρισμό της Εκκλησίας από το Κράτος. Πού προκλήθηκε το ζήτημα; Για θρησκευτικούς λόγους προκλήθηκε τότε το ζήτημα; Όχι. Αλλά βγήκε η εκκλησία και είπε για την εκκλησιαστική περιουσία και εκεί κόλλησε το ζήτημα και το θυμάμαι πάρα πολύ καλά, ηλικία έχω και σήμερα και θυμάμαι τις συζητήσεις που έγιναν. Δεν πρόλαβα να ανατρέξω τα Πρακτικά, αλλά εκεί κόλλησε, πώς θα μοιραστεί η εκκλησιαστική περιουσία; Και με αυτήν την έννοια δεν αποτελεί λύση ο διαχωρισμός Εκκλησίας από το Κράτος. Όχι τυχαία εμείς δεν το βάλαμε στην ανακοίνωσή μας. Πρέπει να λυθεί πρώτα ή να λυθεί παράλληλα αυτό. Παίρνει την περιουσία και φεύγει η εκκλησία. Και άμα συνδέσεις τη νομική επίλυση αυτού του ζητήματος με το διαχωρισμό, θα μπερδευτεί με το θρησκευτικό ζήτημα. Είναι άσχετο θέμα από το θρησκευτικό. Είτε είναι ενωμένη με το κράτος, όπως είναι, είτε διαχωρισμένη, το ιδιοκτησιακό καθεστώς με τα χρυσόβουλα και όλα τα άλλα πρέπει να λυθεί ανεξάρτητα και με αυτήν την έννοια εμείς στην ανακοίνωσή μας δεν βάλαμε ότι έτσι θα επιλυθεί αυτό το ζήτημα. Γιατί όταν προέκυψε τότε το θέμα; Και να σας πω κάτι; Όχι εν θερμώ και όχι με το διαχωρισμό Εκκλησίας και Κράτους, να γίνει η επιτροπή και να το λύσουμε. Από τη στιγμή -και έχουμε και μαρτυρία του κ. Δεγλερή- που συστάθηκε το σύγχρονο ελληνικό κράτος δεν μπορούμε να πάμε με το τι έδωσε η Βυζαντινή Αυτοκρατορία και τι έδωσε η Οθωμανική Αυτοκρατορία. Τέτοια πράγματα δεν υπάρχουν. Και άλλωστε, σε μια σειρά χώρες, ανεξάρτητα από κοινωνικό σύστημα, η έννοια της δήμευσης, όταν θέλουμε, υπάρχει. Χρησιμοποιήθηκε και στις περιουσίες που είχαν αποκτήσει οι Ναζί κ.λπ.. 
      Για να ολοκληρώσω, τι θα βγει απ’ αυτές τις επιτροπές; Εμείς θα κάνουμε, όπως είπα, το καθήκον μας. Αλλά σε καμμία περίπτωση δεν θα ανεχθούμε, όσο εξαρτάται από εμάς, γιατί κακά τα ψέματα η υπόθεση του Βατοπαιδίου έχει γίνει το αγαπημένο παιδί, η κότα –έτσι το νομίζει ο καθένας- για το χρυσό αυγό μπροστά στις εκλογές. Εμείς δεν πρόκειται να κάνουμε το άλφα και το ωμέγα στις εκλογές τη Μονή του Βατοπαιδίου. Υπάρχει ένα σύνολο προβλημάτων και πολλά απ’ αυτά θα φανούν ακόμα περισσότερο μπροστά στην επερχόμενη κρίση -δεν μπορεί κανείς να προσδιορίσει ακριβώς το μήνα και την ώρα που θα βγει- και σε καμμία περίπτωση δεν πρόκειται να χρησιμοποιήσουμε την υπόθεση για να πουλήσει. Και δυστυχώς, εδώ υπάρχει τετρακομματική σύγκλιση. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ την κ. Παπαρήγα.
      Ο Πρόεδρος του ΠΑ.ΣΟ.Κ. κ. Γιώργος Παπανδρέου έχει το λόγο.
      Ορίστε, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρίες και κύριοι συνάδελφοι, η Ελλάδα, η χώρα μας, βρίσκεται σε κρίση. Κρίση αξιών, κρίση πολιτικής, κρίση οικονομίας, κρίση δημοκρατικών θεσμών. Μια διπλή κρίση, κρίση εγχώρια, μέσα στην διεθνή κρίση. Όμως, η εγχώρια κρίση, η δική μας κρίση, έχει σημαντικές ομοιότητες με την κρίση που βιώνει το διεθνές χρηματοπιστωτικό σύστημα. Είναι κρίση αξιών. Κατέρρευσε ένα σύστημα, ένα σύστημα που λειτουργούσε με ασυδοσία, με γνώμονα την απληστία, την αδιαφάνεια, τη συγκέντρωση του πλούτου και της εξουσίας στους λίγους, που επιβίωνε με την υπονόμευση των θεσμών της δημοκρατίας, των δημοκρατικών ελέγχων και, βεβαίως, με την αιχμαλωσία αυτών των θεσμών, αλλά και των πολιτικών από τους ισχυρούς και τους πλουσιότερους. Οι αλήθειες αποκαλύπτονται μαζί με τα μεγάλα προβλήματα που δημιουργεί η εγχώρια κρίση και τις πληγές που ανοίγει η διεθνής κρίση, όπου ο καταθέτης ανησυχεί για τις καταθέσεις του, ο δανειολήπτης για το πώς θα πληρώσει τις δόσεις του δανείου του, ο εργαζόμενος για το αν θα χάσει αύριο τη δουλειά του, ο μικρομεσαίος επιχειρηματίας για τις δουλειές που χάνει, ο άνεργος γιατί δυσκολεύει ακόμα περισσότερο η προοπτική ευρέσεως εργασίας. 
     Γι’ αυτά θα έπρεπε να συζητάμε σήμερα στην Ελλάδα. Γι’ αυτό χρειάζεται, όσο γίνεται γρηγορότερα, να αλλάξει πορεία ο τόπος. Αυτό ζητάει ο ελληνικός λαός.
     (Χειροκροτήματα από την πτέρυγα του ΠΑ.ΣΟ.Κ.)
     Απέναντι σ’ αυτήν την κρίση, εμείς δεν μένουμε με τα χέρια δεμένα. Οι σοσιαλιστές παίρνουμε πρωτοβουλίες για ριζικές αλλαγές και σε διεθνές επίπεδο και στην Ευρώπη και βεβαίως στην Ελλάδα. Η σημερινή συζήτηση είναι για την υπόθεση του Βατοπαιδίου. Αλλά το Βατοπαίδι είναι μόνο το επιφαινόμενο, το αποτέλεσμα. Αποτέλεσμα των αντιλήψεων και των πρακτικών που αποστρεφόμαστε, που απορρίπτουμε, που καταδικάζουμε. Είναι αντιλήψεις που έβλεπαν και βλέπουν το δημόσιο πλούτο ως λεία. Είναι αντιλήψεις που οδηγούν κυβερνήσεις να ασχολούνται με τις δικές τους υποθέσεις ενώ βρίσκεται σε οικονομική απόγνωση ο ελληνικός λαός.
     Γι’ αυτό και σήμερα ο πολίτης ζητά από εμάς, μια άλλη αντίληψη διακυβέρνησης. Μια κυβέρνηση που δεν χρησιμοποιεί μεγάλα λόγια, όπως «μεταρρύθμιση», «επανίδρυση», «αξιοκρατία», για να συγκαλυφθούν ανομίες και εγκλήματα. Ζητά μια κυβέρνηση που θα κάνει πράξη αυτά που λέει και αυτά που χρειάζονται, που έχει τη βούληση να πει όχι στις σημερινές πολιτικές της νεοσυντήρησης και στην Ελλάδα και στην Ευρώπη. Που λέει όχι στην ασυδοσία της αγοράς, στην αδιαφάνεια στις αποφάσεις της εξουσίας. Ο Έλληνας πολίτης ζητά μια κυβέρνηση που θα πει όχι στην καταλήστευση του δημόσιου πλούτου, στην ιδιοτελή εκμετάλλευση των χρημάτων του ελληνικού λαού, στην πώληση των πάντων με πρόσχημα τη μεταρρύθμιση, αλλά με στόχο τελικά την κερδοφορία λίγων, ισχυρών και «ημετέρων». 
     (Χειροκροτήματα από την πτέρυγα του ΠΑ.ΣΟ.Κ.)
     Ζητάει μια κυβέρνηση, όπου οι Υπουργοί δεν θα επιβάλλουν άδικους φόρους, ενώ οι ίδιοι δίνουν μαθήματα φοροαποφυγής. Ζητά ο πολίτης μια κυβέρνηση, που θα πει όχι στην υπερσυγκέντρωση του πλούτου, στην αλαζονεία της εξουσίας, στην καταρράκωση κάθε έννοιας κοινωνικού κράτους, στην καταρράκωση κάθε έννοιας συλλογικής ευαισθησίας και αλληλεγγύης, στην καλλιέργεια φόβου και πελατειακών σχέσεων με τον απλό πολίτη, ως μέσον χειραγώγησης και κομματικού ελέγχου. Θέλουν μια κυβέρνηση, που να πει όχι  στο βόλεμα των «ημετέρων», των ισχυρών, στην ευνοικρατία, αντί της αξιοκρατίας, στο βόλεμα των αρεστών, αντί της επιβράβευσης των αρίστων. 
    (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
    Θέλουν μια κυβέρνηση που να πει όχι στην έλλειψη προστασίας των βασικών κοινωνικών και πολιτικών δικαιωμάτων του πολίτη, στη συνεχή υποβάθμιση, στη χειραγώγηση των θεσμών δημοκρατικού ελέγχου, της Βουλής, της Δικαιοσύνης, των ανεξάρτητων Αρχών, των Μέσων Ενημέρωσης. Μια κυβέρνηση που να πει όχι στην αιχμαλωσία της πολιτικής και των πολιτικών από τους ισχυρούς.
    Σήμερα μας δίνεται μια ευκαιρία και κατά τη συζήτηση της πρότασης μας για την προανακριτική επιτροπή, δίνεται ευκαιρία σε όλους μας να δείξουμε στους συμπολίτες μας ότι είναι ώρα να εμπιστευθούν και πάλι την πολιτική, να αποδείξουμε ότι η δημοκρατία λειτουργεί, πως αυτή η Βουλή μπορεί να εκφράσει το κοινό αίσθημα και να ανταποκριθεί στις απαιτήσεις του πολίτη. Ο πολίτης αναζητά ξανά από εμάς την ελπίδα, δηλαδή ότι αυτός εδώ ο χώρος μπορεί να εμπνεύσει, υπηρετώντας αρχές, υπηρετώντας αξίες, υπηρετώντας τον ελληνικό λαό, προστατεύοντας τελικά τα δικά τους συμφέροντα και μόνο τα δικά τους συμφέροντα. 
    Όποιος σήμερα γυρίσει την πλάτη στον πολίτη, θα τιμωρηθεί σκληρά. Δεν σηκώνει άλλες δικαιολογίες και άλλες υπεκφυγές, άλλους τακτικισμούς. 
      Δεν αντέχει άλλο ο τόπος τους μικροκομματικούς ελιγμούς, αυτούς που συγκαλύπτουν ιδιοτελή συμφέροντα, απαράδεκτες πρακτικές και συσκοτίζουν αλήθειες. Απαιτούμε την αλήθεια και την απαιτούμε τώρα. Απαιτούμε διαφάνεια, που είναι το οξυγόνο της δημοκρατίας. 
      Η αλήθεια δεν είναι μία απλή πράξη κάθαρσης. Απαιτεί προαπαιτούμενο για βαθύτατες αλλαγές, αλλαγές στο πολιτικό μας σύστημα, στις πολιτικές μας πρακτικές και αντιλήψεις. Αυτές που επιτέλους πρέπει να ανατραπούν. Να αποκτήσει ξανά ο πολίτης εμπιστοσύνη στους δημοκρατικούς θεσμούς, ελπίδα και σιγουριά. 
      Θα περίμενα από τη Νέα Δημοκρατία, από την ηγεσία της, αυτά να τα θεωρεί δεδομένα, θα έλεγα αυτονόητα. Μάλιστα, προ μηνών, στην υπόθεση της «SIEMENS» είχα προσφερθεί να συνεργαστούμε όλα τα κόμματα της Βουλής, ώστε να καθαρίσει η κόπρος του Αυγείου, να κάνουμε ένα νέο ξεκίνημα στην πολιτική ζωή του τόπου. 
      Τον περασμένο Ιούνιο, είχα επισημάνει την ανάγκη να προχωρήσει η Βουλή στη διερεύνηση όλων των μεγάλων εκκρεμών υποθέσεων, για να οδηγηθεί ο τόπος στις εκλογές, χωρίς τον κίνδυνο της παραγραφής. Να μπει, τέλος, δηλαδή στην αίσθηση που έχουν οι πολίτες ότι πάντα θα υπάρχει η ατιμωρησία, το ακαταδίωκτο, για τους πολιτικούς ή τους ισχυρούς. 
      Προτείναμε να προχωρήσουμε και στην υποβολή –όλοι μας- συγκεκριμένων προτάσεων για τη διαφάνεια και την καταπολέμηση της διαφθοράς. Κάτι, που εμείς ήδη έχουμε κάνει, πολύ νωρίς και με συγκεκριμένες προτάσεις. 
      Κάναμε πρόταση «σύγκρουσης και ελπίδας», όπως την ονομάσαμε, για διαφάνεια στη χρηματοδότηση των κομμάτων, στα δημόσια έργα και στις προμήθειες. Διαφάνεια και συμμετοχή του πολίτη στη διαμόρφωση, στη διαβούλευση μέσα στο Κοινοβούλιο, στη νομοθέτηση. Διαφάνεια στα Μέσα Ενημέρωσης, διαφάνεια σ’ όλες τις αποφάσεις των Υπουργών, με νέο εκλογικό σύστημα, που θα εγγυάται την ανεξαρτησία των Βουλευτών. 
      Να ενισχυθούν οι θεσμοί της δημοκρατίας, η διαφάνεια, η καταπολέμηση της διαφθοράς, η αυτονομία της πολιτικής. Διότι δεν αρκεί να γίνεσαι Πρωθυπουργός. Το ζήτημα είναι να γίνεσαι καλός Πρωθυπουργός και αυτό σημαίνει να έχεις τουλάχιστον τα χέρια σου ελεύθερα, για να υπηρετήσεις το λαό, να μην είσαι όμηρος του κάθε συμφέροντος. 
      (Χειροκροτήματα από την πτέρυγα του ΠΑ.ΣΟ.Κ.)
       Φοβάμαι –και είναι πεπεισμένη η πλειοψηφία του ελληνικού λαού- ότι η Κυβέρνησή σας είναι αιχμάλωτη συμφερόντων, αντιδημοκρατικών πρακτικών και αντιλήψεων, αδύναμη να αλλάξει την καταστροφική ρότα, όχι μόνο για εσάς, τη Νέα Δημοκρατία, αλλά και για τη χώρα. 
      Πεποίθησή μου είναι ότι, εάν η Κυβέρνηση είχε δεχθεί να συγκροτηθεί έστω και μία εξεταστική επιτροπή, μπορεί να είχαν δείξει περισσότερη αυτοσυγκράτηση κρατικοί λειτουργοί και κυβερνητικά στελέχη. Δεν θα αισθάνονταν ανεξέλεγκτοι, ασύδοτοι να κάνουν οτιδήποτε κατά του δημοσίου συμφέροντος. Δεν θα ακολουθούσαν τόσο εύκολα πιέσεις, οδηγίες και υποδείξεις τρίτων. 
      Σήμερα, η Κυβέρνηση αναγκάστηκε να εγκαταλείψει όλα τα μέχρι τώρα επιχειρήματά της κατά της συγκρότησης εξεταστικών επιτροπών. Επαναφέρω, λοιπόν, την πρόταση που είχα κάνει τον Ιούνιο, να προχωρήσει άμεσα η Βουλή στη συγκρότηση εξεταστικών επιτροπών τουλάχιστον για τις υποθέσεις των υποκλοπών, των ομολόγων και της «SIEMENS». 
      (Χειροκροτήματα από την πτέρυγα του ΠΑ.ΣΟ.Κ.)
       Δεν υπάρχει τώρα κανένα άλλοθι. Δεν έχετε καμμία δικαιολογία. Δεν μπορείτε πια να επικαλεστείτε τη δήθεν ανευθυνότητα, το λαϊκισμό, το ρεβανσισμό της Αντιπολίτευσης. Σας υπενθυμίζω και σας ρωτώ. Στην υπόθεση των ομολόγων, τι θα γινόταν σήμερα, εάν δεν είχε παρέμβει το Πανελλήνιο Σοσιαλιστικό Κίνημα, με συνεχή, συνεπή και δυναμικό τρόπο; 
      (Χειροκροτήματα από την πτέρυγα του ΠΑ.ΣΟ.Κ.)
Θα ήμασταν μάρτυρες της άμεσης κατάρρευσης του ασφαλιστικού μας συστήματος, με τα «τοξικά ομόλογα» που αγοράζατε, των συντάξεων των εργαζομένων, των μικρών και μεσαίων επιχειρηματιών, των επαγγελματιών. 
      Κυρίες και κύριοι συνάδελφοι, το ΠΑ.ΣΟ.Κ. πήρε την πρωτοβουλία να προτείνει και τη συγκρότηση προανακριτικής επιτροπής. Προτείνοντάς την, είχαμε την πρώτη επιτυχία για τη διαφάνεια. Η Κυβέρνηση έσπευσε να δεχθεί την εξεταστική. Αναγκάστηκε να αναγνωρίσει το δίκιο μας και την κατακραυγή της κοινής γνώμης από τις μέχρι τούδε συγκλονιστικές αποκαλύψεις, κάτι που αρνιόταν συστηματικά μέχρι προχθές για την υπόθεση σκανδάλου που αποκαλύπτεται, με διάφορα βεβαίως έωλα επιχειρήματα. 
      Όμως δεν θα ήμασταν σήμερα εδώ, αν δεν υπήρχαν δύο άνθρωποι, εάν δεν ύψωναν το ανάστημά τους οι δύο εισαγγελείς. Ο Ηλίας Κολιούσης και η Ελένη Σωτηροπούλου!
      (Χειροκροτήματα από την πτέρυγα του ΠΑ.ΣΟ.Κ.)
      Το Κοινοβούλιο αυτό, όλοι μας τους οφείλουμε σεβασμό και αναγνώριση, γιατί με τη γενναία τους στάση υπερασπίστηκαν το Σύνταγμα και τους νόμους. Δεν δίστασαν να θυσιάσουν καριέρες, θέσεις και αξιώματα. Δεν δίστασαν να βάλουν τον εαυτό τους και την οικογένειά τους σε δεύτερη μοίρα και πρόταξαν την αξιοπρέπεια του Έλληνα δικαστή, για να υπερασπιστούν το κύρος της Δικαιοσύνης και όχι μόνο αυτό. Αν είχαν υποκύψει, μην έχετε καμμία αμφιβολία –καμμία αμφιβολία!- ότι η Κυβέρνηση θα έκανε τα πάντα, τα ίδια που έκανε στις υποκλοπές, στους «κουμπάρους» ή στα ομόλογα. Συγκάλυψη, συγκάλυψη και πάλι συγκάλυψη! 
      Σήμερα, όμως, δικαιώνονται. Και σήμερα, δικαιώνεται η πρότασή μας, αυτή για τη σύσταση προανακριτικής επιτροπής. Γιατί αυτό σημαίνει η αποστολή του φακέλου, ότι η Βουλή οφείλει να ερευνήσει τα στοιχεία που αφορούν στους Υπουργούς, με τη σύσταση της ειδικής επιτροπής για την προκαταρκτική εξέταση.
      Σήμερα, το ΠΑ.ΣΟ.Κ. δικαιώνεται στις επιλογές του. Και μη βασίζεστε στο ότι ο «εκλεκτός» σας Εισαγγελέας του Αρείου Πάγου φρόντισε να παραβιάσει και πάλι σήμερα το Σύνταγμα και το νόμο. Διατύπωσε κρίσεις, για να προστατεύσει Υπουργούς σας και να εξυπηρετήσει ελιγμούς σας. Αλλά πέφτουν ένα -ένα τα αναχώματα της συγκάλυψης και ανοίγει ο δρόμος της αποκάλυψης. 
      Κυρίες και κύριοι συνάδελφοι, έχουμε μπροστά μας ένα σκάνδαλο, που εξελίχθηκε με βάση έναν κεντρικό πολιτικό σχεδιασμό. Δεν γινόταν αλλιώς. Όπως ακριβώς συνέβη και με την υπόθεση των ομολόγων. Κεντρικός πολιτικός σχεδιασμός! Ένα σκάνδαλο παράνομης εκχώρησης δημόσιου πλούτου, λεηλασίας της δημόσιας γης, κατάχρησης της εξουσίας. Ένα σκάνδαλο χειραγώγησης της δικαιοσύνης, υπονόμευσης της αξιοπιστίας της πολιτικής. Ένα σκάνδαλο σε βάρος του κοινοβουλευτισμού, του Συντάγματος, ένα σκάνδαλο περιβαλλοντικό και οικονομικό, ένα σκάνδαλο που αμαύρωσε και απαξίωσε σύμβολα της Ορθοδοξίας όπως το Άγιο Όρος, της παρακαταθήκης των Ολυμπιακών μας Αγώνων, του Ελληνισμού. Χησιμοποιήθηκε το Άγιο Όρος αδίστακτα, ως προκάλυμμα για να στηθεί μία επιχείρηση, μια άθλια επιχείρηση, με λεία την περιουσία του ελληνικού λαού!
      (Χειροκροτήματα από την πτέρυγα του ΠΑ.ΣΟ.Κ.)
      Η προανακριτική επιτροπή απαντάει σε μια στοιχειώδη ανάγκη. Να προχωρήσουμε σε βάθος την έρευνα, με τη διενέργεια προκαταρκτικής εξέτασης, που καθόλου βέβαια δεν σημαίνει και δεν συνεπάγεται αυτομάτως ποινικές διώξεις.
    Προτείνουμε τη συγκρότηση προανακριτικής επιτροπής, με ένα και μόνο στόχο: να αποκλείσουμε την ατιμωρησία των ενόχων και να σταματήσουμε τον κατήφορο της απαξίωσης του πολιτικού συστήματος.
    Σ’ αυτή την επιλογή, οφείλει να μας ακολουθήσει η κυβερνητική παράταξη. Σας καλούμε να μην προσπαθήσετε να πολώσετε κομματικά αυτές τις υποθέσεις, για να συγκαλυφθούν πίσω από το πέπλο του κομματικού πατριωτισμού οι πραγματικές ευθύνες.
    Αγαπητοί συνάδελφοι της Νέας Δημοκρατίας, σας ζητούμε να δώσετε κι εσείς την υποστήριξή σας στο αυτονόητο. Τη διαφάνεια, τη δικαιοσύνη, την αλήθεια που θα προκαλέσει ικανοποίηση στο λαό, θα λυτρώσει κι εσάς από έναν σταυρό που κουβαλάτε, τις αμαρτίες άλλων. Αλλιώς, θα τις «κουβαλάτε» κι εσείς.
    Ζητάμε τη σύσταση των επιτροπών, γιατί υπερασπιζόμαστε την αξιοπρέπεια του ανθρώπου, τα ζητήματα της δημοκρατίας, το σεβασμό του Συντάγματος. Ούτε ποινικοποιούμε την πολιτική ζωή, όπως έκαναν άλλοι στο πρόσφατο παρελθόν και αναφέρομαι στην προσπάθεια προσωπικής εξόντωσης του Ανδρέα Παπανδρέου ή και διάλυσης ενός πολιτικού χώρου …
      (Χειροκροτήματα από την πτέρυγα του ΠΑ.ΣΟ.Κ.)
     …ούτε όμως και δίνουμε ασυλία σε κανέναν. Ζητούμε απλά την αλήθεια. Προασπιζόμαστε τους δημοκρατικούς θεσμούς. Επιδιώκουμε να αποκαταστήσουμε την τιμή και την αξιοπιστία της πολιτικής, την εμπιστοσύνη της κοινωνίας στην πολιτική. Αυτό απαιτούν όλοι οι πολίτες. Αυτό υπηρετεί η δημοκρατική παράταξη.
    Αγαπητοί συνάδελφοι της Νέας Δημοκρατίας, δεν σας ζητούμε να προδώσετε το κόμμα σας. Σας ζητούμε να μην προδώσετε τις αρχές και αξίες που πρέπει να μας ενώνουν σε τούτη εδώ την Αίθουσα, στη Βουλή, στο σπίτι της Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
     Κυρίες και κύριοι συνάδελφοι, αυτή η Κυβέρνηση μπορεί να έχει μια οριακή κοινοβουλευτική Πλειοψηφία, αλλά δεν έχει πια την εμπιστοσύνη του ελληνικού λαού. Έχασε την εμπιστοσύνη των πολιτών. Χρεοκόπησε και βουλιάζει μέρα με τη μέρα. 
    Σ’ αυτή την κρίσιμη για την ιστορία μας διεθνή καμπή, η χώρα δεν μπορεί και δεν πρέπει να βυθιστεί μαζί της. Και δεν θα βυθιστεί, διότι ο Έλληνας πολίτης ζητά το αυτονόητο, μια κυβέρνηση του αυτονόητου, που θα νοιάζεται, δηλαδή, για τα προβλήματά του, θα σέβεται με ευλάβεια την περιουσία του, θα δουλεύει για το κοινό καλό, μια κυβέρνηση που θα επιβάλει την ισχύ του δικαίου και όχι το δίκαιο του ισχυρού, που θα εγγυάται την παροχή ποιοτικών δημόσιων αγαθών και υπηρεσιών σε όλους, όχι την εύνοια στην κερδοσκοπία της παραπαιδείας, των φαρμακευτικών εταιρειών και των ιδιωτικών κλινικών. Ένα ευνομούμενο κράτος, που θα εγγυάται το σεβασμό, τη σιγουριά, τη σύνταξη, την αξιοπρέπεια, την ισότητα απέναντι στο νόμο, που θα εγγυάται αρχές, αξίες, που θα αναδεικνύει ό,τι καλύτερο έχει μέσα του ο Έλληνας. Μια δημιουργική κοινωνία, με νέα οράματα ανάπτυξης, που βασίζονται στις δικές μας παραδόσεις, τα δικά μας συγκριτικά πλεονεκτήματα. Μια ανάπτυξη, που επιτέλους θα μοιράζεται δίκαια, μέσα από ένα δίκαιο φορολογικό σύστημα, μια ανάπτυξη που δεν θα κρύβει τις τεράστιες ανισότητες. 
    Δεν θα μετράμε απλά το Ακαθάριστο Εγχώριο Προϊόν, αλλά τα κριτήριά μας θα έχουν επιτέλους επίκεντρο τον άνθρωπο. Κριτήριό μας, η ποιότητα στα νοσοκομεία για την καλή υγεία όλων, η ποιότητα των γνώσεων που δίνουμε στα σχολεία μας, η ανθρωπιά που εγγιώμαστε στους αδύναμους μέσα από την πρόνοιά μας. Μια πράσινη ανάπτυξη, που θα σέβεται το περιβάλλον και θα έχει επίκεντρο τον άνθρωπο.
    Μια τέτοια ανάπτυξη, μια δίκαιη κοινωνία, ένα ευνομούμενο αξιόπιστο κράτος, είναι αδήριτη ανάγκη και μπροστά στη σημερινή παγκόσμια κρίση, μια κρίση του νεοφιλελευθερισμού και της συντήρησης.
    Το ΠΑ.ΣΟ.Κ. αναδεικνύει την ανάγκη για μια νέα συλλογικότητα, μια βαθιά δημοκρατική τομή, ώστε οι πολίτες να εμπιστευτούν ξανά την πολιτική. Μια νέα ενότητα και αυτοπεποίθηση ότι όλοι μαζί μπορούμε. Μπορούμε να αντιμετωπίσουμε ακόμα και τις δύσκολες μέρες που πιθανώς να έλθουν.
      Ζητείται κυβέρνηση υπεύθυνη, προοδευτική, συνεπής, ειλικρινής, σοβαρή, εργατική, με πολιτική βούληση για τομές. Ήρθε η ώρα, όχι απλά η ευκαιρία, αλλά η υποχρέωσή μας να κάνουμε αλλαγές, βαθιές τομές. Το ΠΑ.ΣΟ.Κ. είναι εδώ για να τις εγγυηθεί.
      Σας ευχαριστώ.
(Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός επί των Εσωτερικών κ. Προκόπης Παυλόπουλος.
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, έχω ζητήσει το λόγο επί προσωπικού θέματος. Με συγχωρείτε πάρα πολύ. Δεν θέλω να διακόψω.
      ΠΡΟΕΔΡΟΣ (Δημήτριος Σιούφας): Κύριε Βρεττέ, με συγχωρείτε πάρα πολύ. Πριν από λίγο κατέβηκε από το Βήμα μιλώντας, ο Πρόεδρός σας.
      ΚΩΝΣΤΑΝΤΙΝΟΣ ΒΡΕΤΤΟΣ: Το είπα και στον κύριο Αντιπρόεδρο προηγουμένως.
      ΠΡΟΕΔΡΟΣ (Δημήτριος Σιούφας): Το αντιλαμβάνομαι και ο πρώτος που στενοχωριέται είμαι εγώ.
      ΑΠΟΣΤΟΛΟΣ ΚΑΚΛΑΜΑΝΗΣ: Ζήτησε και πιο πριν το λόγο για προσωπικό θέμα.
      ΚΩΝΣΤΑΝΤΙΝΟΣ ΒΡΕΤΤΟΣ: Μα, δεν είναι δυνατόν!
      ΠΡΟΕΔΡΟΣ (Δημήτριος Σιούφας): Τι είπατε, κύριε Πρόεδρε;
      ΑΠΟΣΤΟΛΟΣ ΚΑΚΛΑΜΑΝΗΣ: Ζήτησε πιο πριν, πριν από δύο ομιλητές, το λόγο για προσωπικό θέμα. Όμως, ας μιλήσει τώρα ο Υπουργός και μετά ο κ. Βρεττός.
      ΠΡΟΕΔΡΟΣ (Δημήτριος Σιούφας): Καλώς.
      Ευχαριστώ πολύ, κύριε Πρόεδρε.
      Δεν ενημερώθηκα, κύριε Βρεττέ. Με συγχωρείτε πάρα πολύ.
      Κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε. Το ρολόι να διορθωθεί μόνο, αν είναι δυνατόν.
      Πόσο χρόνο έχω;
      ΠΡΟΕΔΡΟΣ (Δημήτριος Σιούφας): Δεκαοκτώ λεπτά και να υπάρξει ένας αυτοπεριορισμός, ώστε να μιλήσουν και Βουλευτές, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε.
      Κυρίες και κύριοι συνάδελφοι, ακούσαμε όλοι τον Αρχηγό της Αξιωματικής Αντιπολίτευσης, που, βεβαίως, δεν είναι μόνον ο Αρχηγός ενός μεγάλου κόμματος, αλλά είναι θεσμικός παράγων του Πολιτεύματος. Και παρατηρήσαμε τι; Παρατηρήσαμε έναν πολιτικό ο οποίος, από τη μία πλευρά, προσπάθησε να δώσει ένα μάθημα αξιοπρέπειας για την πολιτική μέσα σ’ αυτή την Αίθουσα, αλλά από την άλλη, την ίδια στιγμή απεκάλυπτε ότι είναι αδύνατον να υπηρετήσει αυτό το όραμα. Για τον απλό λόγο του ότι σήμερα, η συζήτηση που γίνεται εδώ δεν γίνεται για τα μεγάλα θέματα που ο κ. Παπανδρέου ανέφερε και για τα οποία αναγκαία θα μιλήσω, αλλά αφορά παραδείγματος χάριν το ζήτημα του Βατοπαιδίου. Σημαντικό ζήτημα. Όμως, το γεγονός ότι μπροστά στην παγκόσμια κρίση και τις μεγάλες προκλήσεις, εδώ συζητάμε μόνο γι’ αυτά τα θέματα, οφείλεται ακριβώς στο ότι η Αξιωματική Αντιπολίτευση κατά κύριο λόγο είναι εκείνη η οποία, μη έχοντας πολιτική, μη έχοντας πυξίδα -και αυτό φαίνεται από την πολιτική της πορεία, πριν ακριβώς από την υπόθεση του Βατοπαιδίου, όπου δεν είχε κανένα πολιτικό όφελος, καμία αξιοπιστία- έρχεται πάνω σ' αυτό το θέμα να διαμορφώσει ολόκληρη πολιτική. Και πώς να διαμορφώσει πολιτική; Όχι πολιτική που υπηρετεί τη διαφάνεια, όχι πολιτική η οποία υπηρετεί το δημόσιο συμφέρον, αλλά μια πολιτική με παραπληροφόρηση, λασπολογία και περιρρέουσα ατμόσφαιρα, η οποία είναι ένα «διαλυτικό οξύ» για το ίδιο το πολιτικό σύστημα.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Δεν ενδιαφέρει το ΠΑ.ΣΟ.Κ. και τον Αρχηγό του το τι επιπτώσεις μπορεί να έχει αυτή η παραπληροφόρηση. Το ενδιαφέρει το πολιτικό όφελος. Μα, ξέρουμε όλοι στην πολιτική ζωή ότι το πολιτικό όφελος το κερδίζουν οι παρατάξεις εκείνες που υπηρετούν το δημόσιο συμφέρον μακροπρόθεσμα και όχι εκείνες οι οποίες ψάχνουν να βρουν σανίδα σωτηρίας πάνω στα ψέματα και τις αναλήθειες τις οποίες καλλιεργούν.
      Είμαι υποχρεωμένος, όμως, να βάλω τα πράγματα με τη σειρά, όπως τα έβαλε ο κ. Παπανδρέου. Μας είπε ότι έπρεπε να συζητάμε για τα μεγάλα θέματα και ότι «ζητείται Κυβέρνηση». Να συζητάμε για τα μεγάλα θέματα, αλλά, όταν όλος ο πολιτικός λόγος του κ. Παπανδρέου, μέσα και έξω από τη Βουλή, αφορά μικρότητες της πολιτικής που ο ίδιος καλλιεργεί, πώς να αφήσει το δημόσιο λόγο να επικρατήσει εδώ στα μεγάλα θέματα, παραδείγματος χάριν στην παγκόσμια οικονομική κρίση, για την οποία θα έπρεπε τούτη τη στιγμή να μιλάμε πολύ περισσότερο;
      Ύστερα είπε: «Ζητείται Κυβέρνηση» και έδωσε μαθήματα για το πώς πρέπει να συμπεριφέρεται μια κυβέρνηση, προφανώς θέλοντας να δείξει τι μπορεί να κάνει ο κ. Παπανδρέου.
      Δεν μας το έδειξε ποτέ στο παρελθόν ως Αρχηγός της Αξιωματικής Αντιπολίτευσης. Αντίθετα, αγκομαχούσε να σταθεί στο ύψος των περιστάσεων πριν από την υπόθεση του Βατοπαιδίου, όπως όλοι γνωρίζουμε. Και σήμερα έρχεται και λέει ότι μπορεί να προσφέρει όλα αυτά τα πράγματα στον Ελληνικό Λαό και ότι αυτή η Κυβέρνηση είναι εκείνη που είναι απούσα και το κυριότερο απ’ όλα, είναι η Κυβέρνηση, λέει, η οποία είναι δέσμια συμφερόντων και δεν μπορεί να υπηρετήσει το δημόσιο συμφέρον.
      Ε, λοιπόν, κυρίες και κύριοι συνάδελφοι, ως εδώ η παραπληροφόρηση, ως εδώ η αναλήθεια. Σε ό,τι αφορά το γεγονός του αν υπάρχει Κυβέρνηση, η απάντηση στον κ. Παπανδρέου είναι σαφής. Ευτυχώς που υπάρχει, ακόμη και αυτή τη στιγμή της παγκόσμιας κρίσης, η Κυβέρνηση Καραμανλή και η οικονομική πολιτική που ακολουθήσαμε …
      (Χειροκροτήματα από την πτέρυγα της Νέας Δημοκρατίας)
      …και δεν έχουμε επιπτώσεις που άλλες χώρες, πιο προηγμένες από εμάς οικονομικά, έχουν ήδη αντιμετωπίσει. Ακριβώς επειδή υπάρχει η Κυβέρνηση Καραμανλή δεν τις έχουμε, ακριβώς επειδή δεν έχουμε τα ελλείμματα εκείνα που άφησε το ΠΑ.ΣΟ.Κ., ακριβώς γιατί έχεις μια Κυβέρνηση που με την οικονομική της πολιτική σε όλο αυτό το χρονικό διάστημα πήγε το έλλειμμα από 7,5% κάτω από το 3% και παραμένει, είναι περίπου, όταν άλλες χώρες, όπως η Ιρλανδία με το «θαύμα» της, έχουν ελλείμματα που ξεπερνούν το 5,5%, λόγω της παγκόσμιας οικονομικής κρίσης.
      Και ύστερα, ευτυχώς που υπάρχει η Κυβέρνηση Καραμανλή, όπως είναι γνωστό και ακολουθήθηκε όλη αυτή η πολιτική της ήπιας προσαρμογής, η οποία ένα φόρο έβαλε ουσιαστικά όλα τα προηγούμενα χρόνια, το 1% στο ΦΠΑ και τώρα τα φορολογικά μέτρα τα οποία και αυτά δεν πλήττουν τους χαμηλόμισθους και τους χαμηλοσυνταξιούχους, όταν είχαμε μια πολιτική των κυβερνήσεων του ΠΑ.ΣΟ.Κ. οι οποίες είχαν να μετρήσουν σε λιγότερο από οκτώ χρόνια πάνω από ογδόντα φόρους. Με αυτό το παρελθόν έρχεται να μας δώσει διδάγματα το ΠΑ.ΣΟ.Κ. τούτη την ώρα;
      Αυτή η Κυβέρνηση κατάφερε να διατηρήσει την Ελλάδα πραγματικά στην Ο.Ν.Ε. με την οικονομική της πολιτική, με τα μέτρα που πήρε, χωρίς να επιβαρύνει υπέρμετρα τον Ελληνικό Λαό. Γι’ αυτό και ο ρυθμός ανάπτυξης είναι εκεί που είναι, γι’ αυτό και το πρωτόγνωρα μικρό μέγεθος της ανεργίας το οποίο έχουμε τώρα, αφού έχει πέσει περισσότερο από κάθε άλλη φορά. Χρόνια είχαμε να δούμε τέτοιου είδους αριθμούς.
      Πώς γίνεται, κυρίες και κύριοι συνάδελφοι, σ’ αυτόν το δύσκολο κόσμο μια Κυβέρνηση να μειώνει το έλλειμμα, να διατηρεί ρυθμούς ανάπτυξης πάνω από τον μέσο όρο της Ευρωζώνης και, το κυριότερο, να τους διατηρεί χωρίς να έχει Ολυμπιακή ανάπτυξη και άλλα; Και πώς γίνεται αυτή η Κυβέρνηση να έχει επίσης τις επιδόσεις που έχει, σε ό,τι αφορά τα θέματα της μείωσης της ανεργίας και βεβαίως τα θέματα του δημόσιου χρέους και άλλα;
      Πώς γίνεται –το επαναλαμβάνω- αυτή τη στιγμή η Ελλάδα να έχει λιγότερες επιπτώσεις από άλλες χώρες στην παγκόσμια οικονομική κρίση; Πού οφείλεται αυτό; Στην τύχη; Θυμάστε με το σκάνδαλο του Χρηματιστηρίου, που επικαλούντο την πτώση του Χρηματιστηρίου σε άλλες χώρες οι κύριοι συνάδελφοι του ΠΑ.ΣΟ.Κ., Υπουργοί την εποχή εκείνη; Είχε συμβεί τίποτε από όλα αυτά που συμβαίνουν τώρα; Κατέρρεε οικονομικά η χώρα και το Χρηματιστήριο την εποχή εκείνη, χωρίς να έχει καμμία αναφορά με το παγκόσμιο οικονομικό σύστημα.
      Και τώρα, κυρίες και κύριοι συνάδελφοι, να μπούμε λιγάκι και στα πιο δύσκολα, σε ό,τι αφορά το εάν υπάρχει Κυβέρνηση και ποιός υπηρετεί το δημόσιο συμφέρον και ποιος είναι εξαρτημένος από μεγάλα συμφέροντα ή από έξωθεν επιρροές.
      Κυρίες και κύριοι συνάδελφοι του ΠΑ.ΣΟ.Κ., είτε το θέλετε, είτε όχι, θα θυμάστε ένα πράγμα. Απέναντι σε μια τακτική που απ’ αυτό το Βήμα και απ’ αυτή τη Βουλή στην κρίσιμη στιγμή των Ιμίων λέγατε «ευχαριστώ» στους Αμερικανούς, η Κυβέρνηση Καραμανλή είπε «όχι στο σχέδιο Ανάν»,…
      (Χειροκροτήματα από την πτέρυγα της Νέας Δημοκρατίας)
      …έκανε την αναπτυξιακή πολιτική την οποία ξέρετε, σε ό,τι αφορά την ενέργεια και έβαλε το βέτο στο Βουκουρέστι. Ποιά από αυτές τις αποφάσεις τόλμησε να πάρει η Κυβέρνηση ΠΑ.ΣΟ.Κ. και, το κυριότερο, η Κυβέρνηση ΠΑ.ΣΟ.Κ., της οποίας Υπουργός Εξωτερικών ήταν τότε ο κ. Γεώργιος Παπανδρέου; Τις πήρε αυτή η Κυβέρνηση με Πρωθυπουργό Καραμανλή και Υπουργό Εξωτερικών τη Ντόρα Μπακογιάννη. Έτσι για να ξέρουμε, ποιος μπορεί να παίρνει αποφάσεις, ποιος μπορεί να υπηρετεί το δημόσιο συμφέρον, ποιος δεν εξαρτάται από συμφέροντα και έξωθεν επιρροές. Και για να το σκεφθούμε καλύτερα, μήπως ακριβώς επειδή είναι τόσο ανεξάρτητη αυτή η Κυβέρνηση υφίσταται τις βολές τις οποίες όλοι γνωρίζουμε;
      Αυτή είναι η πραγματικότητα, λοιπόν. Κυβέρνηση υπάρχει και είναι εγγύηση για τον Τόπο η παρουσία του Καραμανλή και της Κυβέρνησής του…
      (Χειροκροτήματα από την πτέρυγα της Νέας Δημοκρατίας)
      …όσο και αν κάποιοι θέλουν να μηδενίσουν την προσφορά αυτή, όχι επειδή δίνουν μαθήματα πραγματικής πολιτικής -μαθήματα πολιτικής δεν μπορούν να δώσουν και φαινόταν και από τις δημοσκοπήσεις τον περασμένο καιρό και φάνηκε από τις εκλογές- αλλά μέσα από τη λασπολογία και τη μιζέρια.
      Ύστερα μίλησε ο κ. Παπανδρέου για διαφάνεια. Για ποιά διαφάνεια μιλά ο κ. Παπανδρέου; Η διαφάνεια τώρα εμπεδώνεται στον Τόπο. Και επειδή υπάρχουν αδιάψευστοι δείκτες. Ποιός μετράει τη διαφάνεια γενικά; Η Διεθνής Διαφάνεια ως παγκόσμιου κύρους μη κυβερνητική οργάνωση επί ΠΑ.ΣΟ.Κ. σε ό,τι αφορά τον δείκτη μέτρησης, η χώρα κατέρρεε σκαλί-σκαλί.
      Από το 2004 και μετά, αργά αλλά σταθερά όχι μόνο σταθεροποιηθήκαμε, αλλά και ανεβαίνουμε. Γιατί; Γιατί και τα στοιχεία που δίνουμε είναι αξιόπιστα, αλλά και οι έλεγχοι γίνονται. Και αυτά που αποκαλύπτονται, κυρίες και κύριοι συνάδελφοι, αποκαλύπτονται γιατί εμείς το θέλουμε, εμείς το επιδιώκουμε και αυτό είναι υπέρ της διαφάνειας. Το ΠΑ.ΣΟ.Κ. «κουκούλωνε» και νόμιζε ότι δεν υπάρχει διαφθορά. Εμείς αποκαλύπτουμε και εμπεδώνουμε τη διαφάνεια. Αυτή είναι η μεγάλη διαφορά. 
      Και λέω στους πολίτες που μας βλέπουν και μας ακούν αυτή τη στιγμή το εξής. Ας μη φοβούνται τις στιγμές της δημοσιότητας, όταν έρχονται υποθέσεις από το παρελθόν ή τώρα στην επιφάνεια. Αυτό είναι κέρδος για τη δημοκρατία. Να φοβούνται τη συγκάλυψη και τη σιωπή, η οποία απαξίωνε τη Χώρα όλα τα προηγούμενα χρόνια. 
      Δεν αφήσαμε να πέσει τίποτα κάτω. Και ύστερα, άκουσα περί εξεταστικών επιτροπών και άλλων, για ομόλογα, κ.λπ. Άκουσα για ομόλογα. Λέει ο κ. Παπανδρέου το εξής: «Αν δεν ήταν το ΠΑ.ΣΟ.Κ. στο θέμα των ομολόγων, τι θα είχε γίνει»; Μα, τι έκανε το ΠΑ.ΣΟ.Κ. στο θέμα των ομολόγων; Το θέμα των δομημένων ομολόγων το έβγαλε, όπως είναι γνωστό, η Επιτροπή Κεφαλαιαγοράς! Έτρεχε το ΠΑ.ΣΟ.Κ. πίσω από την ανακοίνωση που έγινε και από την έρευνα που είχε ξεκινήσει. 
      Όχι μόνο ολοκληρώνεται η δικαστική έρευνα, αλλά να ξέρετε ότι αυτή τη στιγμή ο Εισαγγελέας έστειλε και τις κλήσεις προς απολογία.
      Γιατί θα κάνεις Εξεταστική Επιτροπή; Γιατί φάνηκε κανένας Υπουργός; Φάνηκε τίποτα από εκεί, τη στιγμή που η Δικαιοσύνη, αυτήν την ώρα, κάνει το καθήκον της και οδηγούνται στη φυλακή οι υπαίτιοι; 
      Και ύστερα, μιλάει το ΠΑ.ΣΟ.Κ. για δομημένα ομόλογα, όταν είναι το πρώτο διδάξαν στα δομημένα ομόλογα με το δομημένο, όπως το έχω πει –ή με μεταφορά συντελεστή δόμησης- ομόλογο της μετατροπής του ευρώ σε γιεν, το οποίο το πληρώνουμε ακόμα, το περίφημο «ομόλογο Δρυ»; Πόσα δισεκατομμύρια χάθηκαν απ’ αυτό; Όταν είναι γνωστό ότι από την υπόθεση των ομολόγων επί ημερών μας δεν χάθηκε ούτε ένα ευρώ! Αυτά είναι τα μαθήματα που θα μας δώσει ο κ. Παπανδρέου και το ΠΑ.ΣΟ.Κ.;
      Και ύστερα, έρχεται στο θέμα της «SIEMENS». Πότε έγινε μεγαλύτερη έρευνα για τη «SIEMENS» από την εποχή της Κυβέρνησης Καραμανλή; Πού είναι οι ρίζες του σκανδάλου της υπόθεσης «SIEMENS»; Δεν το ξέρει ο κ. Παπανδρέου; Δεν ξέρει ότι έγινε –και γίνεται- πρωτόγνωρη έρευνα, με δύο φορές μετάβαση στο εξωτερικό των δικαστικών λειτουργών και με στοιχεία που έρχονται στο φως; 
      Μόνο που, κυρίες και κύριοι συνάδελφοι, τα στοιχεία που έχουν έρθει στο φως για τη SIEMENS, όλα τα στοιχεία, αλλού παραπέμπουν! Άλλες αυλές χτυπούν! Άλλες κομματικές αυλές είναι εκείνες τις οποίες αφορούν! Δεν είναι έτσι, απ’ ό,τι έχει βγει μέχρι τώρα;
      Ε, λοιπόν, όταν έχεις υποθέσεις όπως η «SIEMENS» και όταν ξέρεις πολύ καλά σε τι αφορούν, δεν μπορείς να έρχεσαι ως ΠΑ.ΣΟ.Κ. και να λες ότι γίνεσαι τιμητής των πάντων, όταν υπάρχει ομολογία στελέχους του για το πώς πήγαν τα χρήματα στα «μαύρα ταμεία» του ΠΑ.ΣΟ.Κ.!
      Κάτω απ’ αυτές τις συνθήκες, λοιπόν, δεν πρέπει να δίνει μαθήματα διαφάνειας ο κ. Παπανδρέου σε μία Κυβέρνηση η οποία εμπεδώνει τη διαφάνεια και φαίνεται διεθνώς. Και φαίνεται και στην υπόθεση που συζητάμε. Φαίνεται στην υπόθεση της Μονής Βατοπαιδίου. 
      Πρώτα-πρώτα, αυτή η υπόθεση έχει μακριές ρίζες. Θα δούμε και θα φθάσουμε μέχρι την άκρη γι’ αυτήν την υπόθεση. Όμως, πώς πρέπει να φθάσουμε; Πρέπει να φθάσουμε κάνοντας Εξεταστική Επιτροπή, γιατί η εξεταστική επιτροπή μπορεί να πάει από την αρχή και να φθάσει μέχρι το τώρα. Και δεν πρέπει βεβαίως να επιλέγουμε την ασφάλεια της προανακριτικής, όταν έχουν εξασφαλιστεί οι παραγραφές για ό,τι και αν έχουν κάνει εκείνα τα στελέχη που έκαναν πως δεν καταλάβαιναν εκείνη την εποχή τι γινόταν.
      Έχουμε την πολυτέλεια σήμερα να λέμε, εξεταστική; Ναι, αλλά και προανακριτική! Όμως, βεβαίως, το ΠΑ.ΣΟ.Κ. δεν έβλεπε τι γινόταν στην πολιτική του την εποχή εκείνη, πριν από το 2004, δηλαδή όταν ξεκινούσε αυτή η υπόθεση της οποίας τις διαστάσεις θα τις δούμε όλες. Και δεν θα κάνουμε ανάλυση της υποθέσεως, γιατί την υπόθεση αυτή θα τη δούμε όταν θα έρθει η εξεταστική επιτροπή και θα το ερευνήσει και θα εκδώσει το πόρισμά της. Θα το δούμε στο σύνολό του το θέμα! Θα πρέπει να δούμε την υπόθεση στο σύνολό της, από την αρχή!
      Όμως, εδώ υπάρχει και κάτι άλλο που δεν καταλαβαίνω. Η υπόθεση της Μονής Βατοπαιδίου, όπως ξέρετε, είχε μπει στο αρχείο. Ποιος την ανέσυρε; Εγώ δεν θα γίνω υπερασπιστής κανενός! 
      ΑΠΟΣΤΟΛΟΣ ΚΑΚΛΑΜΑΝΗΣ: Ποιος την έβαλε στο αρχείο;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ξέρετε ότι άποψή μου ήταν και παραμένει η πλήρης ανεξαρτησία της δικαιοσύνης και ο σεβασμός της ανεξαρτησίας της. Και θα πω ποιος σέβεται τη δικαιοσύνη και ποιος δεν τη σέβεται.
      ΑΠΟΣΤΟΛΟΣ ΚΑΚΛΑΜΑΝΗΣ: Ποιος την έβαλε στο αρχείο;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ποιος την ανέσυρε, λοιπόν, αυτήν την υπόθεση; Την ανέσυρε ο Εισαγγελέας του Αρείου Πάγου –ο νυν- και μάλιστα μ’ ένα σκεπτικό, το οποίο –όπως όλοι γνωρίζετε- δεν έχει προηγούμενο σε ό,τι αφορά τη θεμελίωση. Έχετε δει πολλές υποθέσεις να ανασύρονται από το αρχείο με τέτοια νομική τεκμηρίωση σε ό,τι αφορά την ουσία της υπόθεσης;
	Αν ποδηγετείτο η δικαιοσύνη από τη Νέα Δημοκρατία και την Κυβέρνηση και ήθελε να κουκουλώσει την υπόθεση, τότε θα είχε ξεκινήσει με αυτό τον ορυμαγδό από πλευράς εισαγγελικού λειτουργού, του επικεφαλής της εισαγγελίας στον Άρειο Πάγο; 
	Όμως, το ΠΑ.ΣΟ.Κ., κυρίες και κύριοι συνάδελφοι, έχει την εξής τακτική που δείχνει ότι όχι μόνο ποινικοποιεί την πολιτική ζωή, αλλά πολιτικοποιεί και τη δικαιοσύνη. Τη δικαιοσύνη την υμνεί, όταν υπηρετεί τα συμφέροντα του ΠΑ.ΣΟ.Κ. και πηγαίνει προς τις απόψεις του και την καταδικάζει κάθε φορά που δεν επιβεβαιώνει ή τη λασπολογία του ή τις προβλέψεις του ΠΑ.ΣΟ.Κ., όπως το βολεύουν γενικότερα για την πολιτική του πορεία. 
	Δεν θυμάται το ΠΑ.ΣΟ.Κ., όπως ανέφερε ο κ. Μαρκογιαννάκης, την εποχή εκείνη που με την υπόθεση της «ΔΕΚΑ Α.Ε.» ο εισαγγελικός λειτουργός πήρε από τον προϊστάμενο της εισαγγελίας την εντολή να ξανακάνει αυτήν την υπόθεση και από εκεί και πέρα η υπόθεση αυτή δεν ήρθε ποτέ στη Βουλή; 
	ΚΩΝΣΤΑΝΤΙΝΟΣ ΡΟΒΛΙΑΣ: Αυτό ήταν με το προηγούμενο Σύνταγμα, κύριε Παυλόπουλε. 
    	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δεν το ξέρουμε ότι εκείνη την εποχή το ΠΑ.ΣΟ.Κ. έκανε πως δεν καταλάβαινε; 
    	ΚΩΝΣΤΑΝΤΙΝΟΣ ΡΟΒΛΙΑΣ: Μα, τι λέτε, κύριε Υπουργέ;
    ΠΡΟΕΔΡΕΥΩΝ (Αναστάσιος Νεράντζης): Κύριε Ρόβλια, έχετε πάρει από κανένα άδεια, για να μιλήσετε; Σας παρακαλώ! Δεν σας διέκοψε κανείς. Για όνομα του Θεού!
    ΚΩΝΣΤΑΝΤΙΝΟΣ ΡΟΒΛΙΑΣ: Μα, κύριε Πρόεδρε, δεν μπορούμε να ακούμε αυτά τα πράγματα!
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Τότε η δικαιοσύνη ήταν ανεξάρτητη για το ΠΑ.ΣΟ.Κ.. Εγώ δεν την κατηγορώ για ό,τι έκανε. Έτσι νόμιζε. Τη σέβομαι. Και έτσι είπαμε την εποχή εκείνη. 
    Εμείς τότε δεν ζητήσαμε προανακριτική επιτροπή. Εξεταστική ζητήσαμε. 
    ΚΩΝΣΤΑΝΤΙΝΟΣ ΡΟΒΛΙΑΣ: …(δεν ακούστηκε)
    ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Ρόβλια! Υπάρχει ομιλητής στο Βήμα. Μιλάει ο Υπουργός. 
    Σας παρακαλώ!
    ΚΩΝΣΤΑΝΤΙΝΟΣ ΡΟΒΛΙΑΣ: Είναι συνταγματολόγος, κύριε Πρόεδρε!
    ΠΡΟΕΔΡΕΥΩΝ (Αναστάσιος Νεράντζης): Μα, σας παρακαλώ! Δεν έχετε το λόγο και παρακαλώ να μην διακόψετε ξανά. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Τις προϋποθέσεις αυτές τις ξέρετε καλά. Την υιοθετείτε όποτε σας βολεύει και την κατηγορείτε κάθε φορά που δεν σας βολεύει. Πολιτικοποιείτε τη δικαιοσύνη. Τη θέλετε όργανο πολιτικών συμφερόντων. Είναι ανεξάρτητη. Θα μείνει ανεξάρτητη και η ανεξαρτησία της κρίνεται από το πόσο υπηρετεί τη δημοκρατία και τους θεσμούς και όχι κατά πόσο οι αποφάσεις της βολεύουν το ΠΑ.ΣΟ.Κ. 
    (Χειροκροτήματα από την πτέρυγα της Νέας Δημοκρατίας)
    Εμείς δεν την κρίναμε ποτέ από το πόσο υπηρετεί ή εξυπηρετεί πολιτικά τη Νέα Δημοκρατία. Γιατί ξέρετε πολύ καλά πόσο ανεξάρτητη αφέθηκε, πόσες υποθέσεις έβγαλε από το αρχείο ή προχώρησε, οι οποίες δεν βολεύουν καθόλου την Κυβέρνηση. 
    Αυτή είναι η πραγματική ανεξαρτησία της δικαιοσύνης. Δεν θέλω να πάω παραπίσω. Γιατί αν πάμε παραπίσω, πάλι θα μου λέτε αυτό που ελέχθη προηγουμένως, όταν ανέφερε κάτι ο κ. Χατζηγάκης. Έχει δώσει εξετάσεις το ΠΑ.ΣΟ.Κ. στο πώς εννοεί την ανεξαρτησία της δικαιοσύνης και μαθήματα δεν μπορεί να δίνει!
    Σε ό,τι αφορά το θέμα της εξεταστικής επιτροπής και της πρότασης για προανακριτική επιτροπή, φάνηκε ξεκάθαρα το προσωπείο του ΠΑ.ΣΟ.Κ. Φάνηκε η λεοντή, την οποία φορούσε το ΠΑ.ΣΟ.Κ. στην όλη υπόθεση. 
    ΕΥΑΓΓΕΛΟΣ ΒΕΝΙΖΕΛΟΣ: Προβιά, προβιά!
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ξέρετε πολύ καλά ότι όταν η Κυβέρνηση, για τους λόγους που εξήγησε ο Πρωθυπουργός, ζήτησε τη σύσταση εξεταστικής επιτροπής, έσπευσε το ΠΑ.ΣΟ.Κ. την ίδια μέρα να ζητήσει προανακριτική. Την ίδια ώρα έσπευσε! 
    Με τι στοιχεία; Με τίποτα. Η περιρρέουσα ατμόσφαιρα! Έφθασε –το είπε ο κ. Ρουσόπουλος θα το επαναλάβω και εγώ- να ζητεί την παραπομπή ή τουλάχιστον τη διενέργεια προκαταρκτικής εξέτασης για Υπουργό ως συνεργό με τι; Με δημοσιεύματα εφημερίδων. 
    Θέλω να ρωτήσω το εξής: Πού μας οδηγούν αυτά τα ήθη και τα έθιμα μέσα σε αυτήν την Αίθουσα; Κύριοι συνάδελφοι του ΠΑ.ΣΟ.Κ., φιλοδοξείτε μια μέρα να γίνετε κυβέρνηση και να γίνετε Υπουργοί. Δικό σας θέμα είναι. Ο Ελληνικός Λαός θα αποφασίσει. Εγώ δεν θα πω αυτό που λέγατε από εκείνα τα έδρανα, όταν ήσασταν κυβέρνηση, ότι η Δεξιά θα έμπαινε στο χρονοντούλαπο της ιστορίας. Ο Λαός θα αποφασίσει. Όμως, να ξέρετε ότι με αυτές τις τακτικές θα σκέφτεστε σοβαρά τι θα πει να παίρνεις δημοσίευμα εφημερίδων με περιρρέουσα ατμόσφαιρα και τριάντα Βουλευτές να κάνουν πρόταση με μυστική ψηφοφορία, για να πάει κανείς στη διαδικασία της ποινικής ευθύνης. 
    Και μη μου πει κάποιος άλλος αυτή τη στιγμή «α, ξέρετε, εμείς δεν ζητήσαμε τίποτα παραπάνω». Υπήρξε και αυτό το «μισοκακόμοιρο» ύφος κάποια στιγμή. «Εμείς μια προκαταρκτική εξέταση ζητήσαμε να γίνει»! Όμως, τόσο ο εισηγητής του ΠΑ.ΣΟ.Κ. όσο και ο Αρχηγός είχαν βγάλει το συμπέρασμα ότι είναι ένα οργανωμένο έγκλημα Υπουργών με κεντρικό σχεδιασμό. Μόνο την ποινή δεν απήγγειλαν. Δημόσιοι κατήγοροι έγιναν από εδώ ότι είναι το «σκάνδαλο του αιώνα» και ότι επικρέμαται απλώς και μόνο η ποινή που είναι να τη δούμε. Κατά τα άλλα,  εμείς –λέει- «δεν κατηγορούμε τίποτα»! «Μια προκαταρκτική εξέταση ζητάμε να κάνουμε»! 
    Μα, είναι σοβαρά πράγματα αυτά; Με τι; Με δημοσιεύματα εφημερίδων; Φαντάζομαι ότι ο κ. Παπανδρέου –δεν χρειαζόταν πολύ, μπορεί να ήταν μεγάλοι οι φάκελοι- εύκολα μπορούσε να δει ποιες ήταν οι καταθέσεις. 
      Έπρεπε να δει εάν με αυτές τις καταθέσεις και το φάκελο που ήρθε στη Βουλή, εάν είναι δυνατόν να στοιχειοθετηθούν κατηγορίες με αυτά τα στοιχεία για προανακριτική επιτροπή, ας την πω έτσι και αν μπορούμε με τέτοιου είδους μεθόδους να υπηρετήσουμε την πολιτική μας ζωή. Ακόμα και αν πιστεύει το ΠΑ.ΣΟ.Κ. ότι στο παρελθόν έγιναν λάθη από άλλες πλευρές, δεν ξέρω αν πιστεύει ότι διαιωνίζοντας αυτά τα λάθη είναι δυνατόν να κερδίσεις στην πολιτική ζωή. Όταν έχεις υποστεί, αφού το πιστεύεις, την εμπειρία μιας τέτοιας κακής λειτουργίας των θεσμών, δεν τη χρησιμοποιείς ως παράδειγμα για να μπορέσεις να προχωρήσεις.
      Λέω, λοιπόν, στο ΠΑ.ΣΟ.Κ. πολύ απλά ότι υπάρχει η εξεταστική επιτροπή που θα δει όλη την υπόθεση, ακόμα και αυτά που είναι παραγεγραμμένα. Θα έχει το πόρισμά της. Παράλληλα, είναι γνωστό ότι εξελίσσεται ταχύτατα και η δικαστική διαδικασία. Το πόρισμα της εξεταστικής επιτροπής θα έρθει προς συζήτηση και βεβαίως το πόρισμα αυτό θα το εγκρίνουμε και θα δούμε τι ακριβώς συμβαίνει. Και είμαστε εδώ μετά να δούμε εάν με τα στοιχεία αυτά και ό,τι άλλο ήθελε προκύψει, μπορεί να υπάρξει θεμελιωμένη πρόταση για τη σύσταση προανακριτικής επιτροπής. Αλλά όχι έτσι, με αυτόν τον τρόπο, όχι με στοιχεία εφημερίδων, δημοσιευμάτων, τα οποία μάλιστα πολλές φορές το ίδιο το ΠΑ.ΣΟ.Κ. τα προκάλεσε. Γιατί μη μιλάει τώρα ο κ. Παπανδρέου για Μ.Μ.Ε. και άλλα τα οποία βοηθούν τη Νέα Δημοκρατία και την Κυβέρνηση. Μόνο γέλια προκαλεί η στάση αυτή του κ. Παπανδρέου. Το καταλαβαίνουμε όλοι και το ζούμε. Και να σκεφθεί κάτι γιατί η θέση της Νέας Δημοκρατίας για το θέμα της προανακριτικής είναι δεδομένη. Είναι αδύνατον η Νέα Δημοκρατία να υπερψηφίσει μία πρόταση γραμμένη στο πόδι, γενικότατη, ατεκμηρίωτη. Και είναι λάθος, όχι μόνο για τη συγκεκριμένη υπόθεση, αλλά είναι λάθος για την πορεία των θεσμών γενικότερα, το πώς μπορούμε να λειτουργήσουμε. Γι’ αυτό δεν πρόκειται να την υπερψηφίσουμε.
      Αλλά θα πρέπει να σκεφθεί το ΠΑ.ΣΟ.Κ. κάτι. Ας κοιτάξουν οι νομικοί του και έχει καλούς νομικούς το ΠΑ.ΣΟ.Κ., όταν δεν θέλουν να ξεχνάνε τα νομικά τους, ας κοιτάξουν τις διατάξεις του Κανονισμού της Βουλής και του νόμου περί ευθύνης Υπουργών και ας δουν πραγματικά…
      ΑΠΟΣΤΟΛΟΣ ΚΑΚΛΑΜΑΝΗΣ: Όπως απόψε εσείς, κύριε  καθηγητά του Συνταγματικού Δικαίου.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός  Εσωτερικών): Εγώ δεν διεκδίκησα ποτέ τον τίτλο του καλού νομικού, κύριε  Πρόεδρε.
      Ας κοιτάξουν πραγματικά τις διατάξεις και ας δουν τις συνέπειες τώρα…
      ΑΠΟΣΤΟΛΟΣ ΚΑΚΛΑΜΑΝΗΣ:  Οι διατάξεις στα Συντάγματα του 1986 και του 2001 ξέρετε τι διαφορές έχουν.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός  Εσωτερικών): …της καταψήφισης μιας τέτοιας πρότασης –το τονίζω- τις συνέπειες μιας τέτοιας πρότασης για το μέλλον, με τη γενικότητα που τη γράψανε και το τι θα πει πραγματικά περιστατικά, τα οποία δεν είναι δυνατόν να επικαλεσθεί κανείς δεύτερη φορά.
      Σας το λέω,  κύριοι συνάδελφοι του ΠΑ.ΣΟ.Κ. και σας το λέει η Κυβέρνηση και η Νέα Δημοκρατία από τώρα. Εάν απορριφθεί η πρόταση και δεν μπορεί να επανέλθει, δεν είναι γιατί θα την καταψηφίσουμε εμείς. Γιατί εμείς οφείλουμε να την καταψηφίσουμε και για λόγους ουσίας και για λόγους αρχής έτσι που τη φέρατε.
      Θα φέρετε στο ακέραιο την ευθύνη εάν αργότερα εφόσον προκύψουν στοιχεία ευθύνης δεν μπορεί να έρθει αυτό το θέμα. Και μην κατηγορήσετε κανέναν ούτε για παραγραφή, ούτε για συγκάλυψη. Γιατί η ευθύνη θα είναι δική σας εάν εμμείνετε σε αυτήν την πρόταση, για την οποία στα χρόνια που θα έρχονται θα την κοιτάτε και θα ντρεπόσαστε –και το τονίζω- όχι μόνο γιατί αποτελεί επίθεση εναντίον προσώπων, προσπάθεια ποινικοποίησης της πολιτικής ζωής για σκοπούς καθαρά πολιτικούς, αλλά και γιατί το τονίζω, αυτή η προσπάθεια την οποία κάνετε θίγει πολιτικά το μέλλον, όταν τριάντα Βουλευτές θα μπορούν με δημοσιεύματα να έρχονται εδώ και να δημιουργούν εντυπώσεις. Δε λειτουργεί έτσι ο θεσμός περί ευθύνης Υπουργών.
      Εμείς λειτουργούμε με ευθύνη, δεν αφήνουμε τίποτα να συγκαλυφθεί, δεν πρόκειται να συγκαλυφθεί. Είναι γνωστό ότι η εξεταστική επιτροπή σε πολύ σύντομο χρονικό διάστημα θα ολοκληρώσει το έργο της. Δεν πρόκειται να χάσει κανείς τίποτε. Με ολοκληρωμένη την εικόνα θα προχωρήσουμε. Με προχειρότητες, λασπολογίες και το καλειδοσκόπιο της διαστρέβλωσης της πραγματικότητας για λόγους κομματικούς, σας διαβεβαιώ ότι εμείς δεν προχωράμε και δεν συμπράττουμε σε τέτοιες διαδικασίες.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Ο συνάδελφός μας ο κ. Βρεττός, επικαλούμενος σοβαρό προσωπικό λόγο ζητά να προταχθεί. Ζητώ τη συναίνεση του Σώματος να του δώσουμε το λόγο για τα πέντε λεπτά τα οποία δικαιούται.
      Συναινεί το Σώμα;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
        ΠΡΟΕΔΡΕΥΩΝ (Αναστάσιος Νεράντζης): Το Σώμα συναίνεσε.
      Ορίστε, κύριε  Βρεττέ, έχετε το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κύριε  Πρόεδρε.
      Κύριε  Πρόεδρε, ζήτησα το λόγο επί προσωπικού θέματος γιατί στην αγόρευσή του ο κ. Ρουσόπουλος αναφέρθηκε μεταξύ άλλων ότι διάφορα μέλη της κυβερνήσεως του ΠΑ.ΣΟ.Κ. με Πρωθυπουργό τότε τον κ. Σημίτη έδωσαν χρήματα στη Μονή Βατοπαιδίου και μου έδωσε την εντύπωση ότι υπαινίχθηκε ότι τα χρήματα αυτά δόθηκαν με κάποιον αδιαφανή ή ύποπτο τρόπο.
      Επειδή αναφέρθηκε το όνομά μου εκεί και επειδή δεν θυμόμουν την περίπτωση, ζήτησα και πήρα από τα Πρακτικά τα χαρτιά που κατέθεσε ο κ. Ρουσόπουλος. Και είδα λοιπόν ότι πράγματι έχω υπογράψει ως Υφυπουργός Γεωργίας, υπεύθυνος για τα έργα του Υπουργείου, μία απόφαση για έγκριση διάθεσης πίστωσης για το έργο με τίτλο: «Ανακατασκευή-βελτίωση λιμενικών εγκαταστάσεων Ιεράς Μονής Βατοπαιδίου Αγίου Όρους», μετά από οριστική μελέτη του έργου, εγκεκριμένη από το Κέντρο Διαφυλάξεως Αγιορείτικης Κληρονομιάς, μετά από απόφαση της Ευρωπαϊκής Ένωσης –έχει το συγκεκριμένο έγγραφο- και μετά από απόφαση της Επιτροπής Ελέγχου PESCA που αποφασίζει για την κατανομή των πιστώσεων.
      Εάν κατάλαβα καλά, δηλαδή, άφησε υπαινιγμούς ο κ. Ρουσόπουλος για ένα έργο που βοηθήσαμε να γίνει…
      ΠΡΟΕΔΡΕΥΩΝ (Αναστάσιος Νεράντζης): Κύριε Βρεττέ, επειδή ήμουν και στην Έδρα, δεν άφησε ο κ. Ρουσόπουλος καμμία αιχμή. Απλώς μνημόνευσε παροχές οι οποίες έγιναν επί κυβερνήσεων ΠΑ.ΣΟ.Κ. προς την ιδία τη μονή, χωρίς να θίξει το παράνομο ή το νόμιμο. Απλώς ιστόρησε ποιες παροχές έγιναν.
      Επομένως, αν αυτό είναι το προσωπικό θέμα, είναι σαφές ότι δεν τίθεται θέμα.
      ΚΩΝΣΤΑΝΤΙΝΟΣ ΒΡΕΤΤΟΣ: Με συγχωρείτε, όταν βλέπουμε και κατατίθενται χαρτιά με αυτό τον τρόπο, ο κόσμος όταν ακούει ότι δώσαμε λεφτά, έχει στο νου του αδιαφανείς διαδικασίες.
      ΠΡΟΕΔΡΕΥΩΝ (Αναστάσιος Νεράντζης): Πάντως δεν είπε τίποτα απ’ όλα αυτά που υπαινίσεσθε.
      ΚΩΝΣΤΑΝΤΙΝΟΣ ΒΡΕΤΤΟΣ: Σας παρακαλώ, κύριε Πρόεδρε. Αυτό δείχνει τουλάχιστον –καταλαβαίνω τον κ. Ρουσόπουλο- ότι είναι στριμωγμένος…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, το προσωπικό θέμα είναι διευκρινισμένο. Να μην το παρατείνουμε τώρα.
      ΚΩΝΣΤΑΝΤΙΝΟΣ ΒΡΕΤΤΟΣ: Το κατανοώ. Αλλά όχι τέτοιου είδους επιχειρήματα.
      ΠΡΟΕΔΡΕΥΩΝ (Αναστάσιος Νεράντζης): Εντάξει, κύριε Βρεττέ.
      ΚΩΝΣΤΑΝΤΙΝΟΣ ΒΡΕΤΤΟΣ: Σας παρακαλώ πολύ, εγώ δεν έχω πάει ποτέ στο Άγιο Όρος. Όμως, εκεί έχουμε κάνει ως κυβέρνηση του ΠΑ.ΣΟ.Κ. ένα μεγάλο έργο…
      ΠΡΟΕΔΡΕΥΩΝ (Αναστάσιος Νεράντζης): Εμείς έχουμε πάει. Δεν έχει σημασία.
       ΚΩΝΣΤΑΝΤΙΝΟΣ ΒΡΕΤΤΟΣ: Να μας ενημερώσει ο κ. Ρουσόπουλος που έχει πάει πολλές φορές εκεί.
      ΠΡΟΕΔΡΕΥΩΝ (Αναστάσιος Νεράντζης): Καλώς, κύριε Βρεττέ.
      Το λόγο έχει ο Κοινοβουλευτικός Εκπρόσωπος του ΣΥΡΙΖΑ κ. Κουβέλης.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, συζητάμε σήμερα την πρόταση για τη σύσταση εξεταστικής επιτροπής, την οποία κατέθεσε η Κοινοβουλευτική Ομάδα της Νέας Δημοκρατίας. 
      Θέλω να θυμίσω, όμως, ότι ο Συνασπισμός Ριζοσπαστικής Αριστεράς από την πρώτη στιγμή, κύριε Υπουργέ, που προέκυψε η υπόθεση-σκάνδαλο Βατοπαιδίου, ζήτησε να συσταθεί εξεταστική επιτροπή με διευρυμένο χρονικό ορίζοντα έρευνας, προκειμένου να αναδειχθούν όλες οι πτυχές μιας υπόθεσης μεγάλης σημασίας, διότι αφορούσε και αφορά στην προσβολή του δημοσίου συμφέροντος.
      Τότε εισπράτταμε ως απάντηση από την Κυβέρνηση τον αντίλογο ότι γιατί θέλετε εσείς του ΣΥ.ΡΙΖ.Α. εξεταστική επιτροπή από την ώρα που υπόθεση βρίσκεται ενώπιον της δικαιοσύνης και η τυχόν σύσταση εξεταστικής επιτροπής θα δυσχεράνει το έργο της δικαιοσύνης. 
      Κοιτάξτε, κυρίες και κύριοι συνάδελφοι σε όποια πτέρυγα κι αν ανήκετε, πόσο ανακόλουθος είναι ο πολιτικός λόγος και πώς σήμερα η Κυβέρνηση κάτω από την πίεση των πραγμάτων, δέχεται να συσταθεί εξεταστική επιτροπή λησμονώντας τα όσα είπε, αλλά ταυτόχρονα, έμμεσα βέβαια, αναφέρει στη σχετική αιτιολογική έκθεση της πρότασης ότι δεν θα δυσχερανθεί το έργο της δικαιοσύνης. 
      Και κάνω αυτή την αναφορά, κυρίες και κύριοι συνάδελφοι, για να καταδείξουμε ότι δεν μπορεί η Βουλή των Ελλήνων να παραμένει ουδέτερος και απαθής παρατηρητής μεγάλων ζητημάτων, δημοσίου ενδιαφέροντος, παραπέμποντας απλώς την υπόθεση στη δικαιοσύνη. Με αυτή τη λογική καταστρέφεται ο πολιτικός έλεγχος, απαξιώνεται το Κοινοβούλιο και εν τέλει απαξιώνεται στη συνείδηση του Έλληνα πολίτη ο ρόλος του κατ’ εξοχήν αντιπροσωπευτικού οργάνου της λαϊκής κυριαρχίας, που είναι η Βουλή των Ελλήνων.
      Τα ίδια μας λέγατε συνάδελφοι της Νέας Δημοκρατίας για τη «SIEMENS», τα ίδια μας λέγατε για την υπόθεση των Πακιστανών, τα ίδια μας λέγατε για την υπόθεση των παράνομων τηλεφωνικών παρακολουθήσεων, των τηλεφωνικών υποκλοπών.
      Και σήμερα δικαιώνεται η ορθότητα της άποψης του Συνασπισμού Ριζοσπαστικής Αριστεράς, διότι πράγματι κάτω από την πίεση που ασκείται από την κοινή γνώμη, από τα ίδια τα πράγματα, αναγκάζεται η Κυβέρνηση να δεχτεί τη σύσταση εξεταστικής επιτροπής.
      Όμως, προσέξτε η εξεταστική επιτροπή η όποια εξεταστική επιτροπή που αποτελεί τη μείζονα, την κατ’ εξοχήν μορφή κοινοβουλευτικού ελέγχου, δεν μπορεί να ασφυκτιά στις δικές σας σκοπιμότητες αλλά αντίθετα θα πρέπει να αναδεικνύεται ως αναγκαία η εξεταστική επιτροπή προκειμένου επαναλαμβάνω να είναι  παρών και να ασκείται ο κοινοβουλευτικός έλεγχος. 
      Ζητήσαμε να είναι διευρυμένος ο χρονικός ορίζοντας της έρευνας. Και το κάναμε, κυρίες και κύριοι συνάδελφοι, διότι πιστεύουμε ότι η πολιτική τουλάχιστον αυτή που διεκδικεί και θέλει ο ΣΥ.ΡΙΖ.Α. πρέπει να έχει αντικειμενικότητα, υπευθυνότητα και συνέπεια απέναντι στα πράγματα. Αυτή η συνέπεια οδήγησε το ΣΥ.ΡΙΖ.Α. στο να θέλει η εξεταστική επιτροπή να ερευνήσει σε βάθος χρόνου ξεκινώντας και από τα αφετηριακά γεγονότα του 1998 προφανώς χωρίς καμμία διάθεση συμψηφισμού διότι η κάθε ενέργεια έχει τη δική της πολιτική διάσταση και τη δική της πολιτική ευθύνη. 
      Απευθυνόμενος στους συναδέλφους του ΠΑ.ΣΟ.Κ. που επέλεξαν να επιτεθούν εναντίον του ειδικού αγορητή μας του κ. Δραγασάκη για το θέμα αυτό. Κυρίες και κύριοι συνάδελφοι, δεν είναι ανααληθές ότι ο τότε Υπουργός ο κ. Φωτιάδης ανέπεμψε βέβαια τη γνωμοδότηση και ορθά το έπραξε υπό το κράτος των πιέσεων των διαφόρων συλλογικών οργανώσεων και φορέων αλλά ακύρωσε τα πρωτόκολλα παραλαβής και παράδοσης; Και βεβαίως τα πρωτόκολλα παραλαβής και παράδοσης, που είναι μορφή διοικητικής πράξης δεν δημιουργούν κυριότητα αλλά καταγράφονται ως ένα δυναμικό στοιχείο στην εκχώρηση της δημόσιας περιουσίας. Και εν συνεχεία επειδή δεν ελήφθη καμμία μέριμνα οι εκπρόσωποι της Μονής Βατοπαιδίου ενέγραψαν τους σχετικούς τίτλους στο Υποθηκοφυλακείο χωρίς να υπάρξει καμμία δικαστική ενέργεια εκ μέρους της τότε πολιτικής ηγεσίας του Υπουργείου Οικονομίας και Οικονομικών για να ανακληθεί η πράξη εγγραφής στα βιβλία μερίδων του Υποθηκοφυλακείου και προφανώς με μια απόφαση ενός δικαστηρίου στο οποίο θα έπρεπε να προσφύγει το ελληνικό δημόσιο δια του Νομικού Συμβουλίου του Κράτους. Να μην τα ερευνήσουμε αυτά; Να μην ερευνήσουμε ταυτόχρονα εκείνο το οποίο λέει ο Μητροπολίτης Ξάνθης ότι εκτός των άλλων ενεργειών μας το Σεπτέμβριο του 2003 επισκέφτηκα μόνος μου τον αρμόδιο Υπουργό Οικονομίας και Οικονομικών κ. Φωτιάδη ο οποίος μου είπε ότι δεν πρέπει να ανησυχώ για το συγκεκριμένο ζήτημα για αυτή την υπόθεση; Λίγες μέρες μετά περιήλθε σε γνώση μου –λέει ο Μητροπολίτης Ξάνθης- το πρωτόκολλο παράδοσης από την Κτηματική Εταιρεία της Ξάνθης και παραλαβής από τον Ηγούμενο της Μονής Βατοπαιδίου Εφραίμ της παραλίμνιας έκτασης, για να επιστρέψει εκ νέου στο γραφείο του Υφυπουργού ο Μητροπολίτης Ξάνθης και να διατυπώσει τις αντιρρήσεις του και να καταθέσει και την έντονη μαρτυρία του. 
      Δεν πρόκειται για κανένα συμψηφισμό. Πρόκειται για την ανάγκη επαναλαμβάνω του αντικειμενικού και υπεύθυνου ελέγχου τον οποίο οφείλει να προωθήσει η εξεταστική επιτροπή. και βεβαίως η ευθύνη της Κυβέρνησης της Νέας Δημοκρατίας, δια των αρμοδίων Υφυπουργών, βρίσκεται στο γεγονός και ακούστε κύριοι συνάδελφοι. ενώ έχει γίνει η συζήτηση της σχετικής υπόθεσης στο Πολυμελές Πρωτοδικείο Ξάνθης στις 5 Νοεμβρίου του έτους 2003, ακολουθεί η διάσκεψη των Δικαστών, δηλαδή η διάσκεψη του δικαστηρίου και εμφανίζεται το ελληνικό δημόσιο να στέργει στο να μην εκδοθεί απόφαση επί της συγκεκριμένης υποθέσεως. Γιατί έστερξε το ελληνικό δημόσιο; Ποιες δυνάμεις κινήθηκαν προκειμένου να δώσει τη συγκατάθεσή του να μην εκδοθεί απόφαση από το δικαστήριο το οποίο, επαναλαμβάνω, είχε συζητήσει την υπόθεση και είχε διασκεφτεί; Και βέβαια οφείλω να σας πω ότι η μη έκδοση αποφάσεως μετά τη συζήτηση και μετά τη διάσκεψη είναι πράξη παράνομη. Δεν είναι παρατυπία, είναι πράξη παράνομη, κύριε Υπουργέ, και πρέπει να ελεγχθεί. Δεν πρέπει να ελεγχθεί, κυρίες και κύριοι συνάδελφοι, το γεγονός ότι υπάρχουν αόριστοι τίτλοι χωρίς να συνοδεύονται από οριοθετημένους χάρτες και με βάση αυτούς τους αόριστους τίτλους αναγνωρίζεται κυριότητα στη Μονή Βατοπαιδίου; 
      Δεν πρέπει να ελεγχθεί το γεγονός ότι από το έτος 2000 έχουμε απόφαση της ολομέλειας του Νομικού Συμβουλίου, η οποία δέχεται ότι η λίμνη Βιστωνίδα είναι κοινόχρηστο πράγμα; Και όμως εκχωρείται. Δεν πρέπει να ελεγχθεί; 
      Κυρίες και κύριοι συνάδελφοι –και καλόπιστα σας το λέω-  από το έτος 1930 υπάρχει σύμβαση μεταξύ του ελληνικού δημοσίου και της Μονής Βατοπαιδίου, με την οποία αναγνωρίζει η Μονή Βατοπαιδίου και αποδέχεται ότι δεν έχει κυριότητα επί της λίμνης Βιστωνίδας. Ποιος είναι τόσο πρόχειρος; Ποιος με ποια ευκολία μπορεί να παραβλέψει όλα αυτά τα ζητήματα που αφορούν, επαναλαμβάνω, σε προσβολή δημόσιας περιουσίας και να μη θέλει εξεταστική επιτροπή και μάλιστα την κατάλληλη στιγμή; 
      Κυρίες και κύριοι συνάδελφοι, η εξεταστική επιτροπή έπρεπε και πρέπει να γίνει, για να καταλήξει και στην ανάδειξη των πολιτικών ευθυνών, όχι γενικά και αόριστα, όχι μόνο για τον έλεγχο όλων εκείνων που πολιτικά συμπεριφέρθηκαν απαράδεκτα απέναντι σε μια τέτοια υπόθεση, αλλά επιτέλους να υπάρξουν και οι ρυθμίσεις εκείνες που θα διαφυλάσσουν το δημόσιο συμφέρον, που θα φορολογούν την εκκλησιαστική περιουσία και την περιουσία των μονών και κυρίως να υπάρξουν εκείνες οι ενέργειες που θα εξασφαλίζουν το συμφέρον και την κυριότητα του ελληνικού δημοσίου. Και αυτή η κυριότητα υπάρχει, αλλά μέσα από πολιτικές ενέργειες έχει χαθεί αυτή η κυριότητα, έχει αμφισβητηθεί, έχει καταπατηθεί από ποικίλες πολιτικές σκοπιμότητες. Δεν αισθάνεστε την ανάγκη ότι πρέπει να προχωρήσει αυτός ο τόπος, αυτό το πολιτικό σύστημα στη διάκριση των ρόλων Εκκλησίας και κράτους; Γιατί στο πλαίσιο αυτής της διακριτότητας των ρόλων Εκκλησίας και Κράτους βρίσκεται και η αποσαφήνιση όλων των σχετικών ζητημάτων και προφανώς εκεί βρίσκεται και η προστασία του δημοσίου συμφέροντος. 
      Κυρίες και κύριοι συνάδελφοι, εμάς στο Συνασπισμό Ριζοσπαστικής Αριστεράς μας ενδιαφέρει να προστατεύσουμε το δημόσιο συμφέρον, να προστατεύσουμε το συμφέρον του ελληνικού λαού, μας ενδιαφέρει κύριε Υπουργέ, να υπάρχει η διαφάνεια στη διαχείριση του δημοσίου χρήματος με την ευρύτητα του όρου, μας ενδιαφέρει η πολιτική να στέκεται στο ύψος των περιστάσεων και να μη διαχέεται μέσα σε ποικίλες σκοπιμότητες, σε ποικίλες εξαρτήσεις από ποικιλώνυμα συμφέροντα και ποικιλώνυμες χειραγωγήσεις, όπως εν προκειμένω έγινε με την υπόθεση της Μονής Βατοπαιδίου. 
      (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Με αυτή την υπεύθυνη θέση προσέρχεται ο Συνασπισμός Ριζοσπαστικής Αριστεράς  σε αυτή εδώ τη συζήτηση και ψηφίζει να συσταθεί εξεταστική επιτροπή. Ουσιαστικά ψηφίζει τη δική του πρόταση ο ΣΥ.ΡΙΖ.Α., που από την πρώτη στιγμή με υπευθυνότητα και σαφήνεια κατέθεσε στο Ελληνικό Κοινοβούλιο για να την αρνηθεί τότε η Νέα Δημοκρατία και με πολύ μεγάλη καθυστέρηση να την υιοθετήσει και το κόμμα της Αξιωματικής Αντιπολίτευσης.
      Εμείς, κύριε Υπουργέ, δεν παίζουμε με τους θεσμούς. Εμείς λέμε ότι οι θεσμοί έχουν τη δική τους δυναμική, μια δυναμική όμως η οποία για να αναπτύσσεται θέλει σεβασμό απ’ όλους. Και ο σεβασμός της δυναμικής λειτουργίας των θεσμών προϋποθέτει την πολιτική υπευθυνότητα και της Κυβέρνησης. Γιατί κυρίες και κύριοι συνάδελφοι, το μεγάλο ζήτημα είναι ότι οι θεσμοί δεν μπορούν να αποτελούν στοιχείο προσαρμογής στις εκάστοτε κυβερνητικές σκοπιμότητες, διότι τότε οι θεσμοί εκδικούνται. Και η συγκεκριμένη υπόθεση συναριθμούμενη και με άλλες θα εκδικηθεί την Κυβέρνηση.
      (Χειροκροτήματα από την πτέρυγα του ΣΥ.ΡΙΖ.Α.)
     ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, πριν δώσω το λόγο στον κ. Βενιζέλο να προηγηθεί ένας από τον κατάλογο των ομιλητών για πεντάλεπτα. Στη σειρά είναι ο συνάδελφος κ. Μπούγας. 
     Από την θέση σας παρακαλώ πολύ, κύριε Μπουγά.
     ΙΩΑΝΝΗΣ ΜΠΟΥΓΑΣ: Κυρίες και κύριοι συνάδελφοι, το ΠΑ.ΣΟ.Κ. προσπαθεί σήμερα με πολιτικά έωλα αλλά και νομικά εντελώς ανυπόστατα επιχειρήματα να διασώσει την πολιτική του αξιοπιστία. Διότι αποδείχθηκε σε αυτή την Αίθουσα ότι στόχος του ΠΑ.ΣΟ.Κ. δεν είναι ούτε ήταν η εξιχνίαση της υπόθεσης αλλά η σπίλωση και η κατασυκοφάντηση των πολιτικών του αντιπάλων. Βλέποντας αυτόν ακριβώς τον κίνδυνο για τον ίδιο και το κόμμα του ο Αρχηγός της Αξιωματικής Αντιπολίτευσης ήρθε σ’ αυτήν την Αίθουσα και έκανε μια εκτός θέματος ομιλίας. Μίλησε για όλα τα υπόλοιπα ο κ. Παπανδρέου χωρίς να αναφερθεί στα στοιχεία της συγκεκριμένης υπόθεσης. Και το έκανε αυτό αν και ο ίδιος συμμετέχει στην παραγωγή λάσπης κατά των πολιτικών του αντιπάλων. 
     Γνωρίζουμε, κυρίες και κύριοι συνάδελφοι, ότι από την πρώτη στιγμή υπήρξε ομόθυμη η πρόθεση της Κυβέρνησης και της παράταξης της Νέας Δημοκρατίας για πλήρη διαλεύκανση της υπόθεσης του Βατοπαιδίου η οποία υπόθεση γεννήθηκε και εξελίχθηκε επί των ημερών του ΠΑ.ΣΟ.Κ.. 
     Τι αποδείχθηκε σ’ αυτήν την Αίθουσα από την μέχρι τώρα συζήτηση; Αποδείχθηκε ότι την περίοδο 1998-2003 η κυβέρνηση του ΠΑ.ΣΟ.Κ., με διαδοχικές υπουργικές αποφάσεις, αναγνώρισε την κυριότητα της Μονής Βατοπαιδίου επί της λίμνης και των παραλίμνιων εκτάσεων της Βιστωνίδος. Οι εκτάσεις αυτές όμως σε μεγάλο ποσοστό είχαν παραχωρηθεί ως εποικιστικές σε πρόσφυγες της περιοχής από τις δεκαετίες του 1920 και 1930. 
     Όταν, λοιπόν, η Νέα Δημοκρατία ανέλαβε τη διακυβέρνηση το 2004 βρέθηκε προ τετελεσμένων γεγονότων. Το ΠΑ.ΣΟ.Κ., λίγο πριν εγκαταλείψει την εξουσία, είχε όχι μόνο αναγνωρίσει τη μονή ως κυρία της Βιστωνίδος αλλά είχε σπεύσει να  υπογράψει με τον Ηγούμενο Εφραίμ πρωτόκολλα παράδοσης και παραλαβής των επίμαχων εκτάσεων, τα οποία είχαν επίσης μεταγραφεί στο οικείο υποθηκοφυλακείο. 
     Είναι δε χαρακτηριστικό ότι το τελευταίο πρωτόκολλο παράδοσης και παραλαβής υπεγράφη στις 25/06/2003, δηλαδή, λίγο πριν από την συζήτηση και κατά την διάρκεια της εκκρεμοδικίας, της αγωγής που είχε ασκήσει η Μονή, καθιστώντας έτσι την αγωγή χωρίς αντικείμενο. 
     Ειπώθηκε από τους εισηγητές του ΠΑ.ΣΟ.Κ. ότι τάχα το δημόσιο αντιδίκησε. Θα ήταν πάρα πολύ χρήσιμο, κύριοι συνάδελφοι του ΠΑ.ΣΟ.Κ., να μας πείτε πώς αντιδίκησες; Προέβαλλε ένσταση ιδίας κυριότητας το δημόσιο επί των εκτάσεων αυτών; 
     ΕΥΑΓΓΕΛΟΣ ΒΕΝΙΖΕΛΟΣ: Μάλιστα. 
     ΙΩΑΝΝΗΣ ΜΠΟΥΓΑΣ: Καθώς επίσης θα ήταν χρήσιμο να μας πείτε, ενώ υποβάλατε όπως λέτε, ένσταση ιδίας κυριότητας, γιατί με αυτά τα στοιχεία είχατε σπεύσει και είχατε παραχωρήσει λίγους μήνες πριν με πρωτόκολλα παράδοσης-παραλαβής την κυριότητα; 
     ΕΥΑΓΓΕΛΟΣ ΒΕΝΙΖΕΛΟΣ: Δείτε το φάκελο.
     ΙΩΑΝΝΗΣ ΜΠΟΥΓΑΣ: Διότι αυτή η ανακολουθία στα νομικά επιχειρήματα αποκαλύπτει ένα πολιτικό έλλειμμα. Το νομικό υπόβαθρο για τις πράξεις που ακολούθησαν το είχατε δημιουργήσει εσείς. Ό,τι ακολούθησε ήταν συνέπεια των δικών σας ενεργειών. 
     Αυτά κάνατε εσείς. Τι έκανε τώρα η Κυβέρνηση της Νέας Δημοκρατίας. Εν όψει αυτών των εξελίξεων η Κυβέρνηση έδρασε άμεσα. Προέβη στην ανάκληση των υπουργικών αποφάσεων που είχαν εκδοθεί επί κυβερνήσεων ΠΑ.ΣΟ.Κ. και αναγνώριζαν τη μονή ως κυρία της περιοχής Βιστωνίδος, καθώς και των σχετικών πρωτοκόλλων παράδοσης και παραλαβής, κάτι που εσείς οφείλατε να κάνετε για να αποδείξετε ότι ήσασταν σε καλή πίστη. 
     Επίσης, με αποφάσεις των αρμόδιων εισαγγελικών και ανακριτικών αρχών καθώς και της αρχής για το ξέπλυμα βρώμικου χρήματος πάγωσαν όλοι οι τραπεζικοί λογαριασμοί και απαγορεύτηκε η εκποίηση ακινήτων της Μονής τα οποία απέκτησε με ανταλλαγή από το δημόσιο. 
     Το σύνολο δε της υπόθεσης αναπέμφθηκε στο Γνωμοδοτικό Συμβούλιο των Δημοσίων Κτημάτων και Ανταλλάξιμης Περιουσίας του Δημοσίου. 
     Περαιτέρω δε με δική της πρωτοβουλία η Κυβέρνηση ζήτησε την διαλεύκανση της υπόθεσης με εξεταστική επιτροπή. 
      Κυρίες και κύριοι συνάδελφοι, τώρα είναι η ώρα της Εξεταστικής Επιτροπής. Εσείς με την πρότασή σας για Προανακριτική Επιτροπή δεν στοχεύετε στην εξιχνίαση της υπόθεσης, δεν θέλετε τη διαλεύκανση της υπόθεσης. Στοχεύετε στα πρόσωπα, στοχεύετε στους πολιτικούς σας αντιπάλους, τους οποίους και θέλετε να πλήξετε. Διότι λησμονείτε πως η Εξεταστική Επιτροπή, σύμφωνα με το Σύνταγμα και τον Κανονισμό της Βουλής, έχει όλες τις αρμοδιότητες ανακριτικών αρχών, καθώς επίσης και του εισαγγελέα πλημμελειοδικών για να επιληφθεί, εξετάσει πλήρως και εξιχνιάσει σε όλες της τις πτυχές την υπόθεση. 
      Κατά συνέπεια, όσα ισχυρίζεστε –επαναλαμβάνω- είναι νομικά έωλα και πολιτικά ανεπέρειστα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εσείς που σήμερα κόπτεσθε, ξεχάσατε την τακτική σας κατά το παρελθόν, την τακτική σας που οδήγησε…
      ΠΡΟΕΔΡΟΣ (Δημήτριος Σιούφας): Μία πρόταση, κύριε Μπούγα.
      ΙΩΑΝΝΗΣ ΜΠΟΥΓΑΣ: Τελειώνω, κύριε Πρόεδρε, με μία πρόταση.
      …σε παραγραφή σοβαρών αδικημάτων, τα οποία είχαν έλθει προς έλεγχο στη Βουλή. Τότε, όταν οι εισαγγελείς τεκμηριωμένα έκαναν λόγο για ποινικές ευθύνες Υπουργών, εσείς καταφερόσασταν κατά των εισαγγελέων, κρύβατε τις υποθέσεις και ουδέποτε, με δική σας πρωτοβουλία, εξιχνιάστηκε υπόθεση, όπως η υπόθεση της «ΔΕΚΑ», του C4I, η υπόθεση παρανόμων ελληνοποιήσεων.
      Εσείς, λοιπόν, είσαστε υπεύθυνοι και για τις τότε πράξεις των οργάνων σας και σήμερα για την προσβολή των θεσμών.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Ευάγγελος Βενιζέλος.
      Κύριε Βενιζέλο, θα σας δώσω δέκα λεπτά. Ξέρετε ότι η συμφωνία, την οποία κάναμε, είναι δεδομένη. Να αξιοποιήσουμε, όμως, ακόμα και τα λίγα λεπτά, ώστε να μιλήσουν όσο το δυνατόν περισσότεροι Βουλευτές, γιατί μόνο ο πρώτος από τον κατάλογο των ενενήντα εγγεγραμμένων έχει πάρει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, δεν θα μαλώσουμε τώρα για τα δύο λεπτά. Δώδεκα είναι τα λεπτά που διαθέτω, σύμφωνα με τη συμφωνία που κάναμε, τη γαλαντομία και την ευγένεια που σας διακρίνει.
      ΠΡΟΕΔΡΟΣ (Δημήτριος Σιούφας): Ζητώ την κατανόησή σας, για να υπάρξει χρόνος και για τους Βουλευτές.
      Ευχαριστώ.
      ΕΥΑΓΓΕΛΟΣ ΒΕΝΙΖΕΛΟΣ: Άνευ σημασίας.
      Κυρίες και κύριοι συνάδελφοι, πού απευθυνόμαστε σήμερα; Με ποιον συνομιλεί η Βουλή των Ελλήνων; Με τον Έλληνα πολίτη που βρίσκεται στη δίνη μιας πολλαπλής κρίσης, μιας κρίσης οικονομικής, εισοδηματικής κυρίως, μιας κρίσης πολιτικής γιατί στην Ελλάδα εκτός από οικονομική κρίση έχουμε και κρίση του κράτους, κρίση των θεσμών στο μέσον μιας κρίσης ηθικής. 
      Και όλα αυτά, όπως αντιλαμβάνεστε, δημιουργούν μία μεγάλη κρίση πολιτικής νομιμοποίησης, ένα αίσθημα βαθιάς ανασφάλειας με αποτέλεσμα ο πολίτης να αναζητεί ερείσματα, σημεία αναφοράς, να θέλει ένα πολιτικό σύστημα αξιόπιστο, να θέλει μία κυβέρνηση νομιμοποιημένη, στιβαρή, ικανή να χειριστεί τα θέματα.
      Όταν βλέπει μία κυβέρνηση, όπως η Κυβέρνηση του κ. Καραμανλή, που όχι μόνο δεν μπορεί να χειριστεί τα μεγάλα κοινωνικά και οικονομικά προβλήματα, αλλά επιπλέον παράγει διαρκώς σκάνδαλα, όπως αυτό του Βατοπαιδίου, και επιπλέον δεν μπορεί να διαχειριστεί το ίδιο το σκάνδαλο και συνεχώς το μεγεθύνει και το πολλαπλασιάζει, η ανασφάλεια του πολίτη και η ίδια με τη σειρά της πολλαπλασιάζεται. 
      Η πολιτική κρίση γίνεται ακόμα πιο βαθιά. Γιατί τις τελευταίες εβδομάδες όλοι έχουν αντιληφθεί πόσο μεγάλο και πολυδαίδαλο είναι το σκάνδαλο της Μονής Βατοπαιδίου ως οικονομικό σκάνδαλο, ως σκάνδαλο σε βάρος της δημόσιας περιουσίας. Αλλά και ως πολιτικό σκάνδαλο διότι υπήρξαν πολιτικές αποφάσεις, πολιτικές πράξεις και παραλείψεις, οι οποίες διαμόρφωσαν το περιβάλλον μέσα στο οποίο εκδόθηκαν οι διοικητικές πράξεις και συνήφθησαν όλες οι κρίσιμες συμβάσεις.
      Βεβαίως, δίπλα σε αυτό το σκάνδαλο, τώρα έχουμε κι ένα εξίσου μεγάλο και εξίσου σοβαρό, δικαστικό σκάνδαλο, ένα σκάνδαλο προσβολής της εσωτερικής ανεξαρτησίας της Δικαιοσύνης, προσβολής του κύρους της Δικαιοσύνης. Προσβολής του καθεστώτος του Έλληνα Εισαγγελικού λειτουργού, που από το 1975, με βάση το ισχύον μεταπολιτευτικό Σύνταγμα της χώρας, είναι ανεξάρτητος Δικαστικός λειτουργός και περιβάλλεται, όπως και ο συνάδελφός του της καθημένης Δικαιοσύνης, με όλες τις εγγυήσεις της προσωπικής και λειτουργικής ανεξαρτησίας, όταν ασκεί το δικαιοδοτικό και προανακριτικό του έργο. Και όταν ασκεί το έργο του αυτό δεν υπόκειται σε καμμία ιεραρχική εξάρτηση, γιατί όλοι αυτοί οι θεσμοί που υπαλληλοποιούν, στρατιωτικώ μάλιστα τω τρόπω, την Εισαγγελία, είναι θεσμοί προσυνταγματικοί, προ του 1975 και αντισυνταγματικοί. 
      Απέναντι σε αυτή την εικόνα η Νέα Δημοκρατία έρχεται με την κλασική, συμβατική, χιλιοειπωμένη επιχειρηματολογία της, που ενοχλεί πια ηθικά τον πολίτη. Δεν αντιλαμβάνονται ο Πρωθυπουργός και η Κυβέρνηση ότι εν έτι 2008 δεν μπορεί να επαναλαμβάνει, σαν να μην μεσολάβησε τίποτε, την πάγια επιχειρηματολογία του 2004, του 2005, του 2006 άντε και του 2007; 
      Αλλά τώρα, μετά από όλα όσα συνέβησαν μπορεί να έρχεται η Κυβέρνηση με δύο επιχειρήματα έωλα, αστεία, σχεδόν παιδικά, πρώτον, ότι υπάρχει ευθύνη του ΠΑ.ΣΟ.Κ. για όλα αυτά. Άρα προβάλλει ένσταση συμψηφισμού. Και για το Βατοπαίδι ευθύνεται το ΠΑ.ΣΟ.Κ. και για την οικονομική κρίση ευθύνεται το ΠΑ.ΣΟ.Κ. και για ομόλογα ευθύνεται το ΠΑ.ΣΟ.Κ. και για τις υποκλοπές το ΠΑ.ΣΟ.Κ.. Για τα πάντα ευθύνεται το ΠΑ.ΣΟ.Κ.! 
      Για την εσωτερική κρίση στη Νέα Δημοκρατία ευθύνεται το ΠΑ.ΣΟ.Κ., για τη στοχοποίηση του κ. Ρουσόπουλου ευθύνεται το ΠΑ.ΣΟ.Κ.. Για όλα ευθύνεται το ΠΑ.ΣΟ.Κ., είναι το πρώτο επιχείρημα το οποίο, εν πάση περιπτώσει, από ένα σημείο και μετά καθιστά απλώς συμπαθέστερο το ΠΑ.ΣΟ.Κ. για τον Έλληνα πολίτη, ανεξαρτήτως πολιτικού χρώματος. 
      (Χειροκροτήματα από την πτέρυγα του ΠΑ.ΣΟ.Κ.)
      Το δεύτερο καταπληκτικό επιχείρημα: «Όλα παραπέμπονται στη Δικαιοσύνη» και παλαιότερα αναμέναμε να ολοκληρωθεί η δικαστική έρευνα, για να πάμε στην εξεταστική Επιτροπή. Τώρα, εκών άκων, ο κ. Πρωθυπουργός, την ανάγκη φιλοτιμίαν ποιούμενος, αναγκάζεται να ανατρέψει και αυτό του το δόγμα: Πηγαίνουμε σε Εξεταστική Επιτροπή πριν ολοκληρωθεί η δικαστική έρευνα, γιατί η δικαστική έρευνα εξελίχθηκε σε μια βαθιά κρίση της Δικαιοσύνης με τις παραιτήσεις δύο Αντιεισαγγελέων Εφετών, με μία τρίτη Εισαγγελέα Εφετών να διαπιστώνει ευθύνες Υπουργών και να ζητά την παραπομπή του φακέλου στη Βουλή και με τον Αντιεισαγγελέα του Αρείου Πάγου, επιλεγμένο προϊστάμενο της Εισαγγελίας Εφετών, τώρα να συμφωνεί με την Εισαγγελέα Εφετών και να λέει κι αυτός «Στείλτε το φάκελο στη Βουλή». 
      Είναι δυνατόν με αυτή την επιχειρηματολογία η Κυβέρνηση να αναζητήσει διέξοδο στη βαθιά πολιτική και ηθική της κρίση; Και με το ύφος, με το οποίο αγόρευσε προηγούμενα ο κ. Ρουσόπουλος; Με μια πολιτική έπαρση; Υποδυόμενος τον αρχηγό της Νέας Δημοκρατίας; Και καλώντας την κοινοβουλευτική Πλειοψηφία να ταυτιστεί μαζί του; 
      Αυτό είναι το μεγάλο στρατηγικό σας σχέδιο για την έξοδο από την πολιτική κρίση που διέρχεται η Κυβέρνηση; Δεν θέλω να καταστήσω συνομιλητή μου τον κ. Ρουσόπουλο, γιατί σέβομαι απόλυτα τη δύσκολη θέση του. Αλλά, για να αξιοποιήσει τη δυσκολία της θέσης του, θα έπρεπε να εμφανιστεί εδώ τελείως με διαφορετικό ύφος και να αναπτύξει τελείως διαφορετικά επιχειρήματα και όχι να αναπτύξει αυτού του είδους την επίθεση κατά του ΠΑ.ΣΟ.Κ. και του αρχηγού του, λες και αυτό είναι το πρόβλημα. 
      Το ΠΑ.ΣΟ.Κ. λοιπόν ευθύνεται, γιατί έχει καταστεί ο κ. Ρουσόπουλος πρόβλημα για τον Πρωθυπουργό, την Κυβέρνηση και το Κόμμα της Νέας Δημοκρατίας. Έ, όχι βεβαίως. 
      Αποδίδετε κατ’ αρχάς στην Αντιπολίτευση ιδιότητες μεταφυσικές, που δεν τις διαθέτει, και δεν μπορείτε να αντιληφθείτε ποιο είναι το πρόβλημά σας. Και το πρόβλημά σας μετατρέπεται σε πρόβλημα του τόπου, των θεσμών, της δικαιοσύνης, της οικονομίας, της ανάπτυξης, της καθημερινότητας του πολίτη. Η παθογένεια της κυβέρνησης, από πολιτική και κομματική παθογένεια, μετατρέπεται σε παθογένεια οικονομική. 
      Δεν φταίει ο πολίτης σε τίποτα να υφίσταται τις συνέπειες της ανικανότητας ή εν πάση περιπτώσει της ευθύνης της πολιτικής και της νομικής της κυβέρνησης. 
      Μια κυβέρνηση που δεν αναλαμβάνει την ευθύνη της, που δεν έχει συνείδηση της ευθύνης της, χάνει κάθε δημοκρατικό έρεισμα. Διότι δε μπορεί να αποκτήσει δεσμούς νομιμοποιητικούς με την κοινωνία, μετατρέπει την κοινωνία σε αντίπαλό της. 
      Αυτό έχετε πάθει. Έχετε μπει σε ένα φαύλο κύκλο από τον οποίο δεν μπορείτε να βγείτε. Και σήμερα δώσατε την εικόνα στον ελληνικό λαό πως δεν έχετε συνείδηση του προβλήματος και δεν έχετε και ικανότητα υπέρβασης του προβλήματος, δεν μπορείτε να σπάσετε το φαύλο κύκλο.
      Άρα, η χώρα χρειάζεται άλλες προτάσεις, προτάσεις ουσιαστικές, προτάσεις που αφορούν τον κίνδυνο ύφεσης, προτάσεις που αφορούν την προστασία των εισοδημάτων, το μέλλον της οικονομίας, τις προοπτικές του τόπου, της πατρίδας. 
      Για να τα διατυπώσουμε όμως αυτές τις προτάσεις, πρέπει να είμαστε αξιόπιστοι, να έχουμε θεσμικό, ηθικό και πολιτικό βάρος. Όλο το πολιτικό σύστημα, η Βουλή, και κάθε κόμμα. Εάν λοιπόν δεν μπορούμε να στείλουμε σήμερα ένα μήνυμα στο πολίτη ότι μπορούμε να είμαστε φερέγγυοι, ότι μπορούμε να εξασφαλίσουμε τους στοιχειώδεις κανόνες διαφάνειας, ότι δεν συγκαλύπτουμε τίποτα, τότε δεν μπορούμε να δώσουμε και καμμία απάντηση. 
      Η Αντιπολίτευση, λοιπόν, διασφαλίζει σήμερα με τις προτάσεις της τις προϋποθέσεις της δικής της πολιτικής και κοινωνικής φερεγγυότητας. Η πρόταση μας, η πρόταση νόμου για την εκκαθάριση της υπόθεσης του Βατοπαιδίου και για την προστασία του δημοσίου συμφέροντος, δίνει πλήρη και άμεση λύση ως προς το οικονομικό σκέλος της υπόθεσης αυτής. 
      Γιατί την αρνείστε; Γιατί επιλέγετε την οδό αυτής της κολοβής πράξης που υπέγραψε ο κ. Μπέζας, για την ανάκληση των Υπουργικών Αποφάσεων που είχαν εκδοθεί επί των ημερών του ΠΑ.ΣΟ.Κ.; Και η τελευταία κρίσιμη Υπουργική Απόφαση του Ιουνίου του 2004 που υπέγραψε ο κ. Δούκας και αναγνωρίζει την κυριότητα της Μονής Βατοπαιδίου επί της λίμνης Βιστωνίδας και της παραλίμνιας περιοχής δεν ανακαλείται. 
      Και τι γίνονται οι συμβάσεις ανταλλαγής; Και τι γίνονται οι συμβάσεις μεταβίβασης ακινήτων σε τρίτους; Και τι γίνονται οι συμβάσεις εργολαβίας; Τι γίνεται με τη μεταβίβαση του ολυμπιακού ακινήτου και των οικοπέδων στην ευρύτερη περιοχή Θεσσαλονίκης; Τίποτα. Ενώ εμείς έχουμε εισηγηθεί πλήρη και άμεση λύση: Ακύρωση όλων των πράξεων, ακύρωση όλων των συμβάσεων, επαναφορά της προτέρας κατάστασης και όποιος έχει συμφέρον ας πάει στο δικαστήριο να το διεκδικήσει. Όχι το Δημόσιο. Η Μονή και οι ιδιώτες. 
      Δεύτερον, αποδεχθήκαμε την Εξεταστική Επιτροπή γιατί δεν θέλουμε κανείς να έχει το επιχείρημα ότι το ΠΑ.ΣΟ.Κ. έχει κάτι να κρύψει. Τι έχει να κρύψει το ΠΑ.ΣΟ.Κ.; Τη μεγάλη του προσπάθεια για την αναστήλωση των μνημείων του Αγίου Όρους; Την προστασία του μεγαλύτερου βυζαντινού και μεταβυζαντινού μνημείου της ανθρωπότητας; Την υπαγωγή του Αγίου Όρους στο Κοινοτικό Πλαίσιο Στήριξης; Την αξιοποίηση των ευρωπαϊκών κονδυλίων; Αυτό είναι το πρόβλημά μας; 
      Ή φοβόμαστε τις πράξεις του κ. Δρυ, που αφορούσαν μόνο τη νησίδα Μπουρού, το μετόχι και την εκκλησία; Ή τις πράξεις του κ. Φωτιάδη, που τις ανεκάλεσε και έδωσε εντολή στο Νομικό Συμβούλιο του Κράτους να διεξαχθεί μια σφοδρή αντιδικία, με μάρτυρες, με προτάσεις, με αποδεικτικά στοιχεία; 
      Μια αντιδικία που οδήγησε στην έκδοση δικαστικής απόφασης που δικαιώνει το Δημόσιο. Έτσι κατέθεσε η εισηγήτρια Πρωτοδίκης. Αλλά παρεμποδίστηκε δυστυχώς, η δημοσίευση αυτής της απόφασης που είχε ληφθεί, κατά παράβαση του Συντάγματος και των νόμων και βοούσε ο τόπος γι’ αυτό, το ήξεραν όλοι αυτό, το ήξερε και η Κυβέρνηση. Άρα, δικαιώθηκε η επιλογή της αναπομπής και της σκληρής αντιδικίας. 
      Και βέβαια, προτείνουμε Προκαταρκτική Εξέταση –και τελειώνω κύριε Πρόεδρε- όχι γιατί έχουμε κάποια ανθρωποφαγική διάθεση. Εμείς ήμασταν αυτοί που ανακαλέσαμε όλες τις διώξεις το 1995 και προτείναμε μια συναινετική λύση για το θεσμό της ποινικής ευθύνης των Υπουργών το 2001, που την υποστήριξε και τη ψήφισε σύσσωμη η Νέα Δημοκρατία. 
      Είμαστε αναγκασμένοι να κάνουμε την πρότασή μας αυτή, γιατί υπήρξε η παραγγελία του κ. Σανιδά, που διαπιστώνει ότι η έκδοση συγκεκριμένων Υπουργικών Αποφάσεων συνιστά έγκλημα εις βάρος του Δημοσίου και λέει ότι παραπλανήθηκαν Υπουργοί. Αυτό όμως είναι ζήτημα δόλου, υποκειμενικής υπόστασης. Αυτό θα το κρίνει η Βουλή. Και εύχομαι και ελπίζω να μην αποδειχθεί δόλος. Δόλος δεν σημαίνει να θέλω να εξυπηρετήσω τη Μονή, σημαίνει να θέλω να βλάψω το δημόσιο. Αυτό πρέπει να το ερευνήσουμε. Το ίδιο είπαν οι αντιεισαγγελείς με την παραίτησή τους, που είναι κόλαφος εις βάρος του εισαγγελέα του Αρείου Πάγου. 
      Και κυρίως είμαστε υποχρεωμένοι να προχωρήσουμε γιατί η Βουλή αυτή είναι έτοιμη να διαλυθεί ανά πάσα στιγμή, η κοινοβουλευτική πλειοψηφία της Νέας Δημοκρατίας είναι οριακή, είναι ασταθής, βρίσκεται σε κρίση και περιδίνηση και θα ήταν ντροπή για το πολιτικό σύστημα, και ιδίως για την Κυβέρνηση, τα πράγματα αυτά να μείνουν αδιερεύνητα επειδή θα μεσολαβήσει η διάλυση της Βουλής. 
     Προστατεύστε, κυρίες και κύριοι συνάδελφοι της Νέας Δημοκρατίας και της Κυβέρνησης, το κύρος της κυβέρνησής σας, το κύρος του κόμματός σας, το κύρος της Βουλής, προστατεύστε το κύρος όλων των πολιτικών μας θεσμών που θίγεται με τέτοιες συμπεριφορές, όπως αυτές που δυστυχώς εξακολουθείτε να διαπράττετε εδώ μέσα, ακόμη και σήμερα που είναι η ώρα της αλήθειας και η ώρα της ειλικρίνειας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος έχει το λόγο. 
     ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, κάπως διαφορετικά είχα προγραμματίσει να ξεκινήσω την ομιλία μου, αλλά θα χρησιμοποιήσω την ευκαιρία που μου έδωσε ο προλαλήσας συνάδελφος, Κοινοβουλευτικός Εκπρόσωπος του ΠΑ.ΣΟ.Κ. με ένα ερώτημα που διατύπωσε, θα έλεγα, με πολύ σαρκασμό και ένα ερώτημα που διατύπωσε με υπαρξιακή αγωνία. Είπε: «Μα, για όλα επιτέλους φταίει το ΠΑ.ΣΟ.Κ.;». Ασφαλώς, κύριε Βενιζέλο, το ΠΑ.ΣΟ.Κ. δεν φταίει ούτε για το προπατορικό αμάρτημα ούτε για την ήττα του 1897 ούτε για την καταστροφή του 1922. Είναι βέβαιο, όμως, ότι το ΠΑ.ΣΟ.Κ. φταίει για τη νομική και πραγματική ατμόσφαιρα, για τα νομικά και πραγματικά περιστατικά που συνιστούν και συγκροτούν αυτή τη δύσοσμη υπόθεση που λέγεται υπόθεση ή σκάνδαλο Βατοπαιδίου. 
     Ιδού η απόδειξη. Έχει γίνει πολύς λόγος, αλλά νομίζω ότι είναι χρήσιμο να δούμε και το χαρτί. πρωτόκολλο παραλαβής και παραδόσεως. Ξάνθη 25 Ιουνίου 2003. Ποιοι υπογράφουν το πρωτόκολλο αυτό; Εκ μέρους της Κτηματικής Υπηρεσίας της Ξάνθης ο κ. Χρήστος Κωνσταντινίδης, προϊστάμενος της Κτηματικής Υπηρεσίας της Ξάνθης, εκτελεί εντολές της τότε κυβέρνησης, της διοίκησης του ΠΑ.ΣΟ.Κ. και από την άλλη πλευρά ο πανοσιολογιότατος Αρχιμανδρίτης Εφραίμ. Ιδού οι υπογραφές. Τι υπεγράφη τότε; Ο μεν πρώτος παρέδωσε -ποιος παρέδωσε;- εκ μέρους του ελληνικού δημοσίου. Ο δε δεύτερος –ποιος δεύτερος;- ο καθηγούμενος Εφραίμ παρέλαβε δια λογαριασμό της μονής τη λιμνοθάλασσα Βιστωνίδα ή διαφορετικά Λίμνη Μπουρού, Ιχθυοτροφείο Αγίων Θεοδώρων, σημερινό Αγίου Νικολάου, μετά των οχθών αυτής, στο Νομό Ξάνθης, όποιας έκτασης και αν είναι αυτή. Ακούστε: «Όποιας έκτασης και αν είναι αυτή.»! 
     Προσέξτε. Γιατί την παρέλαβε ο καθηγούμενος κ. Εφραίμ; Διότι ανήκει εξ ολοκλήρου στην Ιερά Μονή Βατοπαιδίου Αγίου Όρους –προσέξτε το επόμενο- του δημοσίου μη δυναμένου να προβάλλει δικαιώματα κυριότητος επ’ αυτής, σύμφωνα με την ανωτέρω γνωμοδότηση του γνωμοδοτικού Συμβουλίου Δημοσίων Κτημάτων και Ανταλλάξιμης Περιουσίας -γίνεται πιο πάνω σαφής μνεία- και τη σχετική υπουργική απόφαση. 
     Από εδώ ξεκίνησαν οι όποιες παραβατικές πράξεις. Από εδώ δημιουργήθηκε αυτό το καθεστώς αιχμαλωσίας και ομηρίας του δημοσίου. 
     Δεν ξέρω, λοιπόν, αν για δυστυχείς περιστάσεις ή καταστροφικές σελίδες της ελληνικής ιστορίας του παρελθόντος φταίει το ΠΑ.ΣΟ.Κ., αλλά ξέρω ότι για αυτή τη δύσοσμη ιστορία το δέντρο έχει τις ρίζες του στην εποχή της «πράσινης» διακυβέρνησης, ο κορμός, τα κλαριά και οι καρποί ανήκουν στην εποχή του ΠΑ.ΣΟ.Κ. 
     Τώρα, αν ερχόταν ένας ξένος επισκέπτης στη χώρα μας αυτήν την περίοδο, ομολογουμένως θα εξέφραζε την κατάπληξή του γιατί σε μία εποχή, όπου όλες οι συντεταγμένες κοινωνίες συζητούν για το πώς θα αντιμετωπίσουν τη διεθνή οικονομική κρίση που έχει εγκατασταθεί και στο ελληνικό σπίτι, εμείς ξοδεύουμε όλη την ικμάδα μας στον πολιτικό κόσμο, για να αντιμετωπίσουμε την υπόθεση του Βατοπαιδίου. 
     (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
     Θα μου πείτε, δεν υπάρχουν όζουσες γωνίες; Είμαι από τους πρώτους που το είπαν. Γι’ αυτό η Νέα Δημοκρατία ζητεί να συγκροτηθεί εξεταστική επιτροπή και να προχωρήσει η έρευνα προς κάθε κατεύθυνση. 
     Από την άλλη πλευρά, όμως, κυρίες και κύριοι συνάδελφοι, είναι ορατή, κραυγαλέα η υποκριτική στάση της σημερινής Αξιωματικής Αντιπολίτευσης, του σημερινού ΠΑ.ΣΟ.Κ.. 
          Ο κ. Βενιζέλος έβαλε πριν από λίγο τη λεζάντα «Η Κυβέρνηση Καραμανλή παράγει σκάνδαλα». Τον Καραμανλή έχετε στο μυαλό σας, τον Καραμανλή θέλετε να πλήξετε. Αυτή είναι η αλήθεια. Διότι, εάν πραγματικά θέλετε να λάμψει η πραγματικότητα –αυτό επιζητούμε και εμείς- ελάτε να συνεργαστούμε στην εξεταστική επιτροπή, να τη συγκροτήσουμε, να την προχωρήσουμε ταχύτατα. 
          Κυρίες και κύριοι συνάδελφοι, υποβάλω μια ξεκάθαρη πρόταση ενώπιόν σας. Να προχωρήσουμε απόψε στην εξεταστική επιτροπή, να θέσουμε και όριο -γιατί δεν μπορεί ο πολιτικός κόσμος να είναι αιχμάλωτος, όμηρος τέτοιου είδους διαδικασιών ούτε να δίνεται η εντύπωση ότι η Ελλάδα είναι μια χώρα της κεντρικής Αφρικής- να βάλουμε λοιπόν όριο την 15η Δεκεμβρίου, να εξαντλήσουμε όλες τις αρμοδιότητες που έχει από το Σύνταγμα και τον Κανονισμό της Βουλής η εξεταστική επιτροπή. Και έχει πολλές αρμοδιότητες και ανακριτικές και εισαγγελικές. Να ξετινάξουμε την υπόθεση. Και εάν προκύψουν πιθανολογήσεις ή αποχρώσες ενδείξεις ή εάν θέλετε οποιεσδήποτε σκιές για ποινικές ευθύνες πολιτικών προσώπων, τότε να προχωρήσουμε στη συγκρότηση επιτροπής  προανακριτικής -η σωστή ονομασία είναι Ειδική Κοινοβουλευτική Επιτροπή- για να διενεργήσει την προανακριτική εξέταση με βάση το άρθρο 86 του Συντάγματος.
          Καθαρές κουβέντες, καθαρά λόγια, καθαρές προθέσεις. Αυτό λέει η Νέα Δημοκρατία. Και ουδείς μπορεί να αμφισβητήσει την πολιτική μας πρόθεση και την πολιτική βούληση. Δεν μπορεί να γίνει όμηρος ο τόπος σε μια δύσκολη περίοδο που πρέπει το πολιτικό σύστημα να σκέπτεται, να προβληματίζεται και να ενεργεί για άλλες προτεραιότητες, δεν μπορεί να γίνει ο τόπος όμηρος, αιχμάλωτος αυτών των μικροκομματικών και μικροπολιτικών σκοπιμοτήτων.
          Το ΠΑ.ΣΟ.Κ. θέλει να μετατρέψει τη χώρα σε ένα απέραντο ποινικό δικαστήριο. Έχει προκατασκευάσει ήδη τα κατηγορητήρια και έχει ήδη προειλημμένες αποφάσεις. Σε μια τέτοια διαδικασία θα πρέπει να προβληματιστούν και τα υπόλοιπα κόμματα εάν θα συνεργήσουν.
          Σωστά ειπώθηκε από πολλούς συναδέλφους της Συμπολίτευσης μέχρι τώρα, το πως και γιατί φθάσαμε στην εξεταστική επιτροπή. Δεν θα διαθέσω άλλον χρόνο. Είναι σαφές ότι υπήρξε μία διχογνωμία στο εσωτερικό της ελληνικής δικαιοσύνης του εισαγγελικού κλάδου και σωστά ο Πρωθυπουργός θεώρησε ότι σε αυτή την εξαιρετική και ιδιαίτερη περίπτωση δεν δικαιολογείται να μείνει και η παραμικρή, ούτε κατά ένα χιλιοστό αμφιβολία στα μάτια, στη συνείδηση της κοινής γνώμης, ότι προσπαθεί και επιχειρεί ο οιοσδήποτε να συγκαλύψει οτιδήποτε.
          Αλλά, προς τι σε αυτή την Αίθουσα οι μύδροι; Είμαι από το πρωί εδώ. Προς τι οι μύδροι από τον Κοινοβουλευτικό Εκπρόσωπο του ΠΑ.ΣΟ.Κ. κ. Βενιζέλο κατά του ανωτάτου εισαγγελικού λειτουργού κ. Σανιδά; Δηλαδή, κύριε Βενιζέλο, όταν ο κ. Σανιδάς ανέσυρε την υπόθεση αυτή από το αρχείο, που την είχε τοποθετήσει προηγηθείσα εισαγγελική έρευνα και συνέτασσε το έγγραφο της παραγγελίας του για την διενέργεια προκαταρκτικής εξέτασης, ένα έγγραφο με βαρύτατο περιεχόμενο, τότε ήταν καλός ο κ. Σανιδάς; Σήμερα ο κ. Σανιδάς δεν είναι καλός, διότι, τα όσα έχει γράψει στο έγγραφο που απέστειλε, δεν συμφωνούν με τους βαθύτερους στόχους και τις μικροκομματικές στοχεύσεις και επιδιώξεις του ΠΑ.ΣΟ.Κ.; Αυτή είναι η ευθύνη και η ευαισθησία του ΠΑ.ΣΟ.Κ. για την ελληνική δικαιοσύνη, a la cart, επιλεκτική; Όποτε πιστεύετε ότι συμπορεύονται οι αποφάσεις της δικαιοσύνης με δικές σας προθέσεις και τη βαθύτερη δική σας βούληση έχει καλώς. Όποτε όχι, όποτε αποκλίνουν τους στήνετε στον τοίχο. 
          Κυρίες και κύριοι συνάδελφοι, θα επαναλάβω αυτό που είπα. Να ψηφίσουμε την εξεταστική επιτροπή απόψε και από εκεί και πέρα σε ταχύτατο χρόνο μέχρι τις 15 Δεκεμβρίου, ούτε μια μέρα καθυστέρηση, η επιτροπή αυτή να εκτελέσει και να φέρει σε πέρας το έργο της ασκώντας όλες τις ευρείες αρμοδιότητες που της παρέχει το Σύνταγμα, οι κείμενες διατάξεις, η έννομος τάξη στην Ελλάδα.
      Εάν προκύψουν ενδείξεις ή πιθανολογηθούν στοιχεία ευθύνης πολιτικών προσώπων, πάμε σε προανακριτική. Εάν όχι, ξεκαθαρίζεται η υπόθεση.
      Αυτό που μου έκανε εντύπωση είναι το εξής, γιατί από αυτό το Βήμα απόψε πέρασαν διακεκριμένοι συνάδελφοι δικηγόροι με ισχυρή παρουσία στα ποινικά και στα άλλα δικαστήρια. Μεταξύ αυτών ήταν και ο συνάδελφος κ. Ρόβλιας. Στεναχωρήθηκα λοιπόν όταν άκουσα διακεκριμένους συναδέλφους με δικανικό λόγο να ισχυρίζονται «Ε, δεν πάμε να καταδικάσουμε και κανέναν. Δεν πάμε να παραπέμψουμε και κανέναν στο δικαστήριο. Πάμε να κάνουμε μία προκαταρκτική εξέταση». 
      Ακούστε να δείτε. Μπορεί με τις αλλαγές στο Σύνταγμα να έχει τροποποιηθεί το καθεστώς της διαδικασίας που προβλέπεται από το άρθρο 86 αλλά δεν παύει αυτή η διαδικασία να στρέφεται εναντίον συγκεκριμένων προσώπων και να προδιαγράφει ποινικά αδικήματα. Θα έρθουμε λοιπόν –και δεν απευθύνομαι μόνο στην πολιτική σας συνείδηση, απευθύνομαι, κύριε  Ρόβλια και στην επιστημονική σας συνείδηση- με στοιχεία από την περιρρέουσα ατμόσφαιρα, επειδή έγραψαν μία, δύο τρεις εφημερίδες ορισμένα πράγματα, να σπιλώσουμε συναδέλφους;
      Και κάτι ακόμα. Βλέπω ότι επιμένετε ότι την Παρασκευή πρέπει να αποφασίσουμε. Ερώτημα: Καμώνεστε πως δεν γνωρίζετε τι διαλαμβάνει το Σύνταγμα, τι προβλέπει η έννομος τάξη -και το τόνισε και ο κ. Παυλόπουλος πολύ σωστά πριν από λίγο- για την περίπτωση που στην πορεία της εξεταστικής επιτροπής προκύψουν και ανακύψουν στοιχεία επιβαρυντικά για πολιτικά πρόσωπα; Τι θα γίνει σε αυτήν την περίπτωση; Δεν μπορεί να επανέλθετε σε προανακριτική. Πού σκοπεύετε λοιπόν; Μόνο στις εντυπώσεις; Θα γίνει η χώρα αιχμάλωτη του συνδρόμου ενός απέραντου ποινικού δικαστηρίου για να εξυπηρετήσετε εσείς τις επίπλαστες και επιπόλαιες και επιδερμικές εντυπώσεις του σήμερα και του αύριο; Και όλα αυτά σε μία εξαιρετικά δυσχερή συγκυρία για τη χώρα όπου θα πρέπει το πολιτικό σύστημα να είναι μπροστά στην πρωτοπορία της προσπάθειας για την καλύτερη οικονομική, κοινωνική και πολιτική θωράκιση της χώρας απέναντι στην οικονομική κρίση, η οποία απειλεί το 2009 να εισβάλει και στην πραγματική οικονομία; 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Σ’ αυτά τα ερωτήματα θα πρέπει να απαντήσετε. Και κυρίως, θα πρέπει να απαντήσετε, κυρίες και κύριοι συνάδελφοι του ΠΑ.ΣΟ.Κ. με την προσωπική αλλά και επιστημονική σας συνείδηση. Πολλούς από εσάς σας έχω δει στο παρελθόν και στα δικαστήρια. Έχουν συναντηθεί οι δρόμοι μας στα έδρανα των υπερασπιστών. Έχετε διακριθεί για την επιστημοσύνη σας, για τις επιστημονικές σας γνώσεις.
      ΠΡΟΕΔΡΟΣ (Δημήτριος Σιούφας): Κύριε  Παναγιωτόπουλε, έχει λήξει ο χρόνος σας. Μία λέξη.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κλείνω, κύριε  Πρόεδρε. Μία λέξη.
      Είναι κρίμα να βάζετε μπροστά τις μικροκομματικές σκοπιμότητες και να αδικείτε επιστημονικά και πολιτικά και τους εαυτούς σας. Μπορούμε να βαδίσουμε μαζί και να έχουμε το επιδιωκόμενο αποτέλεσμα, να μάθει ο ελληνικός λαός όλη την αλήθεια.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Υφυπουργός, κ. Πέτρος Δούκας.
      ΠΕΤΡΟΣ ΔΟΥΚΑΣ (Υφυπουργός Εξωτερικών): Κύριε  Πρόεδρε, αγαπητοί συνάδελφοι, πρέπει να ομολογήσω ότι δεν αισθάνομαι καθόλου ευχάριστα ως Υφυπουργός, ως Βουλευτής και ως Έλληνας πολίτης που βρίσκομαι σήμερα εδώ ενώπιόν σας για να αναφερθώ σε κάποια απίθανα πράγματα που έχουν ακουστεί. Συγχρόνως όμως αισθάνομαι και ικανοποίηση που θα έχω την ευκαιρία να απαντήσω σε όλα τα θέματα και σε εσάς και στους σαράντα μία χιλιάδες συμπολίτες μου που με τίμησαν με την ψήφο τους και σε όλους τους Έλληνες. 
      Θέλω να ξεκαθαρίσω από την αρχή ότι όλες μου οι ενέργειες ήταν απόλυτα σύννομες και δεν υπήρχε ούτε ίχνος υποψίας για θέματα ηθικής τάξης ή ότι κάτι θα ήταν αντίθετο με το δημόσιο συμφέρον.
      Και  θέλω να ξεκαθαρίσω τώρα, από την αρχή πως ό,τι έχω υπογράψει, απολύτως ό,τι έχω υπογράψει, ήταν εισηγήσεις και αποφάσεις των αρμόδιων υπηρεσιών, του Γνωμοδοτικού Συμβουλίου Δημοσίων Κτημάτων και του Νομικού Συμβουλίου του Kράτους. Δεν έχω υπογράψει απολύτως τίποτα που δεν ήταν αυτό που εισηγήθηκαν οι αρμόδιες υπηρεσίες. Μέχρι τώρα θεωρούσαμε ύποπτη ενέργεια αν δεν δεχόσουν τις εισηγήσεις των υπηρεσιών. Τώρα το να δεχθείς την εισήγηση του Γνωμοδοτικού Συμβουλίου ή του Νομικού Συμβουλίου του Κράτους για θέματα κατ’ εξοχήν σύνθετα και νομικά αποτελεί εγκληματική ενέργεια. Το να μην δεχθείς την εισήγηση του Νομικού Συμβουλίου του Κράτους τι είναι δηλαδή; 
      Επαναλαμβάνω: Όλες οι αποφάσεις και γνωμοδοτήσεις τις οποίες αποδέχθηκα ήταν καθαρά υπηρεσιακές.  Και όχι μόνο ήταν καθαρά υπηρεσιακές, αλλά ούτε τις είχα ζητήσει ούτε τις είχα προκαλέσει. Ήρθαν μέσω της καθαρά υπηρεσιακής οδού. Αποτελούσαν συνέχεια της λειτουργίας του κράτους. Και πρέπει να υπογραμμίσω ότι από τα μέλη του Γνωμοδοτικού Συμβουλίου Δημοσίων Κτημάτων δεν είχα ορίσει εγώ ούτε ένα. Οι γνωμοδοτήσεις που δέχθηκα ήταν από μέλη που είχαν οριστεί από εσάς το 2002. Κατά τη διάρκεια της θητείας μου στο Υπουργείο Οικονομικών δεν αντικατέστησα ή τοποθέτησα κανένα τέτοιο μέλος ούτε είχα και την εξουσιοδότηση να το κάνω. 
      Σας διαβάζω, αγαπητοί συνάδελφοι, τι δήλωσε προχθές στην «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ» ο Υφυπουργός Οικονομικών τότε του ΠΑ.ΣΟ.Κ. κ. Δρυς, ο οποίος προήχθη αργότερα σε Υπουργό Γεωργίας. Λέει, λοιπόν: «Δεν παραπλανήθηκα ούτε από τον Εφραίμ ούτε από κανέναν άλλο. Γνώριζα απολύτως τι υπέγραφα, αλλά δεν μπορούσα να κάνω διαφορετικά από τη στιγμή που το Γνωμοδοτικό Συμβούλιο είχε ομόφωνα αποφασίσει υπέρ της Μονής Βατοπαιδίου και μάλιστα χωρίς την παραμικρή επιφύλαξη από κανένα μέλος του». «Τι άλλα περιθώρια είχα;» λέει ο κ. Δρυς. «Αν υποθέσουμε ότι απέρριπτα την γνωμοδότηση, με ποιο σκεπτικό θα το έκανα; Με ρωτάτε αν θα το ξαναέκανα. Με τέτοια απόφαση του γνωμοδοτικού στα χέρια μου πάλι θα ήμουν υποχρεωμένος να βάλω την υπογραφή μου». Εγώ τα λέω αυτά; Όχι, ο κ. Δρυς στην «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ» και καταθέτω τη σχετική συνέντευξη στα Πρακτικά. 
      (Στο σημείο αυτό ο Υφυπουργός Εξωτερικών κ. Πέτρος Δούκας                       καταθέτει για τα Πρακτικά την προαναφερθείσα συνέντευξη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριοι συνάδελφοι, το ΠΑ.ΣΟ.Κ. μας καταγγέλλει για πράγματα τα οποία το ίδιο είχε διευθετήσει από το 2003. Έχετε πει κατηγορηματικά για τη Βιστονίδα ότι «καμία περιουσία δεν εδόθη από τις δικές μας τις παλαιότερες κυβερνήσεις». Δεν είναι καθόλου έτσι τα πράγματα, αγαπητοί συνάδελφοι. Από το 1998 μέχρι το 2003 όχι μόνο αποδεχθήκατε ασυζητητί όλες τις γνωμοδοτήσεις που έλεγαν ότι η Βιστονίδα δεν ήταν του κράτους αλλά ανήκε στη μονή, αλλά προχωρήσατε, υπογράψατε όλα τα σχετικά πρωτόκολλα παράδοσης και παραλαβής και μετεγράφησαν και τα οικόπεδα στην Ξάνθη και στη Ροδόπη. Συγκεκριμένα, στις 5 Φεβρουαρίου του 1999 ο τότε Υφυπουργός Οικονομικών κ. Δρυς απεδέχθη τη σχετική γνωμοδότηση του Συμβουλίου Δημοσίων Κτημάτων για τη νησίδα Άντα-Μπουρού και προχώρησε στις 19 Νοεμβρίου του 2002 στη σχετική μεταγραφή στο Υποθηκοφυλακείο Ξάνθης, τόμος 1084 με αύξοντα αριθμό 47. Καταθέτω και τα σχετικά έγγραφα παρακαλώ. 
      (Στο σημείο αυτό ο Υφυπουργός Εξωτερικών κ. Πέτρος Δούκας                       καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Στις 5 Αυγούστου του 2002 ο τότε Υφυπουργός Οικονομικών κ. Φωτιάδης αποδέχεται με σχετική απόφασή του την 17/2002 σχετική γνωμοδότηση του Γνωμοδοτικού Συμβουλίου ότι οι παραλίμνιες εκτάσεις εμβαδού είκοσι πέντε χιλιάδων στρεμμάτων και οι νησίδες Άγιος Νικόλαος και  Παναγία Παντάνασσα δεν ανήκουν στο ελληνικό δημόσιο, αλλά ανήκουν στη Μονή Βατοπαιδίου. Στις 19 Νοεμβρίου 2002 προχώρησε και η μεταγραφή στο Υποθηκοφυλακείο Ξάνθης, τόμος 1084, αύξων αριθμός 48, και αργότερα στο Υποθηκοφυλακείο Ροδόπης, τόμος 1571, αύξων αριθμός 25.  Καταθέτω και το σχετικό έγγραφο της απόφασης αυτής. 
      (Στο σημείο αυτό ο Υφυπουργός Εξωτερικών κ. Πέτρος Δούκας                       καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Προσέξτε τώρα. Είμαστε στο 2002. Στις αρχές, τον Ιανουάριο του 2003 η Μονή Βατοπαιδίου, όχι το δημόσιο, η Μονή Βατοπαιδίου κατέθεσε αγωγή κατά του ελληνικού δημοσίου στο Μονομελές Πρωτοδικείο Ροδόπης, διεκδικώντας και δικαστικά τις εκτάσεις τις οποίες είχε πάρει διοικητικά. Και ενώ, λοιπόν, από τον Ιανουάριο εκκρεμούσε αυτή η υπόθεση, στις 4 Ιουνίου του 2003 η Κυβέρνηση του ΠΑ.ΣΟ.Κ., δια του αρμοδίου Υφυπουργού, αποδέχεται την 46/2002 απόφαση του Γνωμοδοτικού Συμβουλίου ότι το δημόσιο δεν δικαιούται να προβάλει κανένα δικαίωμα για τη λίμνη, όση έκταση και αν είναι αυτή, με την αιτιολογία ότι όλα αυτά ανήκουν στη Μονή Βατοπαιδίου, ενώ μεσούσε η δίκη κατά του δημοσίου. 
      Παρακαλώ για τα Πρακτικά. 
      (Στο σημείο αυτό ο Υφυπουργός Εξωτερικών κ. Πέτρος Δούκας                       καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Υπογράφτηκε και το σχετικό πρωτόκολλο παράδοσης παραλαβής και μεταγράφηκαν οι αποφάσεις στο υποθηκοφυλακείο Ξάνθης στον τόμο 1091 με αύξοντα αριθμό 120. Επαναλαμβάνω ότι εκκρεμούσε η δίκη και εσείς παραδώσατε πλήρως και ασυζητητί τις παρόχθιες περιοχές και τη λίμνη στη μονή Βατοπαιδίου. Θα επαναλάβω τι αναφέρεται στο σχετικό πρωτόκολλο ότι ο εκπρόσωπος του δημοσίου παρέδωσε και ο ηγούμενος Εφραίμ παρέλαβε όλα τα σχετικά για λογαριασμό της μονής, τη λιμνοθάλασσα Βιστωνίδα ή λίμνη Μπορού, το ιχθυοτροφείο Αγίων Θεοδώρων κ.λπ. επειδή αυτή ανήκει εξ ολοκλήρου όπως γράφει το πρωτόκολλο στη μονή Βατοπαιδίου μη δυναμένου να προβάλλει δικαιώματα κυριότητος επ’ αυτής σύμφωνα με την ανωτέρω γνωμοδότηση του Γνωμοδοτικού Συμβουλίου κ.λπ. Είχατε αποδεχθεί όλες τις σχετικές αποφάσεις και είχατε πλήρως παραχωρήσει αυτές τις εκτάσεις στη μονή. 
      Κύριοι συνάδελφοι από το ΠΑ.ΣΟ.Κ., μπορεί κανείς να ισχυριστεί ότι από το 1998 μέχρι το Μάρτιο του 2004 κανείς άλλος στο ΠΑ.ΣΟ.Κ. δεν ήξερε τίποτα εκτός από τους δύο Υφυπουργούς και ενώ οι δικοί σας Βουλευτές της περιοχής είχαν κάνει του κόσμου τις παραστάσεις εναντίον αυτής της εξέλιξης; Ξέρατε ακριβώς τι γινόταν. Και σήμερα ενώ το ξέρατε όλοι θεωρείτε κακούργημα ότι δεν ανατρέψαμε τις δικές σας αποφάσεις. 
      Στις 22 Οκτωβρίου 2003 ο Δικηγορικός Σύλλογος Ξάνθης και άλλοι τοπικοί φορείς πήγαν στον Υπουργό και του κατέθεσαν «νέα στοιχεία». Πράγματι ο Υπουργός έστειλε αυτά τα στοιχεία –δεν ανέπεμψε την υπόθεση- στο Γνωμοδοτικό Συμβούλιο και τους είπε εξετάστε τα. Όμως παρά τα νέα στοιχεία και παρά την αγωγή εις βάρος του δημοσίου εκ μέρους της μονής η κυβέρνησή σας δεν έκανε καμία ανάκληση ή ακύρωση των μέχρι τότε αποφάσεων. Συνέχισαν αυτές να ισχύουν στο απόλυτο. Δηλαδή η δίκη της μονής σε βάρος μας θα γινόταν με τη διαμορφωμένη νομική και πραγματική κατάσταση.
      Τις απαντήσεις που έστειλε ο κ. Φωτιάδης στο Γνωμοδοτικό Συμβούλιο επειδή έφυγε εν τω μεταξύ η κυβέρνηση του ΠΑ.ΣΟ.Κ. τις παρέλαβα εγώ. Ήρθαν σε μένα. Και τι έλεγαν αυτές οι γνωμοδοτήσεις από το δικό σας Γνωμοδοτικό Συμβούλιο; Έλεγαν ότι εξετάσαμε όλα τα στοιχεία του Δικηγορικού Συλλόγου Ξάνθης και όλων των άλλων φορέων και δεν προέκυψε τίποτα καινούριο. Επιμένουμε λέει, στις παλιές μας γνωμοδοτήσεις και αποφάσεις. Αυτή την απόφαση υπέγραψα, αυτό που το δικό σας Γνωμοδοτικό Συμβούλιο εισηγήθηκε. Ότι όλα έχουν καλώς και ότι δεν υπήρχε κανένας λόγος να θεωρήσουμε ότι δεν είχαν καλώς  τα πράγματα έτσι. Καταθέτω τα σχετικά έγγραφα.
      (Στο σημείο αυτό ο Υφυπουργός Εξωτερικών κ. Πέτρος Δούκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επαναλαμβάνω ότι ούτε ζήτησα εγώ αυτή την απόφαση ούτε την προκάλεσα ούτε την περίμενα. Ήρθε καθαρά υπηρεσιακά στο γραφείο μου. Επαναλαμβάνω ότι εσείς είχατε τοποθετήσει όλα αυτά τα μέλη επί των δικών σας ημερών. Υπήρξε και μια άλλη θετική γνωμοδότηση για το Βατοπαίδι στις 9 Δεκεμβρίου 2004. Απαντώντας σε ερώτημα του Υπουργείου Αγροτικής Ανάπτυξης το Νομικό Συμβούλιο του Κράτους εξέδωσε την  15/2004 απόφαση-γνωμοδότηση με την οποία λέει ότι κανένα όργανο του δημοσίου δεν μπορεί να αμφισβητήσει την κυριότητα της μονής.
      Όσον αφορά τη συναίνεση στο να μη βγει απόφαση από την αγωγή που είχε κάνει η μονή. Η μονή τον Ιούνιο του 2005 έστειλε κατευθείαν στο Νομικό Συμβούλιο του Κράτους και όχι σε μένα, αίτηση ώστε συναινετικά να μην βγει απόφαση. Το δεύτερο τμήμα του Νομικού Συμβουλίου του Κράτους, με συντριπτική πλειοψηφία οκτώ προς ένα, αποδέχθηκε την αίτηση της μονής διότι φοβόταν ότι με όλα αυτά που είχαν γίνει και με το  ίδιο το Γνωμοδοτικό Συμβούλιο του Κράτους να λέει ότι οι εκτάσεις αυτές δεν ήταν του κράτους, θα την έχανε και θα δημιουργείτο ένα άλλο τελικό καθεστώς. 
      Εγώ δεν είχα λόγο να αμφιβάλλω για την κρίση του Νομικού Συμβουλίου και να απορρίψω αυτή την κρίση. Εξάλλου σύμφωνα με το Πρακτικό που παρουσίασε το Νομικό Συμβούλιο του Κράτους αναφέρεται ρητά ότι η παρεχόμενη συναίνεση του δημοσίου είναι φανερό ότι δεν ενέχει αναγνώριση οποιουδήποτε τυχόν δικαιώματος της ιεράς μονής επί της επιδίκου εκτάσεως, αλλά ούτε και παραίτηση του δημοσίου από οποιαδήποτε τυχόν δικαιώματά του επί των επιδίκων ώστε «να διαφοροποιούνται» οι σημερινές πραγματικές θέσεις των δυο αντιδίκων. 
    Και ο ένας σύμβουλος στους εννέα που μειοψήφισε, τι είπε; Επί της ουσίας είπε «δεν ξέρω αν δικονομικά γίνεται αυτό, να μη βγει απόφαση». Δεν είπε ότι κακώς, δεν θα έπρεπε να συνεχισθεί η απόφαση αυτή. 
    Αγαπητοί συνάδελφοι, επειδή βλέπω ότι ήδη έχει περάσει ο χρόνος που μου έδωσε ο Πρόεδρος, ήθελα να σας θυμίσω ότι όλα αυτά τα είχαμε συζητήσει και με τον Πρόεδρο του Συνασπισμού κ. Αλαβάνο. Τότε είχε πει και ο κ. Αλαβάνος ότι η υπόθεση του Βατοπαιδίου άρχισε επί ΠΑ.ΣΟ.Κ. 
    Θυμάστε, κύριε Πρόεδρε, πως είχα πει «αν υπάρχει –τότε, όταν το συζητήσαμε, τον Ιούλιο του 2007, περίπου ενάμιση μήνα πριν τις εκλογές του 2007- οποιοδήποτε νέο στοιχείο που έχετε υπ’όψιν σας, στείλτε το σε μένα και θα αναπέμψω αμέσως την υπόθεση με βάση τα νέα στοιχεία που έχετε». 
    Καλέσατε μάλιστα, κύριε Πρόεδρε, τα άλλα κόμματα τότε να πάρουν θέση στο θέμα της Βιστωνίδας, αλλά νομίζω ότι δεν πήρατε καμμία απάντηση στην πρόσκλησή σας αυτή.
    Κύριοι συνάδελφοι από το ΠΑ.ΣΟ.Κ., η πρότασή σας για σύσταση προανακριτικής επιτροπής, όχι μόνο έχει μεγάλα νομικά προβλήματα, αλλά και προβλήματα ηθικής τάξης. Δεν βασίζεται σε κανένα, μα κανένα ουσιαστικό πραγματικό στοιχείο. Δεν υπάρχει καμμία τεκμηριωμένη και σαφής κατηγορία. Πρώτα απαγγείλατε τις κατηγορίες και τώρα ψάχνετε τους φακέλους και θέλετε αναβολές για να μπορέσετε να τεκμηριώσετε τις κατηγορίες αυτές.
    Αδιαφορήσατε για το γεγονός ότι ο προϊστάμενος, ο εισαγγελέας του Αρείου Πάγου –ο νούμερο ένα στην ιεραρχία- λέει ότι δεν βρίσκει σ’ αυτά που έχει διαβάσει ούτε καν πιθανολόγηση ποινικών ευθυνών. Δεν δείχνετε στοιχειώδη σεβασμό στην ανεξαρτησία της δικαιοσύνης. 
    Και οι αντιεισαγγελείς εφετών που παραιτήθηκαν -και τους οποίους έχετε μνημονεύσει πολλές φορές- μίλησαν για στοιχεία που «σχετίζονται» με τη λειτουργία Υφυπουργών, δηλαδή με την αποδοχή των γνωμοδοτήσεων που συζητήσαμε. Κανείς απ’ αυτούς δεν αναφέρει αδίκημα ή υπαιτιότητα ή δόλο. Με ποια βάση, λοιπόν, απευθύνετε αυτές τις κατηγορίες; Με καμμία βάση. Είναι πρωτάκουστα αυτά που γίνονται σήμερα εδώ. 
    Φυσικά και ψηφίζω υπέρ της σύστασης εξεταστικής επιτροπής. Θα χυθεί άπλετο φως. Αν υπάρχουν κάποιοι που πρέπει να λογοδοτήσουν στη δικαιοσύνη, θα λογοδοτήσουν. Είναι όμως εξίσου σημαντικό να μην ταλαιπωρούνται και να μην διασύρονται οι αθώοι. Το χρωστάμε σ’ όλους τους νοικοκύρηδες Έλληνες και τις Ελληνίδες που πασχίζουν για ένα καλύτερο αύριο.
    Ευχαριστώ, κύριε Πρόεδρε.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος και οι Βουλευτές του κόμματός του κατέθεσαν πρόταση νόμου με θέμα: «Ρύθμιση σχέσεων Πολιτείας και Εκκλησίας, θρησκευτικές ενώσεις και κατοχύρωση της θρησκευτικής ελευθερίας».
    Η σχετική πρόταση νόμου παραπέμπεται στην αρμόδια Διαρκή Επιτροπή.
    Κύριε Πρόεδρε του Συνασπισμού Ριζοσπαστικής Αριστεράς, έχετε το λόγο.
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Υπουργέ, κύριε Δούκα, καταθέτω στα Πρακτικά την ερώτηση που σας είχα κάνει σε σχέση με το θέμα της Μονής Βατοπαιδίου, όπου ανάμεσα στα άλλα, έλεγα κάτι και δεν με ακούσατε, όπως δεν μας άκουσε και η Κυβέρνηση συνολικά. «Κάντε εκατόν ογδόντα μοίρες στροφή όσο είναι καιρός». Το θυμάστε και πιστεύω ότι τώρα συμφωνείτε μ’ αυτό που σας είπα.
    Το καταθέτω για τα Πρακτικά.
    (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Θέλω να πω ότι κατά τη γνώμη μου ο Πρόεδρος της Νέας Δημοκρατίας, κατά πρώτον και ο Πρόεδρος του ΠΑ.ΣΟ.Κ., κατά δεύτερον, έχουν πάρα πολύ μεγάλες ευθύνες γι’ αυτό το οποίο –ο Πρόεδρος του ΠΑ.ΣΟ.Κ. το ανέφερε, αλλά και οι εκπρόσωποι της Νέας Δημοκρατίας- γίνεται σήμερα, δηλαδή για το γεγονός ότι η Ελλάδα και η Τουρκία είναι οι δυο ευρωπαϊκές χώρες όπου κεντρικό ζήτημα δεν είναι το ζήτημα της οικονομικής κρίσης.
      Στην Τουρκία είναι η λεγόμενη «συνομωσία» των κεμαλιστών και των στρατιωτικών. Στην Ελλάδα είναι το Βατοπαίδιο. Κι ενώ έχουμε τεράστια προβλήματα πια, βλέπουμε σήμερα την κατάρρευση στο ελληνικό Χρηματιστήριο ξανά, στα ευρωπαϊκά και στο αμερικάνικο και στα ασιατικά χρηματιστήρια, ενώ έχουμε την κρίση η οποία χτυπάει και μπαίνει μέσα στα σπίτια με την αύξηση των δεικτών της ανεργίας, με την χρεοκοπία, μαζική πια, μικρών και μεσαίων επιχειρήσεων, με την πτώση της παραγωγής, ενώ έχουμε απαράδεκτα μέτρα, όπως το ότι δίνονται και στην Ελλάδα –και παγκοσμίως, αλλά συγκεκριμένα στην Ελλάδα- 28.000.000.000 ευρώ στους υπεύθυνους της κρίσης κι όχι σ’ αυτούς που την υφίστανται, στους κερδοσκόπους, στους πρωταγωνιστές αυτής της «φούσκας», σήμερα εμείς δεν μπορούμε να συζητήσουμε αυτά τα θέματα. Το αναφέρατε κι εσείς. Ποιος φταίει; 
      Σας ρωτάω: Γιατί από το 2003, από τη διάρκεια της διακυβέρνησης Σημίτη, πριν καν υπάρξει ο χώρος που εκπροσωπώ εγώ εδώ, ο ΣΥ.ΡΙΖ.Α., -δεν υπήρχε στη Βουλή ο ΣΥ.ΡΙΖ.Α., υπήρχε τότε το κόμμα του Συνασπισμού- και ετίθετο το ερώτημα για τη Μονή Βατοπαιδίου από ερώτηση που είχε καταθέσει ο Γιάννης Δραγασάκης, κωφεύατε και ως κυβερνήσεις και ως αντιπολίτευση; Αντιπολίτευση ήσασταν τότε στη Νέα Δημοκρατία. Κωφεύατε. Γιατί ο Εφραίμ είναι Εφραίμ. Αντιπολίτευση γίνατε στο ΠΑ.ΣΟ.Κ.. Κωφεύατε επί χρόνια πάνω σ’ αυτά τα ζητήματα. Κι έχετε μεγάλες ευθύνες γι’ αυτό το πράγμα. Και γι’ αυτό πρέπει να μπει μια τάξη γρήγορα, να πάρει το δρόμο της αυτή η υπόθεση το συντομότερο δυνατόν, προκειμένου να δούμε τα πραγματικά ζητήματα, προκειμένου να γίνει την άλλη βδομάδα η συζήτηση προ ημερησίας διατάξεως για τα θέματα της οικονομίας. 
      Αυτό δεν σημαίνει ότι το Βατοπαίδιο είναι μια παρωνυχίδα, είναι ένα θεματάκι το οποίο είναι απλώς ένα σπυρί με πύον. Όχι, με κανέναν τρόπο! Το Βατοπαίδιο είναι η Ελλάδα. Όλη η Ελλάδα είναι Βατοπαίδιο. Το Βατοπαίδιο αποδείχθηκε ότι είναι η «ιερά SIEMENS»! Στην Ελλάδα όπου πάει ο μεγεθυντικός φακός, είτε είναι τα ασφαλιστικά των ταμείων, είτε είναι το Χρηματιστήριο είτε είναι τα καρτέλ γαλακτοβιομηχανιών και άλλων είτε είναι η Εκκλησία και οι μονές, όπου και να σηκώσεις βρίσκεις κερδοσκοπία, βρίσκεις κυκλώματα, βρίσκεις «κοράκια», βρίσκεις διαπλοκή της πολιτικής εξουσίας με όλους αυτούς τους μηχανισμούς. Και γι’ αυτό έχει μεγάλη σημασία να το δούμε και να εμφανιστεί όλη η αλήθεια. 
      Εμείς θεωρούμε ότι μέχρι σήμερα στήσαμε με μεγάλη ευθύνη το ρόλο μας. Είμαστε ένα μικρό κόμμα της Βουλής, με βάση τα αποτελέσματα των τελευταίων εκλογών, και έτσι επίσημα παραμένουμε. Έχουμε δεκατέσσερις στους τριακόσιους Βουλευτές. Από το 2003 φέρνουμε το θέμα αυτό. Εδώ και μήνες, όταν πήρε τη μεγάλη διάσταση που πήρε, λέμε: «Εξεταστική επιτροπή». Και συναντήσαμε από τη Νέα Δημοκρατία το γνωστό, ότι δεν γίνονται εξεταστικές επιτροπές όταν τα θέματα είναι στη δικαιοσύνη. Και συναντάμε την αντίθεση του ΠΑ.ΣΟ.Κ. εδώ μέσα δια του Κοινοβουλευτικού Εκπροσώπου του, με περιπαικτικό τρόπο απέναντι στον ΣΥ.ΡΙΖ.Α. λέγοντας ότι πάνε για τις καλένδες μ’ αυτό τον τρόπο κι ότι «τι είχαμε τι χάσαμε με τις εξεταστικές επιτροπές». Και έγινε εξεταστική επιτροπή. 
      Όταν οι εισαγγελείς βγάλανε το φάκελο και είπαν ότι πρέπει να δοθεί στη Βουλή είπαμε: «Όχι διαζευκτικά: προανακριτική ή εξεταστική. Και τα δύο». Η μια θα δει σε βάθος χρόνου. Η άλλη θα εντοπίσει ευθύνες, γιατί δεν πρέπει να παραγραφούν. Και τελικά αυτή η θέση υλοποιήθηκε. Είπαμε και κάναμε δημόσιες εκκλήσεις από τις τηλεοράσεις και από παντού, με τις μικρές δυνάμεις που έχουμε, με τις μικρές δυνατότητες επιρροής των Μέσων Μαζικής Ενημέρωσης: «Δώστε το φάκελο στη Βουλή». Καλέσαμε Πρωθυπουργό, Πρόεδρο της Βουλής, όλους, να δώσουν το φάκελο στη Βουλή. 
      Ο φάκελος ήρθε στη Βουλή και πιστεύω ότι μπορούμε να είμαστε σε μια καλή πορεία εάν προχωρήσουμε με σωστό τρόπο και χωρίς φόβο και το αξιοποιήσουμε ως μια ευκαιρία. Και  γι’ αυτό το λόγο η πρόταση που αναφέρθηκε από τη Νέα Δημοκρατία, από τον Κοινοβουλευτικό Εκπρόσωπό της κ. Παναγιωτόπουλο, απορρίπτεται κατηγορηματικά από το Συνασπισμό Ριζοσπαστικής Αριστεράς. 
      Απορρίπτεται λόγω των ανασφαλών και μη προβλέψιμων πολιτικών εξελίξεων και λόγω του γεγονότος ότι σε συνδυασμό με αυτές μπορεί να υπάρξει παραγραφή. Δεν θα επιτρέψουμε εμείς να υπάρξει παραγραφή, εφόσον υπάρχουν ποινικές ευθύνες. Παραγραφή έχει υπάρξει, από τη στιγμή που κάποιος είχε ποινικές ευθύνες, από την κυβέρνηση του ΠΑ.ΣΟ.Κ.. Δεν μπορούμε να κάνουμε τίποτα. Όμως, το γεγονός ότι έγινε τότε, δεν σημαίνει ότι θα γίνει και τώρα.
      Θέλω να σας πω ότι είστε υπεύθυνοι –Νέα Δημοκρατία και ΠΑ.ΣΟ.Κ.- όταν ο ΣΥ.ΡΙΖ.Α. είχε αποχωρήσει με την τροποποίηση που κάνατε στο άρθρο 86 του Συντάγματος, που βάζετε αυτά τα ασφυκτικά περιθώρια αποσβεστικής προθεσμίας για την παραγραφή, τα οποία δεν ισχύουν για τους άλλους πολίτες. Δεν σημαίνει ότι αν είσαι Υπουργός ή Υφυπουργός, είσαι διαφορετικός ή ότι είσαι πάνω από τους άλλες πολίτες. 
      Λένε πολλοί «εντάξει, εξεταστική επιτροπή» –και δημοσιογράφοι με καλό τρόπο και με σωστές σκέψεις- «τι σημασία έχει η εξεταστική επιτροπή;». Θα γίνει τίποτα; 
      Εμείς συμμεριζόμαστε αυτό το ενδεχόμενο, το οποίο είναι ισχυρό. Ξέρουμε ότι την πλειοψηφία στην εξεταστική επιτροπή την έχει το ΠΑ.ΣΟ.Κ. και η Νέα Δημοκρατία. Δηλαδή, τα δύο ενεχόμενα κόμματα θα έχουν την τεράστια πλειοψηφία, δηλαδή. 
      Πιστεύω όμως ότι μπορεί να γίνει προσπάθεια και πιστεύουμε ότι αυτή η προσπάθεια ήδη έχει φέρει τομή, διότι αυτή η εξεταστική επιτροπή είναι διαφορετική από τις περισσότερες αν όχι απ’ όλες τις εξεταστικές επιτροπές που έχουν γίνει, τις ανακριτικού τύπου επιτροπές μέχρι τώρα στην ιστορία του ελληνικού κοινοβουλευτισμού και διότι όχι μόνο ενέχεται η Κυβέρνηση και η κυβερνητική πλειοψηφία που στηρίζεται από την πλειοψηφία και είναι αυτοί οι οποίοι θα ερευνηθούν –μαζί με την Αξιωματική Αντιπολίτευση- αλλά για πρώτη φορά, ενώ μέχρι τώρα είχαμε τέτοιες επιτροπές από αυτούς που είναι κυβέρνηση –και ήταν αντιπολίτευση- σε βάρος αυτών που είναι αντιπολίτευση για όσα έκαναν όταν ήταν κυβέρνηση, έχουμε εξεταστική επιτροπή και σε ένα θέμα που διαπερνά τα όρια της προηγούμενης και της σημερινής Κυβέρνησης και που για πρώτη φορά περνά σχεδόν ομόφωνα στη Βουλή. Σχεδόν ομόφωνα στη Βουλή!
      Μέχρι τώρα όλες αυτές οι επιτροπές στηρίζονταν στις πλειοψηφίες που υπήρχαν ενάντια στις μειοψηφίες. Κι αν έχουμε συμβάλει εμείς σ’ αυτό, σ’ αυτή την τομή και σ’ αυτό το συμβολισμό, σε μια προσπάθεια να βρεθεί ένας δρόμος καινούργιος, είναι σημαντικό. 
      Εμείς ζητήσαμε εξεταστική επιτροπή σε βάθος χρόνου, γιατί πιστεύουμε ότι υπήρξαν παρατυπίες και τεράστιες ευθύνες και από τις δύο κυβερνήσεις –και την κυβέρνηση του ΠΑ.ΣΟ.Κ. και την κυβέρνηση της Νέας Δημοκρατίας. Ξέρουμε φυσικά ότι οι ευθύνες της Νέας Δημοκρατίας είναι μεγαλύτερες, πέρα από την επικύρωση της παράδοσης της λίμνης Βιστωνίδας στον Εφραίμ και στην κλίκα του, σε όλη αυτή τη μαφία, την οποία ανεχόμαστε ακόμα. Ξέρουμε όμως ότι υπάρχουν ευθύνες και του ΠΑ.ΣΟ.Κ. και δεν μπορεί κάποιος να πει «είμαι αθώος γιατί εγώ σκότωσα έναν, ενώ ο άλλος σκότωσε δέκα».
      Όχι! Υπάρχουν ευθύνες, οι οποίες από την εξεταστική επιτροπή θα καταμεριστούν σωστά. Και ξαναλέω ότι υπάρχουν τεράστιες ευθύνες από τη Νέα Δημοκρατία, γιατί δεν έμεινε μόνο στο θέμα της επικύρωσης, αλλά προχώρησε και σ’ αυτές τις σκανδαλώδεις ανταλλαγές. 
      Θα ήθελα, όμως, επειδή ειπώθηκε εδώ και επειδή έγινε επίθεση σε Βουλευτές του ΣΥ.ΡΙΖ.Α. από το ΠΑ.ΣΟ.Κ. να απευθυνθώ εδώ, απ’ αυτό το Βήμα της Βουλής σε φίλους, οπαδούς του ΠΑ.ΣΟ.Κ. που θέλουν, όπως κι εμείς, να υποστεί πλήγμα μεγάλο η Νέα Δημοκρατία, που θέλουν να αλλάξει σελίδα για τον τόπο, όχι για να γυρίσουμε πίσω εκεί που ήμαστε. 
      Θα ήθελα να τους πω ότι η τρεις φορές παραίτηση από τη δικαστική διεκδίκηση, το πρωτόκολλο παραλαβής και παράδοσης της Βιστωνίδας είναι η μια πλευρά. Στην πραγματικότητα είχαμε έναν προσανατολισμό της κυβέρνησης του ΠΑ.ΣΟ.Κ. να μην στηρίξει αυτή την προσπάθεια.
      Και σας διαβάζω πάλι από την αναφορά που έκανε, για τη φοβερή δίκη που αναφερόμαστε σήμερα, ο κ. Τσουρής επικεφαλής της ΙΒ΄ Εφορείας Αρχαιοτήτων. 
      Ήταν μάρτυρας στη δίκη και λέει: «Ο φάκελος που μου δώσανε περιείχε όλα τα έγγραφα με τα οποία διάφορες αρμόδιες υπηρεσίες του ελληνικού κράτους ανεγνώριζαν πανηγυρικά και παραχωρούσαν αμαχητί τις επίδικες εκτάσεις στην Ιερά Μεγίστη Μονή Βατοπαιδίου Αγίου Όρους Άθω». Και λέει: «Προς στιγμήν αναρωτήθηκα μήπως το Υπουργείο Πολιτισμού με όριζε μάρτυρα υπέρ των συμφερόντων της Ιεράς Μονής Βατοπαιδίου Αγίου Όρους, αλλά μόλις ξαναδιάβασα το έγγραφο του ορισμού μου, βεβαιώθηκα, διαβάζοντάς το, ότι εν τέλει, ήμουνα τυπικά μάρτυρας του δημοσίου».
      Ήθελα να σας πω, συνάδελφοι, ότι λέτε πολλές φορές -και ήταν αυτό το βασικό επιχείρημα- ότι αντί κάποιος να απολογηθεί, να ζητήσει μια συγνώμη ή να πει «θα το ξανασκεφτώ», αυτό που είδαμε από τη Νέα Δημοκρατία είναι η απολογία να είναι επίθεση στο ΠΑ.ΣΟ.Κ. και από το ΠΑ.ΣΟ.Κ. η εξήγηση να είναι η επίθεση στη Νέα Δημοκρατία.
      Είπατε ότι ο κ. Φωτιάδης παρέπεμψε το θέμα στο Νομικό Συμβούλιο του Κράτους, το οποίο, βέβαια, πάλι είπε ότι δεν τρέχει τίποτα. Έγιναν εκλογές. Δεν ήσασταν κυβέρνηση. Ήρθε η Νέα Δημοκρατία, που και εσείς και εμείς θεωρούμε ότι θα πήγαινε για την εκποίηση της δημόσιας περιουσίας. Και ήρθε η δίκη που θα γινόταν και που έφυγε η Νέα Δημοκρατία.
      Παραχωρώ το χρόνο μου τώρα σε όποιον συνάδελφό μου από το ΠΑ.ΣΟ.Κ. κατέθεσε ερώτηση το 2004 γι’ αυτό το ζήτημα. Παραχωρώ το χρόνο μου σε όποιον ξέρει για κάποιον ότι κατέθεσε ερώτηση και που δεν είναι παρόν ή που δεν εξελέγη στην καινούργια Βουλή.
      Πάρτε το χρόνο, συνάδελφοι.
      ΜΑΡΚΟΣ ΜΠΟΛΑΡΗΣ: Την καταθέσαμε το 2005, κύριε Πρόεδρε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Πάρτε το χρόνο μου, συνάδελφοι.
      ΜΑΡΚΟΣ ΜΠΟΛΑΡΗΣ: Την καταθέσαμε το 2005.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Το 2005 καταθέσατε;
      ΜΑΡΚΟΣ ΜΠΟΛΑΡΗΣ: Εσείς πότε καταθέσατε;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Το 2005 καταθέσατε; Το 2004 έγινε η επίδικη δίκη.
      ΒΑΣΙΛΕΙΟΣ ΚΕΓΚΕΡΟΓΛΟΥ: Εάν δεν θέλετε να απαντήσετε, μη δίνετε το χρόνο σας.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Το 2005 έγινε η επίδικη δίκη. Καθίστε κάτω.
      ΠΡΟΕΔΡΟΣ (Δημήτριος Σιούφας): Παρακαλώ, κύριε Κεγκέρογλου.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Θα έπρεπε να ντρέπεστε τώρα.
      ΒΑΣΙΛΕΙΟΣ ΚΕΓΚΕΡΟΓΛΟΥ: (Δεν ακούστηκε).
      ΠΡΟΕΔΡΟΣ (Δημήτριος Σιούφας): Κύριε Κεγκέρογλου, σας παρακαλώ πολύ!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Πέρασε όλη η χρονιά, ξέρατε την υπόθεση. Δεν την ξέραμε εμείς την υπόθεση. Προσπαθούσαμε να μάθουμε ποιος κατέθεσε ερώτηση τότε. Έγιναν εκλογές. Και η πρώτη ερώτηση ουσιαστικά ήταν αυτή που κατέθεσε ένας Βουλευτής της Β΄ Αθήνας. Δεν είχαμε ούτε στη Χαλκιδική ούτε στην Καβάλα ούτε στην Ξάνθη ούτε στη Ροδόπη. Ένας Βουλευτής βρέθηκε σ’ αυτή τη Βουλή από ένα κόμμα, το ΣΥ.ΡΙΖ.Α.. Ο άνθρωπος που κατέθεσε την ερώτηση αυτή ήταν ο Γιάννης Δραγασάκης και γι’ αυτό, πιστεύω ότι στην ιστορία πρέπει να κρατήσουμε μερικά ονόματα, του κ. Τσουρή, του κ. Κολιούση, της κ. Σωτηροπούλου και του Γιάννη Δραγασάκη γι’ αυτή την υπόθεση που κάναμε και που θα είμαστε στο μηδέν.
      Και όχι μόνο αυτό, αλλά με τις τελευταίες αποκαλύψεις βλέπουμε ότι δεν είναι μόνο το Βατοπαίδιο. Πώς συνδέεται με την υπόθεση της Μονής Τοπλού; Είναι μια άλλη υπόθεση, όπου ξανά παραιτήθηκε το δημόσιο επί ΠΑ.ΣΟ.Κ. και ήρθε και νομιμοποιήθηκε επί Νέας Δημοκρατίας. Και όχι μόνο αυτό, αλλά είχαμε ερωτήσεις της Αξιωματικής Αντιπολίτευσης εδώ μέσα προς την Κυβέρνηση, γιατί δεν προχωρούσε γρήγορα στην επένδυση της Μονής Τοπλού και καθυστερούσε, της μονής που έχει έναν μοναχό και που μας οδήγησε σε μια καταδίκη από το Παγκόσμιο Αρχαιολογικό Συνέδριο.
      Θέλω να πω: Ας δούμε τα πράγματα με νηφαλιότητα, ας δεχθεί ο καθένας τις ευθύνες του, ας αποδοθούν οι ευθύνες όλες και πολιτικές και ποινικές και ας έρθουμε στην ουσία. Και η ουσία είναι ότι οι σχέσεις Εκκλησίας και Κράτους δεν μπορεί να παραμείνουν όπως είναι. Έχουμε πληρώσει τίμημα εμείς γι’ αυτό. Μας έχουν αποκαλέσει «Διοκλητιανούς». Είμαστε φιλόξενοι και όμως, όταν έρχεται ο Αρχιεπίσκοπος εδώ, δεν είμαστε στην Αίθουσα, γιατί θέλουμε να δείξουμε ότι έχουμε μια άλλη αντίληψη και μια άλλη άποψη που δεν είναι κακή για την Εκκλησία. Είναι καλή. Πληρώσαμε τίμημα, ήρθαμε σε προστριβές με οικείους μας ανθρώπους που είναι πιστοί και που δεν μπορούσαν να καταλάβουν τα αιτήματα και τις θέσεις μας.
      Τώρα έχουν γίνει κατανοητά απ’ όλους. Ο κόσμος, οι πολίτες ξέρουν ότι το κράτος μπορεί να διαθέσει για τη χρήση σε μακροπρόθεσμη διάρκεια, αόριστη διάρκεια την περιουσία του στους Οργανισμούς Τοπικής Αυτοδιοίκησης. Τις περισσότερες φορές είναι ευπρόσδεκτο αυτό. Αξιοποιούνται πολιτιστικά κέντρα, τα Νεώρια των Χανίων, όλα αυτά τα πράγματα. Κατάλαβε ότι είναι κάτι διαφορετικό…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Προέδρου)
      Κύριε Πρόεδρε, θα ήθελα δύο-τρία λεπτά. 
      ΠΡΟΕΔΡΟΣ (Δημήτριος Σιούφας): Μόνο δύο λεπτά, κύριε Πρόεδρε, γιατί δεν έχει μιλήσει κανένας Βουλευτής. Παρακαλώ πολύ να σεβαστούμε όλοι το χρόνο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Δεν ζητάω κάτι διαφορετικό απ’ αυτό που κάνατε στους Βουλευτές της Νέας Δημοκρατίας, στον Κοινοβουλευτικό Εκπρόσωπο του ΠΑ.ΣΟ.Κ. και θα είμαι πολύ πιο σύντομος. Σέβομαι τους Βουλευτές και θα τελειώσω. 
      Θέλω να πω ότι ο χωρισμός Εκκλησίας και Κράτους έχει γίνει στη συνείδηση των πολιτών. Δεν είναι ότι πάμε να τον επιβάλλουμε. Έχει γίνει στη συνείδηση των πολιτών και πρέπει αυτόν να τον θεσμοποιήσουμε. 
      Και επειδή λένε ότι ο ΣΥΡΙΖΑ δεν έχει πρόγραμμα, εμείς –και το ανήγγειλε τυχαία ο Πρόεδρος πριν από τη συζήτηση εδώ- καταθέσαμε και έρχεται αύριο για συζήτηση στην αρμόδια επιτροπή, πρόταση νόμου για κατάργηση όλων των φοροαπαλλαγών της Εκκλησίας και των νόμων της Νέας Δημοκρατίας και του ΠΑ.ΣΟ.Κ. που προβλέπουν φοροαπαλλαγές. 
      Επανακαταθέσαμε σήμερα το πρωί την πρόταση νόμου: «Ρύθμιση σχέσεων Πολιτείας και Εκκλησίας», όσο επιτρέπει σήμερα το Σύνταγμα και καλώ το ΠΑ.ΣΟ.Κ. να στηρίξει αυτήν την πρόταση, ενώ την προηγούμενη φορά που το είχαμε καταθέσει το είχε αποφύγει. Καλώ και Βουλευτές της Νέας Δημοκρατίας να την στηρίξουν, για να ανταποκριθούμε στα αισθήματα και στις τοποθετήσεις που έχει πια ο ελληνικός λαός. Το ανέφερε και ο Φώτης Κουβέλης. 
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Προχωράμε σε πρόταση νόμου, σχετικά με την εκκαθάριση της εκκλησιαστικής περιουσίας και της μοναστηριακής, σε σχέση με το Κτηματολόγιο. 
      Τέλος, θέλω να πω ότι μπορεί, κατά τη γνώμη μου –και τελειώνω, κύριε Πρόεδρε- η Ελλάδα, αν προχωρήσουμε σε αυτές τις τομές, τις οποίες με πείσμα προωθεί ο Συνασπισμός Ριζοσπαστικής Αριστεράς, να ζήσει αλλιώς. 
      Είπε κάποιος Βουλευτής της Νέας Δημοκρατίας αν μπορεί κάποιος να έχει φίλο παπά. Να έχεις φίλο παπά, όποιος θέλει να πηγαίνει να εξομολογείται, όχι όμως να τον έχεις ως ειδικό επί του Χρηματιστήριου και επί του real estate. Πρέπει να έχει ελεύθερη άποψη ο καθένας, να έχουν νομικό πρόσωπο οι άλλες θρησκευτικές κοινότητες, να σεβόμαστε την αρχαιολογική κληρονομιά, είτε είναι στη Χαλκιδική είτε στη Θράκη είτε αλλού, ώστε να μπορούμε να θυμόμαστε και εμείς με άνεση, χωρίς φόβο, το στίχο του Γιάννη Ρίτσου «Σώπα, όπου να ’ναι θα σημάνουν οι καμπάνες». Και θα σημάνουν οι καμπάνες για έναν άλλο δρόμο, για μια νέα Ελλάδα, για μια άλλη κοινωνική πλειοψηφία, με επίκεντρο την Αριστερά. 
      Ευχαριστώ πολύ. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
       ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, για την οργάνωση της συζήτησης τον επόμενο χρόνο, θα καλέσω στο Βήμα τον Πρόεδρο κ. Κακλαμάνη. Θα ακολουθήσει ο συνάδελφος κ. Μπασιάκος που περιλαμβάνεται στην πρόταση του ΠΑ.ΣΟ.Κ. που θα συζητηθεί την Παρασκευή. Θα ακολουθήσει ο συνάδελφος Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Χαλβατζής. 
      Ορίστε, κύριε Πρόεδρε, έχετε το λόγο για δέκα λεπτά. 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, απ’ αυτό το Βήμα, σε αυτή την Αίθουσα, άξιοι πολιτικοί αποθέωσαν στο παρελθόν τον πολιτικό λόγο. Λυπάμαι, γιατί διαπιστώνω κάθε χρόνο και περισσότερο, τον εκφυλισμό του πολιτικού λόγου σε τηλεοπτικό λόγο, και «πλίνθους και κεράμους ατάκτως εριμμένους» να έχουν οι εκφέροντες την αξίωση να λαμβάνονται σοβαρά υπ' όψιν μέσα σε αυτήν την Αίθουσα. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Βέβαια, ως τηλεοπτικός λόγος, σίγουρα έχει εκείνους που ακούν και που προφανώς συρρικνώνονται κάθε μέρα και περισσότερο στους λίγους φανατικούς. Γιατί αυτοί και μόνο μπορούν να αντέξουν αυτής της ποιότητας συζητήσεις στο Εθνικό μας Κοινοβούλιο. 
      Νομίζω ότι έστω και αργά, με αφορμή αυτήν την υπόθεση, έχει καθένας μας την ευκαιρία να δώσει το δικό του δείγμα γραφής, το δικό του δείγμα λόγου, γιατί πιστεύω ότι αυτή η υπόθεση είναι η λυδία λίθος από την οποία, αν έχουμε την τόλμη, δεν θα αναδειχθεί ποιοι είστε εσείς ή ποιοι είμαστε εμείς, αλλά ποιος είναι καθένας μας εδώ, ποιες αξίες φέρει εδώ, ποιες αξίες και αρχές υπερασπίζεται.
      Άκουσα από τον μόλις κατελθόντα από το Βήμα Πρόεδρο του Συνασπισμού ότι ένα φόνο έχω κάνει εγώ, περισσότερους φόνους έχει κάνει η Νέα Δημοκρατία, είμαστε και οι δυο φονιάδες. Ακούω την Πρόεδρο του Κομμουνιστικού Κόμματος η οποία δεν κάνει καν κάποιο ζύγισμα και από πάνω μάλιστα με κοιτάζει και λέει ότι είναι παρόντες αυτοί που χαμογελώντας προσπαθούν να μας εκφοβίσουν. 
      Δεν έχω αυτήν την πρόθεση, αγαπητοί συνάδελφοι του Κομμουνιστικού Κόμματος. Απλώς, έχω την πρόθεση να λέω τη γνώμη μου. Και πιστεύω ότι δεν θεωρείτε ότι είστε υπεράνω κριτικής. Και είπα προχθές ότι αν πράγματι πιστεύετε ότι επειδή, ενδεχομένως, δεν θα ψηφίσουν όλοι οι Βουλευτές της Νέας Δημοκρατίας την πρόταση για προκαταρκτική εξέταση, επιτέλους ας μην αναφέρονται ακόμα και νομικοί με τον άσχετο πλέον όρο «προανακριτική» -μία προκαταρκτική εξέταση ζητούμε να αποφασιστεί την Παρασκευή να γίνει- αν πράγματι φοβάστε ότι θα συμβεί αυτό, προστεθείτε σ’ εκείνους που προσπαθούν να το αποκλείσουν αυτό το ενδεχόμενο. Δεν είναι και καμμία καταφορά εναντίον του κόμματός σας μία τόσο λογική άποψη.
      Κυρίες και κύριοι συνάδελφοι, πρέπει να ξεχωρίσουμε –δεν ξέρω αν είναι εδώ ο κ. Δούκας ή έφυγε- αυτά τα δύο στάδια, αυτά των αποφάσεων των Υπουργών –περιλαμβανομένου και του κ. Δούκα- που απεδέχοντο γνωμοδοτήσεις του Συμβουλίου Δημοσίων Κτημάτων και ανταλλάξιμης περιουσίας. 
      Αυτό το όργανο, από το 1938, είναι επιφορτισμένο να αποφαίνεται για κάθε διαφορά που αφορά δημόσια περιουσία ή ανταλλάξιμη περιουσία. Και σας πληροφορώ, εσάς τους μη νομικούς, ότι για να εγείρει κάποιος αγωγή –αναγνωριστική ή διεκδικητική- εκεί που το δημόσιο, η δασική υπηρεσία θεωρεί ότι είναι δημόσια γη, έξι μήνες πιο πριν, επί ποινή απαραδέκτου, πρέπει να υποβάλει αίτηση σ’ αυτό το Γνωμοδοτικό Συμβούλιο. Και πλην δύο, όλες οι γνωμοδοτήσεις που έχουν εκδοθεί από το 2000 μέχρι το 2007, είναι έτσι. 
      Γι’ αυτό και το πρωί μιλώντας στη «ΝΕΤ», είπα ότι το θέμα της απόφασης που υπέγραψε ο κ. Δούκας για μένα δεν λέει τίποτα, όπως δεν λέει τίποτα η απόφαση Δρυ ή η απόφαση Φωτιάδη. Να μην κρυβόμαστε πίσω από το δάκτυλό μας. Κάθε χρόνο, αυτό το συμβούλιο κάνει γύρω στις ογδόντα με ενενήντα γνωμοδοτήσεις. Και μόνο το 2006 εξέδωσε εκατόν δέκα τρεις γνωμοδοτήσεις.
      Το πρόβλημα, λοιπόν, είναι τι, ενδεχομένως, κρύβεται πίσω από μία υπόθεση, στα πλαίσια της οποίας με μία θετική γνωμοδότηση προφανώς κάποια συμφέροντα, είτε προωθούνται, είτε απωθούνται. Σε ό,τι αφορά την πρακτική των Υπουργών, αυτό που σας λέγω είναι δεδομένο.
      Το πρόβλημά μας, λοιπόν, είναι στο δεύτερο στάδιο τι γίνεται. Και εδώ, κυρίες και κύριοι συνάδελφοι, έχουμε κάποια καθαρά πράγματα που δεν δικαιούμεθα να τα αγνοούμε και να περιγράφουμε την αλήθεια. Και γνωρίζουμε ότι οι μισές αλήθειες είναι πιο σκληρά ψέματα από τα ολόκληρα ψέματα, διότι είναι ψέματα για τα οποία γίνεται προσπάθεια πιο εύκολα να προσεγγίσουν το θύμα τους. 
      Το πρόβλημα είναι οι ανταλλαγές και εκεί δεν μπορώ να πάρω κανέναν στη συνείδησή μου. Ξέρω, όμως -και κανένας δεν μπορεί να το αρνηθεί- ότι οι γραπτές ύβρεις είναι απαράδεκτες. Για παράδειγμα, ο κ. Ρουσόπουλος είχε γράψει μία πολύ καλή ομιλία. Μάλιστα, λέγεται ότι έχει και ένα πολύ καλό επιτελείο, αλλά και ο ίδιος είναι ικανός να γράψει μια καλή ομιλία. Οι ύβρεις, λοιπόν, που λέγονται εν θυμώ, εν οργή και μπορεί να εκφύγουν «του έρκους των οδόντων», κατανοούνται. Όμως, οι γραπτές ύβρεις -και παρακαλώ να διαβάσετε το κείμενο του κ. Ρουσόπουλου, το οποίο ήταν προσβλητικό πρώτα-πρώτα για ολόκληρη την Αξιωματική Αντιπολίτευση- είναι απαράδεκτες. 
      Όσον αφορά στο θεσμό που είπατε, κύριε Παυλόπουλε, δηλαδή ότι είναι θεσμικός παράγων ο κ. Παπανδρέου, να διαβάσετε με πόσες ύβρεις τον περιέλουσε ο κ. Ρουσόπουλος, όπως και όλους εμάς που υπογράψαμε αυτή την πρόταση, όπως είχαμε δικαίωμα και καθήκον.
      Κυρίες και κύριοι συνάδελφοι, υπήρχε –νομίζω ότι ειπώθηκε από τον κ. Μαρκόπουλο ή από κάποιον άλλο συνάδελφο- το κοινωνικό πρόβλημα των κατοίκων πέριξ της Βιστωνίδας και κάποιοι είπαν –νομίζω το ανέφερε και ο κ. Μαρκογιαννάκης- ότι έπρεπε κάτι να κάνουν. 
      Εγώ θα ήθελα στην εξεταστική επιτροπή να έρθουν αυτοί που συσκέφθηκαν για να δουν τι θα κάνουν και να διακριβωθεί ποιοι είχαν αγαθά κίνητρα και ποιοι, ενδεχομένως, είχαν υπ΄όψιν τους άλλα πράγματα. Όμως, κοινωνικό πρόβλημα δεν υπάρχει και στο Γραμματικό, στην εκλογική περιφέρεια του κ. Ρουσόπουλου; 
      ΔΗΜΗΤΡΙΟΣ ΤΣΙΡΩΝΗΣ: Δεν εκλέγεται ο κ. Ρουσόπουλος. 
      ΑΠΟΣΤΟΛΟΣ ΚΑΚΛΑΜΑΝΗΣ: Εκεί δεν δόθηκε η περιοχή Γραμματικού -όπου κατοικούν πρόσφυγες- ενώ δεν σκεφθήκαμε το κοινωνικό πρόβλημα;
      Όμως, για μένα υπάρχει κάτι άλλο, πολύ πιο σοβαρό. 
      Εδώ υπάρχει η Κτηματική Εταιρεία του Δημοσίου. Και πρέπει επιτέλους να τα κατανοήσουμε αυτά. Και πιστεύω, αγαπητοί συνάδελφοι, ότι μέσα από την Κυβέρνηση, μέσα από την Κοινοβουλευτική Ομάδα, μέσα από τον κομματικό μηχανισμό σας θα έπρεπε να προσπαθήσετε να ξεκαθαρίσετε αυτά τα πράγματα. Δεν πάει άλλο. Δεν μπορεί να χρεώνεται το ΠΑ.ΣΟ.Κ. και από το παρελθόν και από το μέλλον, ενδεχομένως, οποιονδήποτε θα επωφεληθεί αύριο για να διαπράξει τέτοια ή και χειρότερα. 
      (Στο σημείο αυτό κτυπάει το κουδούνι λήξεως του χρόνου ομιλίας του πρώην Προέδρου της Βουλής)
      Τι σημαίνει αν βρεθεί κάποιος να προσβάλλει το κόμμα, το χώρο, την ιδεολογία στην οποία ανήκει και θητεύει; Σημαίνει ότι θα πρέπει να συσπειρωθώ με τους άλλους για να τον υπερασπιστώ. Για ποιο λόγο; Δεν το καταλαβαίνω. 
      Τελειώνω, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Όσο μπορείτε πιο σύντομα, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Γνωρίζετε, κυρίες και κύριοι συνάδελφοι, ότι πράγματι η χώρα μας βρίσκεται σε μία σοβαρή κρίση. Αυτή η πολιτική ηγεσία είναι ηγεσία κατ’ ανοχήν –και μάλιστα μεγάλη- του ελληνικού λαού. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Λένε σε καθέναν από εμάς «εσύ είσαι καλός, τίμιος κ.λπ.», αλλά δυστυχώς γενικώς έχουμε εκπέσει στην καθαρή συνείδηση του ελληνικού λαού. Έχουμε απόλυτη ανάγκη να ξεκαθαρίζουμε αυτές τις υποθέσεις. Ζητάμε να έρθει ο κ. Γκράτσιος, ο Διευθύνων Σύμβουλος της Κτηματικής Εταιρείας του Δημοσίου, στις 8 Οκτωβρίου στην Επιτροπή Θεσμών και Διαφάνειας -και παραβιάζεται ο Κανονισμός για να μην έρθει εκεί το «κλειδί» αυτής της υποθέσεως- να μας πει τι τον έπιασε μέσα σε λίγες εβδομάδες και πουλάει διακόσια εξήντα ακίνητα. Ποιος του το είπε; Ποιος τον τοποθέτησε εκεί; Με ποιον συνεργάζετο; 
	Ο εποπτεύων Υπουργός που εποπτεύει και του Σώματος Ορκωτών Εκτιμητών ενημερώθηκε; Του έδωσε γνώμη; 
	(Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του πρώην Προέδρου της Βουλής)
	Κυρίες και κύριοι συνάδελφοι, είναι τεράστια…
	ΠΡΟΕΔΡΟΣ (Δημήτριος Σιούφας): Ολοκληρώστε, κύριε Πρόεδρε.
	ΑΠΟΣΤΟΛΟΣ ΚΑΚΛΑΜΑΝΗΣ: …τα ηθικά διλήμματα που έχει εδώ καθένας από εμάς. Δυστυχώς, περιμένουμε κάποιον επιχειρηματία που θα έχει κάποια προβλήματα να βγάλει στη φόρα κάτι. Γιατί εμείς, ό,τι και αν λέμε εδώ –τόσο οι ερωτήσεις που κάνατε, κύριε Αλαβάνο, όσο και οι εικοσιπέντε ερωτήσεις του ΠΑ.ΣΟ.Κ.- γράφεται στα παλιά παπούτσια εκείνων που κάνουν το ημερήσιο πρόγραμμα των καναλιών και των εφημερίδων των  μεγάλων συγκροτημάτων. Και φυσικά, εμείς ακολουθούμε την ατζέντα, όπως την καθορίζουν. 
    	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Λάθος! Όχι, κύριε Πρόεδρε. 
    	ΑΠΟΣΤΟΛΟΣ ΚΑΚΛΑΜΑΝΗΣ: Κύριε Παυλόπουλε, είμαστε δυο μονάδες παρακάτω στη διαφθορά απ’ αυτό που είπατε εσείς. Γιατί η Διεθνής Διαφάνεια αυτό λέει. 
    Και την υπόθεση των δομημένων δεν την στείλατε εσείς. Ανταγωνιστής των εταιρειών πήγε στην Επιτροπή Κεφαλαιαγοράς. 
    ΠΡΟΕΔΡΟΣ (Δημήτριος Σιούφας): Ευχαριστώ, κύριε Πρόεδρε. 
    ΑΠΟΣΤΟΛΟΣ ΚΑΚΛΑΜΑΝΗΣ: Και τη «SIEMENS» τη σταμάτησε ο κ. Αθανασίου στον Τσουκάτο. Όμως, έτσι δεν πρόκειται να ξεπεράσουμε τη γενική μομφή ότι δεν είμαστε καθαροί! Εγώ δεν το ανέχομαι και πιστεύω ότι και η συντριπτική πλειονότητα των Βουλευτών δεν το ανέχεται! 
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Κύριε Πρόεδρε, θα ήθελα να έχω το λόγο για τριάντα δευτερόλεπτα. 
    ΠΡΟΕΔΡΟΣ (Δημήτριος Σιούφας): Ορίστε, κύριε Υπουργέ. Έχετε το λόγο. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, για να μην καταχραστώ το χρόνο που αφορά Βουλευτές, δεν έχετε παρά να ζητήσετε επίσημα επιβεβαίωση της ίδιας της Διεθνούς Διαφάνειας -πού βρισκόμαστε το 2004 και πού είμαστε σήμερα- για να δείτε τη διαφορά. 
    ΑΠΟΣΤΟΛΟΣ ΚΑΚΛΑΜΑΝΗΣ: Είμαστε δύο θέσεις χειρότερα.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Όχι, κύριε Πρόεδρε. Ποιοτικά έχουμε ανέβει…
    (Θόρυβος διαμαρτυρίες από την πτέρυγα του ΠΑ.ΣΟ.Κ.)
    ΠΡΟΕΔΡΟΣ (Δημήτριος Σιούφας): Παρακαλώ! Παρακαλώ, κύριοι συνάδελφοι. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): …Καταρρέαμε και τώρα ανεβαίνουμε. 
    Ό,τι αφορά τη «SIEMENS», σας το είπα. Αφορά εσάς, διότι, δυστυχώς, εκεί δημιουργήθηκε το πρόβλημα. Τι να κάνουμε; Το γνωρίζουμε. Και μην προσωποποιείτε το θέμα σε δικαστές! Κάνουν τη δουλειά τους. 
    ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Χριστοφοράκος είναι ξάδελφός μου; Έχει σχέση με τη «SIEMENS»; Δηλαδή «SIEMENS-ΠΑ.ΣΟ.Κ.» πακέτο; 
    ΠΡΟΕΔΡΟΣ (Δημήτριος Σιούφας): Παρακαλώ, κύριε Πρόεδρε! Δεν σας διέκοψε κανείς!
    ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Χριστοφοράκος γνωρίζετε πού βρίσκεται; 
    ΠΡΟΕΔΡΟΣ (Δημήτριος Σιούφας): Κύριε Πρόεδρε! Κύριε Πρόεδρε!
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κάνουν τη δουλειά τους οι δικαστές, όπως δεν την έκαναν ποτέ στο παρελθόν!
    ΑΠΟΣΤΟΛΟΣ ΚΑΚΛΑΜΑΝΗΣ: Φωτογραφίζεται με τον Πρωθυπουργό σας και την Υπουργό Εξωτερικών!
    ΠΡΟΕΔΡΟΣ (Δημήτριος Σιούφας): Παρακαλώ, κύριε Πρόεδρε! Σας παρακαλώ, μη διακόπτετε!
    ΑΠΟΣΤΟΛΟΣ ΚΑΚΛΑΜΑΝΗΣ: Τον Χριστοφοράκο λέω αν τον γνωρίζετε. Κυκλοφορεί ελεύθερος.
    ΠΡΟΕΔΡΟΣ (Δημήτριος Σιούφας): Κύριε Πρόεδρε, υπάρχει και ο Πρόεδρος εδώ. Σας παρακαλώ πάρα πολύ. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): …Είναι από την αυλή σας. Είναι του κόμματός σας. Τι να κάνουμε; Δεν σας αρέσει, αλλά αυτή είναι η πραγματικότητα. Αυτό αποδείχθηκε. Τι να κάνω; 
    ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Χριστοφοράκος πού βρίσκεται; 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Και εγώ ρωτώ: Στέλεχός σας ομολόγησε –ναι ή όχι- ότι έπαιρνε χρήματα για το ΠΑ.ΣΟ.Κ.; Και συνεχίζεται η έρευνα. Αλλά προς το παρόν εκεί βρίσκεται. Τι να κάνουμε; 
    ΑΠΟΣΤΟΛΟΣ ΚΑΚΛΑΜΑΝΗΣ: Προς το παρόν…
    ΠΡΟΕΔΡΟΣ (Δημήτριος Σιούφας): Ευχαριστώ πολύ. 
    ΑΠΟΣΤΟΛΟΣ ΚΑΚΛΑΜΑΝΗΣ: Μαζί με τον Πρωθυπουργό φωτογραφίζεται. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):…Αυτή είναι η πραγματικότητα. Αποδεκτή, όπως εμείς δεχόμαστε ό,τι και αν βγει…
    ΠΡΟΕΔΡΟΣ (Δημήτριος Σιούφας): Κύριε Υπουργέ, έχετε τελειώσει. Ευχαριστώ. 
    Παρακαλώ πολύ το λόγο έχει ο συνάδελφος κ. Ευάγγελος Μπασιάκος. 
    (Διαμαρτυρίες από την πτέρυγα του ΠΑ.ΣΟ.Κ.)
    ΑΠΟΣΤΟΛΟΣ ΚΑΚΛΑΜΑΝΗΣ: …(δεν ακούστηκε)
    ΠΡΟΕΔΡΟΣ (Δημήτριος Σιούφας): Παρακαλώ, κύριε Πρόεδρε! 
    ΑΠΟΣΤΟΛΟΣ ΚΑΚΛΑΜΑΝΗΣ: Όμως, πρέπει να απαντάμε, όταν λέγεται κάτι. 
    ΠΡΟΕΔΡΟΣ (Δημήτριος Σιούφας): Ναι, αλλά υπάρχει και το Προεδρείο εδώ. Σας παρακαλώ πολύ!
    ΑΠΟΣΤΟΛΟΣ ΚΑΚΛΑΜΑΝΗΣ: Όταν λέγεται κάτι να ζητάμε το λόγο επί προσωπικού. 
    ΠΡΟΕΔΡΟΣ (Δημήτριος Σιούφας): Σας παρακαλώ πολύ, κύριε Πρόεδρε! Εσείς τουλάχιστον που προεδρεύσατε σε αυτήν εδώ τη θέση επί δώδεκα σχεδόν χρόνια αυτό το πράγμα μας μάθατε. Ότι όταν γίνονται αυτές οι αντιπαραθέσεις πρέπει να ζητείται η παρέμβαση του Προέδρου. Και ο κύριος Υπουργός και εσείς να το ακούσετε. Παρακαλώ πολύ!
    ΑΠΟΣΤΟΛΟΣ ΚΑΚΛΑΜΑΝΗΣ: Αυτό ζήτησα, αλλά ο Υπουργός δεν απαντά σε αυτά που είπα.
    ΠΡΟΕΔΡΟΣ (Δημήτριος Σιούφας): Ευχαριστώ πολύ, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Είναι γνωστό ότι ο Χριστοφοράκος και ο Αβραμίδης…
    ΠΡΟΕΔΡΟΣ (Δημήτριος Σιούφας): Ευχαριστώ πολύ, κύριε Πρόεδρε. 
    ΑΠΟΣΤΟΛΟΣ ΚΑΚΛΑΜΑΝΗΣ: Και νόμο ειδικό έκανε ο Αλογοσκούφης!
    ΠΡΟΕΔΡΟΣ (Δημήτριος Σιούφας): Ευχαριστώ πολύ, κύριε Πρόεδρε. 
    Ορίστε, κύριε Μπασιάκο, έχετε το λόγο. Έχετε πέντε λεπτά, αλλά θα έχετε και όσο χρόνο θέλετε, καθότι περιλαμβάνεστε στην πρόταση. 
    ΕΥΑΓΓΕΛΟΣ ΜΠΑΣΙΑΚΟΣ: Ευχαριστώ, κύριε Πρόεδρε. 
    Κύριοι συνάδελφοι, φαίνεται καθαρά ότι πρέπει για λόγους διαφάνειας να ερευνηθούν από την υπό σύσταση εξεταστική επιτροπή όλες οι πτυχές που άπτονται του δημοσίου συμφέροντος σε σχέση με την υπόθεση Βατοπαιδίου και να αποδοθούν ευθύνες όπου υπάρχουν. Όμως, σε καμμιά περίπτωση η ανάγκη αυτή δεν μπορεί να οδηγήσει σε απόπειρα ποινικοποίησης της πολιτικής ζωής για λόγους πρόσκαιρων μικροκομματικών σκοπιμοτήτων και παραπλανητικών εντυπώσεων. 
    Πολύ περισσότερο που δεν υπάρχει κανένα ποινικού ενδιαφέροντος στοιχείο στα κείμενα που επικαλείται άκριτα και με τόση προχειρότητα –πιστεύω- και ανευθυνότητα το ΠΑ.ΣΟ.Κ. για τη σύσταση επιτροπής Προκαταρκτικής εξέτασης. Ούτε καν αναφορά δεν υπάρχει κύριοι συνάδελφοι σε «λειτουργία Υπουργών», ακόμη και στο κείμενο της παραίτησης των δύο εισαγγελέων. Γιατί αλλιώς, θα οδηγούμασταν στη διαπόμπευση πολιτικών, όπως πολύ σωστά είπε ο κ. Αλαβάνος, θέτοντας μάλιστα και συνειδησιακό θέμα κατά την ψηφοφορία ή στη σπίλωση ή διασυρμό, όπως είπαν κάποια άλλα στελέχη του ΠΑ.ΣΟ.Κ.
    Δεν μπορεί λοιπόν αυτοί που έδωσαν την κυριότητα να φαίνονται τώρα ότι μεριμνούν για τα συμφέροντα του ελληνικού δημοσίου, αποσιωπώντας ή παραβλέποντας τους λόγους που οδήγησαν, τόσο τον κ. Δρυ όσο και τον κ. Φωτιάδη στην αποδοχή των Γνωμοδοτήσεων και στις τρεις Υπουργικές Αποφάσεις τους που αναγνώρισαν και παρέδωσαν την κυριότητα. Με το Πρωτόκολλο Παράδοσης και Παραλαβής που μετεγγράφει στο Υποθηκοφυλακείο το 2003 και έγινε εκτενής αναφορά και από τους προλαλήσαντες. 
    Έτσι λοιπόν μετά την εκχώρηση από το δημόσιο της κυριότητας της Βιστωνίδας στη Μονή Βατοπαιδίου, που είναι το μείζον ζήτημα, ανεδείχθη το σοβαρό πρόβλημα της ανάγκης αποκατάστασης των ψαράδων και παραγωγικών τάξεων της Ξάνθης  και Ροδόπης που θίγονταν και γι’ αυτό διαμαρτύρονταν έντονα.
    Όσοι φορείς αντιδρούσαν έως τότε εντονότατα για το θέμα της κυριότητας, άρχισαν να ζητούν επιτακτικά λύση, κατ’ αρχήν απαλλοτρίωσης με αποζημιώσεις, επ’ ωφελεία των ψαράδων και των παραγωγικών τάξεων της Ξάνθης και Ροδόπης. Λεφτά ή ομόλογα για το σκοπό αυτό δεν υπήρχαν στο Υπουργείο Οικονομικών. Επόμενη δυνατότητα ήταν η διαδικασία ανταλλαγής. Η ανταλλαγή όμως προϋποθέτει δεδομένη κυριότητα και αποτίμηση, ώστε τα ανταλλασσόμενα να είναι ίσης αξίας.
    Είναι προφανές κύριοι συνάδελφοι, ότι εάν δεν υπήρχε η κυριότητα αυτή της μονής δεν θα υπήρχε απολύτως κανένας λόγος ανταλλαγής. Ανταλλαγής που γίνεται μόνο από την Κτηματική Εταιρεία του Δημοσίου. Το μόνο που έκανα εγώ κύριοι συνάδελφοι ως Υπουργός και όχι ως Υφυπουργός, όπως αναληθώς λένε κάποιοι, ήταν πολλούς μήνες μετά την κρίση επί του ιδιοκτησιακού και την εκχώρηση από το δημόσιο της κυριότητας της Βιστωνίδας στη Μονή Βατοπαιδίου που έγινε το 2003, και όχι βιαστικά, όπως παραπλανητικά λέγεται, δηλαδή τον Ιανουάριο του 2005, να αναθέσω στην Κτηματική Εταιρεία του Δημοσίου τη διαδικασία ανταλλαγής, μετά μάλιστα και από σχετική ομόφωνη, οκτώ δηλαδή στους οκτώ, γνωμοδότηση του Νομικού Συμβουλίου του Κράτους και κατά πιστή αντιγραφή της. Αυτό ακριβώς συνέβη.
    Η διαδικασία αυτή δε δεν είναι αυθαίρετη. Προβλέπεται ρητά στο άρθρο 2 παράγραφος 1 του ν. 973 του 1979 της Κτηματικής Εταιρείας του Δημοσίου…
    ΧΡΥΣΗ ΑΡΑΠΟΓΛΟΥ: Το άρθρο…
    ΠΡΟΕΔΡΟΣ (Δημήτριος Σιούφας): Κυρία Αράπογλου, σεβαστείτε όχι μόνο τον ομιλητή αλλά και έναν πολιτικό. ..
    ΕΥΑΓΓΕΛΟΣ ΜΠΑΣΙΑΚΟΣ: …εφαρμόζοντας τον κανονισμό λειτουργίας της από το 1980.
    ΧΡΥΣΗ ΑΡΑΠΟΓΛΟΥ: Κύριε συνάδελφε, το άρθρο…
    ΠΡΟΕΔΡΟΣ (Δημήτριος Σιούφας): Σας παρακαλώ θερμά! Με οποιονδήποτε άλλο συνάδελφο θα μπορούσατε να κάνετε παρέμβαση. Αλλά οι τρεις συνάδελφοι οι οποίοι έχουν αυτή τη βαρύτατη κατηγορία, έχουν δικαίωμα να μιλήσουν και οφείλουμε να τους ακούσουμε όλοι με σεβασμό. Θέλετε να μιλήσετε; Να σας δώσω το λόγο κατ’ εξαίρεση, αλλά μη διακόπτετε.
    ΕΥΑΓΓΕΛΟΣ ΜΠΑΣΙΑΚΟΣ: Επαναλαμβάνω λοιπόν κύριοι συνάδελφοι, ότι η διαδικασία αυτή δεν είναι αυθαίρετη. Προβλέπεται ρητά σε νόμο του 1979. Και ο κανονισμός της Κτηματικής Εταιρείας του Δημοσίου προβλέπεται σε απόφαση του 1980. Αυτά δε ίσχυσαν σε όλη τη διάρκεια διακυβέρνησης του ΠΑ.ΣΟ.Κ.. Δεν τροποποιήθηκαν. Και επί ημερών σας ο ίδιος νόμος και ο ίδιος κανονισμός ίσχυσαν και εφαρμόστηκαν.
    Ο Υπουργός Γεωργίας λοιπόν λέει η διάταξη αναθέτει δι’ αποφάσεώς του στην εταιρεία τη διοίκηση και αξιοποίηση των ακινήτων. Αυτό ακριβώς έκανα και μόνο. Μόνο αυτό έκανα και γι’ αυτό κατηγορούμαι τώρα –άκουσον άκουσον- επειδή εφήρμοσα μια διάταξη που ισχύει είκοσι εννιά χρόνια χωρίς τροποποίηση.   
Κι αυτό συμβαίνει βέβαια με την κακόβουλη επικοινωνιακή καταιγίδα των τελευταίων εβδομάδων. 
      Η δε Κτηματική Εταιρεία του Δημοσίου, συνεχίζει η διάταξη, τα ανταλλάσσει προς το σκοπό αποκτήσεως εταίρων. Περί αυτού πρόκειται. Η διάταξη αυτή, λοιπόν, που ισχύει, εξηγεί πώς γίνεται η διαδικασία ανταλλαγών. 
      Έτσι εγώ δεν έκανα ανταλλαγές, αφού δεν είχα απολύτως καμμία τέτοια αρμοδιότητα. Αυτή ανήκε στην Κτηματική Εταιρεία του Δημοσίου, η οποία έκανε και την τελική επιλογή ως προς το «ποια είναι κατάλληλα και πρόσφορα ακίνητα για ανταλλαγή». Αυτή είναι η όλη αλήθεια. Διαψεύστε το αν θέλετε.
      Ως προς την κρίση δε του Νομικού Συμβουλίου του Κράτους, επειδή έγινε πολύς λόγος γι’ αυτό, το Νομικό Συμβούλιο του Κράτους δεν είναι ένα τυχαίο όργανο. Είναι ανώτατο θεσμικό όργανο της πολιτείας που προβλέπεται στο άρθρο 100 παράγραφος α’ του Συντάγματος. Το Σύνταγμα προβλέπει τι είναι το Νομικό Συμβούλιο του Κράτους. Και οι αρμοδιότητές του είναι «η δικαστική υποστήριξη και εκπροσώπηση του δημοσίου, η αναγνώριση απαιτήσεων κατά του δημοσίου και ο συμβιβασμός σε διαφορές με αυτό». Αυτές είναι οι αρμοδιότητές του, αυτά δηλαδή τα οποία ετέθησαν στην κρίση του.
      Λέει τώρα η ομόφωνη γνωμοδότηση του Νομικού Συμβουλίου του Κράτους, η 15/2004, που με ψήφους οκτώ έναντι οκτώ, έκρινε ορισμένα πράγματα: Εν’όψει των ανωτέρω –ακούστε διατύπωση- η ιερά μονή αναγνωρίστηκε έναντι του δημοσίου κυρία των αναφερθεισών εκτάσεων και ουδέν όργανό του –του δημοσίου- δικαιούται να αμφισβητήσει την κυριότητα της ιεράς μονής έναντι του δημοσίου επ’ αυτών. 
      Κάντε διαφορετικά εσείς. Ανατρέψτε αυτή τη γνώμη. Διερωτώμαι.
      Το Νομικό Συμβούλιο –ο κ. Δραγασάκης είπε να πάτε σε κανένα δικηγόρο να ρωτήσετε- είναι οκτώ νομικοί σύμβουλοι, κύριοι, όχι δικηγόρος ή δικολάβος. Είναι οκτώ Νομικοί Σύμβουλοι του Κράτους, οι οποίοι απεφάνθησαν έτσι. 
      Και προχωρεί η Γνωμοδότηση: Εν’όψει των ως άνω αναλυτικώς εκτεθέντων, κατά την ομόφωνη γνώμη του Τμήματος, ο Υπουργός Αγροτικής Ανάπτυξης και Τροφίμων νομίμως δύναται να αναθέσει στην Κτηματική Εταιρεία του Δημοσίου -σύμφωνα με τις διατάξεις που σας προανέφερα- την ανταλλαγή εκείνων των παραλίμνιων εκτάσεων που εμπίπτουν στην αρμοδιότητα του Υπουργείου Αγροτικής Ανάπτυξης και Τροφίμων με άλλες εκτός των Νομών Ξάνθης και Ροδόπης, δεδομένης της αρμοδιότητας για ανταλλαγή της λίμνης Βιστωνίδας στο Υπουργείο Οικονομικών. 
      Αυτά λέει η Γνωμοδότηση και όχι οι δικολάβοι ούτε οι δικηγόροι, αλλά οι Νομικοί Σύμβουλοι του Κράτους, οκτώ στους οκτώ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ο κ. Κρόμπας, ο τότε Αντιπρόεδρος του Νομικού Συμβουλίου του Κράτους, σε κεντρικό κανάλι είπε λίγες μέρες αργότερα επί λέξει: «Και σήμερα αν με ρωτούσαν και τώρα αν με ρωτάτε, βεβαίως το ίδιο θα έλεγα, βεβαίως μπορούμε να κάνουμε αυτά τα οποία λέει η Γνωμοδότηση». Αυτό αναφέρεται σε περί πιέσεων ή οτιδήποτε άλλο ή ότι δεν κατάλαβαν κάποιοι τι έκαναν.
      Αποδεικνύεται έτσι, λοιπόν, περίτρανα ότι τα ακίνητα που δόθηκαν κατά κυριότητα στη μονή, δηλαδή η Βιστωνίδα, δεν προσδιορίστηκαν από κανέναν άλλο πλην των Γνωμοδοτικών Συμβουλίων και των Υπουργικών Αποφάσεων των δύο Υφυπουργών Οικονομικών του ΠΑ.ΣΟ.Κ. έως το 2003. Και η εν συνεχεία ακολουθηθείσα διαδικασία ανταλλαγής της Κ.Ε.Δ. προβλέπεται ρητά στο νόμο που σας προανέφερα και στον κανονισμό της Κ.Ε.Δ.. 
      Η ομόφωνη αυτή Γνωμοδότηση έγινε αποδεκτή λόγω αρμοδιότητας, σύμφωνα με τη συνήθη ορθή υπουργική πρακτική αποδοχής εκατοντάδων ομόφωνων Γνωμοδοτήσεων του Νομικού Συμβουλίου του Κράτους, όπως κάνατε καλόπιστα και εσείς συστηματικά, κύριοι συνάδελφοι του ΠΑ.ΣΟ.Κ., τέως Υπουργοί του ΠΑ.ΣΟ.Κ. Και σας κοιτάω στα μάτια αν κανείς από σας είχε επιφύλαξη να αποδεχθεί μια ομόφωνη απόφαση του Νομικού Συμβουλίου του Κράτους, χωρίς κανένα άλλο λόγο ή καμμία άλλη υπόνοια. Και δεν κατηγορηθήκατε ποτέ γι’ αυτό ότι αποδεχτήκατε εκατοντάδες ομόφωνες Γνωμοδοτήσεις του Νομικού Συμβουλίου του Κράτους. «Το ίδιο θα κάναμε και εμείς», μου λένε τώρα πολλοί συνάδελφοι νυν και τέως Υπουργοί. Αφού η τυχόν απόρριψη της Γνωμοδότησης και μάλιστα αναιτιολόγητα και σε μια περίοδο που δεν υπήρχε καμμία επιφύλαξη επί του περιεχομένου της γνώμης της, αρμοδιότητάς μου, δηλαδή του Υπουργείου, θα ήταν αυθαίρετη και ύποπτη. Αφού ένας Υπουργός δεσμεύεται και λαμβάνει πάντα υπόψη το συνταγματικά θεσμοθετημένο αυτό όργανο της πολιτείας και δεν αυθαιρετεί. Ούτε μπορεί να έχει ευθύνη κάποιος Υπουργός επειδή κάποια από τις χιλιάδες αποφάσεις που έχει υπογράψει, μπορεί να υλοποιήθηκε λανθασμένα μετά από κάποια χρόνια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Οι δύο σχετικές υπουργικές αποφάσεις που υπεγράφησαν, δεν δημοσιεύονται στην «Εφημερίδα της Κυβερνήσεως» και το τονίζω κι αυτό γιατί και επί αυτού υπήρξε απορία, γιατί δεν αποτελούν εκτελεστές διοικητικές πράξεις, ούτε έθεσαν κανόνες δικαίου.
      ΠΡΟΕΔΡΟΣ (Δημήτριος Σιούφας): Ένα λεπτό έχετε ακόμη, κύριε Μπασιάκο.
      ΕΥΑΓΓΕΛΟΣ ΜΠΑΣΙΑΚΟΣ: Ευχαριστώ, κύριε Πρόεδρε.
      Γι’ αυτό δεν δημοσιεύονται στην «Εφημερίδα της Κυβερνήσεως» και είναι απόλυτα σύμφωνες με το νόμο.
     Αφορά δε η Κ.Υ.Α. θέματα ανάλογα με τις αρμοδιότητες του Υπουργείου Οικονομικών και του Υπουργείου Αγροτικής Ανάπτυξης. Φαίνεται, λοιπόν, καθαρά ότι δεν έγινε καμμία παρέμβασή μου πουθενά και πως εφήρμοσα απλά και αυστηρά το νόμο, όπως θα κάνατε όλοι από σας. Ενήργησα πάντοτε στα πλαίσια των αρμοδιοτήτων και καθηκόντων μου. Ως μη αρμόδιος δεν υπέγραψα καμμία πράξη ανταλλαγής, ούτε συμβόλαιο. Ούτε είχα την αρμοδιότητα να αποφανθώ τόσο επί της κυριότητος, όσο και επί της αποτίμησης της αξίας των προς ανταλλαγή ακινήτων. 
     Εύχομαι, κύριοι συνάδελφοι, να βοηθήσουμε όλοι για την εξεύρεση της αλήθειας και να μην αναλωθούμε σε μικροκομματικές σκοπιμότητες ή προσωπικές ύποπτες στοχεύσεις. 
     Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αν αντιλαμβάνομαι καλώς από τη μέχρι τούδε συζήτηση, όλοι οι συνάδελφοι Βουλευτές και όλες οι πολιτικές δυνάμεις που εκπροσωπούνται στο Κοινοβούλιο είναι υπέρ της σύστασης  εξεταστικής επιτροπής. Αυτό οδηγεί στο να μην πραγματοποιηθεί η ονομαστική ψηφοφορία και συνεπώς, το χρόνο που θα δαπανούσαμε για την ονομαστική ψηφοφορία θα δώσουμε τη δυνατότητα να μιλήσουν συνάδελφοι Βουλευτές μέχρι τις 00.30΄. 
     Ορίστε, κύριε Χαλβατζή έχετε το λόγο για πέντε λεπτά. 
     ΣΠΥΡΙΔΩΝ ΧΑΛΒΑΤΖΗΣ: Ευχαριστώ, κύριε Πρόεδρε. 
     Θεωρούμε ότι έχει ωριμάσει το αίτημα και θα πρέπει να πάψει να είναι αντικείμενο επιχειρηματικής δραστηριότητας η δημόσια περιουσία. Δάση, βουνά, λίμνες, δασικές εκτάσεις, παραλίμνιες περιοχές αποτελούν δημόσιο πλούτο, λαϊκή περιουσία. Για μας είναι εκ των ων ουκ άνευ. Γι’ αυτό δεν αποδεχόμαστε συμψηφισμούς ανάμεσα στη Νέα Δημοκρατία και στο ΠΑ.ΣΟ.Κ.. 
     Μέχρι σήμερα έχει λεηλατηθεί δημόσιος πλούτος και συνεχίζει να λεηλατείται αφού διεκδικούνται εκατοντάδες χιλιάδες στρέμματα από μοναστήρια και από μητροπόλεις. Από εδώ ξεκινάει το σκάνδαλο, αυτό είναι το σκάνδαλο. 
     Η κοινοβουλευτική ομάδα του Κ.Κ.Ε. από το 1998, το 1999, το 2000, το 2003, το 2007 κατέθετε συνεχώς  ερωτήσεις για το πρόβλημα. Και βέβαια για την πρώτη φορά που κάναμε ερώτηση ακριβώς για το Βατοπαίδιο το 1999, δεν επιζητούμε σε καμμία περίπτωση να περάσουμε στην αθανασία. 
     Πρέπει να υπογραμμίσουμε ότι το σκάνδαλο το οποίο βρίσκεται σε εξέλιξη επιβεβαιώνει τις πολιτικές ευθύνες και της Νέας Δημοκρατίας και του ΠΑ.ΣΟ.Κ.. Υπάρχουν  υπογραφές Υφυπουργών και του ΠΑ.ΣΟ.Κ. και της Νέας Δημοκρατίας. Αυτό είναι το πρώτο που θέλουμε να σημειώσουμε. 
     Δεύτερον, ο κύριος Υπουργός της Δικαιοσύνης ούτε λίγο ούτε πολύ μας είπε ότι πρέπει να είμαστε ευγνώμονες προς τον εισαγγελέα του Αρείου Πάγου γιατί έκανε έστω και καθυστερημένα το αυτονόητο όταν ο ίδιος ο εισαγγελέας τονίζει στο συνοδευτικό της δικογραφίας σημείωμά του ότι η κρίση περί ευθύνης Υπουργών και Υφυπουργών πρέπει να θεωρηθεί τουλάχιστον ανεπαρκής. Προκαταλαμβάνει ο κύριος εισαγγελέας και τη Βουλή και όποιον ασχοληθεί με τη δικογραφία. Και έρχεται σε πλήρη αντίθεση αυτή η εκτίμησή του με την προηγούμενη έκθεση-πόρισμα αυτού του ίδιου του εισαγγελέα στις 4 Σεπτεμβρίου όπου συχνά αναφέρεται με αυστηρότητα και με λέξεις όπως «αοριστία», «διάτρητο κείμενο» ή «διάτρητο επιχείρημα», «προκλητικό» ή ότι «αγνόησαν προκλητικώς» αυτοί οι οποίοι ασχολήθηκαν με το θέμα και έβλαψαν τα συμφέροντα του δημοσίου. 
Και έβλαψαν τα συμφέροντα του δημοσίου γιατί υποεκτίμησαν εκτάσεις, ακίνητα και τα αξιολόγησαν στο δέκατο περίπου της αξίας τους. Τι ήταν αυτό που αξιολόγησε ο κ. Σανιδάς; Και ύστερα από όλα αυτά, δεν υπάρχει μια αγεφύρωτη αντίθεση ανάμεσα σε αυτά που διαπιστώνει και σε αυτά που υποστηρίζει; Και αφού υπάρχουν αυτά, αφού υπάρχουν οι δύο παραιτήσεις εισαγγελέων, γιατί δεν θα πρέπει να προχωρήσουμε στον έλεγχο αυτής της υπόθεσης; Και θέλουμε γι’ άλλη μια φορά να υπογραμμίσουμε ότι το Κ.Κ.Ε. δεν ετεροκαθορίζεται. Με βάση τα υπάρχοντα στοιχεία τοποθετούμαστε κάθε φορά. 
      Το τρίτο ζήτημα. Στο διάστημα που βρίσκεται στην επικαιρότητα το πρόβλημα του Βατοπαιδίου ειπώθηκαν και γράφτηκαν πολλά. Επιχειρήθηκε ο αποπροσανατολισμός των εργαζομένων του λαού από τα οξύτατα προβλήματά τους. Η οικονομική κατάσταση των εργαζομένων χειροτερεύει καθημερινά και η κρίση δεν ήρθε ακόμη στον τόπο μας. Εμείς καλούμε την εργατική τάξη, τους εργαζόμενους σε μία αγωνιστική κινητοποίηση και επαγρύπνηση, για να διεκδικήσουν την ικανοποίηση των σύγχρονων αναγκών τους. Να μην υποταχθούν οι εργαζόμενοι…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, μη μου κλέβετε χρόνο. Βάλατε τρία λεπτά, ενώ είχα μιλήσει…
      ΠΡΟΕΔΡΟΣ (Δημήτριος Σιούφας): Με δύο λεπτά καθυστέρηση έβαλα τον χρόνο σας, κύριε Χαλβατζή.
      ΣΠΥΡΙΔΩΝ ΧΑΛΒΑΤΖΗΣ: Να τελειώσω, κύριε Πρόεδρε. 
      ΠΡΟΕΔΡΟΣ (Δημήτριος Σιούφας): Βεβαίως.
      ΣΠΥΡΙΔΩΝ ΧΑΛΒΑΤΖΗΣ: Εμείς καλούμε τους εργαζόμενους να μην υποταχθούν στην νέα επίθεση των πολυεθνικών, να κλείσουν τ’ αυτιά τους στη φιλολογία που άρχισε να αναπτύσσεται από μεγάλους επιχειρηματίες, ότι οι εργάτες πρέπει να βγάλουν τον σκασμό και να δουλέψουν γιατί επικρέμεται από πάνω τους η απόλυση, να αντισταθούν και να παλέψουν.
      Το τέταρτο ζήτημα. Κύριοι Βουλευτές, η διαχρονικότητα του προβλήματος είναι γνωστή και η ευθύνη της Νέας Δημοκρατίας και του ΠΑ.ΣΟ.Κ. για την ίδια περίοδο. Και δεν είναι μόνο οικονομικά τα ζητήματα, ούτε και οι δραστηριότητες οι οποίες αναπτύσσονται στο Άγιο Όρος. Είναι και πολιτικά τα ζητήματα και άλλα που σχετίζονται με παρεμβάσεις, επισκέψεις διεθνών παραγόντων του ιμπεριαλισμού. Πολλές κινήσεις και επισκέψεις γίνονται που δεν έχουν ουδεμία σχέση με θρησκευτικές ή λατρευτικές εκδηλώσεις. Επιχειρηματική δραστηριότητα αναπτύσσεται, κατασκευαστικές εταιρείες έχουν στήσει χορό δισεκατομμυρίων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Δημήτριος Σιούφας): Έχει τελειώσει ο χρόνος σας, κύριε Χαλβατζή.
      ΣΠΥΡΙΔΩΝ ΧΑΛΒΑΤΖΗΣ: Τελειώνω, κύριε Πρόεδρε.
      Να ακυρωθούν όλες οι πράξεις, μεταβιβάσεις και ανταλλαγές που έχουν  γίνει και να μπει ένα τέρμα στη λεηλασία του δημόσιου πλούτου. Αυτό μπορεί να γίνει με τη δήμευση αυτών των εκτάσεων υπέρ του δημοσίου. Κανένας δεν δικαιούται να κατέχει δάση, βουνά, λίμνες, δασικές εκτάσεις. Αυτός για εμάς είναι μονόδρομος. Ιδού η Ρόδος, ιδού και ο δρόμος που πρέπει να ακολουθήσουμε.
      Ευχαριστώ.
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός Δικαιοσύνης κ. Σωτήρης Χατζηγάκης.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρίες και κύριοι συνάδελφοι, άκουσα με πολλή προσοχή και θα έλεγα με θρησκευτική ευλάβεια όλους τους επί σχεδόν επτά ώρες ομιλητές και ομιλήτριες και θεωρώ ότι αυτά που ακούστηκαν ήταν άλλα ιδιαίτερα ενδιαφέροντα, άλλα ήταν απλές παραινέσεις. Μίλησαν σχεδόν όλοι οι Αρχηγοί των κομμάτων, κάνοντας ορισμένες διαπιστώσεις ότι είμαστε σε μια βαθιά κρίση, σε μια οικονομική κρίση, σε μια κοινωνική κρίση, σε μια κρίση παγκόσμια, σε μια κρίση ηθική. Όλα αυτά ακούγονται πολύ ωραία και πολύ καλά και νομίζω ότι δεν θα υπήρχε κανείς εδώ σε αυτή την Αίθουσα ο οποίος να μη συμφωνούσε ότι πράγματι υπάρχει αυτή η κρίση. Όμως, το ερώτημα που τίθεται είναι: Γι’ αυτή την κρίση, άραγε, ευθύνεται μόνο ένα κόμμα, ευθύνονται περισσότεροι, ευθύνονται συγκυρίες; Είναι ορισμένα πράγματα που είναι διαχρονικά; Είναι ορισμένες καταστάσεις, ορισμένα φαινόμενα τα οποία εκκολάφθηκαν σε άλλες εποχές και σήμερα έχουμε το ξέσπασμα  αυτών των καταστάσεων;
    Φερ’ ειπείν, αγαπητές κυρίες και κύριοι συνάδελφοι, η οικονομική κρίση, η κρίση αυτών των φουσκών που βλέπουμε στα χρηματιστήρια και στις τράπεζες δεν ήταν άραγε το γεγονός το οποίο εκκολάφθηκε, αναπτύχθηκε στην δεκαετία του ’90 όταν κατακυριαρχούσαν στην Ευρώπη και στον κόσμο ολόκληρο οι καλούμενες σοσιαλιστικές κυβερνήσεις οι οποίες τότε οικοδόμησαν το περίφημο οικοδόμημα της παγκοσμιοποίησης και δημιούργησαν όλες τις προϋποθέσεις εκείνες του υπερφιλελευθερισμού που σήμερα έρχονται και έχουν τα αποτελέσματα τα οποία βλέπουμε; 
    Αγαπητές κυρίες και κύριοι, είναι καλό κανείς να κάνει διαπιστώσεις. Αλλά κοντά στις διαπιστώσεις είναι εξίσου καλό να κάνει την αυτοκριτική του. Να πει φερ’ ειπείν ότι υπάρχει κρίση ηθική. Άραγε όμως είναι ηθικό να κάνουμε μια αίτηση για προκαταρκτική εξέταση σχεδόν αθεμελίωτη και μέσα από την οποία κατηγορούμε συναδέλφους; Θέλουμε στην πραγματικότητα να σπιλώσουμε συναδέλφους, να τους δημιουργήσουμε μια εικόνα δυσάρεστη, άσχημη προς έξω. Αυτό το πράγμα είναι ηθικό, είναι έντιμο, είναι σωστό και δεν είναι σωστή η θέση την οποία προτείνει η Νέα Δημοκρατία; Μόνο εξεταστική σ’ αυτή την περίοδο και αν προκύψει οποιοδήποτε επιβαρυντικό στοιχείο τότε μπορούμε να προχωρήσουμε και σε άλλου είδους έρευνες πάνω στο θέμα. 
    Κυρίες και κύριοι συνάδελφοι, θεωρώ ότι όταν μιλούμε για θεσμική κρίση θα πρέπει οπωσδήποτε να έρχονται στο μυαλό μας οι συνεχείς επιθέσεις τις οποίες κάνουν οι διάφοροι παράγοντες του ΠΑ.ΣΟ.Κ. και των άλλων κομμάτων εναντίον της δικαιοσύνης. Σήμερα αντιμετωπίσαμε το εξαιρετικά παράδοξο να κατατίθεται η δικογραφία στου Βουλή και να ασκείται και γι’ αυτό ακόμα το πράγμα κριτική εις την Κυβέρνηση και τη δικαιοσύνη. 
    Νομίζω ότι αυτό είναι ένα σημαντικό λάθος. Ένα λάθος το οποίο δείχνει την στάση της Αντιπολίτευσης απέναντι στους θεσμούς και κυρίως απέναντι στην δικαιοσύνη. Και να σας θυμίσω, κυρίες και κύριοι συνάδελφοι, τις επιθέσεις που κατά καιρούς κάνατε στην δικαιοσύνη. Σε κάθε υπόθεση χαλούσε ο κόσμος ότι δήθεν υπάρχουν διάφοροι δίαυλοι και διάφοροι δάκτυλοι που εμποδίζουν να ριχτεί φως στην δικαιοσύνη. Και όταν περνούσε η υπόθεση ξαφνικά χάνονταν από το προσκήνιο. Όμως η λάσπη, ο κονιορτός παρέμεινε και δημιουργούσε αυτές τις εντυπώσεις. Θεωρώ ότι το ίδιο γίνεται και σήμερα με την υπόθεση του Βατοπαιδίου. 
    Η Κυβέρνηση της Νέας Δημοκρατίας είχε την τόλμη, είχε το θάρρος να καταθέσει πρόταση εξεταστικής επιτροπής. Εισπράττοντας μια ιδιαίτερη ευαισθησία της κοινωνίας, αλλά και των πολιτικών κομμάτων και των πολιτικών προσώπων απέναντι σε ένα ζήτημα σημαντικό όπως ήταν αυτό, προχώρησε κάπως υπερβατικά απέναντι στο βασικό πλαίσιο και τις αρχές που είχε θέσει για τις εξεταστικές επιτροπές και ζήτησε μόνη της, χωρίς την πίεση κανενός, την σύσταση εξεταστικής επιτροπής. 
      Και το ζήτησε αυτό για έναν απλούστατο λόγο: Διότι η υπόθεση η οποία εξετάζεται, δεν είναι μόνο υπόθεση που έχει κάποιο βάθος. Έχει και κάποιο χρονικό ορίζοντα, κάποιο χρονικό πλάτος, το οποίο ανατρέχει πολύ - πολύ πιο πίσω. 
      Εάν δεν ακολουθείτο αυτή η διαδικασία, εάν δεν ακολουθηθεί η διαδικασία, την οποία εμείς προτείνουμε, τότε είναι σαν μία μεγάλη υπόθεση να τη σπάμε στη μέση, να κρίνουμε μόνο το μισό αυτής της υποθέσεως και να ξεχνάμε, να αγνοούμε, να μην συνυπολογίζουμε το τι έγινε προηγούμενα.
      Και επειδή ελέχθησαν πολλά, κυρίες και κύριοι συνάδελφοι, σε αυτή την Αίθουσα γι’ αυτή την περίφημη υπόθεση, επειδή ελέχθησαν πολλές ανακρίβειες, για να μην πω πολλά ψέματα, θα μου επιτρέψετε να κάνω μία αναφορά στο χρονικό της υποθέσεως αυτής του Βατοπαιδίου.
      Πρώτον, με τις υπ’ αριθμόν 26/1998, 17/2002 και 46/2002 γνωμοδοτήσεις του Γνωμοδοτικού Συμβουλίου Δημοσίων Κτημάτων, οι οποίες και οι τρεις έγιναν δεκτές από τον τότε Υφυπουργό Οικονομικών της κυβερνήσεως του ΠΑ.ΣΟ.Κ., αναγνωρίστηκε η κυριότητα της μονής επί της λίμνης Βιστωνίδας.
      Επίσης, έγινε δεκτή και η ευρισκόμενη σε αυτή νησίδα Άντα Μπουρού, καθώς και είκοσι πέντε χιλιάδες στρέμματα επί των παραλίμνιων εκτάσεων.
      Αυτή η αναγνώριση της κυριότητας πραγματοποιήθηκε στο χρονικό διάστημα 1998-2003. Έγινε, δηλαδή, πραγματοποιήθηκε, ολοκληρώθηκε επί των ημερών των κυβερνήσεων του ΠΑ.ΣΟ.Κ.. Και αυτό είναι μία μεγάλη αλήθεια, την οποία δεν θα πρέπει ποτέ να ξεχνάμε.
      Η αναγνώριση, μάλιστα, της κυριότητας αυτής, έγινε παρά το γεγονός ότι η μονή δεν κατείχε κανέναν νόμιμο τίτλο κυριότητας. Η απόφαση εκείνη του τότε Υφυπουργού των Οικονομικών του ΠΑ.ΣΟ.Κ. μετεγγράφθηκε στις 19 Νοεμβρίου 2002 στο Υποθηκοφυλακείο Ξάνθης. Και είναι γνωστό σε όλους μας –νομικούς και μη- ότι με τη μετεγγραφή ολοκληρώνεται όλη η διαδικασία της κυριότητας.
      Έτσι, λοιπόν, ολοκληρώθηκε η μεταβίβαση αυτών των δημοσίων εκτάσεων.
      Σημειώστε, κυρίες και κύριοι συνάδελφοι, ότι το μεγαλύτερο μέρος από τα είκοσι πέντε χιλιάδες στρέμματα είχαν ήδη δοθεί από το 1922 σε ακτήμονες για την εγκατάσταση προσφύγων. 
      Την έξωση αυτών επεδίωξε η μονή, αφού της αναγνώρισαν την κυριότητα οι δικοί σας Υπουργοί, κυρίες και κύριοι του ΠΑ.ΣΟ.Κ. και η δική σας κυβέρνηση. Τότε άρχισαν να διώκουν και να επιδιώκουν τον εκτοπισμό των προσφύγων.
      Προσωπικά δεν θέλω να προστρέξω και να αποδώσω ούτε δόλο ούτε σκόπιμη συμπεριφορά. Και κυρίως δεν θέλω να αποδώσω δόλο και σκόπιμη συμπεριφορά σε πολιτικά πρόσωπα, που διαχειρίστηκαν την υπόθεση εκείνη την περίοδο.
      Εσείς, όμως, κυρίες και κύριοι συνάδελφοι της Αντιπολίτευσης, επιχειρείτε τώρα να φορτώσετε τα πάντα στις κυβερνήσεις της Νέας Δημοκρατίας. Και το κάνετε αυτό επιστρατεύοντας ένα βασικό σας επιχείρημα: Ότι το 2004 έγινε γνωμοδότηση του ίδιου Γνωμοδοτικού Συμβουλίου, με την οποία κρίθηκε ότι δεν συνέτρεχε λόγος επανεξετάσεως της υποθέσεως. 
      Με τη γνωμοδότηση, όμως, εκείνη δεν μεταβιβάστηκε σε καμμία περίπτωση δημόσια έκταση. Διότι η δημόσια έκταση είχε ήδη μετεγγραφεί με βάση τις πράξεις των δικών σας κυβερνήσεων.
      Αυτή είναι η πικρή αλήθεια, κυρίες και κύριοι συνάδελφοι του ΠΑ.ΣΟ.Κ. και θα πρέπει να τη δεχθείτε.
      Όταν, συνεπώς, ανέλαβε το 2004 τη διακυβέρνηση της χώρας η Νέα Δημοκρατία, τα είκοσι πέντε χιλιάδες στρέμματα και η λίμνη με τις δικές σας αποφάσεις είχαν ήδη μετεγγραφεί. Η κυριότητά τους, δηλαδή, είχε παραχωρηθεί στη μονή και είχε αναγνωριστεί με τα δικά σας τετελεσμένα γεγονότα. Διότι οι Υπουργοί σας αποδέχθηκαν πλήρως όλες τις σχετικές γνωμοδοτήσεις.
      Συγχρόνως, υπέγραψαν και όλα τα πρωτόκολλα παράδοσης και παραλαβής.
      Έτσι, οι εκτάσεις αυτές είχαν περάσει στην κυριότητα της Μονής Βατοπαιδίου οριστικά και με δεμένα τα χέρια του δημοσίου.
      Για να αποβάλετε από πάνω σας τις ευθύνες, κυρίες και κύριοι συνάδελφοι του ΠΑ.ΣΟ.Κ., επικαλείσθε ένα, κατά την άποψή μας, σαθρό επιχείρημα, ότι δηλαδή ο τότε Υφυπουργός, ο κ. Φωτιάδης, ανέπεμψε την υπόθεση με βάση την αίτηση του τότε Προέδρου του Δικηγορικού Συλλόγου Ξάνθης. Έτσι, προσπαθείτε να αποποιηθείτε κάθε ευθύνη. Αυτός, όμως, είναι ένας αβάσιμος ισχυρισμός. Είναι, θα έλεγα, ένα τρικ. Και είναι ένα τρικ για τους εξής λόγους:
      Πρώτον, γιατί η αναπομπή έγινε, χωρίς συγχρόνως να γίνει ανάκληση των τριών προηγουμένων αποφάσεων. Μία, μάλιστα, από τις αποφάσεις αυτές –ακούστε- μεταγράφηκε μετά την φερομένη αναπομπή. 
      Δεύτερον, γιατί η γενόμενη αναπομπή ήταν άνευ αντικειμένου, αφού ήδη είχαν μεταγραφεί και οι τρεις προηγούμενες αποφάσεις στο Υποθηκοφυλακείο Ξάνθης. 
      Το σπουδαιότερο, όμως, είναι –κάτι το οποίο δεν ακούστηκε- ότι είχε γίνει, κυρίες και κύριοι συνάδελφοι, ήδη η παράδοση της νομής των παραλιμνίων εκτάσεων από το τέλος του 2002 και της λίμνης τον Ιούνιο του 2003.
      Τρίτον, η αποδοχή της αποφάσεως του Γνωμοδοτικού Συμβουλίου σε σχέση προς τη λίμνη και η παράδοση της νομής έγιναν τον Ιανουάριο του 2003. Προσέξτε τώρα, κυρίες και κύριοι συνάδελφοι. Έγινε η παράδοση της νομής, μολονότι ήταν γνωστό ότι είχε κατατεθεί αγωγή της μονής για αναγνώριση της κυριότητος. Εν’όψει λοιπόν της εκκρεμότητος αυτής, δεν θα έπρεπε να είχε γίνει ούτε αποδοχή της γνωμοδότησης ούτε παράδοση της νομής. Γιατί για την αφαίρεση της νομής θα απαιτούντο δικαστικοί αγώνες. Δεν θα ήταν, συνεπώς, αρκετή η ανάκληση των διοικητικών πράξεων.
      Τέταρτον, γιατί έγινε κάτω από πιέσεις και αναφορές που είχαν υποβληθεί από πολλούς φορείς και μετά από άκαρπη πίεση πολλών χρόνων.
      Κυρίες και κύριοι συνάδελφοι του ΠΑ.ΣΟ.Κ., αυτή είναι η πραγματικότητα, που επιχειρείτε με κάθε τρόπο να την παρακάμψετε και να την αποσιωπήσετε.
      Έρχομαι τώρα στο δεύτερο διακύβευμα της ομιλίας μου, που αφορά καθαρά την εξεταστική επιτροπή. Ήθελα, λοιπόν, να σας εξηγήσω καθαρά και ξάστερα, γιατί εμείς προτείνουμε τη σύσταση αυτήν τη στιγμή μόνο εξεταστικής επιτροπής και εάν εις το μέλλον προκύψουν στοιχεία, βεβαίως είμαστε πρόθυμοι να ακολουθήσουμε και τη σύσταση της άλλης επιτροπής. 
      Ακολουθούμε, κυρίες και κύριοι συνάδελφοι, αυτήν την πολιτική με ευθύνη. Την ακολουθούμε με σεβασμό και με μία υπευθυνότητα απέναντι στα πρόσωπα και στους συναδέλφους μας. Αποφεύγουμε κάθε λαϊκισμό και πρόσκαιρο εντυπωσιασμό. Μας ενδιαφέρει η αλήθεια και δεν μας ενδιαφέρουν τα επικοινωνιακά τεχνάσματα και επικοινωνιακές λογικές. Επιλέγουμε, λοιπόν, να προτείνουμε αυτήν τη στιγμή τη σύσταση εξεταστικής επιτροπής για τους εξής λόγους:
      Πρώτον, γιατί με την εξεταστική επιτροπή μπορεί να ερευνηθεί στο σύνολο η υπόθεση του Βατοπαιδίου. Η Βουλή, ανεξάρτητα εάν προσκαίρως επωμίζεται καθήκοντα και αρμοδιότητες εισαγγελέα και ανακριτή, είναι πρώτιστα ένα όργανο πολιτικό. Έτσι, λοιπόν, και οφείλει και υποχρεούται κατά την άσκηση του κοινοβουλευτικού ελέγχου να ελέγχει και τις πολιτικές και τις ποινικές ευθύνες.
      Η υπόθεση, όμως, του Βατοπαιδίου δεν εξαντλείται μόνο στην ανταλλαγή δημοσίων κτημάτων. Έχει παρελθόν, έχει βάθος. 
      Το ΠΑ.ΣΟ.Κ. υποκριτικά ξεχνά ότι για το διάστημα 1998-2003 έγινε το σύνολο των παραχωρήσεων. Και ερωτώ: Γιατί αυτό το διάστημα, κυρίες και κύριοι συνάδελφοι, δεν θα πρέπει να ερευνηθεί; Θα καταπιούμε, δηλαδή, όλο αυτό το χρονικό κομμάτι, στο οποίο έγιναν ουσιαστικά οι κυριότητες, επειδή έτσι εσάς σας βολεύει; Τις υπογραφές και τις παραχωρήσεις δημοσίων εκτάσεων από τους δικούς σας Υπουργούς θα τις καταπιεί η λίμνη Βιστωνίδα;
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ).
     	Η πρόταση κατηγορίας επιμελώς αποκρύπτει, ποιοι ανεγνώρισαν την κυριότητα και το δικαίωμα της ανταλλαγής. Αποδίδει ευθύνες στον τελευταία χρονικά Υφυπουργό Οικονομικών. Ο κ. Δούκας, όμως, απλά απέρριψε αίτηση θεραπείας, κατά των πράξεων των Υφυπουργών και επικύρωσε μια αναλυτική γνωμοδότηση του Συμβουλίου Δημοσίων Κτημάτων. 
     Ο δεύτερος λόγος για τον οποίο ζητάμε αυτή τη στιγμή μόνον εξεταστική επιτροπή, είναι γιατί ο χρόνος είναι αρκετά μεγάλος, μέχρι το τέλος Σεπτεμβρίου είναι σχεδόν ένα έτος και επομένως μπορεί να ξεκινήσει η λειτουργία της εξεταστικής επιτροπής, χωρίς να κινδυνεύει να υπάρξει παραγραφή και αν μέσα σε αυτό το χρονικό διάστημα προκύψουν νέα στοιχεία, τότε μπορούμε να πάμε και στην Επιτροπή Προκαταρκτικής Έρευνας. Με άλλα λόγια, δηλαδή, η υπόθεση δεν κινδυνεύει να παραγραφεί, δεν έχει αυτό το φόβο. Επομένως, χωρίς ανθρωποφαγίες, χωρίς κανιβαλισμούς, αλλά με πολιτικό εισιτήριο και με βάση ειδικές αρχές και γνώμονες, θα μπορούσαμε να προχωρήσουμε πρώτα στην εξεταστική και αν προκύψουν νέα στοιχεία να προχωρήσουμε στην επόμενη. 
     Πρέπει να σας θυμίσω, κυρίες και κύριοι συνάδελφοι, πως η εξεταστική επιτροπή εξοπλίζεται και από το Σύνταγμα και από τον Κανονισμό της Βουλής, με όλα τα μέσα, για να διερευνήσει πλήρως και εξαντλητικά κάθε υπόθεση. Έχει όλες τις αρμοδιότητες των ανακριτικών αρχών. Έχει τις αρμοδιότητες του εισαγγελέα πλημμελειοδικών. Έχει την αρμοδιότητα και τη δικαιοδοσία να ζητεί προσκόμιση κάθε είδους δημόσιου εγγράφου, να εξετάζει μάρτυρες, να ενεργεί αυτοψία, να διατάσσει πραγματογνωμοσύνη. Τίποτα δεν μπορεί να την εμποδίσει, ώστε να διερευνήσει κάθε πτυχή της υπόθεσης.  
     Τρίτον. Γιατί ζητάμε εξεταστική επιτροπή; Η εξεταστική επιτροπή έχει ένα μεγάλο και ανεκτίμητο αποτέλεσμα. Δεν σύρονται συνάδελφοί μας, χωρίς στοιχεία σε ποινικές διώξεις. Γιατί, λοιπόν, θα πρέπει να μετέχουμε σε ένα ανθρωποφαγικό παιχνίδι και σε παιχνίδια εντυπώσεων και κανιβαλισμού; Λυπάμαι, κυρίες και κύριοι συνάδελφοι της Αντιπολίτευσης, που ζητείτε ποινικές διώξεις συναδέλφων, χωρίς να έχετε απτά και συγκεκριμένα στοιχεία, με αοριστίες, με γενικεύσεις, με ισχυρισμούς ότι τάχα αυτό πιστεύει η κοινή γνώμη. Λυπάμαι γιατί την πρόταση για την προανακριτική, την υπογράφουν και νομικοί, που ερμηνεύουν κατά το δοκούν την κοινή γνώμη, διότι στην πραγματικότητα η βάση της αιτήσεως αυτής, είναι έωλη και ατεκμηρίωτη. Λυπούμαι, λοιπόν, κυρίες και κύριοι συνάδελφοι της Αντιπολίτευσης, γιατί με τόσο μεγάλη ευκολία και για μικροκομματικές σκοπιμότητες επιζητείτε το στιγματισμό των συναδέλφων σας. Όλα αυτά φοβάμαι ότι κάποτε θα τα βρείτε μπροστά σας, γιατί οι πολίτες έχουν και μνήμη ισχυρή, αλλά και μπορούν να βάλουν τα πράγματα στη θέση τους, όταν προκύψει ανάγκη.
     Τέταρτον. Γιατί ζητάμε εξεταστική; Το Σώμα καλείται να αποφασίσει, εξεταστική, προανακριτική ή και τα δυο; Εμείς υποστηρίζουμε τη μοναδική διέξοδο. Εξεταστική. Το ΠΑ.ΣΟ.Κ. στην αρχή ταλαντεύονταν. Ανακριτική, ή έστω και τα δυο. Η άποψή του οδηγεί σε αδιέξοδα και απόλυτο σύγχυση. Δυο επιτροπές. Η μία για το σύνολο της υποθέσεως, για όλη τη έκβαση της υποθέσεως, η άλλη μόνο για είναι μέρος της υποθέσεως. Αυτό, λοιπόν, βολεύει την Αντιπολίτευση. Πιστεύω ότι εδώ υπάρχει μια κατάχρηση απέναντι στους θεσμούς, μια διαπόμπευση των θεσμών, όπου θα λειτουργούν δυο επιτροπές με διαφορετικά αντικείμενα, με διαφορετικές συνθέσεις, με διαφορετικά πρόσωπα, οι οποίες θα λειτουργούν συγχρόνως ενώ παράλληλα θα υπάρχει και η δικαστική έρευνα. 
     Πέμπτον. Γιατί εμείς προτείνουμε μόνο εξεταστική επιτροπή; Γιατί με τη εξεταστική επιτροπή μπορεί να διερευνηθούν, όχι μόνο οι ποινικές ευθύνες, αλλά και η εν γένει λειτουργία του κρατικού μηχανισμού. Μπορούν να διερευνηθούν δηλαδή οι παθογένειες και οι κερκόπορτες που άνοιξαν και επέτρεψαν την παραχώρηση και στη συνέχεια την ανταλλαγή της δημόσιας περιουσίας.  
      Είναι αναγκαίο, πέρα από τις ατομικές ευθύνες και συμπεριφορές, να ερευνηθεί τι δεν λειτούργησε καλά, γιατί παρόμοια φαινόμενα δεν πρέπει να επαναληφθούν στο μέλλον. 
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Τελειώστε, κύριε Υπουργέ, σας παρακαλώ. Πρέπει να μιλήσουν και οι Βουλευτές. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε…
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης): Κύριοι συνάδελφοι, παρακαλώ μισού λεπτού ανοχή. 
      Κυρίες και κύριοι συνάδελφοι, όντας εκ των παλαιοτέρων στην Αίθουσα αυτή, ήθελα να κάνω προς την Εθνική Αντιπροσωπεία μια έντιμη και καλοπροαίρετη πρόταση. 
      Κυρίες και κύριοι του ΠΑ.ΣΟ.Κ, αποσύρετε κατ’αρχάς την πρότασή σας για σύσταση προανακριτικής επιτροπής. Ας περιμένουμε τα αποτελέσματα της εξεταστικής επιτροπής. Τότε, έχοντας διερευνήσει την  υπόθεση ας αποφασίσουμε. Δεν χάνουμε τίποτα. Ο πολιτικός κόσμος της χώρας δεν μπορεί να εμφανίζεται ούτε ότι συγκαλύπτει ούτε ότι απαλλάσσει ούτε όμως ότι επιδίδεται σε κυνήγι μαγισσών. Η υιοθέτηση της πρότασης για απόσυρση δεν θα έχει νικητές και νικημένους. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ. 
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης): Προσέξτε κυρίες και κύριοι του ΠΑ.ΣΟ.Κ, εκείνους κυρίως από τους συναδέλφους σας που με την εξαλλοσύνη παρασύρουν τον αρχηγό σας σε ακραίες αντιδράσεις. Γιατί τελικά το μόνο που επιτυγχάνουν είναι να τον εμφανίζουν πολιτικά και ηγετικά ανεπαρκή. 
      Η πολιτική δεν γίνεται με κραυγές, απειλές και αφορισμούς. Χρειάζονται επιχειρήματα και πολιτικές. Και εσείς, κυρίες και κύριοι της Αντιπολίτευσης σήμερα, δεν μας πείσατε ότι έχετε αυτά τα επιχειρήματα, αντί να χρησιμοποιείτε τις κραυγές. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Γεώργιος Σούρλας): Και εγώ, κύριε Υπουργέ. 
      Κύριοι συνάδελφοι, επειδή μερικοί από εσάς δεν ήσασταν όταν ο Πρόεδρος του Σώματος κ. Σιούφας είπε ότι δεν χρειάζεται να διεξαχθεί η ψηφοφορία, όντως δεν χρειάζεται διεξαγωγή ψηφοφορίας, αφού υπάρχει…
      ΚΩΝΣΤΑΝΤΙΝΟΣ ΓΕΙΤΟΝΑΣ: …(δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, δεν μπορώ να μιλήσω; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Να μιλήσετε…
      ΠΡΟΕΔΡΕΥΩΝ (Γεώργιος Σούρλας): Μα είναι δυνατόν, παλιός Αντιπρόεδρος, δεκαετίες ολόκληρες …
      ΚΩΝΣΤΑΝΤΙΝΟΣ ΓΕΙΤΟΝΑΣ: … απαρτία.  
      ΠΡΟΕΔΡΕΥΩΝ (Γεώργιος Σούρλας): Να ενημερώσω τους συναδέλφους γιατί μπορεί μερικοί να έχουν άλλη άποψη και λάθος εκτίμηση. Διότι από τον Κανονισμό της Βουλής, από το άρθρο 144 προβλέπεται ότι δεν χρειάζεται απόλυτη πλειοψηφία.
      ΑΠΟΣΤΟΛΟΣ ΚΑΚΛΑΜΑΝΗΣ: Τα 2/5 φτάνουν. 
      ΠΡΟΕΔΡΕΥΩΝ (Γεώργιος Σούρλας):  Όχι λιγότερο από τα 2/5. Εδώ λοιπόν, δεν υπάρχει ζήτημα. Και υπάρχει το προηγούμενο, επί εποχής κ. Κακλαμάνη όπου στις 12 Μαρτίου 1999 ελήφθη η απόφαση, χωρίς να γίνει ονομαστική ψηφοφορία, παρότι διαφωνούσε και ένας συνάδελφος –στην περίπτωση του Οτσαλάν- και πολύ σωστά αποφάσισε ο Πρόεδρος του Σώματος να δοθεί χρόνος στους Βουλευτές για να μιλήσουν. Όμως, θα δοθεί ο χρόνος στους Βουλευτές να μιλήσουν με την παράκληση ότι δεν θα μιλάτε εσείς από κάτω. Οι Βουλευτές έχουν πέντε λεπτά στη διάθεσή τους για να μιλήσουν. 
      Συνεχίζουμε λοιπόν, τον κατάλογο με τον κ. Βρεττό. 
      Ο κ. Βρεττός έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Χάρη δεν δεχόμαστε. Φτάνουμε στις 00.00 για να μιλήσουν οι Βουλευτές. Γίνεται κακή διαχείριση…
      ΠΡΟΕΔΡΕΥΩΝ (Γεώργιος Σούρλας): Παρακαλώ, θερμά! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ παραιτούμαι. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, παραμείνετε μέχρι τις 00.30 που θα ολοκληρωθεί η συνεδρίαση όπου ομόφωνα απεφάνθη το Σώμα, όπως πρότεινε ο Πρόεδρος κ. Σιούφας. Αν θέλετε να φύγετε μερικοί, θα φύγετε. Με το ζόρι κανείς στη δημοκρατία ούτε μέσα στην Αίθουσα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: …( δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, σας παρακαλώ. Μα, είναι δυνατόν τώρα παλιός Αντιπρόεδρος εσείς να μη διευκολύνετε το Προεδρείο; 
      Ο κ. Βρεττός έχει το λόγο. 
      (Θόρυβος στην Αίθουσα-Κωδωνοκρουσίες)
      Σας παρακαλώ, κύριοι συνάδελφοι, δεν είναι τώρα αυτό Κοινοβούλιο. Σας παρακαλώ πολύ. Είναι στο Βήμα ο κ. Βρεττός και παρακαλώ να τον ακούσετε. Δεν μένετε υποχρεωτικά στην Αίθουσα. Παρακαλώ, να υπάρξει σεβασμός στον ομιλητή, στο συνάδελφό σας. 
      Ορίστε κύριε Βρεττέ, έχετε το λόγο. 
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ πολύ, κύριε Πρόεδρε.
      Η επάρκεια του Προέδρου του ΠΑ.ΣΟ.Κ είναι δεδομένη και αποδειγμένη τόσο σαν μέλους της κυβέρνησης του ΠΑ.ΣΟ.Κ όσο και σαν Προέδρου του ΠΑ.ΣΟ.Κ και Αρχηγού της Αξιωματικής Αντιπολίτευσης. Αυτό για τον κ. Χατζηγάκη. 
      Επίσης για τον κ. Χατζηγάκη, ήθελα να πω ότι μας κατηγόρησε προηγουμένως ότι το ΠΑ.ΣΟ.Κ. κατηγορεί τη δικαιοσύνη επειδή έφερε σήμερα το πόρισμά της στη Βουλή. Αυτό είναι παραπληροφόρηση εκ μέρους του κυρίου Υπουργού. Εμείς δεν κατηγορούμε καμμία δικαιοσύνη. Το αντίθετο. Εξαίρουμε τη στάση δύο δικαστών που εάν δεν υπήρχαν αυτοί δεν θα είχε έλθει εδώ το πόρισμα. Εκείνον που κατηγορούμε είναι ο κ. Σανιδάς, ο οποίος, ως μη όφειλε επενέβη στο πόρισμα και αντί να στηρίξει τη δικαιοσύνη, στηρίζει τη Νέα Δημοκρατία. 
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Κύριε Βρεττέ, με συγχωρείτε. Σταματήστε. Δεν μπορεί να συνεχιστεί συζήτηση και αγόρευση συναδέλφου με όρθιους περιφερόμενους και συζητούντες μεταξύ  σας, κύριοι συνάδελφοι. Παρακαλώ σταματήστε. Θα περιμένουμε να δούμε πότε θα σεβαστείτε τον ομιλητή. Και μην απαιτείτε μόνον όταν εσείς μιλάτε να τηρούν ησυχία οι άλλοι. Σας παρακαλώ παρά πολύ. Θα γίνει απόλυτη ησυχία και θα συνεχίσουμε. 
      Συνεχίστε, κύριε συνάδελφε.
      ΚΩΝΣΤΑΝΤΙΝΟΣ ΒΡΕΤΤΟΣ: Επαναλαμβάνω. Δεν τα βάζουμε εναντίον της δικαιοσύνης, αλλά εναντίον του κ. Σανιδά, ο οποίος, αντί να στηρίζει τη δικαιοσύνη, με τις πράξεις του στηρίζει τη Νέα Δημοκρατία. 
      Κύριε Πρόεδρε, θα συμφωνήσω με αυτά που είπε προηγουμένως ο πρώην Πρόεδρος της Βουλής κ. Κακλαμάνης ότι δηλαδή το επίκεντρο του σκανδάλου του Βατοπαιδίου είναι οι ανταλλαγές των ακινήτων. Εκεί είναι το μεγάλο θέμα.
      Για αυτό το θέμα, κύριε Πρόεδρε, εμείς σαν Βουλευτές του ΠΑ.ΣΟ.Κ. καταθέσαμε κατ’ επανάληψη ερωτήσεις. Έχω καταθέσει στις 18 Φεβρουαρίου και στις 21 Φεβρουαρίου ερωτήσεις που αφορούσαν την ανταλλαγή του κτίσματος στο ολυμπιακό χωριό με κτήματα του Βατοπαιδίου και ζητούσα τότε να μου πει η Κυβέρνηση με ποιους όρους έγινε αυτή η ανταλλαγή. Επανέλαβα την ερώτηση το Μάιο. Δεν πήρα καμμία απάντηση γι’ αυτό το θέμα. 
      Επανήλθα για το μεγάλο κτήμα του Γραμματικού με δύο ερωτήσεις το Μάιο. Δεν πήρα καμμία απάντηση από την Κυβέρνηση. Απευθύνθηκα στους Υπουργούς Οικονομικών και Γεωργίας και δεν πήρα καμμία απάντηση. 
      Εάν, κύριοι Βουλευτές, δεν πάρετε απάντηση στις ερωτήσεις σας καταλαβαίνετε τι μπορείτε να φανταστείτε. Ερωτώ εσάς τους Βουλευτές της Νέας Δημοκρατίας. Υπέβαλλα πέντε ερωτήσεις και δεν πήρα καμμία απάντηση. 
      Όταν, κύριε Πρόεδρε, το κτήριο του ολυμπιακού χωριού πουλήθηκε 41.000.000 ευρώ και το κτήμα του Γραμματικού εκτιμήθηκε με 400 ευρώ το στρέμμα ενώ η πραγματική του αξία είναι 30.000 ευρώ το στρέμμα, καταλαβαίνετε τι μπορεί να υποθέσει κανείς για όλα αυτά τα πράγματα. 
      Κύριε Πρόεδρε, μίλησαν προηγουμένως και ο κ. Ρουσόπουλος και ο κ. Δούκας. Ο κ. Δούκας ως όφειλε υποστήριξε τις θέσεις του με σεμνότητα και έπρεπε να το κάνει αυτό. Όμως, ο κ. Ρουσόπουλος, σε αντιδιαστολή με τον κ. Δούκα, υποστήριξε τις θέσεις του με έναν τρόπο προκλητικότατο. Επετέθη εναντίον του Αρχηγού του ΠΑ.ΣΟ.Κ. και των κυβερνήσεων του ΠΑ.ΣΟ.Κ. επειδή έκαναν έργα και στήριξαν το Άγιο Όρος, επειδή στηρίξαμε την πολιτιστική και ορθόδοξη κληρονομιά μας. Μας κατηγόρησε και γι’ αυτό. 
      Καταλαβαίνω τον κ. Ρουσόπουλο, θεωρεί τον εαυτό του κατηγορούμενο και ο πνιγμένος από τα μαλλιά πιάνεται. Αλλά όχι μέχρι αυτού του σημείου. Επιτέλους  πρέπει να καταλάβουμε πού βρισκόμαστε.
      Κύριε Πρόεδρε, εγώ θεωρώ ότι αυτό που γίνεται εδώ είναι ένα δυσάρεστο πράγμα. Δεν είναι ωραίο πράγμα να κατηγορούνται συνάδελφοί μας για τον άλφα ή το βήτα λόγο. Δεν το θέλω εγώ προσωπικά. Αν δε ζητούσατε τη δική μου άποψη, θα ήθελα αυτό που έγινε να έγινε είτε από έλλειψη γνώσεων είτε από άγνοια…
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Βρεττέ, σταματήστε. Δεν πάει άλλο. Δεν γίνεται έτσι συνεδρίαση. Δεν θα μετατρέψουμε εδώ την Αίθουσα σε καφενείο. Μάλιστα μας βλέπουν και Έλληνες πολίτες. Αν δεν σας ενδιαφέρει, αυτό είναι άλλη ιστορία. Το Προεδρείο το ενδιαφέρει αυτό, που έχει επωμιστεί αυτή την ευθύνη. Σας παρακαλώ. Είναι δυνατόν να συνεχιστεί έτσι η συνεδρίαση. Θα συνεχίσουμε μόνο με απόλυτη ησυχία. 
      (Θόρυβος στην Αίθουσα)
      Επιτέλους δεν καταλαβαίνετε εσείς στο τέλος της Αιθούσης; Σας παρακαλώ! 
      Συνεχίστε κύριε Βρεττέ. Δικαιούστε ακόμη τρία λεπτά. 
      ΚΩΝΣΤΑΝΤΙΝΟΣ ΒΡΕΤΤΟΣ: Πρέπει να παραδεχθούμε, κύριε Πρόεδρε ότι η ησυχία επεβλήθη με την παρέμβαση όχι του Α’ Αντιπροέδρου, αλλά του Δ΄ Αντιπροέδρου. Τότε μόνο σταμάτησε ο θόρυβος. Ευχαριστώ πολύ, κύριε Πρόεδρε και ευχαριστώ και εσάς αγαπητοί συνάδελφοι. 
      Ήθελα επίσης να επισημάνω ότι όταν εμείς υποβάλαμε ερωτήσεις ασκώντας κοινοβουλευτικό έλεγχο για το πώς γίνονται αυτές οι αδιαφανείς ανταλλαγές, τότε θα  μπορούσα να δώσω το χρόνο μου στους άλλους συναδέλφους των άλλων κομμάτων και κυρίως να απευθυνθώ στον κ. Αλαβάνο, ο οποίος μου έδωσε το χρόνο του. Του δίνω και εγώ το χρόνο μου να μου πει πόσες ερωτήσεις υπέβαλαν αυτοί, στην επίμαχη περίοδο που είχε ξεσπάσει το μεγάλο σκάνδαλο των ανταλλαγών. Καμία ερώτηση, εκτός από αυτές των συναδέλφων που κατάγονταν από τη Βόρεια Ελλάδα και τις δικές μας ερωτήσεις εκ μέρους των συναδέλφων, εδώ, από την Αττική.  Βλέπω τον κ. Δριβελέγκα, ο οποίος  έκανε αυτή τη σπουδαία δουλειά επάνω στη Βόρεια Ελλάδα. 
      Τελειώνοντας, κύριε Πρόεδρε, εγώ πιστεύω ότι με τις διαδικασίες   που έχουμε δρομολογήσει είτε με την εξεταστική επιτροπή, είτε με την προανακριτική ή την ειδική επιτροπή που έχει προτείνει η Αντιπολίτευση, θα χυθεί φως σε όλη αυτήν την υπόθεση. Και ελπίζω ότι αυτοί που σήμερα κατηγορούνται θα έχουν το ελαφρυντικό της άγνοιας, θα έχουν το ελαφρυντικό της μεγάλης ευλάβειας που βεβαίως μπορεί να δικαιολογηθεί, αλλά μέχρι ενός ορισμένου σημείου και δεν θα κατηγορηθούν για δόλο. Αυτό όμως μένει να αποδειχθεί. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστώ, πολύ κύριε, Βρεττέ. 
      Το λόγο έχει η κ. Παπακώστα. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ:  Κύριε Πρόεδρε, κυρίες και κύριοι συνάδελφοι, κλείνει αυτή η συζήτηση για τη σύσταση εξεταστικής των πραγμάτων επιτροπής και  θέλω να αναφερθώ σ' αυτό που ο Κοινοβουλευτικός Εκπρόσωπος του ΠΑ.ΣΟ.Κ χαρακτήρισε ως πολιτικό σκάνδαλο, αναφερόμενος στη συμπεριφορά της Νέας Δημοκρατίας. Πολιτικό σκάνδαλο, κυρίες και κύριοι συνάδελφοι, συνιστά η συμπεριφορά του  ΠΑ.ΣΟ.Κ.. 
      Και εξηγούμαι αμέσως. Ποια ήταν η πρακτική του ΠΑ.ΣΟ.Κ. κατά την κοινοβουλευτική περίοδο 2000-2004 σε αντίστοιχες σαν τη σημερινή περιπτώσεις; Σας ενημερώνω, κυρίες και κύριοι συνάδελφοι, όλων των κομμάτων  ότι κατά την κοινοβουλευτική περίοδο 2000-2004 εστάλησαν επανειλημμένως από τις αρμόδιες εισαγγελικές αρχές  προς τη Βουλή των Ελλήνων δικογραφίες, οι  οποίες περιείχαν σοβαρές ενδείξεις ενδεχόμενης ποινικής ευθύνης μελών της τότε κυβέρνησης. 
      Συγκεκριμένα. Πρώτη περίπτωση, η υπόθεση προμήθειας συστημάτων ασφάλειας των Ολυμπιακών Αγώνων, το περίφημο C4I. Δεύτερη περίπτωση, η περίπτωση, η υπόθεση ανάθεσης σύμβασης «ΞΥΣΤΟ» το 2002. Τρίτη περίπτωση, η υπόθεση χειραγώγησης των μετοχών από τη «ΔΕΚΑ», το 2001. Τέταρτη περίπτωση κυρίες και κύριοι συνάδελφοι, η υπόθεση παρανόμων ελληνοποιήσεων το 2001. 
      Παγία τακτική του ΠΑ.ΣΟ.Κ., η  οποία συνιστούσε και εξακολουθεί να συνιστά και σήμερα πολιτικό σκάνδαλο. 
      Στις δικογραφίες αυτές, οι οποίες κατέφθαναν τότε στη Βουλή η μία μετά την άλλη, η Κυβέρνηση τότε του ΠΑ.ΣΟ.Κ. απαντούσε με στερεότυπο τρόπο και συμπεριφορά. Είχε διττή κατεύθυνση αυτού του είδους η στρατηγική, αυτού του είδους η παγία πρακτική ΠΑ.ΣΟ.Κ.. Αφ’ ενός μεν κατεφέρετο με βαρύτατους, με υβριστικούς, με απαξιωτικούς χαρακτηρισμούς σε βάρος των δικαστικών λειτουργών και των εισαγγελικών λειτουργών οι οποίοι υπέγραφαν τα επίμαχα πορίσματα και αφ’ ετέρου, το δεύτερο σκέλος αυτής της παγίας πρακτικής του ΠΑ.ΣΟ.Κ. είχε να κάνει με το ότι αρνιόταν πεισματικά τη σύσταση εξεταστικής ή -τότε- προανακριτικής επιτροπής. Αυτό, κύριε Κοινοβουλευτικέ Εκπρόσωπε του ΠΑ.ΣΟ.Κ., συνιστά πολιτικό σκάνδαλο και δεν συνιστά πολιτικό σκάνδαλο βεβαίως η συμπεριφορά της Κυβέρνησης της Νέας Δημοκρατίας, όπου ομόθυμα και ομόφωνα πρώτοι απαιτήσαμε και απαιτούμε την πλήρη εκκαθάριση της  υπόθεσης του Βατοπαιδίου. 
      Επιπλέον, μου προξενεί λύπη και στεναχώρια πρέπει να σας πω, κυρίες και κύριοι συνάδελφοι, το γεγονός ότι εξαιρετικοί συνάδελφοί μου από το ΠΑ.ΣΟ.Κ. απεδέχθησαν σήμερα τη λογική του, «θυσιάζω στο βωμό του μικροκομματικού συμφέροντος ή της συγκυρία της στιγμής», για να μην οδηγήσω σε τόσο ποταπά κίνητρα, την επιστημονική μου ιδιότητα. Λυπούμαι πάρα πολύ και εξηγούμαι γι’ αυτό. Θέλω να πω ότι το θέμα που ανέκυψε από την παραίτηση των δύο Εισαγγελέων, κυρίες και κύριοι συνάδελφοι, για να το θέσουμε στη σωστή του διάσταση, που οφειλόταν; Οφειλόταν στον τρόπο ερμηνείας της εγκυκλίου του κ. Λινού, τότε, του πρώην Εισαγγελέως του Αρείου Πάγου. Πότε προέκυψε αυτό, κυρίες και κύριοι συνάδελφοι; Σύμφωνα με την εγκύκλιο του τότε Προέδρου του Αρείου Πάγου, του κ. Λινού, η οποία εξεδόθη το 2003, δηλαδή επί ημερών σας, σε συνεννόηση με τον τότε Πρόεδρο της Βουλής, τον καλό συνάδελφο, τον κ. Κακλαμάνη, ελέχθη ότι δεν μπορούσε να έρχεται αβασάνιστα δικογραφία στη Βουλή χωρίς να περιέχει τουλάχιστον τα στοιχεία εκείνα τα οποία έπρεπε να περιέχει. Κατά συνέπειαν, λοιπόν, από εκεί προέκυψε η διχογνωμία των Εισαγγελέων και όχι διότι εδέχθησαν πιέσεις ή ασκήθηκαν άλλου είδους παρεμβάσεις. 
      Εν πάση περιπτώσει, το πολιτικό έλλειμμα του κ. Παπανδρέου σήμερα, κατά την παρούσα συζήτηση ανέλαβε -και το αντιλαμβάνομαι- να το υποκαταστήσει ο κύριος Κοινοβουλευτικός Εκπρόσωπος του ΠΑ.ΣΟ.Κ.. Πλην όμως, κυρίες και κύριοι συνάδελφοι, δυστυχώς για το ΠΑ.ΣΟ.Κ., το δεσμεύει η πολιτική θέση και η πολιτική πρόταση του κ. Παπανδρέου, προς το παρόν. Αντιλαμβάνομαι, λοιπόν, ότι ο κ. Βενιζέλος προσπάθησε να τον υποκαταστήσει και  ομολογουμένως επιτυχέστερα εκείνου, έθεσε τα θέματα που αφορούν τα ζητήματα που έχουν να κάνουν με τη σύσταση εξεταστικής επιτροπής. Αλλά –επαναλαμβάνω- ματαίως όμως, διότι το ΠΑ.ΣΟ.Κ. δεσμεύεται από τις πολιτικές απόψεις του κ. Παπανδρέου, οι οποίες απόψε επιβεβαίωσαν ότι έγινε στροφή εκατόν ογδόντα μοιρών και αυτή η στροφή εκατόν ογδόντα μοιρών έγινε, κυρίες και κύριοι συνάδελφοι, διότι αντιληφθήκατε ότι δεν υπάρχει περιεχόμενο στην πρότασή σας, πλην μόνο της πολιτικής εμπάθειας που σας διακατέχει και πλην της στρατηγικής την οποία έχετε χαράξει, να δημιουργείτε σκανδαλολογία στη χώρα, αντί να ασχολείστε με τα προβλήματα του τόπου. Ο ελληνικός λαός θυμάται, δεν συγχωρεί εκείνους που σε εποχή δύσκολων καιρών, σε περίοδο «ισχνών αγελάδων» ασχολούνται με τα δεύτερα, με τα μικρά και με τα ήσσονα, αντί να ασχολούνται με τα προβλήματα του ελληνικού λαού. Ακόμα, λοιπόν, και οι παρεμβάσεις του κυρίου Κοινοβουλευτικού σας Εκπροσώπου δεν είναι δυνατόν να υποκαταστήσουν το πολιτικό έλλειμμα του κ. Παπανδρέου και γι’ αυτό, λοιπόν, ο ελληνικός λαός θα σας κρίνει. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παπακώστα. 
      Το λόγο έχει ο κ. Κεγκέρογλου. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, ομολογώ ότι είχα κάποιες αμφιβολίες γι’ αυτά που καταμαρτυρούνται στον κ. Ρουσόπουλο, ιδιαίτερα από την παράταξή του, ως πολιτικό διαχειριστή της εξουσίας. Με τη σημερινή του ομιλία, αλλά και μετά από τις αποκαλύψεις του κ. Καρατζαφέρη για τον τρόπο διαχείρισης του δημόσιου χρήματος, μου διαλύθηκαν εντελώς. Και ο ίδιος, αντί να έρθει εδώ να δώσει εξηγήσεις, να προσπαθήσει να πείσει για να βγει από τη δύσκολη θέση στην οποία ο ίδιος οδήγησε τον εαυτό του, ήρθε εδώ και έκανε μία ανήθικη επίθεση στον Πρόεδρο του ΠΑ.ΣΟ.Κ.. Του επιστρέφουμε όλα όσα είπε. Τον χαρακτηρίζουν. 
    Κυρίες και κύριοι συνάδελφοι, η ψήφιση της σύστασης εξεταστικής επιτροπής είναι μία μεγάλη επιτυχία της Αντιπολίτευσης και της Βουλής, κόντρα στην επί μακρόν άρνηση της Κυβέρνησης να συσταθεί. Αλλά αυτό δεν αρκεί, γιατί χρειάζεται η επιτροπή για την προκαταρκτική έρευνα, για να μην υπάρξει παραγραφή για να λάμψει η αλήθεια, για να αποδοθεί δικαιοσύνη.
    Κυρίες και κύριοι συνάδελφοι της Νέας Δημοκρατίας, απευθύνομαι τώρα σε σας, για να σας μεταφέρω ένα ερώτημα κάποιου πολίτη. Αφού ξέρετε πολύ καλά ότι η ειδική επιτροπή για την προκαταρκτική έρευνα δεν είναι παραπομπή, αφού γνωρίζετε επίσης πολύ καλά ότι σ’ αυτήν την επιτροπή η πλειοψηφία θα ανήκει στη Νέα Δημοκρατία  -εδώ είναι η καρδιά του ερωτήματος του πολίτη- τι φοβάστε και  δεν ψηφίζετε την προκαταρκτική; Νομίζω ότι η απάντηση δεν δόθηκε, αλλά είναι απλή. Φοβάσθε κάθε δημόσια συζήτηση για το βίο και την πολιτεία σας και για τον τρόπο διαχείρισης της εξουσίας. Φοβάσθε, γιατί γνωρίζετε τις ποινικές ευθύνες που έχουν συγκεκριμένα στελέχη.
    Με την ευκαιρία θα μεταφέρω και δεύτερο ερώτημα πολίτη προς τον Συνασπισμό Ριζοσπαστικής Αριστεράς ο  οποίος ρωτάει: Ενώ γνωρίζει ο κ. Αλαβάνος και η Κοινοβουλευτική Ομάδα του ότι μετά την παρέμβαση των τοπικών φορέων στην Ξάνθη αντέδρασε θετικά η Κυβέρνηση του ΠΑ.ΣΟ.Κ. τότε και ανέπεμψε όλες τις αποφάσεις, γιατί επιμένουν στο ίδιο παραμύθι, γιατί επιμένουν να λένε ψέματα, γιατί κατέθεσαν ερώτηση μετά την αναπομπή; Το Νοέμβριο του 2003 υπεβλήθη η περιβόητη ερώτηση του κ. Δραγασάκη. Στις 30 Οκτωβρίου έχουμε την αναπομπή από τον κ. Φωτιάδη. Για ποιες ερωτήσεις μας μίλησε προηγουμένως ο κ. Αλαβάνος; Γιατί δεν τις κατέθεσε; Δεν υπάρχουν ερωτήσεις για την ανταλλαγή και καμμία ερώτηση για τις ανταλλαγές πριν αποκαλύψει το σκάνδαλο η Κοινοβουλευτική Ομάδα του ΠΑ.ΣΟ.Κ., πριν να κατατεθούν οι είκοσι δύο ερωτήσεις για τις ανταλλαγές, για την καρδιά του σκανδάλου, για την καρδιά της αδιαφανούς διαχείρισης και της καταλήστευσης της δημόσιας περιουσίας.
    Η απάντηση σε αυτό το «γιατί», είναι  ότι ο ΣΥ.ΡΙΖ.Α. εδώ και καιρό στηρίζει την πολιτική του μόνο στο συμψηφισμό, μόνο στην πιθανή εξίσωση ΠΑ.ΣΟ.Κ. και Νέας Δημοκρατίας. Όμως, οι πολίτες τα έχουν πλέον ξεκαθαρίσει. Γνωρίζουν τις ευθύνες για το κάθε θέμα και ποιος τις έχει. Εμείς σήμερα συνεχίζουμε να ζητάμε τη σύσταση προανακριτικής επιτροπής για τους συγκεκριμένους λόγους που ανέφερα.
    (Στο σημείο αυτό την Προεδρική Εδρα  καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
    Κυρίες και κύριοι συνάδελφοι, πέντε χρόνια τώρα η Κυβέρνηση της Νέας Δημοκρατίας ακολουθεί μία συγκεκριμένη πολιτική, που αφαιρεί εισόδημα από τους πολίτες και ισχυροποιεί το κεφάλαιο. Όμως αυτή είναι μία πολιτική που έχει να κάνει με τα συμφέροντα που εκπροσωπεί. Είναι μία πολιτική μέσα στα πλαίσια των δικαιωμάτων μιας κυβέρνησης, που θα κριθεί πολιτικά από τους πολίτες. Όμως η αδιαφανής διαχείριση της εξουσίας, η κατάχρησή της, η καταλήστευση του δημόσιου πλούτου -που αποτέλεσαν τα συστατικά δομικά στοιχεία της «πάλαι ποτέ» νέας διακυβέρνησης- δεν είναι δικαίωμά της και είναι και πολιτικά καταδικαστέες και ποινικά κολάσιμες. Η Κυβέρνηση Καραμανλή εκτός από την οπισθοδρόμηση της χώρας και τις αντιλαϊκές πολιτικές της, οδήγησε συνειδητά στην περαιτέρω απαξίωση της πολιτικής. Την ώρα που χρειάζονται αλλαγές στο πολιτικό σύστημα και στους θεσμούς της δημοκρατίας για την αναζωογόνησή της, η Κυβέρνηση χτυπά ύπουλα, χρεώνοντας τις επιλογές της στο σύνολο της πολιτικής και του πολιτικού κόσμου. 
    Η σύνθεση της παρούσας Βουλής έχει μεγάλη ευθύνη. Οι πολίτες περιμένουν από εμάς πρωτοβουλίες και αποφάσεις που θα αποκαθιστούν την αξιοπιστία της πολιτικής ζωής. Οφείλουμε να αποκαλύψουμε την αλήθεια και να ανατρέψουμε την εικόνα της συγκάλυψης που έχει δημιουργηθεί. Το κόρακας κοράκου μάτι δεν βγάζει που λέει ο λαός, πρέπει να ανατραπεί με αφορμή το μέγα σκάνδαλο, τη μητέρα των σκανδάλων, το σκάνδαλο του Βατοπεδίου.
    Σας καλούμε λοιπόν να στηρίξετε την προανακριτική επιτροπή για να χυθεί άπλετο φως. Θα έχετε την πλειοψηφία στην προανακριτική επιτροπή. Τι είναι αυτό λοιπόν που φοβάσθε; 
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΟΣ (Δημήτριος Σιούφας): Το λόγο έχει ο κ. Βαρβιτσιώτης. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, η πρωτοβουλία της Κυβέρνησης για τη σύσταση εξεταστικής επιτροπής για την υπόθεση του Βατοπαιδίου αποδεικνύει ότι η Νέα Δημοκρατία θέλει να χυθεί άπλετο φως στην υπόθεση. 
     Ας μας πουν οι συνάδελφοι του ΠΑ.ΣΟ.Κ. σε ποια περίπτωση, σε ποιο σκάνδαλο, σε ποιο γεγονός, ούτε ακόμα και για το «EXPRESS ΣΑΜΙΝΑ», στο οποίο η Ελλάδα θρήνησε ογδόντα δύο νεκρούς, που συντάραξε τη κοινή γνώμη, δέχτηκαν την πρόταση σύστασης εξεταστικής επιτροπής. 
     Κυρίες και κύριοι συνάδελφοι, εμείς ζητάμε σήμερα τη σύσταση της εξεταστικής επιτροπής για να φανούν πραγματικά αν υπάρχουν, ποιες είναι πολιτικές ευθύνες. Συμπεριλαμβάνουμε σ’ αυτήν την έρευνα και την περίοδο της διακυβέρνησης της χώρας από το ΠΑ.ΣΟ.Κ. Να φανούν όλα. Υπάρχουν πολιτικά πρόσωπα που παρανόμησαν; Υπάρχουν πολιτικά πρόσωπα τα οποία φάνηκαν επίορκα; Υπάρχουν πολιτικά πρόσωπα τα οποία δεν έπραξαν αυτά που όφειλαν να πράξουν; 
     Δεν απευθύνουμε κατηγορίες. Δεν ζητάμε αυτήν τη στιγμή «αίμα» ούτε καταδικάζουμε κάποιον. Εμείς ζητάμε διερεύνηση η οποία θα εκτείνεται προς όλους και δεν «στήνουμε υπόδικους» με τον τρόπο που θέλετε εσείς να το κάνετε. Διότι εσείς ζητάτε τη σύσταση προανακριτικής επιτροπής για τρεις Υπουργούς, οι οποίοι σύμφωνα με την πρότασή σας, δεν φαίνεται να έχουν παρανομήσει. 
     Οι δύο έχουν υπογράψει αποφάσεις σύννομες, σύμφωνα με αποφάσεις και γνωμοδοτήσεις του Νομικού Συμβουλίου του Κράτους. Ο τρίτος εγκαλείται ως ηθικός αυτουργός, χωρίς όμως να λέτε στην πρότασή σας έστω και σε μία λέξη, με μία πρόταση ή με μία παράγραφο πού αποδεικνύετε την ηθική του αυτουργία. 
     Δημιουργείτε εντυπώσεις και παίζετε με τους θεσμούς. Άλλωστε, το γεγονός ότι παίζετε με τους θεσμούς είναι γνωστό, γιατί θέλετε σε όλες τις διαδικασίες της Βουλής να επιλέγετε αυτή που σας συμφέρει. 
     Να σας θυμίσω τα παιχνίδια που έχετε παίξει με την Αναθεώρηση του Συντάγματος, αποχωρώντας και μετά, μη συμμετέχοντας, δημιουργώντας το μεγάλο πολιτικό πρόβλημα στη χώρα για το πότε θα εκσυγχρονίσει τους θεσμούς της; 
     Σας θύμισα τις εξεταστικές επιτροπές και σας το θύμισαν και όλοι οι προηγούμενοι, ότι ποτέ σαν Κυβέρνηση, σαν πλειοψηφία δεν δεχθήκατε τη σύσταση έστω και μιας. Να σας πω ότι ακόμη και σε μεγάλα θέματα που έχουν συνταράξει τη κοινή γνώμη, όπως η υπόθεση της «SIEMENS», καταθέσατε πρόωρα αίτημα εξεταστικής επιτροπής, χωρίς να έχει έστω προκαταρκτικά δημιουργηθεί ένας φάκελος από την ελληνική δικαιοσύνη, παρά μόνο με δημοσιεύματα; 
     Σήμερα έχουμε την ευκαιρία να δώσουμε στην εξεταστική επιτροπή το δικαίωμα να διερευνήσει αυτήν την υπόθεση και να αποφανθεί, αν υπάρχει ή δεν υπάρχει σκάνδαλο, αν βαρύνει ή δεν βαρύνει κάποιον κάποια ευθύνη. Και τότε μόνον θα μπορούσαμε να συζητήσουμε, με την ανακάλυψη τέτοιων στοιχείων –που πιστεύω ότι δεν υπάρχουν- την σύσταση προανακριτικής επιτροπής. 
     Όμως, ο τρόπος με τον οποίο το ζητάτε, εκβιαστικά, δημιουργώντας μόνο και μόνο ένα πολιτικό προηγούμενο, το οποίο δεν υπάρχει, το να δημιουργείτε εντυπώσεις, κατηγορίες και να παίζετε παιχνίδια που βρίσκονται έξω από αυτήν την Αίθουσα, μόνο και μόνο για να κατηγορήσετε ανθρώπους, αυτό νομίζω ότι σας οδηγεί σ’ έναν ολισθηρό δρόμο. 
     Κυρίες και κύριοι συνάδελφοι, έχει γίνει πολύς λόγος για το ποια είναι τα βήματα που οδήγησαν σ’ αυτήν την ανταλλαγή περιουσιών ανάμεσα στο ελληνικό δημόσιο και τη Μονή Βατοπαιδίου. Αυτό όμως που θα πρέπει να συζητηθεί και να εξετασθεί από την εξεταστική των πραγμάτων επιτροπή είναι η στοχοποίηση από μερίδα του Τύπου συγκεκριμένων προσώπων με λογικές που ξεπερνούν την πολιτική κριτική και εξυπηρετούν προσωπικές ατζέντες. 
     Το δεύτερο είναι η ίδια η στάση των εισαγγελέων, οι οποίοι, παρ’ ότι πήραν ρητή εντολή συνέχισης των ερευνών και ο ίδιος ο Πρωθυπουργός τους διαβεβαίωσε ότι ηθικά, δικαστικά και πολιτικά είναι καλυμμένοι για να συνεχίσουν το έργο τους, αυτοί όχι μόνο ενέμειναν στην πρωτότυπη για τα δικαστικά χρονικά παραίτησή τους, αλλά μέχρι σήμερα δεν μας έχουν δικαιολογήσει ούτε κατ’ ελάχιστο γιατί παραιτήθηκαν, ποιος τους πίεσε, σε ποια κατεύθυνση και με ποιο όφελος. Αυτά θα πρέπει να αποτελέσουν στοιχεία της εξεταστικής επιτροπής, της οποίας προτείνω την υπερψήφιση. 
     Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κύριε Ροντούλη, θέλετε να πάρετε το λόγο;
      ΑΣΤΕΡΙΟΣ ΡΟΝΤΟΥΛΗΣ: Όχι, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Ευχαριστώ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της πρότασης που κατέθεσε ο Πρόεδρος της Κοινοβουλευτικής Ομάδας της Νέας Δημοκρατίας και Πρωθυπουργός κ. Κώστας Καραμανλής και ογδόντα Βουλευτές του Κόμματός του για σύσταση εξεταστικής επιτροπής, σχετικά με τη διερεύνηση του συνόλου της υπόθεσης της Μονής Βατοπαιδίου. 
      Όπως ήδη και πριν, στην τοποθέτησή μου είπα, προκύπτει ότι όλα τα κόμματα, είτε δια των εκπροσώπων τους, είτε δια των Προέδρων των Κοινοβουλευτικών τους Ομάδων, είτε δια των αγορητών τους δήλωσαν ότι αποδέχονται τη σύσταση εξεταστικής επιτροπής. Η απόφαση είναι ομόφωνη. Υπάρχει κάποιος εκ των κυρίων συναδέλφων που διαφωνεί με τη σύσταση εξεταστικής επιτροπής; Ουδείς. 
      Κατόπιν αυτού, ομόφωνα, όπως πρότεινα και πριν, δεχόμαστε να μην διεξαχθεί ονομαστική ψηφοφορία και η Βουλή ομοφώνως αποφασίζει την αποδοχή της πρότασης για σύσταση εξεταστικής επιτροπής, όπως προτάθηκε από τον Πρωθυπουργό και Πρόεδρο της Κοινοβουλευτικής Ομάδας της Νέας Δημοκρατίας κ. Καραμανλή και από ογδόντα συναδέλφους του Κόμματός του.
      Για την καλύτερη λειτουργία της επιτροπής, η πρότασή μου είναι η επιτροπή να αποτελείται από είκοσι τρία μέλη, με εκπροσώπηση όλων των Κοινοβουλευτικών Ομάδων, κατ’ αναλογίαν της δύναμης των Κοινοβουλευτικών Ομάδων. 
      Και δεύτερον, σε ό,τι αφορά την προθεσμία για την ολοκλήρωση των εργασιών της Επιτροπής, προτείνω, ο χρόνος αυτός να είναι σαράντα πέντε ημέρες, ενάμισης μήνας. 
      ΑΡΙΣΤΟΤΕΛΗΣ ΠΑΥΛΙΔΗΣ: Να μην τον υπερβεί.
      ΠΡΟΕΔΡΟΣ (Δημήτριος Σιούφας): Παρακαλώ! Θέλετε να έρθετε να προεδρεύσετε, κύριε Παυλίδη; Σας παρακαλώ πάρα πολύ, καθίστε!
	Ποιος είναι ο λόγος, κύριοι συνάδελφοι; Ο λόγος είναι ότι ο ενάμισης μήνας, είναι χρόνος αρκετός. Και θα ήθελα να πω, αναφερόμενος στα κόμματα που θα λάβουν αύριο το πρωί την επιστολή μου για να ορίσουν τους εκπροσώπους τους, να συνεννοηθούν με τους συναδέλφους Βουλευτές που θα προτείνουν ότι θα έχει πάρα πολλή δουλειά και ότι θα πρέπει να συμμετέχουν όλοι, σε καθημερινές συνεδριάσεις και αν χρειαστεί, Σάββατο και Κυριακή, για να μπορέσουμε να έχουμε μία πλήρη εικόνα και να ριφθεί άπλετο φως, εξαντλώντας όλες τις δυνατότητες που δίνουν οι σχετικές πρόνοιες του Συντάγματος και του Κανονισμού της Βουλής. 
	Είστε σύμφωνοι, κύριοι συνάδελφοι;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
	ΠΡΟΕΔΡΟΣ (Δημήτριος Σιούφας): Ομοφώνως η Βουλή αποφασίζει. 
      Όπως σας ανέφερα και πριν, με επιστολή μου προς τους Προέδρους των Κοινοβουλευτικών Ομάδων αύριο το πρωί θα ζητήσω να ορίσουν τα μέλη τους, ώστε η πρώτη συνεδρίαση της Επιτροπής να πραγματοποιηθεί την ερχόμενη Πέμπτη, 30-10-2008, με αντικείμενο τη συγκρότησή της σε Σώμα και όποια άλλα θέματα θα τοποθετηθούν εκείνη την ημέρα. 
	Η ημερομηνία έναρξης των εργασιών της Επιτροπής θα είναι η 30η Οκτωβρίου, ώστε στις 15 Δεκεμβρίου να έχει υποβληθεί και το πόρισμά της.
      Θέλω επίσης κυρίες και κύριοι συνάδελφοι, να υπενθυμίσω ότι σύμφωνα με το άρθρο 145 του Κανονισμού της Βουλής οι εξεταστικές επιτροπές έχουν όλες τις αρμοδιότητες των ανακριτικών Αρχών, καθώς και του Εισαγγελέα Πλημμελειοδικών και ενεργούν κάθε αναγκαία, κατά την κρίση τους, έρευνα για την επίτευξη του σκοπού για τον οποίο συστάθηκαν. 
      Επιπλέον, οι εξουσίες των Εξεταστικών Επιτροπών ασκούνται με τους όρους και τις διατυπώσεις των άρθρων 146 και 147, καθώς και του Κώδικα Ποινικής Δικονομίας. 
      Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Δημήτριος Σιούφας): Το Σώμα παρέσχε τη ζητηθείσα εξουσιοδότηση. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.30΄ λύεται η συνεδρίαση για σήμερα ημέρα Πέμπτη 23 Οκτωβρίου 2008 και ώρα 09.30΄, με αντικείμενο εργασιών του Σώματος: α) κοινοβουλευτικό έλεγχο συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  




1

ΣΥΝΕΔΡΙΑΣΗ 22-10-2008 (ΑΠΟΓΕΥΜΑ)


Τελευταία Αποθήκευση:	29/10/2008 1:01:00 μμ	Από:	L.venetikidou
Εκτυπώθηκε:	29/10/2008 1:02:00 μμ

