Σελίδα 4201 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΣΥΝΕΔΡΙΑΣΗ ΠΕ'

Παρασκευή 21 Φεβρουαρίου 1997

Αθήνα σήμερα, στις 21 Φεβρουαρίου 1997, ημέρα Παρασκευή και ώρα 10.34' συνήλθε στην Αίθουσα συνεδριάσεων του Βουλευτηρίου η Βουλή σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 20.2.97 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΠΔ' συνεδριάσεώς του, της 20ής Φεβρουαρίου 1997 σε ό,τι αφορά την ψήφιση στο σύνολο των σχεδίων νόμων α) "Κύρωση συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για την τελική ρύθμιση της αποζημίωσης εισφορών κοινωνικής ασφάλισης των επαναπατριζόμενων Ελλήνων πολιτικών προσφύγων από τη Ρουμανία".

β) "Σύσταση νομικού προσώπου με την επωνυμία "Εθνικό Κέντρο Χαρτών και Χαρτογραφικής Κληρονομιάς Εθνική Χαρτοθήκη".

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από το Γραμματέα της Βουλής κ.Αθανάσιο Αλευρά, τ' ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1) Οι Βουλευτές κ.κ. ΙΩΣΗΦ ΒΑΛΥΡΑΚΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία ο Σύλλογος Εμπόρων Κισσάμου ζητεί να επαναλειτουργήσει η ακτοπλοϊκή γραμμή Κίσσαμος - Πελοπόννησος - Πειραιάς.

2) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Μεγάλου Χωριού Τήλου του Νομού Δωδεκανήσου ζητεί την κατ' εξαίρεση πρόσληψη προσωπικού στο μονοθέσιο ταχυδρομικό γραφείο Τήλου.

3) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Δήμος Μεγάλου Χωριού Τήλου του Νομού Δωδεκανήσου ζητεί την κατ' εξαίρεση πρόσληψη προσωπικού στο μονοθέσιο ταχυδρομικό γραφείο Τήλου.

4) Ο Βουλευτής Αχαίας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε δημοσίευμα εφημερίδας στο οποίο ο Δήμος και οι Κοινότητες της Επαρχίας Καλαβρύτων του Νομού Αχαίας ζητούν την άμεση τοποθέτηση των αναγκαίων οικονομικών υπαλλήλων στη Δημόσια Οικονομική Υπηρεσία Καλαβρύτων για την κάλυψη των ταμειακών αναγκών της Τοπικής Αυτοδιοίκησης της περιοχής της. 

5) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία το Σωματείο Πολιτικού Προσωπικού Πολεμικής Αεροπορίας Ανατολικής Κρήτης "Ο Μίνωας" ζητεί την ικανοποίηση των αιτημάτων των μελών του όπως την αύξηση των αποδοχών τους, χορήγηση επιδόματος ειδικής απασχόλησης για τους εργαζόμενους του Υπουργείου Εθνικής 'Αμυνας, τη σύσταση Ταμείου Αρωγής κ.λπ.

6) Οι Βουλευτές κ.κ. ΜΙΧΑΗΛ ΚΑΡΧΙΜΑΚΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν δημοσίευμα εφημερίδας στο οποίο προτείνεται η σύσταση επιτροπής αρμόδιας για την προώθηση του έργου της κατασκευής των ιδιόκτητων κτιρίων της Ανωτέρας Σχολής Τουριστικών Επαγγελμάτων στον 'Αγιο Νικόλαο Κρήτης.

7) Οι Βουλευτές κ.κ. ΑΝΔΡΙΑΝΗ ΛΟΥΛΕ, ΙΩΑΝΝΗΣ ΔΡΑΓΑΣΑΚΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία το Διοικητικό Συμβούλιο της 8ης Εδαφικής Περιφέρειας Νομού Ιωαννίνων ζητεί την επίσπευση των διαδικασιών για την ολοκλήρωση του έργου της κατασκευής της Εγνατίας Οδού.

8) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορές με τις οποίες η Κοινότητα Νέων Καρυών Νομού Λάρισας ζητεί χρηματοδότηση για την εκτέλεση κοινοτικών της έργων.

9) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Κοινότητα Καρίτσας του Νομού Λάρισας ζητεί τη διευθέτηση του ιδιοκτησιακού καθεστώτος εκτάσεων της περιοχής της.

10) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Κοινότητα Βουναίνων του Νομού Λάρισας ζητεί οικονομική ενίσχυση για την κάλυψη των λειτουργικών αναγκών της.

11) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Βούλας Αττικής ζητεί την αποκατάσταση των ζημιών που υπέστησαν οι πλημμυροπαθείς της περιοχής του.

12) Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Δήμαρχος Ελληνικού Αττικής δηλώνει τη συμπαράστασή του προς τους αγρότες.

13) Οι Βουλευτές κ.κ. ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η

Σελίδα 4202 

Κοινότητα, ο Αγροτικός Συνεταιρισμός και ο Αγροτικός Σύλλογος Μεταμόρφωσης Καρδίτσας ζητούν την αναπροσαρμογή του συντελεστή βάμβακος μέσης στρεμματικής απόδοσης.

14) Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Εργατικό Κέντρο Ναυπάκτου Αιτωλ/νίας αναφέρεται στην απόλυση εκατό εργαζομένων από το φράγμα του Ευήνου όταν διαλύθηκε η σύμβαση με την κατασκευάστρια εταιρεία στις 23-1-97.

15) Οι Βουλευτές κ.κ. ΟΡΕΣΤΗΣ ΚΟΛΟΖΩΦ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία το Δημοτικό Συμβούλιο Ελληνικού Αθηνών δηλώνει τη συμπαράστασή τους προς τους εκπαιδευτικούς.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1737/8-1-97 ερώτηση δόθηκε με το υπ' αριθμ. 853/17-2-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1737/8.1.97 που κατέθεσαν στη Βουλή οι Βουλευτές κ.κ. Στ. Παναγιώτου, Μ. Μπόσκου παρακαλούμε να τους πληροφορήσετε σε ό,τι μας αφορά τα εξής:

Για τις ζημιές που προξενήθηκαν στη φυτική παραγωγή και το ζωικό κεφάλαιο στο Ν. Ξάνθης από τις καταστροφικές πλημμύρες της 29ης και 30ης Νοεμβρίου 1996 ο ΕΛ.Γ.Α. κινητοποιήθηκε αμέσως και προέβει στην άμεση εκτίμηση των ζημιών στο ζωικό κεφάλαιο και ακολούθως στην εκτίμηση των ζημιών στη Φυτική παραγωγή.

Για όλες τις παραπάνω ζημιές από τον ΕΛ.Γ.Α. θα καταβληθεί κάθε δυνατή προσπάθεια ώστε οι αποζημιώσεις να καταβληθούν στους δικαιούχους το συντομότερο δυνατόν.

Επίσης, εγκρίθηκαν μέτρα για τους γεωργοκτηνοτρόφους των Νομών Ξάνθης, Καβάλας, Αρτας, Πρέβεζας, Λέσβου και περιφέρειας Θεσσαλίας, που οι εκμεταλλεύσεις τους ζημιώθηκαν από βροχοπτώσεις - πλημμύρες κατά τους μήνες Σεπτέμβριο μέχρι και Δεκέμβριο 1996. Ηδη δόθηκε εντολή για εξατομίκευση των ζημιών. Μετά δε την ολοκλήρωση της εξατομίκευσης θα αρχίσει η καταβολή των σχετικών ενισχύσεων.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

2. Στην με αριθμό 2005/23-1-97 ερώτηση δόθηκε με το υπ' αριθμ. 4168/17-2-97 έγγραφο από τον Υφυπουργό Εσωτερικών η ακόλουθη απάντηση:

"Σχετικά με την αριθμ. 2005/23.1.97 ερώτηση που κατέθεσε στη Βουλή ο Βουλευτής κ. Παναγιώτης Ψωμιάδης και ως προς το θέμα της εξυπηρέτησης των κατοίκων της Θεσσαλονίκης στην πόλη τους για υποθέσεις τους με το Δημόσιο και τον ευρύτερο δημόσιο τομέα, προκειμένου να απαλλάσσονται από την υποχρέωση μετάβασης στην Αθήνα, σας γνωστοποιούμε τα εξής:

Οσον αφορά τη συγκεκριμένη περίπτωση του κ. Κ. Στυλιανίδη, ο οποίος ταλαιπωρήθηκε προκειμένου να εισπράξει από την Τράπεζα της Ελλάδος χρηματικό ποσό από Φ.Π.Α. αφού υποχρεώθηκε να μεταβεί στην Αθήνα, από την έρευνα που κάναμε στους εμπλεκόμενους φορείς (Τράπεζα της Ελλάδος, Υπουργείο Οικονομικών, Αριστοτέλειο Πανεπιστήμιο Θεσσαλονίκης) δεν φαίνεται να προκύπτει υποχρέωση από συγκεκριμένες διατάξεις για μετάβασή του στην Αθήνα για την είσπραξη του οφειλομένου Φ.Π.Α.

Επειδή όμως παρατηρείται να ταλαιπωρούνται οι πολίτες με διαδικασίες που δεν προβλέπονται ρητά από ειδικές διατάξεις, απευθύνουμε κατά καιρούς οδηγίες στις υπηρεσίες από το πνεύμα των οποίων προκύπτει ότι ο άξονας των ενεργειών των υπηρεσιών πρέπει να είναι η εξυπηρέτηση του πολίτη και η απαλλαγή του από γραφειοκρατικές και περιττές διαδικασίες.

Οι οδηγίες που δίνονται στις υπηρεσίες αφορούν την επικοινωνία με τους πολίτες και ειδικότερα τη διευκόλυνσή τους με όλα τα μέσα επικοινωνίας που διαθέτουν οι υπηρεσίες, την ταχύτητα της διεκπεραίωσης των υποθέσεών τους, τη σαφή και άμεση ενημέρωσή τους για την πορεία των υποθέσεών τους με τις δημόσιες υπηρεσίες καθώς και τη διαφάνεια στη δράση της Διοίκησης αλλά και την έγκαιρη κοινοποίηση των ενεργειών της Διοίκησης όταν οι ενέργειές της συναρτώνται με ρυθμίσεις οικονομικής φύσης όπως στη συγκεκριμένη περίπτωση.

Σας πληροφορούμε ακόμη ότι το ΥΠ.ΕΣ.Δ.Α. έχει ξεκινήσει και εφαρμόζει πρόγραμμα διοικητικού εκσυγχρονισμού με συγκεκριμένες μεταρρυθμιστικές παρεμβάσεις, στόχος των οποίων είναι η εξυπηρέτηση του πολίτη.

Σ' αυτές τις μεταρρυθμιστικές παρεμβάσεις εντάσσονται και μέτρα επικοινωνίας και εξυπηρέτησης του πολίτη τα οποία αποσκοπούν:

- στην ταχύτητα των συναλλαγών

- στον περιορισμό των άσκοπων μετακινήσεων του πολίτη προς και από τις υπηρεσίες

- στον περιορισμό του "διοικητικού φορτίου" του πολίτη

- στην αποσυμφόρηση των υπηρεσιών από την προσέλευση του κοινού.

Ο Υφυπουργός

ΑΝ. ΜΑΝΤΕΛΗΣ"

3. Στην με αριθμό 2016/24-1-97 ερώτηση δόθηκε με το υπ' αριθμ. 117/13-2-97 έγγραφο από τον Υφυπουργό Οικονομικών η ακόλουθη απάντηση:

"Απαντούμε στην ερώτηση 2016/24-1-97 που κατέθεσε στη Βουλή ο Βουλευτής κ. Πέτρος Τατούλης σχετικά με τη διαφορετική συνταξιοδοτική αντιμετώπιση των θυμάτων από βίαιο συμβάν σε σχέση με τα θύματα τρομοκρατικών πράξεων και σας πληροφορούμε τα ακόλουθα:

1. Οι ρυθμίσεις που εισήγαγε ο ν. 1897/1990 για την προστασία των θυμάτων τρομοκρατικών ενεργειών, είναι "εξαιρετικού δικαίου" αφού υπερβαίνουν και την προστασία των παθόντων σε πόλεμο, και έχουν ως τελικό σκοπό, πέρα απο την υλική συμπαράσταση κρατικών υπαλλήλων - λειτουργών στην εκτέλεση του καθήκοντός τους, να διατρανώνουν τη βούληση της Πολιτείας να προασπίσει τις δημοκρατικές ελευθερίες και τους θεσμούς, από εκείνους που αποτολμούν έκνομες ενέργειες αναγορευόμενοι, αυθαίρετα, σε αυτοδιαχειριστές της δικαιοσύνης.

2. Με δεδομένες τις ιδιαιτερότητες αλλά και την φύση ορισμένων υπηρεσιών στο Στρατό και τα Σώματα Ασφαλείας (ιπτάμενοι, εργαζόμενοι σε στρώση ναρκοπεδίων, εξουδετέρωση εκρητικών μηχανισμών, προσωπικό που ασχολείται με την κατάσβεση πυρκαγιών, δίωξη κοινού εγκλήματος - λαθρεμπορίου - ναρκωτικών, στρατιωτικές ασκήσεις με πραγματικά πυρά, ατυχήματα κατά την διάρκεια διατεταγμένης υπηρεσίας κ.λπ.) είναι πολύ πιθανόν (αν και όλοι το απευχόμαστε) να λάβουν χώρα και στο μέλλον, όπως έλαβαν χώρα στο παρελθόν, περιστατικά στα οποία θα υπάρχουν θύματα.

3. Η νομοθεσία επιβάλλεται, ν' αντιμετωπίζει νηφάλια τα περιστατικά αυτά με ενιαίους κανόνες αποφεύγοντας την παραβίαση βασικών συνταξιοδοτικών αρχών, που δημιουργούν "ρήγματα" στη συνταξιοδοτική νομοθεσία και την περιπτωσιολογική αντιμετώπιση των γεγονότων υπό το καθεστώς της συναισθηματικής φόρτισης.

Οιαδήποτε παρέκκλιση από τις ισχύουσες διατάξεις, στην προκειμένη περίπτωση, εμπεριέχει τον κίνδυνο μεγάλων αντανακλαστικών επιπτώσεων στη νομοθεσία, αφού για την ταυτότητα του λόγου, οι όποιες ρυθμίσεις θα πρέπει να επεκταθούν στις οικογένειες όλων όσων φονεύονται κατά την εκτέλεση διατεταγμένης υπηρεσίας ή πέφτουν θύματα δολοφονικής επίθεσης από άτομα ή ομάδες μη τρομοκρατικές, κατά την εκτέλεση της υπηρεσίας τους ή λόγω της ιδιότητάς τους, πολύ δε περισσότερο για τις οικογένειες των φονευθέντων στον πόλεμο, οι οποίες χρήζουν της ύψιστης από την Πολιτεία 

Σελίδα 4203 

προστασίας - αρωγής.

4. Μετά τα παραπάνω πιστεύουμε ότι είναι κατανοητό γιατί δεν είναι δυνατή η επιλεκτική εφαρμογή των διατάξεων του ν. 1897/1990 σε μεμονωμένες κατηγορίες συνταξιούχων.

Ο Υφυπουργός

ΝΙΚ. ΧΡΙΣΤΟΥΔΟΥΛΑΚΗΣ"

4. Στην με αριθμό 2020/24-1-97 ερώτηση δόθηκε με το υπ' αριθμ. 844/17-2-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 2020/24.1.97 που κατέθεσε στη Βουλή ο Βουλευτής κ. Ε. Μπασιάκος παρακαλούμε να τον πληροφορήσετε τα εξής:

Στο υπόμνημα που υπέβαλε τον Ιανουάριο του 1996 ο Υπουργός Γεωργίας στον Επίτροπο Γεωργίας κ. Φίσλερ, αναφέρεται ότι το συνολικό ύψος των ζημιών που προκλήθηκαν στον Γεωργικό Τομέα κατά το έτος 1996 απο φυσικές καταστροφές εκτιμάται στα 65 δις.

Συμπεριλαμβάνονται δηλαδή στους υπολογισμούς και οι πολύ μικρές ζημιές για τις οποίες δεν κρίνεται σκόπιμη και αναγκαία η λήψη μέτρων. Κατά συνέπεια το ύψος των πιστώσεων μπορούν να ενισχυθούν λαμβάνοντας υπόψη και τα κριτήρια που θέτει η Ε.Ε. (ποσοστά ζημιάς πάνω από ορισμενα όρια) για την ενίσχυση πληγέντων από φυσικές καταστροφές είναι σαφώς μικρότερο από τα 65 εκατ. δις. Εκτιμάται δε ότι ανέρχεται στα 20 δις.

Οι οικονομικές ενισχύσεις θα αρχίσουν να καταβάλλονται αμέσως μετά το πέρας της εξατομίκευσης των ζημιών στους παραγωγούς των Νομών Καρδίτσας, Τρικάλων, Λαρίσης, Μαγνησίας, Αρτας, Πρέβεζας, Λέσβου, Καβάλας και Ξάνθης που οι εκμεταλλεύσεις τους ζημιώθηκαν από βροχοπτώσεις - πλημμύρες κατά τους μήνες από Σεπτέμβριο - Δεκέμβριο 1996.

Ο Υπουργός Γεωργίας έθεσε με βάση την επιστολή του Δεκεμβρίου στην Ε.Ε. ως πρώτη χρονικά προτεραιότητα την αντιμετώπιση των ζημιών από βροχοπτώσεις - πλημμύρες στους αναφερόμενους Νομούς.

Συγκεκριμένα για τις αποζημιώσεις από φυσικές καταστροφές του 1996, οι οποίες εκτιμάται ότι θα ανέλθουν στο ποσό των 20 δις δρχ. ήδη έχει εγκριθεί (με διϋπουργική απόφαση) μια κατ' αρχήν πίστωση 14 δις δρχ. από τον τακτικό προϋπολογισμό των ετών 1996 και 1997, εκ των οποίων 4 δις δρχ. βρίσκονται ήδη σε ειδικό λογαριασμό στην ΑΤΕ για την απρόσκοπτη καταβολή των αποζημιώσεων, αμέσως μετά την εξατομίκευση των ζημιών από τις αρμόδιες επιτροπές των Νομαρχιακών Αυτοδιοικήσεων.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

5. Στην με αριθμό 2022/24-1-97 ερώτηση δόθηκε με το υπ' αριθμ. 4459/17-2-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 2022/24.1.97 του Βουλευτή κ. Νίκου Τσιαρτσιώτη και απευθύνεται στον Υπουργό Μεταφορών και Επικοινωνιών σχετικά με τα δρομολόγια της αεροπορικής γραμμής Αθήνα - Κοζάνη - Καστοριά - Αθήνα, σας πληροφορούμε τα παρακάτω:

Η μείωση των συχνοτήτων της συγκεκριμένης γραμμής έγινε βάσει στατιστικών στοιχείων που διαθέτει η εταιρεία.

Κατά την χειμερινή περίοδο 1995 - 1996 η πληρότητα των δρομολογίων ΑΘΗΝΑ - ΚΟΖΑΝΗ - ΚΑΣΤΟΡΙΑ - ΑΘΗΝΑ κυμαινόταν μεταξύ 16 - 34% του συνόλου των προσφερομένων θέσεων του α/φους.

Δεδομένου ότι η ΟΛΥΜΠΙΑΚΗ βρίσκεται στην πιο κρίσιμη καμπή της πορείας της είμαστε υποχρεωμένοι να κινούμαστε σύμφωνα με την πραγματικότητα που απεικονίζουν οι αριθμοί.

Σας βεβαιώνουμε, ότι εάν προκύψει πραγματική ανάγκη αύξησης των δρομολογίων δεν θα διστάσουμε να την ικανοποιήσουμε.

Οσον αφορά την αναβάθμιση του Κρατικού Αερολιμένα Κοζάνης σας πληροφορούμε ότι υπάρχει πρόγραμμα το οποίο περιλαμβάνει:

- Περίφραξη και περιφερειακή οδός προϋπ.: 250 εκ. δρχ.

- Φωτοσήμανση διαδρόμου προϋπ.: 300 εκ. δρχ.

- Επέκταση - βελτίωση αεροσταθμού προϋπ.: 150 εκ. δρχ.

- Αρση κακοτεχνιών PAPI.

- Mελέτη αναπτύξεως του αεροδρομίου

Από τα ανωτέρω έργα τα τρία πρώτα χρηματοδοτούνται από το ποσό των 700 εκ. δρχ. του ΠΕΠ Δυτικής Μακεδονίας και τα υπόλοιπα από το τέλος εκσυγχρονισμού αεροδρομίων.

- Ο υπάρχων διάδρομος επιτρέπει την προσαπογείωση αεροσκαφών ATR 42 ή ATR72. H Y.Π.Α. δεν έχει προγραμματίσει επέκταση του διαδρόμου ώστε να εξυπηρετούνται μεγαλύτερα αεροσκάφη διότι:

- αυτό θα εσήμαινε ανακατασκευή του διαδρόμου, έργο τεχνικώς δύσκολο και εξαιρετικά δαπανηρό.

- δεν έχει διατυπωθεί ποτέ ως τώρα τέτοιο αίτημα από αερομεταφορέα ή άλλο παράγοντα.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

6. Στην με αριθμό 2027/27-1-97 ερώτηση δόθηκε με το υπ' αριθμ. 851/17-2-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 2027/27.1.97 ερώτηση που κατέθεσε στη Βουλή ο Βουλευτής κ. Αν. Παπαληγούρας παρακαλούμε να τον πληροφορήσετε σε ό,τι μας αφορά τα εξής:

Από την Κοινότητα Ασσου Κορινθίας για τις πλημμύρες της 12ης Ιανουαρίου 1997 υποβλήθηκαν στον ΕΛΓΑ δύο δηλώσεις ζημιάς σε Ζωϊκό Κεφάλαιο (ένα περιστατικό ζημιάς σε πρόβατα και ένα σε μελισσοσμήνη) καθώς και δύο δηλώσεις ζημιάς στη Φυτική Παραγωγή (θερμοκήπια). Οι εκτιμήσεις των παραπάνω ζημιών έχουν ήδη διενεργηθεί, και από τον ΕΛΓΑ θα καταβληθεί κάθε δυνατή προσπάθεια ώστε οι πληγέντες κτηνοτρόφοι και παραγωγοί να αποζημιωθούν το συντομότερο δυνατόν.

Διευκρινίζεται ότι οι ζημιές που προξενήθηκαν σε γεωργικές εγκαταστάσεις, αποθήκες, μηχανολογικό εξοπλισμό, περιφράξεις κ.λπ. σύμφωνα με την ισχύουσα Νομοθεσία δεν καλύπτονται ασφαλιστικά και δεν αποζημιώνονται από τον ΕΛΓΑ.

Το Υπουργείο Γεωργίας συγκεντρώνει στοιχεία για τις ζημιές που προκλήθηκαν στις γεωργοκτηνοτροφικές εκμεταλλεύσεις, και οι οποίες δεν καλύπτονται ασφαλιστικά από τον ΕΛΓΑ προκειμένου να μορφώσει σαφή και ολοκληρωμένη εικόνα της έκτασης και του ύψους των ζημιών αυτών και στη συνέχεια να εξετάσει την δυνατότητα και αναγκαιότητα λήψης μέτρων υπέρ των πληγέντων παραγωγών.

Η Α.Τ.Ε. κατά πάγια τακτική χορηγεί στους παραγωγούς που γεωργοκτηνοτροφικές τους εκμεταλλεύσεις ζημιώνονται από δυσμενείς καιρικές συνθήκες και λοιπά αίτια, τις απαραίτητες πιστωτικές διευκολύνσεις για να μπορέσουν ν' αντιμετωπίσουν οικονομικές τους δυσχέρειες από τις ζημιές που έπαθαν και να συνεχίσουν ομαλά την παραγωγική τους δραστηριότητα.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

7. Στην με αριθμό 2032/27-1-97 ερώτηση δόθηκε με το υπ' αριθμ. 852/17-2-97 έγγραφο απο τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 2032/27.1.97 που κατέθεσε η Βουλευτής κ. Μ. Δαμανάκη αναφορικά με το παραπάνω θέμα, σας πληροφορούμε ότι στις προτάσεις της για την αναθεώρηση της ΚΟΑ στον τομέα του κανπνού, η Επιτροπή αναφέρει και λαμβάνει υπόψιν τις ιδιαιτερότητες που παρουσιάζονται στην καλλιέργεια των ευγενών ποικιλιών καπνού (Μπασμάς).

Συγκεκριμένα αναφέρονται στην μικρή στρεμματική απόδοση, το υψηλό κόστος παραγωγής λόγω της απαιτούμενης

Σελίδα 4204 

χειρωνακτικής εργασίας, την καλλιέργειά της σε ορεινές και λοφώδεις περιοχές, καθώς και το γεγονός ότι οι εκμεταλλεύσεις είναι οικογενειακές, και μικρές, η δε κατανεμημένη ποσόστωση εξαιρετικά περιορισμένη. Η Επιτροπή προτείνει την δημιουργία εθνικού αποθέματος.

Η χώρα μας αποδέχεται την πρότασή της για δημιουργία εθνικού αποθέματος, προκειμένου να εξασφαλισθεί η ομαλότητα στις ροές χορήγησης των δικαιωμάτων καλλιέργειας με την ταυτόχρονη διευκόλυνση πρόσβασης νέων παραγωγών στον τομέα, με σκοπό την συνέχιση της καπνοκαλλιέργειας.

Οσον αφορά την εξαγορά των ποσοστώσεων όσων εγκαταλείπουν τον τομέα, ζητάμε την δυνατότητα εφαρμογής του μέτρου μετά την απόφαση του Κ-Μ, στις περιοχές όπου κρίνει ότι μπορεί να εφαρμοσθεί, χωρίς να προκαλέσει προβλήματα.

Τέλος η εξαγορά να μην συνδυάζεται με μείωση στο 100% των ποσοστώσεων που εντάσσονται στο μέτρο αλλά σημαντικό ποσοστό αυτού να μπορεί να χρησιμοποιηθεί για νέους παραγωγούς.

Η μεταφορά των ποσοστώσεων παραγωγής από άλλες ποικιλίες ή ομάδες προς ζητούμενες είναι και πρόθεση της Επιτροπής και θα αποτελεί στοιχείο της ΚΟΑ.

Η χώρα μας θα καταβάλλει κάθε προσπάθεια για την αξιοποίηση κατά τον καλλίτερο τρόπο της δυνατότητας αυτής.

Το ευνοϊκό κλίμα που υπάρχει για τις εκλεκτές ελληνικές ποικιλίες και ιδιαίτερα για τον Μπασμά, πιστεύουμε ότι θα επιτρέψει την αποδοχή ενός τέτοιου αιτήματος (συμπληρωματικό ποσό πέραν της πριμοδότησης) ή εν ανάγκη για την κατηγορία "παστάλι" της ποικιλίας αυτής.

Ο Υπουργός

ΣΤ. ΤΖΟΥΜΑΚΑΣ"

8. Στην με αριθμό 2048/28-1-97 ερώτηση δόθηκε με το υπ' αριθμ. 4443/17-2-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 2048/28.1.97 του Βουλευτή κ. Ευάγγελου Πολύζου και απευθύνεται στον Υπουργό Μεταφορών και Επικοινωνιών, σχετικά με τα άτομα με ειδικές ανάγκες που υπηρετούν στα ΕΛΤΑ ως υπάλληλοι αορίστου χρόνου, σας πληροφορούμε τα παρακάτω:

Στα ΕΛΤΑ υπηρετούν σήμερα 624 υπάλληλοι αορίστου χρόνου, σύμφωνα με τις διατάξεις του άρθρου 66 του Ν. 1943/91. Για τους υπαλλήλους αυτούς έχουν εφαρμογή οι διατάξεις της παρ. 18 του άρθρου 28 του Ν. 2190/94, σύμφωνα με τις οποίες τα άτομα αυτά επανεξετάζονται υποχρεωτικά από υγειονομικές επιτροπές Κρατικών Νοσοκομείων.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

9. Στην με αριθμό 2060/28-1-97 ερώτηση δόθηκε με το υπ' αριθμ. 879/17-2-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 2060/28.1.97 που κατέθεσε ο Βουλευτής κ. Μ. Μπεντενιώτης αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι η ρύθμιση των χρεών των ανθοπαραγωγών αντιμετωπίζεται απο την ΑΤΕ και ήδη υφίσταται και λειτουργεί σχετική διαδικασία ρύθμισης χρεών.

Το Υπουργείο Γεωργίας στήριξε και στηρίζει την Ανθαγορά Αμυγδαλέζας (ΚΑΣΕ = Κοινοπραξία Ανθοκομικών Συν/σμών Ελλάδας) με παραχώρηση 70 στρ. για την εγκατάσταση της Ανθαγοράς, ενέταξε την Ανθαγορά σε κοινοτικό πρόγραμμα με επιχορήγηση 70%. Επιχορήγησε την Ανθαγορά με 109 εκ. δρχ. για λειτουργικά έξοδα ως σήμερα. Ενέταξε την ΚΑΣΕ στα ΜΟΠ και εγκαταστάθηκε στο χώρο της Ανθαγοράς - Θερμοκήπιο 7 στρ. με επιχορήγηση 78 εκ. δρχ. με σκοπό την διατήρηση - ανάπτυξη - πώληση γλαστρικών φυτών. Ρύθμισε στα πλαίσια του Αρθρου 32 του Ν. 2008/92 χρέος της ΚΑΣΕ συνολικού ποσού 150 εκ. δρχ. Επίσης λειτουργεί η ανθαγορά Προμπονά του Συν/σμού Ανθοπαραγωγών "η Συνιδιοκτησία". Λειτουργεί νόμιμα ως αγορά νομίμου και αναγνωρισμένου συνεταιρισμού.

Συμβαίνει στην ελεύθερη αγορά να υπάρχει μεγάλη διαφορά μεταξύ τιμών παραγωγού και καταναλωτού.

Η καλύτερη λύση σ' αυτό το πρόβλημα είναι ο παραγωγός να διαθέτει μόνος τα προϊόντα του απ' ευθείας στον καταναλωτή δηλαδή να εμπορεύεται ο ίδιος την παραγωγή του.

Για την προστασία εγχώριας παραγωγής λήφθηκαν τα ακόλουθα μέτρα:

1) Αυστηρός ποιοτικός και φυτοϋγειονομικός έλεγχος στα εισαγόμενα προϊόντα ιδιαίτερα από Τρίτες Χώρες.

2) Επαναφορά του Κοινοτικού δασμού κατά 70% για τα εισαγόμενα γαρύφαλλα Κολομβίας που είχε σαν συνέπεια το μηδενισμό των εισαγωγών τους δια αυτοπεριορισμού από τη χώρα αυτή.

Το θέμα των αλλοδαπών αγροτοεργατών είναι αρμοδιότητα του Υπ. Εργασίας προς το οποίο κοινοποιούμε το παρόν έγγραφο με αντίγραφο της ερώτησης.

Τεχνική υποστήριξη παρέχεται από τις Δ/νσεις Γεωργίας και το ΕΘΙΑΓΕ επίσης δε το Υπουργείο μας χρηματοδοτεί τα Γεωργικά Πανεπιστήμια για την εκπόνηση ειδικών προγραμμάτων εφηρμοσμένης ανθοκομικής έρευνας.

Ο Υπουργός

ΣΤ. ΤΖΟΥΜΑΚΑΣ"

10. Στην με αριθμό 2065/28-1-97 ερώτηση δόθηκε με το υπ' αριθμ. 881/17-2-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 2065/28.1.97, που κατέθεσε ο Βουλευτής κ. Δ. Σιούφας αναφορικά με το παραπάνω θέμα σας πληροφορούμε ότι:

Για τους παραγωγούς της Καρδίτσας που γεωργοκτηνοτροφικές τους εκμεταλλεύσεις ζημιώθηκαν από χιονοπτώσεις κατά το μήνα Φεβρουάριο 1994 δεν εγκρίθηκαν μέτρα διότι δεν υπήρχε η σχετική οικονομική δυνατότητα.

Ο Υπουργός

ΣΤ. ΤΖΟΥΜΑΚΑΣ"

11. Στην με αριθμό 2077/29-1-97 ερώτηση δόθηκε με το υπ' αριθμ. 900/17-2-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 2077/29.1.97 που κατέθεσαν οι Βουλευτές κ.κ. Ε. Αποστόλου, Σπ. Δανέλλης αναφορικά με το παραπάνω θέμα, σας πληροφορούμε ότι σύμφωνα με τις διατάξεις του Ν. 1845/89 ιδρύθηκε το Εθνικό Ιδρυμα Αγροτικής Ερευνας (ΕΘ.Ι.ΑΓ.Ε.) σκοπός του οποίου είναι η εφαρμογή της πολιτικής στους τομείς αγροτικής έρευνας και τεχνολογίας. Για την επίτευξη του σκοπού αυτού μεταφέρθηκαν στο ΕΘΙΑΓΕ όλα τα Κέντρα - Ινστιτούτα - Σταθμοί και ΠΕΓΕΑΛ σύμφωνα με την αριθμ. 288611/21.8.90 Κοινή Υπουργική Απόφαση (ΦΕΚ 530 τ.Β.) Μεταξύ αυτών, μεταφέρθηκε και ο Σταθμός Γεωργικής Ερευνας Μυτιλήνης ο οποίος λειτουργεί με αποσπασμένο προσωπικό του Υπουργείου Γεωργίας.

Ηδη το ΕΘΙΑΓΕ έχει δρομολογήσει τη διαδικασία διαμόρφωσης ενός νέου οργανωτικού πλαισίου λειτουργίας των ερευνητικών μονάδων και έχει υποβάλλει στον Υπουργό Γεωργίας σχέδιο οργανογράμματος προκειμένου να υπάρξει αποτελεσματικός συντονισμός δράσης ανά ευρύτερη γεωγραφική περιοχή.

Συγκεκριμένα, με το νέο αυτό οργανόγραμμα στο Ινστιτούτο Γεωργικής Ερευνας Αθήνας, στο οποίο υπάγεται ο Πειραματικός Σταθμός Μυτιλήνης, προβλέπεται να λειτουργήσει Τομέας Ελαίας για την αντιμετώπιση πολλών προβλημάτων λειτουργίας και οργάνωσης των ερευνητικών μονάδων του ΕΘΙΑΓΕ μεταξύ των οποίων είναι και ο Σταθμός Μυτιλήνης, ενισχυμένος επιπλέον με επιστημονικό προσωπικό και μηχα-

Σελίδα 4205 

νολογικό εξοπλισμό.

Επίσης η καθυστέρηση έναρξης λειτουργίας του Εργαστηρίου Ελέγχου Ποιότητας γάλακτος της Λέσβου οφείλεται στην ανάγκη τροποποίησης της σχετικής νομοθεσίας.

Η τροποποίηση της νομοθεσίας αυτής έχει υποβληθεί στη Βουλή των Ελλήνων με την ψήφιση της οποίας θα ολοκληρώσουμε στο λοιπό νομικό πλαίσιο για την λειτουργία του εν λόγω εργαστηρίου.

Ο Υπουργός

ΣΤ. ΤΖΟΥΜΑΚΑΣ"

12. Στην με αριθμό 2111/29-1-97 ερώτηση δόθηκε με το υπ' αριθμ. 4442/14-2-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 2111/29-1-97 του Βουλευτή κ. Δ. Χειμάρα και απευθύνεται στον Υπουργό Μεταφορών και Επικοινωνιών σχετικά με δημοσίευμα της Εφημερίδας "Αδέσμευτος Τύπος" της 27-1-97 σας πληροφορούμε τα παρακάτω:

1. Το Κεντρικό μηχανοστάσιο του ΟΣΕ του Αγίου Ιωάννη Ρέντη, διαχειρίζεται ετησίως το ποσόν των εξήντα πέντε εκατομμυρίων δρχ. (65.000.000) περίπου, για αγορές υλικών άμεσης ανάγκης μικρής αξίας (μέγιστο δυνατό κόστος τιμολογίου 60.000 δρχ. με το Φ.Π.Α.) που ονομάζεται "Παγία Προκαταβολή".

Αναλυτικότερα το Μηχανοστάσιο λαμβάνει ένα εκατομμύριο οκτακόσιες χιλιάδες δρχ. (1.800.000) ανά δεκαήμερο ήτοι πέντε εκατομμύρια τετρακόσιες χιλιάδες δρχ. μηνιαίως τις οποίες οφείλει να αποδίδει με αντίστοιχα τιμολόγια, προκειμένου να λάβει στη συνέχεια το αντίστοιχο ποσό του επόμενου μηνός.

Εξ αυτού συμπεραίνεται ότι τα ποσά που διακινούνται για την αγορά υλικών είναι μικρού ύψους και ελέγχονται σε μικρά τακτά χρονικά διαστήματα (μηνιαίως).

2. Η θητεία της διαχείρισης της "Πάγιας Προκαταβολής" που αποτελείται από τον διαχειριστή και την επιτροπή αγορών είναι εξάμηνη, και η απόφαση για τους υπαλλήλους που την αποτελούν, εκδίδεται από την αρμόδια υπηρεσία Ελξεως, μετά από εισήγηση του Συγκροτήματος. Ετσι, διασφαλίζεται κατα τον καλύτερο τρόπο η χρηστή διαχείριση των χρημάτων που διακινούνται για τον παραπάνω σκοπό, αφού οι υπάλληλοι δεν έχουν μονιμότητα στο αντικείμενο αυτό.

Παράλληλα ο έλεγχος για το κόστος των υλικών που αγοράζει η επιτροπή, διενεργείται τόσο από τους χρήστες (Αρχιτεχνίτες τεχνικών συνεργείων) όσο από τον διαχειριστή και από τον Μηχανικό της τεχνικής υπηρεσίας του Μηχανοστασίου. Είναι κατανοητό λοιπόν ότι το αναφερόμενο πλέγμα ελέγχου δεν αφήνει δυνατότητες για ατασθαλίες οι οποίες δεν θα γίνουν άμεσα αντιληπτές.

3. Στην αναφερόμενη στο άρθρο περίπτωση για δύο παραγγελίες οι οποίες έγιναν στο πρώτο δεκαήμερο του Ιανουαρίου του 1997 και για τις οποίες εκδόθηκαν αντίστοιχα τιμολόγια στο ίδιο χρονικό διάστημα. Χάριν στο προαναφερόμενο σύστημα ελέγχου, υπέπεσαν άμεσα στην αντίληψη των ελεγκτών και Προϊσταμένων του Μηχανοστασίου, παρατυπίες στην έκδοσή τους. Το ποσό στο οποίο αναφέρονται τα δύο αυτά τιμολόγια ανέρχονται στο ποσό των 96.000 δρχ. περίπου.

Κατόπιν τούτου στις 21/01/97 με απόφαση της αρμόδιας υπηρεσίας, διετάχθει Διοικητική εξέταση για την αποσαφήνιση των παρατυπιών αυτών, η οποία εφόσον διαπίστωνε επιλήψιμεςπράξεις στη διαχείριση, θα παρέπεμπε την υπόθεση στην αρμόδια Διεύθυνση Οικονομικού Ελέγχου (ΔΟΕ).

4. Τα μέλη της συγκροτηθείσας επιτροπής, που δεν αποτελέσθηκε μόνο από Τεχνικούς του Μηχανοστασίου αλλά και την Δ/νση Περιφέρειας Αθηνών συνήλθαν σε σώμα στις 27.1.97 και εντός τριών ημερών διενήργησαν την Διοικητική εξέταση και εξέδωσαν σχετικό πόρισμα. Από το περιεχόμενο του πορίσματος, εντοπίζονται υπάλληλοι που φέρουν ευθύνη για την παραποίηση των δύο τιμολογίων και για τους οποίους ξεκίνησε άμεσα ο πειθαρχικός τους έλεγχος. Παράλληλα το πόρισμα απεστάλει και στην καθ' ύλη αρμόδια Διεύθυνση Οικονομικού Ελέγχου προκειμένου να διερευνήσει σε βάθος την υπόθεση.

5. Οσον αφορά την εμπλοκή του συγκεκριμένου υπαλλήλου σε ανάλογο συμβάν και άλλη φορα, δεν υπάρχει καμία τέτοια επίσημη καταγγελία στο παρελθόν, ούτε και άλλα στοιχεία διαθέτουμε.

Από τα παραπάνω διαφαίνονται τα εξής:

α) Η δυνατότητα αγοράς από την "Πάγια Προκαταβολή" που δεν μπορεί να ξεπεράσει ανά τιμολόγιο τις 60.000.000 δρχ. με Φ.Π.Α. ο έλεγχος των δαπανών διενεργείται ανά μήνα, και η ανά εξάμηνο αλλαγή της σύνθεσης των επιτροπών, δεν συμβιβάζονται με τα αναφερόμενα στο άρθρο της εφημερίδας περί "πλουτισμού υπαλλήλων".

β) Η διαπιστωθείσα από την υπηρεσία διαχειριστική ατασθαλία ανέρχεται στο ποσόν των 95.000 δρχ. με Φ.Π.Α., γεγονός που δεν συμβιβάζεται με τα αναφερόμενα στο άρθρο περί "εκτεταμένης πλαστογραφίας τιμολογίων".

γ) Ο εντοπισμός της διαχειριστικής ατασθαλίας καθώς και η πάταξή της εκ μέρους της υπηρεσίας ήταν άμεσος, χωρίς να ασκηθούν "έντονες πιέσεις" και "πολιτικές παρεμβάσεις" που αναφέρει ο αρθρογράφος της εφημερίδας. Στο σημείο αυτό θέλουμε να προσθέσουμε ότι ο έλεγχος και η έναρξη διοικητικής εξέτασης άρχισε μία εβδομάδα περίπου πριν την δημοσίευση του άρθρου. Πιθανολογούμε οτι και η πληροφόρηση του αρθρογράφου προέρχεται από την σχετική έκθεση του ελέγχου της υπηρεσίας.

δ) Στους εμπλεκόμενους στην υπόθεση υπαλλήλους αφαιρέθησαν οι αρμοδιότητες μέχρι τελικής διερεύνησης του θέματος.

ε) Η διαχείριση των "Παγίων Προκαταβολών" σε όλα τα συγκροτήματα έχει την ίδια δομή που προαναφέραμε και ως εκ τούτου είναι αδύνατος η διαφυγή πέραν του μηνός διασπάθισης του διαχειριζόμενου χρήματος. Επί πρόσθετα σας γνωρίζουμε ότι το σύνολο των δαπανών των "Παγίων Προκαταβολών" ανέρχεται σε 600.000.000 δρχ. ετησίως, και όχι τρία δισεκατομμύρια, όπως αναφέρεται στο άρθρο.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

13. Στην με αριθμό 2113/29-1-97 ερώτηση δόθηκε με το υπ' αριθμ. 61/13-2-97 έγγραφο από τον Υπουργό Ναυτιλίας η ακόλουθη απάντηση:

"Σε απάντηση της ερώτησης 2113/29-1-97 του Βουλευτή κ. Σπύρου Σπ. σας γνωρίζουμε τα ακόλουθα:

1. Η έλλειψη επιχειρηματικών μέσων και ειδικότερα περιπολικών σκαφών που παρατηρείται σε αρκετές Λιμενικές Αρχές της χώρας είναι ένα πρόβλημα που απασχολεί την Υπηρεσία δεδομένου ότι τα διαθέσιμα σκαφη δεν επαρκούν πάντα για την κάλυψη των αναγκών επιτήρησης και αστυνόμευσης των παραμεθορίων περιοχών. Παρ' όλα αυτά η Υπηρεσία μας επιδεικνύοντας ιδιαίτερη ευαισθησία για την αντιμετώπιση των προβλημάτων που αντιμετωπίζει η Λιμ. Αρχή Κέρκυρας καταβάλλει κάθε δυνατή προσπάθεια για την καλύτερη στελέχωσή της. Παράλληλα έχει προωθηθεί στο Σ.Τ.Ε. σχέδιο Π.Δ. για ίδρυση Λιμενικού Σταθμού στους Οθωνούς και έχουν δοθεί οδηγίες στο Κεντρικό Λιμεναρχείο Κερκύρας για ίδρυση Λιμενικού Φυλακίου στην Ερείκουσα.

2. Επίσης για την εξασφάλιση καλύτερης επιτήρησης της θαλάσσιας περιοχής Ν. Κερκύρας έχει προγραμματισθεί η διάθεση ενός περιπολικού σκάφους από την Λιμενική Αρχή Πειραιώς και εφόσον οι περιστάσεις το απαιτήσουν η περαιτέρω ενίσχυση της Λιμενικής Αρχής Κέρκυρας με Κλιμάκιο Ειδικών Δυνάμεων (βατραχάνθρωποι) όπως και στο παρελθόν.

3. Στη σχολή Υπαξ/κών σήμερα φοιτούν 90 Δόκιμοι οι οποίοι μετά την αποφοίτησή τους θα καλύψουν κατά προτεραιότητα θέσεις στις Λιμενικές Αρχές που βρίσκονται στις παραμεθόριες περιοχές.

4. Ανεξάρτητα από τα παραπάνω η Υπηρεσία μας μετά την ολοκλήρωση των εξοπλιστικών προγραμμάτων που χρηματοδοτούνται από την Ε.Ε. θα διαθέσει για κάλυψη αναγκών της 

Σελίδα 4206 

περιοχής ένα επιπλέον σύγχρονο σκάφος υψηλών δυνατοτήτων.

5. Τέλος γνωρίζουμε ότι το ΥΕΝ καταβάλλει σε συνεργασία με την οικεία Λιμενική Αρχή κάθε προσπάθεια για την πρόληψη και καταστολή της λαθρομετανάστευσης και των συναφών εκνόμων ενεργειών με αποτέλεσμα να έχουν περιορισθεί στο ελάχιστο τα αδικήματα που διαπράττονται από Αλβανούς.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

14. Στην με αριθμό 2162/3-2-97 ερώτηση δόθηκε με το υπ' αριθμ. 168/14-2-97 έγγραφο από τον Υπουργό Εθν. Οικονομίας η ακολουθη απάντηση:

"Σε απάντηση της ερώτησης 2162/3.2.97 των Βουλευτών κ.κ. Μαρίας Μπόσκου και Σταύρου Παναγιώτου σχετικά με την Τράπεζα Κεντρικής Ελλάδος (ΤΚΕ), σας γνωρίζουμε ότι η Κυβέρνηση έχει θέσει ως στόχο τον εκσυγχρονισμό και την εξυγίανση του τραπεζικού συστήματος. Στα πλαίσια αυτής της πολιτικής εντάσσονται ενέργειες όπως η αναδιάρθρωση του χαρτοφυλακίου των τραπεζών του δημόσιου τομέα, η ενίσχυση της κεφαλαιακής βάσης τους και η ιδιωτικοποίηση των μικρών τραπεζών.

Σε ό,τι αφορά την ΤΚΕ, το Διοικητικό Συμβούλιο της Αγροτικής Τράπεζας (ΑΤΕ), η οποία κατέχει την πλειοψηφία των μετοχών της ΤΚΕ, αποφάσισε την πώληση πακέτου μετοχών της ΤΚΕ. Προς το σκοπό αυτό επέλεξε, μετά από ανοικτό μειοδοτικό διαγωνισμό, Χρηματοοικονομικό Σύμβουλο ο οποίος θα προωθήσει όλες τις διαδικασίες πώλησης, δηλαδή αναζήτηση, με διεθνή διακήρυξη, υποψηφίων επενδυτών και αξιολόγησή τους, με στόχο την επίτευξη των πλέον ευνοϊκών όρων για την πωλήτρια ΑΤΕ, την ΤΚΕ και το προσωπικό της.

Για τους εργαζόμενους της ΤΚΕ έχει τεθεί ειδικός όρος στη σύμβαση με το Χρηματοοικονομικό Σύμβουλο, σύμφωνα με τον οποίο οι υποψήφιοι επενδυτές θα πρέπει να είναι πρόθυμοι να αποδεχτούν τη διασφάλιση των θέσεων εργασίας του κάθε φύσεως υπηρετούντος στην ΤΚΕ προσωπικού, με τα εργασιακά και ασφαλιστικά δικαιώματα που έχει.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

15. Στην με αριθμό 2165/3-2-97 ερώτηση δόθηκε με το υπ' αριθμ. 4438/14-2-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στα σχετικά έγγραφά σας που αναφέρονται σε Αναφορές και Ερωτήσεις 2165/3.2.97 που κατατέθηκαν στη Βουλή απο τους Βουλευτές κ.κ. Αν. Καραμάριου, Παν. Κρητικού, Αθ. Δαβάκη, Νικ. Γκελεστάθη, Αθ. Γιαννόπουλου, Ευαγ. Πολύζου, Φωτ. Κουβέλη, Αθαν. Βαρίνου, Βυρ. Πολύδωρα, Ιωαν. Καρακώστα, Γεωργ. Αδαμόπουλου, Στυλ. Παπαθεμελή, Γεωργ. Σούρλα, Μιχ. Καρχιμάκη, Αλ. Παπαληγούρα, Χρ. Σμυρλή Λιακατά, Δημ. Αλαμπάνο, Χάρη Τσιόκα, Στ. Μπένο, Γεωργ. Γαρουφαλιά, Ιωαν. Βαρβιτσιώτη, Πετ. Τατούλη και Ευαγ. Μπασιάκο και απευθύνονται στον Υπουργό Μεταφορών και Επικοινωνιών σχετικά με την πλήρωση μιας θέσης υπαλλήλου στο γραφείο της ΕΛΤΑ της Τήλου σας πληροφορούμε τα παρακάτω:

Με την 153/25-4-96 Πράξη του Υπουργικού Συμβουλίου εγκρίθηκε, μετά από αίτημα των Ελληνικών Ταχυδρομείων (ΕΛΤΑ) η πρόσληψη δύο (2) Ταχ. Διανομέων για την κάλυψη αναγκών των Ταχ. Γραφείων Χάλκης και Τηλου.

Η πρόσληψη των παραπάνω Διανομέων θα γίνει σύμφωνα με τις διατάξεις του Ν. 2190/1994, με τη διαδικασία του διαγωνισμού που διεξάγεται από το Α.Σ.Ε.Π. στο οποίο η αρμόδια Υπηρεσία των ΕΛΤΑ έχει στείλει όλα τα απαιτούμενα στοιχεία και δικαιολογητικά.

Μέχρι να πραγματοποιηθούν οι παραπάνω προσλήψεις, ο οργανισμός θα καλύπτει τις ανάγκες των Ταχ. Γραφείων Τήλου και Χάλκης με μετακινήσεις μόνιμων υπαλλήλων από άλλα Ταχ. Γραφεία, προσπαθώντας να ελαχιστοποιήσει τα προβλήματα των παραπάνω Ταχ. Γραφείων, τα οποία όμως θα εκλείψουν οριστικά μόνο με την πρόσληψη τακτικού προσωπικού σ' αυτά.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

16. Στην με αριθμό 2166/3-2-97 ερώτηση δόθηκε με το υπ' αριθμ. 143/17-2-97 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 2166/3-2-97 σχετικά με τη μη μεταστέγαση - απομάκρυνση του 4ου Δημοτικού Σχολείου Καματερού, που κατέθεσε ο Βουλευτής κ. Ιωαν. Βαρβιτσιώτης, σας γνωρίζουμε τα ακόλουθα:

Οπως μας πληροφόρησε ο Προϊστάμενος του 4ου Γραφείου Α/θμιας Εκπαίδευσης της Γ' Δ/νσης Α/θμιας Εκπ/σης Αθήνας με σχετικό έγγραφό του το διδακτήριο του 4ου Δημοτικού Σχολείου Καματερού, που σήμερα στεγάζεται σε ιδιόκτητο κτίριο (οδός Γ. Σουρή) δεν πληροί τις προϋποθέσεις για ασφαλή διαμονή των παιδιών από κάθε άποψη.

Ο μεγαλύτερος αριθμός των παιδιών που φοιτούν σήμερα στο 4ο Δημοτικό Σχολείο προέρχονται από την περιοχή του Αγίου Τρύφωνα, όπου κατασκευάζεται το σημερινό διδακτήριο και το οποίο σύντομα θα αποπερατωθεί.

Επισημαίνουμε ότι ομόφωνα ο σύλλογος γονέων και κηδεμόνων του σχολείου σε συνεδρίαση της 5-12-1996 για το ίδιο θέμα αποφάσισε τη γρήγορη μεταστέγαση του σχολείου στην περιοχή του Αγίου Τρύφωνα. Καθώς επίσης και η Δ.Ε.Π. Καματερού ομόφωνα αποφάσισε χωρίς καμία αντίδραση για τη μεταστέγαση του σχολείου, στη συνεδρίαση της 6-12-96.

Για τους παραπάνω λόγους προτάθηκε ανεπιφύλακτα η μεταστέγαση του 4ου Δημοτικού Σχολείου Καματερού από το σημερινό χώρο στο νεοϊδρυθέν της περιοχής του Αγίου Τρύφωνα.

Το σημερινό διδακτήριο καλύπτεται απο τα 3ο και 8ο Δημοτικά Σχολεία Καματερού, τα οποία μπορούν να εξυπηρετήσουν τα λίγα παιδιά, που προέρχονται από την περιοχή εκείνη και δεν ανταποκρίνονται στην πραγματικότητα αυτά που αναφέρονται για δυσκολίες μεταφοράς των παιδιών.

Ο Υφυπουργός

ΙΩΑΝ. ΑΝΘΟΠΟΥΛΟΣ"

17. Στην με αριθμό 2170/3-2-97 ερώτηση δόθηκε με το υπ' αριθμ. 65/17-2-97 έγγραφο από τον Υπουργό Ναυτιλίας η ακόλουθη απάντηση:

"Σε απάντηση της 2170/3-2-97 ερώτησης των Βουλευτών κου Σπύρου ΔΑΝΕΛΛΗ και κας Στέλλας ΑΛΦΙΕΡΗ αναφορικά με την ακτοπλοϊκή σύνδεση των νήσων ΚΥΚΛΑΔΩΝ με την πρωτεύουσα του νομού ΣΥΡΟΥ από πλευράς αρμοδιότητας ΥΕΝ σας γνωρίζουμε τα ακόλουθα:

1) Η κυκλική ακτοπλοϊκή διασύνδεση των νησιών των ΚΥΚΛΑΔΩΝ με Ε/Γ ακτοπλοϊκά πλοία ανήκει στην αρμοδιότητα του ΥΠΟΥΡΓΕΙΟΥ ΑΙΓΑΙΟΥ.

2) Ανεξάρτητα από τα παραπάνω σας γνωρίζουμε ότι αυτή την περίοδο από ΠΕΙΡΑΙΑ:

α) Υπάρχει καθημερινή (πλην Κυριακής) σύνδεση της ΣΥΡΟΥ με ΤΗΝΟ - ΜΥΚΟΝΟ.

β) Η ΣΥΡΟΣ συνδέεται με ΠΑΡΟ - ΝΑΞΟ - ΙΟ - ΘΗΡΑ κάθε ΔΕΥΤΕΡΑ - ΤΡΙΤΗ - ΤΕΤΑΡΤΗ - ΠΕΜΠΤΗ και ΠΑΡΑΣΚΕΥΗ.

γ) Επίσης κάθε ΔΕΥΤΕΡΑ η ΣΥΡΟΣ συνδέεται με ΑΜΟΡΓΟ - ΑΣΤΥΠΑΛΑΙΑ - ΔΟΝΟΥΣΑ, κάθε ΣΑΒΒΑΤΟ με ΑΜΟΡΓΟ - ΚΟΥΦΟΝΗΣΙΑ - ΣΧΟΙΝΟΥΣΑ - ΗΡΑΚΛΕΙΑ και κάθε ΤΕΤΑΡΤΗ - ΣΑΒΒΑΤΟ με ΣΙΚΙΝΟ - ΦΟΛΕΓΑΝΔΡΟ.

3) Τέλος σας γνωρίζουμε ότι το ΥΕΝ στα πλαίσια προγραμματισμού ετησίων δρομολογίων περιόδου 1996 - 1997 καταβάλλει κάθε δυνατή προσπάθεια για τον καθορισμό ικανού αριθμού προσεγγίσεων στη ΣΥΡΟ, των πλοίων που εξυπηρετούν τις ΚΥΚΛΑΔΕΣ, σύμφωνα με τις ισχύουσες άδειες σκοπιμότητάς των, έτσι ώστε να ικανοποιούνται οι συγκοινωνιακές ανάγκες του νομού ΚΥΚΛΑΔΩΝ.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

 

Σελίδα 4207 

18. Στην με αριθμό 2174/3-2-97 ερώτηση δόθηκε με το υπ' αριθμ. 146/17-2-97 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 2174/3.2.97 που κατέθεσε ο Βουλευτής κ. Αθαν. Βαρίνος σχετικά με τους διορισμούς των δασκάλων του έτους 1996 σας γνωρίζουμε ότι στους τελευταίους διορισμούς των δασκάλων διορίστηκαν σύμφωνα με τις κείμενες διατάξεις αυτοί που είχαν ολοκληρώσει την Εισαγωγική Επιμόρφωση ή υπάγοντο στις εξαιρέσεις του νόμου. Επειδή οι ανάγκες της υπηρεσίας δεν καλύφθηκαν από τους παραπάνω δασκάλους, διορίστηκαν και δάσκαλοι που δεν είχαν πραγματοποιήσει Εισαγωγική Επιμόρφωση.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

19. Στην με αριθμό 2211/5-2-97 ερώτηση δόθηκε με το υπ' αριθμ. 151/17-2-97 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 2211/5-2-97 που κατάθεσε ο Βουλευτής κ. Νικ. Σηφουνάκης σας γνωρίζουμε τα ακόλουθα:

1. Η αρμόδια υπηρεσία του ΥΠ.Ε.Π.Θ. χορηγεί επάρκεια προσόντων γνώσης μιας ξένης γλώσσας για διδασκαλία σε φροντιστήρια ξένων γλωσσών σύμφωνα με τις διατάξεις της παραγρ. 4 του άρθρου 70 του α.ν. 2545/1940 (ΦΕΚ 287 Α').

2. Μέχρι σήμερα οι τίτλοι - βεβαιώσεις που χορηγεί η εν λόγω ομοσπονδία (RALSO) για την πιστοποίηση γλωσσομάθειας ξένων γλωσσών (Αγγλικά, Γαλλικά, Γερμανικά, Ιταλικά) δεν αναγνωρίζονται από το Υπουργείο Παιδείας για τη χορήγηση επάρκειας γνώσης αυτών των γλωσσών. Με τους εκπροσώπους των ιδιοκτητών που συνοδευόντουσαν και απο το δικηγόρο τους, έχουμε κάνει δύο συναντήσεις εντός του Νοεμβρίου 1996, μάλιστα δε στην τελευταία της 13-11-1996 μείναμε σύμφωνοι να υποβάλλουν αναλυτικά υπόμνημα, στο οποίο θα εκφράζουν τις απόψεις τους για όλα τα εκκρεμή ζητήματα της ξενόγλωσσης Παιδείας στη χώρα μας, συμπεριλαμβανομένου και του θέματος των τίτλων γλωσσομάθειας.Μέχρι σήμερα δεν έχουν υποβάλλει το υπόμνημά τους. Δύο τουλάχιστον ακόμα συναντήσεις έχουν γίνει με τον Διευθυντή του Γραφείου μου και άλλες με άλλους παράγοντες του Υπουργείου.

3. Το θέμα του Κρατικού Πτυχίου γλωσσομάθειας μελετάται.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

20. Στην με αριθμό 2230/6-2-97 ερώτηση δόθηκε με το υπ' αριθμ. 163/17-2-97 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 2230/6-2-97 που κατάθεσε ο Βουλευτής κ. Μανωλης Κεφαλογιάννης σας γνωρίζουμε τα ακόλουθα:

1. Η αρμόδια υπηρεσία του ΥΠ.Ε.Π.Θ. χορηγεί επάρκεια προσόντων γνώσης μιας ξένης γλώσσας για διδασκαλία σε φροντιστήρια ξένων γλωσσών σύμφωνα με τις διατάξεις της παραγρ. 4 του άρθρου 70 του α.ν. 2545/1940 (ΦΕΚ 287 Α').

2. Μέχρι σήμερα οι τίτλοι - βεβαιώσεις που χορηγεί η εν λόγω ομοσπονδία (RALSO) για την πιστοποίηση γλωσσομάθειας ξένων γλωσσών (Αγγλικά, Γαλλικά, Γερμανικά, Ιταλικά) δεν αναγνωρίζονται από το Υπουργείο Παιδείας για τη χορήγηση επάρκειας γνώσης αυτών των γλωσσών. Με τους εκπροσώπους των ιδιοκτητών που συνοδευόντουσαν και απο το δικηγόρο τους, έχουμε κάνει δύο συναντήσεις εντός του Νοεμβρίου 1996, μάλιστα δε στην τελευταία της 13-11-1996 μείναμε σύμφωνοι να υποβάλλουν αναλυτικά υπόμνημα, στο οποίο θα εκφράζουν τις απόψεις τους για όλα τα εκκρεμή ζητήματα της ξενόγλωσσης Παιδείας στη χώρα μας, συμπεριλαμβανομένου και του θέματος των τίτλων γλωσσομάθειας.Μέχρι σήμερα δεν έχουν υποβάλλει το υπόμνημά τους. Δύο τουλάχιστον ακόμα συναντήσεις έχουν γίνει με τον Διευθυντή του Γραφείου μου και άλλες με άλλους παράγοντες του Υπουργείου.

3. Το θέμα του Κρατικού Πτυχίου γλωσσομάθειας μελετάται.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

21. Στην με αριθμό 2269/7-2-97 ερώτηση δόθηκε με το υπ' αριθμ. 4408/2-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στα σχετικά έγγραφά σας που αναφέρονται σε Αναφορά και Ερώτηση 2269/7.2.97 που κατατέθηκαν στη Βουλή από τους Βουλευτές κ.κ. Δ. Κωστόπουλο, Αθ. Τασούλα, Φ. Κουβέλη και Ν. Γκελεστάθη και απευθύνονται στον Υπουργό Μεταφορών και Επικοινωνιών, σχετικά με τους γιατρούς του ΟΣΕ, σας πληροφορούμε τα παρακάτω:

1. Σύμφωνα με τον ισχύοντα Υπηρεσιακό Oργανισμό του ΟΣΕ (άρθρο 98 παρ. 2) "για την παροχή ιατρικής περίθαλψης στο προσωπικό, ο Οργανισμός συμβάλλεται με ιδιώτες γιατρούς, είτε με σχέση εξαρτημένης εργασίας είτε με σχέση έμμισθης εντολής".

2. Στις περιπτώσεις που κάποιος από τους γιατρούς αυτούς αποχωρεί και επειδή η ανάγκη παρουσίας γιατρού στα Πολυιατρεία και ιδίως στους Ιατρικούς Τομείς είναι άμεση, ο ΟΣΕ αναθέτει προσωρινά και μέχρι της οριστικής κάλυψης της θέσης ύστερα από σχετική έγκριση και προκήρυξη, την αναπλήρωση του ελλείποντος γιατρού σε ιδιώτες γιατρούς.

3. Από τος έτος 1990, ίσχυσαν οι απαγορευτικές διατάξεις περί προσλήψεων στο Δημόσιο και στον ευρύτερο Δημόσιο Τομέα, πράγμα που είχε σαν αποτέλεσμα η ανάθεση αναπλήρωσης των ανωτέρω γιατρών να παρατείνεται, προκειμένου να καλυφθούν οι άμεσες ανάγκες των ασφαλισμένων για ιατρική περίθαλψη.

4. Το έτος 1994, για την κάλυψη των υφισταμένων τότε (45) θέσεων Αναπληρωτών γιατρών με γιατρούς Εμμισθης Εντολής, ζητήθηκε από το Υπουργείο Μεταφορών και Επικοινωνικών σχετική έγκριση του Υπουργικού Συμβουλίου.

5. Με την αριθμ. 110/30.3.95 πράξη του Υπουργικού Συμβουλίου που εκδόθηκε ύστερα από το αριθμ. 35569/3826/4.11.94 έγγραφο (πρόταση) του Υπουργού Μεταφορών και Επικοινωνιών, εγκρίθηκε η πρόσληψη από τον ΟΣΕ σαράντα πέντε (45) γιατρών διαφόρων ειδικοτήτων με έμμισθη εντολή, σύμφωνα με τις διατάξεις του άρθρου 14 παρ. 2 περ. 1γ του Ν. 2190/94 και του άρθρου 98 παρ. 2 του Υπηρεσιακού Οργανισμού του ΟΣΕ για την κάλυψη αναγκών των Υγειονομικών Υπηρεσιών και των Ιατρικών Ταμείων του Οργανισμού (ΟΣΕ).

Στην υπόψη ΠΥΣ αναφέρεται ότι η κατανομή των εγκριθέντων σαράντα πέντε (45) ιατρών κατά ειδικότητα, θα γίνει με απόφαση του Υπουργού Μεταφορών και Επικοινωνιών.

6. Στη συνέχεια με το αριθμ. 11025/1094/6.4.95 έγγραφό μας ζητήθηκε από τον ΟΣΕ να μας γνωρίσει τις ειδικότητες ανάλογα με τις ανάγκες του που πρέπει να έχουν οι 45 γιατροί.

Ο ΟΣΕ με το αριθμ. 275837/22.6.95 έγγραφό μας γνωστοποίησε κατ' αριθμό τις ειδικότητες που πρέπει να έχουν οι 45 γιατροί.

Μετά από αυτά εκδόθηκε η αριθμ. 20094/1999/5.7.95 απόφαση του Υπουργού Μεταφορών και Επικοινωνιών με την οποία κατανεμήθηκαν οι 45 γιατροί, των οποίων η πρόσληψη με έμμισθη εντολή στον ΟΣΕ εγκρίθηκε με την 110/30.3.95 ΠΥΣ ως εξής:

Παθολόγοι: 19 άτομα Παιδίατροι: 6 άτομα

Οφθαλμίατροι: 1 άτομο Ορθοπεδικοί: 2 άτομα

Χειρούργοι: 2 άτομα Γυναικολόγοι: 3 άτομα

Καρδιολόγοι: 5 άτομα Ουρολόγοι: 1 άτομο

Δερματολόγοι: 3 άτομα Πνευμονολόγοι: 1 ατομο

Ωτορινολαρυγγολόγοι: 2 άτομα Σύνολο: 45 άτομα.

7. Στη συνέχεια ο ΟΣΕ με το αριθμ. 277622/12.7.95 έγγραφο τροποποίησετην προηγούμενη πρόταση του (σχ. έγγρ. 275837/22.6.95) και έτσι εκδόθηκε η με αριθ. 22359/2268/27.7.95 απόφαση του Υπουργού Μεταφορών και 

Σελίδα 4208 

Επικοινωνιών, με την οποία έγινε η τελική κατανομή κατά αριθμό και ειδικότητα των 45 γιατρών ως εξής:

Παθολόγοι: 18 άτομα Παιδίατροι: 6 άτομα

Οφθαλμίατροι: 2 άτομα Ορθοπεδικοί: 6 άτομα

Χειρούργοι: 2 άτομα Γυναικολόγοι: 3 άτομα

Καρδιολόγοι: 5 άτομα Δερματολόγοι: 2 άτομα

Πνευμονολόγοι: 1 άτομο Ωτορινολαρυγγολόγοι: 2 άτομα

Οδοντίατροι: 2 άτομα Σύνολο: 45 άτομα

Στη συνέχεια ο ΟΣΕ κοινοποίησε (με ανάρτηση και δημοσίευση στον τύπο) την απο 17.11.95 ανακοίνωσή του με την οποία ζητούσε από ενδιαφερομένους γιατρούς να υποβάλουν αίτηση και σχετικά δικαιολογητικά, προκειμένου να τους ανατεθεί, μετά από επιλογή, έμμισθη εντολή για την παροχή ιατρικής περίθαλψης στο προσωπικό του ΟΣΕ.

Στην ανακοίνωση αυτή τονίζετο ότι σχετική αίτηση μπορούν να υποβάλλουν και οι γιατροί που ήδη προσφέρουν τις υπηρεσίες τους ως Αναπληρωτές γιατροί.

Πράγματι, μαζί με άλλους ενδιαφερόμενους, υπέβαλαν σχετικές αιτήσεις και οι Αναπληρωτές γιατροί των οποίων οι θέσεις είχαν συμπεριληφθεί στην Ανακοίνωση.

8. Μετά την υποβολή των αιτήσεων και την εξέτασή τους από την Επιτροπή που συστήθηκε, έγινε από τη Γενική Δ/νση η ανακοίνωση των ονομάτων των επιλεγέντων.

Μεταξύ των επιλεγέντων ήταν και (7) από τους (28) Αναπληρωτές γιατρούς που υπέβαλαν σχετική αίτηση.

Από τους (21) Αναπληρωτές γιατρούς που δεν επελέγησαν ο (1) παρέμεινε γιατί δεν καλύφθηκε η θέση από άλλο γιατρό και οι υπόλοιποι (20) ειδοποιήθηκαν να πάψουν να προσφέρουν τις υπηρεσίες τους ως Αναπλρηωτές γιατροί από 20.1.97.

9. Οι Αναπληρωτές γιατροί, όπως και στα έγγραφα με τα οποία τους έγινε η ανάθεση της αναπλήρωσης αναφέρεται παρέχουν τις υπηρεσίες τους μέχρι της οριστικής κάλυψης της θέσης, ύστερα από προκήρυξη.

Επομένως η φύση της σχέσης τους με τον ΟΣΕ έχει την έννοια της ανάθεσης περιορισμένης διάρκειας έμμισθης εντολής παροχής των υπηρεσιών τους στο προσωπικό του ΟΣΕ, άσχετα αν στην προκειμένη περίπτωση και για τους λογους που αναφέρονται παραπάνω, αυτή παρατάθηκε μέχρι σήμερα.

Επίσης, οι με ανάθεση Εμμισθης Εντολής και οι Αναπληρωτές γιατροί δεν έχουν σχέση εξαρτημένης εργασίας με τον ΟΣΕ και πολύ περισσότερο με την ανάθεση δεν καλύπτουν οργανικές θέσεις, γι' αυτό και δεν ασφαλίζονται με τον τρόπο που ασφαλίζεται όλο το υπόλοιπο προσωπικό του ΟΣΕ, πράγμα που έχουν αποδεχθεί και τα Ασφαλιστικά Ταμεία (Ι.Κ.Α. κ.λπ.) στα οποία έχουν προσφύγει στο παρελθόν οι ενδιαφερόμενοι επιδιώκοντας την ασφάλισή τους.

Οπως και στα έγγραφα με τα οποία τους ανατέθηκε η αναπλήρωση αναφέρεται οι Αναπληρωτες γιατροί αμείβονται σύμφωνα με τις αποδοχές του επί ειδική (έμμισθη) εντολή γιατρού, που και αυτοί δεν έχουν σχέση εξαρτημένης εργασίας με τον ΟΣΕ.

Υπόψη σας ότι, οι περισσότεροι από τους αναπληρωτές γιατρούς, που δεν επελέγησαν δεν πληρούσαν τις προϋποθέσεις που έθετε η από 17.11.95 Ανακοίνωση του ΟΣΕ για ανάθεση έμμισθης εντολής, με επιλογή και κυρίως κατείχαν και άλλη έμμισθη θέση στο Δημόσιο Τομέα.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Δευτέρας 24ης Φεβρουαρίου 1997:

" Α. Επίκαιρες Ερωτήσεις - Πρώτου Κύκλου.

Πρώτη είναι η με αριθμό 750/18.2.97 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ.Ιωάννη Καλαμακίδη προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβερνήσεως να καταργήσει τη Δημόσια Οικονομική Υπηρεσία (ΔΟΥ) Καρύστου.

Δεύτερη είναι η με αριθμό 757/18.2.97 Επίκαιρη Ερώτηση του Βουλευτή της Νέας Δημοκρατίας κ.Γεράσιμο Γιακουμάτου προς τον Υπουργό Εθνικής Οικονομίας και Οικονομικών, σχετικά με τα υψηλά επιτόκια δανεισμού από τις τράπεζες και τη λήψη των αναγκαίων μέτρων.

Τρίτη είναι η με αριθμό 762/19.2.97 Επίκαιρη Ερώτηση του Κομμουνιστικού Κόμματος Ελλάδος κ.Ευαγγέλου Μπούτα προς τον Υπουργό Γεωργίας σχετικά με τη λήψη των αναγκαίων μέτρων προστασίας των εισοδήματος των παραγωγών αγροτικών προϊόντων από την εκβιαστική συμπεριφορά των εμπόρων, μεταποιητών κλπ.

Τέταρτη είναι η με αριθμό 741/18.2.97 Επίκαιρη Ερώτηση του Βουλευτή του Συνασπισμού της Αριστεράς και της Προόδου κ.Φώτη Κουβέλη προς τον Υπουργό Πολιτισμού, σχετικά με τις προθέσεις της Κυβέρνησης για τη χρήση του Μνημείου της Ροτόντας στη Θεσσαλονίκη το διοικητικό καθεστώς που τη διέπει κλπ.

Πέμπτη είναι η με αριθμό 753/18.2.97 Επίκαιρη Ερώτηση του Βουλευτή του Δημοκρατικού Κοινωνικού Κινήματος κ.Γεωργίου Καρατάσου προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικά με τη λήψη των αναγκαίων μέτρων ώστε να τηρηθούν οι όροι πώλησης της πρώην Σωληνουργίας "ΤΣΑΟΥΣΟΓΛΟΥ", να συνεχιστεί η απρόσκοπτη λειτουργία της επιχείρησης και να εξασφαλιστούν οι θέσεις εργασίας σ'αυτήν.

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου

Πρώτη, η με αριθμό 748 της 18.2.1997 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Σαρρή, προς τον Υπουργό Γεωργίας, σχετικά με τη λήψη των αναγκαίων μέτρων προστασίας του εισοδήματος των πατατοπαραγωγών λόγω των μαζικών εισαγωγών πατάτας από τρίτες χώρες, που έχουν σαν αποτέλεσμα την πτώση των τιμών.

Ακόμα και πατάτες εισάγουμε!

Δεύτερη, η με αριθμό 759 της 19.2.1997 Επίκαιρη Ερώτηση του Βουλευτή της Νέας Δημοκρατίας κ. Νικολάου Γκελεστάθη προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για τη δημιουργία μονάδας αιμοκάθαρσης στο Νομαρχιακό Νοσοκομείο 'Αμφισσας.

Τρίτη, η με αριθμό 763 της 19.2.1997 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων, ώστε να μην προχωρήσουν τα σχέδια της πολυεθνικής "ΠΕΣΙΝΕ" για απολύσεις εργαζομένων από το εργοστάσιο "Αλουμίνιο της Ελλάδος, την ανατροπή των εργασιακών σχέσεων, κ.λπ.".

Τέταρτη, η με αριθμό 740 της 18.2.1997 Επίκαιρη Ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης να αναμορφώσει το Β' Κοινοτικό Πλαίσιο Στήριξης, και, τις διαδικασίες, τα κριτήρια κ.λπ.

Πέμπτη, η με αριθμό 754 της 18.2.1997 Επίκαιρη Ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Γεωργίας, σχετικά με τη λήψη των αναγκαίων μέτρων επίλυσης προβλημάτων των κτηνοτρόφων του νομού Αιτωλοακαρνανίας την πάταξη της νοθείας στα γάλατα, τη λαθραία εισαγωγή τυροκομικών προϊόντων κ.λπ.

Σελίδα 4209 

 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, Εισερχόμαστε στη συζήτηση

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις Πρώτου Κύκλου:

Ο κύριος Πρωθυπουργός θα καθυστερήσει για πέντε-δέκα λεπτά, διότι δέχεται τον Αυστριακό Υπουργό των Εξωτερικών.

Θα συζητηθεί η τρίτη στην ημερήσια διάταξη Επίκαιρη Ερώτηση με αριθμό κατάθεσης 760 της 19.2.1997 της Βουλευτού του Κομμουνιστικού Κόμματος Ελλάδος κ. Μαρίας Μπόσκου προς τους Υπουργούς Εθνικής Οικονομίας και Οικονομικών, Ανάπτυξης, σχετικά με τη συσσώρευση υπερκερδών στις τράπεζες από τη διαφορά των επιτοκίων καταθέσεων και χορηγήσεων και τη λήψη μέτρων για να διαμορφωθεί και υλοποιηθεί πιστωτική πολιτική που να αντιμετωπίζει αυτή τη συμπεριφορά των τραπεζών.

Η Ερώτηση της κας Μπόσκου έχει ως εξής:

"Με αμείωτο ρυθμό συνεχίζεται και εντείνεται η τοκογλυφική δραστηριότητα των τραπεζών, οι οποίες από τη μια πλευρά μειώνουν διαρκώς τα επιτόκια καταθέσεων και από την άλλη διατηρούν υψηλά τα επιτόκια χορηγήσεων είτε πρόκειται για επιχειρηματικά είτε για καταναλωτικά δάνεια είτε για πιστωτικές κάρτες. Αυτή η ληστρική δραστηριότητα των τραπεζών που στρέφεται κατά κύριο λόγο ενάντια στα λαϊκά συμφέροντα και τις μικρομεσαίες επιχειρήσεις, επιδεινώνεται ακόμα περισσότερα από τους ανατοκισμούς των οφειλών. Οι εξελίξεις αυτές που συμβαίνουν όταν ο πληθωρισμός σύμφωνα με τα όσα υποστηρίζει η ίδια η Κυβέρνηση, μειώνεται, έχουν σαν αποτέλεσμα την πρωτοφανή συσσώρευση των υπερκερδών των τραπεζών. Η συνολική εξάρτηση της κερδοφορίας των τραπεζών από τόκους και προμήθειες που τεκμηριώνει την κερδοσκοπική συμπεριφορά τους οξύνει ιδιαίτερα το ήδη υπάρχον χρηματοδοτικό πρόβλημα των μικρομεσαίων επιχειρήσεων, αλλά και έχει αρνητικές επιπτώσεις στο γενικότερο πρόβλημα των επενδύσεων.

Ερωτώνται, οι κύριοι Υπουργοί, ποιά είναι τα μέτρα που πρόκειται να πάρει η Κυβέρνηση, ώστε να διαμορφωθεί και υλοποιηθεί μια πιστωτική πολιτική που θα αντιμετωπίζει την τοκογλυφική συμπεριφορά των τραπεζών, οι χορηγήσεις θα διαφοροποιούνται ανάλογα με το ρόλο του κάθε κλάδου, η τραπεζική δραστηριότητα θα εξυπηρετεί και τις ανάγκες μιας κοινωνικής πολιτικής, ενώ θα εξασφαλίζεται πραγματική απόδοση στις καταθέσεις ταμιευτηρίου;".

O Υφυπουργός Εθνικής Οικονομίας κ. Χρήστος Πάχτας έχει το λόγο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Ευχαριστώ, κύριε Πρόεδρε.

Θα ήθελα να σας απαντήσω σε δύο-τρία σημεία της ερώτησής σας κυρία συνάδελφε: Σε ό,τι αφορά το θέμα της πορείας των επιτοκίων, γνωρίζετε ότι είναι και συνάρτηση του πληθωρισμού. Η συνεχής αποκλιμάκωση του πληθωρισμού τον τελευταίο καιρό, ουσιαστικά συμπαρασύρει και τη μείωση των επιτοκίων των δανείων χορηγήσεων από τις τράπεζες.

Θα ήθελα να πω ότι σε ό,τι αφορά τη διαφοροποίηση των επιτοκίων κατά κλάδο δραστηριότητας για την οποία αναφερθήκατε και στην Ερώτησή σας, επισημαίνεται πως μετά την απελευθέρωση του συστήματος εξακολουθούν να παρέχονται ενισχύσεις σε κάποιες επίμέρους κατηγορίες δανείων με τη μορφή επιδότησης των επιτοκίων, όπως είναι τα στεγαστικά δάνεια.

'Οπως επίσης είναι δάνεια προς τους πλημμυροπαθείς. 'Οπως επίσης δάνεια προς τους σεισμοπαθείς. Καθώς και δάνεια προς τις μικρές και μεσαίες επιχειρήσεις. Και είναι σημαντικό να συνειδητοποιήσουμε ότι σ' αυτήν την κατηγορία των δανείων για τις μικρομεσαίες επιχειρήσεις το επιτόκιο είναι ίσο με αυτό των δωδεκάμηνων έντοκων γραμματίων του Δημοσίου, που σήμερα είναι πλέον κάτω από το 11% και κυμαίνεται στο 10,9%. Και βεβαίως πιστεύουμε ότι τους επόμενους μήνες, με τη συνεχή αυτή πτώση του πληθωρισμού, θα φθάσουμε και σε μονοψήφιο επιτόκιο για τα έντοκα γραμμάτια του Ελληνικού Δημοσίου.

Θα ήθελα επίσης να επισημάνω ότι, με μία πρόσφατη πράξη της διοίκησης της Τραπέζης της Ελλάδος, η οποία έχει ως στόχο τη μείωση των επιβαρύνσεων από τόκους υπερημερίας, για τα πάσης φύσεως δάνεια, που συνάπτονται από 1.8.1996 και μετά, καθώς με τις διατάξεις της ότι καθορίζεται αφ' ενός μεν ανώτατο όριο προσαύξησης εκ 2,5 εκατοστιαίων μονάδων όλο και όλο από το συμβατικό επιτόκιο και αφ' ετέρου ότι η ανακατανομή δεν μπορεί να υπερβαίνει την αντίστοιχη της ενήμερης εξυπηρέτησης, επιτυγχάνουμε κάτι πολύ σημαντικό: 'Οτι δηλαδή, τα επιτόκια υπερημερίας δεν μπορούν πλέον να κινούνται παρά μόνο σε ρεαλιστικά επίπεδα -αν προσθέσουμε στο συμβατικό τις 2,5 μονάδες φθάνουμε τα επιτόκια υπερημερίας- και άρα το επιτόκιο υπερημερίας δεν θα υπερβαίνει πλέον τις 2,5 μονάδες του συμβατικού επιτοκίου. Και αυτή είναι μία σημαντική παρέμβαση που έχει γίνει. Και υπάρχει και μία κατεύθυνση, από της πλευράς της Τραπέζης της Ελλάδος, προς όλες τις ελληνικές τράπεζες, για να συνιστούν προς τα μέλη τους, να επεκτείνουν τη ρύθμιση που ανέφερα προηγουμένως και στα υφιστάμενα μέχρι και την 1.8.1996 υπόλοιπα δάνεια. Είναι μία σημαντική παρέμβαση που βοηθάει ακριβώς στην εξυγίανση αυτού του συστήματος στο οποίο αναφερθήκατε και εσείς.

ΠΡΟΕΔΡΟΣ (Απόστολος Κακλαμάνης): Η κα Μπόσκου έχει το λόγο.

ΜΑΡΙΑ ΜΠΟΣΚΟΥ: Κύριε Πρόεδρε, είναι οξύτατο το πρόβλημα. Και θα ήθελα να αναλύσω πιο κάτω, στο λίγο χρόνο που μου μένει, ποιούς ιδιαίτερα πλήττει, αφού πρώτα επισημάνω ότι την ερώτηση την κάνουμε όχι για τη μείωση των επιτοκίων γενικά, αλλά για τη διαφορά που υπάρχει ανάμεσα στα επιτόκια καταθέσεων και στα επιτόκια χορηγήσεων, στο λεγόμενο ΕΚΑΡΤ.

Ξέρετε, κύριε Υφυπουργέ, ότι αυτή η διαφορά στην Ελλάδα είναι διπλάσια περίπου σε σχέση μ' αυτή που ισχύει στην Ευρωπαϊκή 'Ενωση.

Κατά τη γνώμη μας, αυτοί που πληρώνουν τη νύφη τελικά είναι: Πρώτα απ' όλα οι μικροκαταθέτες. Οι καταθέσεις ταμιευτηρίου προέρχονται κατά 70% από αυτούς τους μικροκαταθέτες. Οι μεγάλοι επιχειρηματίες, ξέρουμε ότι χρησιμοποιούν άλλους τρόπους καταθέσεων και βέβαια με ειδικές συμφωνίες με τις τράπεζες.

Από την άλλη, τα καταναλωτικά δάνεια, στα οποία προσφεύγουν τα λαϊκά στρώματα λόγω αδυναμίας να ανταπεξέλθουν στις τρέχουσες οικογενειακές υποχρεώσεις τους, εξαιτίας της σφικτής εισοδηματικής πολιτικής της Κυβέρνησης, έχουν εξαιρετικά υψηλά -τοκογλυφικά θα λέγαμε- επιτόκια.

Ιδιαίτερα οξύ είναι το πρόβλημα των μικρομεσαίων επιχειρήσεων που μη έχοντας αντικειμενικά τη δυνατότητα να στραφούν σε άλλους τρόπους χρηματοδότησης, όπως κάνουν οι μεγάλοι επιχειρηματίες -παραδείγματος χάρη δανεισμός από το εξωτερικό ή ρίχνουν μετοχές στο Χρηματιστήριο- δυστυχώς δανείζονται με υψηλότατα επιτόκια από τις τράπεζες.

'Ιδια γεύση και για τους αγρότες με τα λεγόμενα καλλιεργητικά δάνεια οι οποίοι παίρνουν δάνειο βραχυπρόθεσμο με επιτόκιο που φθάνει το 18%, καθώς επίσης και οι συνταξιούχοι αγρότες, οι οποίοι δεν θεωρούνται αγρότες, που δανείζονται με επιτόκιο περίπου 20%. Πιστεύουμε ότι αν δεν αντιμετωπισθεί το πρόβλημα αποφασιστικά από την Κυβέρνηση, μέσω των κρατικών τραπεζών, τότε φέρετε βαρύτατα την ευθύνη της στροφής του κόσμου προς την τοκογλυφία, τον παρασιτισμό και την παραοικονομία, η οποία υπάρχει και ενισχύεται.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Κύριοι συνάδελφοι, νομίζω ότι είναι χρήσιμο να συνειδητοποιήσουμε ότι η πλήρης απελευθέρωση του πιστωτικού συστήματος είχε ως αποτέλεσμα την κατάργηση όλων των πιστωτικών και νομισματικών περιορισμών, μεταξύ δε αυτών και του διοικητικού καθορισμού των επιτοκίων.

Σελίδα 4210 

 

'Αρα, δεν μπορεί πλέον να υπάρχει διοικητικός καθορισμός των επιτοκίων, αλλά τα επιτόκια πρέπει να αποτελούν αντικείμενο συμφωνίας μεταξύ των συναλλασσομένων και των Τραπεζών.

Από την άλλη πλευρά γνωρίζετε ότι μετά την ολοκλήρωση και την επιλογή των ενδιάμεσων φορέων για τις μικρομεσαίες επιχειρήσεις που κάναμε πρόσφατα, σε λίγες μέρες, την πρώτη εβδομάδα του Μαρτίου βγαίνουν όλες οι δράσεις για τις μικρές και τις μεσαίες επιχειρήσεις, περίπου εκατό δισεκατομμύρια δραχμές με την πρόσκληση ενδιαφέροντος και ζητάμε από τις μικρομεσαίες επιχειρήσεις να καταθέσουν τις προτάσεις τους.

Τμήμα αυτών των παρεμβάσεων, θα αποτελέσει και η επιδότηση του επιτοκίου του δανεισμού από τις μικρές και μεσαίες επιχειρήσεις, δια μέσου των Τραπεζών. 'Αρα, θα υπάρξει μια ειδική μέριμνα για τις μικρομεσαίες επιχειρήσεις, ώστε να καλύψουμε ένα μέρος αυτού του επιτοκίου με ειδική επιδότηση.

Ταυτόχρονα, γνωρίζετε -το είπα και προηγουμένως- ότι προσπαθούμε να εξυγιάνουμε όλο αυτό το οικονομικό περιβάλλον. Υπάρχει μια σημαντική παρέμβαση στη διαμόρφωση ενός νέου οικονομικού περιβάλλοντος, ανταγωνιστικότερου για τις ελληνικές επιχειρήσεις. 

Η συνεχής τάση μείωσης του πληθωρισμού, συμπαρασύρει ουσιαστικά και τη μείωση των επιτοκίων. Δεν είναι τυχαίο, όπως είπα και προηγουμένως. Υπάρχουν ειδικές ρυθμίσεις για τις μικρές και μεσαίες επιχειρήσεις όπου το επιτόκιο δανεισμού, ταυτίζεται με το επιτόκιο των εντόκων γραμματίων του Δημοσίου, που σήμερα είναι κοντά στο 10,9% και πιστεύουμε ότι σε λίγες εβδομάδες, θα έχουμε για πρώτη φορά στην Ελλάδα μονοψήφιο αριθμό για το επιτόκιο των εντόκων γραμματίων του Ελληνικού Δημοσίου. 'Ολο αυτό δημιουργεί ένα νέο πλαίσιο και για τις μικρές και μεσαίες επιχειρήσεις. Και πιστεύουμε ειλικρινά ότι μέσα σε αυτό το νέο ανταγωνιστικό περιβάλλον για τις ελληνικές επιχειρήσεις που διαμορφώνεται, συμβάλλουμε και εμείς στην ανταγωνιστικότητα των ίδιων των επιχειρήσεων. 'Ετσι, δημιουργείται και μια νέα εποχή για τις ίδιες αυτές τις επιχειρήσεις.

Ευχαριστώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα, ότι τη σημερινή συνεδρίασή μας, παρακολουθεί από τα αριστερά του Προεδρείου έδρανα, ένας εκλεκτός φίλος της Χώρας μας, ο Υπουργός Εξωτερικών της Αυστρίας κ. Σίσελ.

(Χειροκροτήματα από όλες τις Πτέρυγες)

Επίσης, τη συνεδρίασή μας παρακολουθούν από τα Δυτικά Θεωρεία, αφού προηγουμένως ξεναγήθηκαν στην 'Εκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα ένας μαθητές και ένας συνοδός καθηγητής από το Τζάννειο Πειραματικό Γυμνάσιο Πειραιά.

(Χειροκροτήματα από όλες τις Πτέρυγες)

Επανερχόμεθα στην υπ'αριθμόν 1 της ημερήσιας διάταξης με αριθμό κατάθεσης 736/17-2-97 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ. Αθανασίου Αλευρά, προς τον κύριο Πρωθυπουργό, σχετικά με τα μέτρα που προτίθεται να λάβει η Κυβέρνηση, για να μειωθούν τα επιτόκια χορηγήσεων των Τραπεζών και να σταματήσει η πολιτική του ανατοκισμού των οφειλών των επιχειρήσεων.

Η ερώτηση του κ. Αλευρά έχει ως εξής:

"Παρά τη συνεχιζόμενη και σημαντική πτώση του πληθωρισμού, τα επιτόκια με τα οποία δανειοδοτούν οι Τράπεζες παραμένουν ιδιαίτερα υψηλά. Ενώ τα επιτόκια καταθέσεων μειώνονται αμέσως, σύμφωνα με την πτώση του πληθωρισμού, σε βαθμό μάλιστα που να αποδίδουν πλέον ελάχιστα οι απλοί λογαριασμοί ταμιευτηρίου των μικροκαταθετών, τα επιτόκια χορηγήσεων παραμένουν σε εξαιρετικά υψηλά επίπεδα και τα πραγματικά επιτόκια μάλιστα, αυξάνονται.

Αυτή η πολιτική των πιστωτικών ιδρυμάτων είναι εντελώς αντιαναπτυξιακή και σε συνδυασμό με τους απαράδεκτους ανατοκισμούς των οφειλών, οδηγούν σε οικονομικά αδιέξοδα και σε κλείσιμο πολλές επιχειρήσεις ενώ άλλες καταφεύγουν στο δανεισμό από το εξωτερικό.

Είναι χαρακτηριστικό ότι, (σύμφωνα και με δημοσίευμα της εφημερίδας {"ΤΑ ΝΕΑ" 11.2.97) το πραγματικό επιτόκιο που κέρδιζαν οι τράπεζες το Φεβρουάριο του '96 από τα επιχειρηματικά δάνεια, κυμαινόταν από 9% έως 16.5%, μετά από ένα χρόνο δε έχει αυξηθεί περίπου κατά μία ποσοστιαία μονάδα.

Τις επισημάνσεις αυτές συμμερίσθηκε μάλιστα πρόσφατα και η αρμόδια Υπουργός Ανάπτυξης.

Ενόψει των ανωτέρω, ερωτάται ο κύριος Πρωθυπουργός, τι μέτρο θα λάβει η Κυβέρνηση ώστε οι Τράπεζες (των οποίων οι Διοικήσεις διορίζονται από την Κυβέρνηση) να μειώσουν τα επιτόκια χορηγήσεων και να σταματήσει η απαράδεκτη πολιτική του ανατοκισμού των οφειλών".

Ο Πρωθυπουργός, κ. Κωνσταντίνος Σημίτης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ακούσατε πριν μια συζήτηση γύρω ακριβώς από το ίδιο θέμα.

Θέλω και εγώ να επαναλάβω τα όσα ανέφερε ο κ. Πάχτας.

Πρώτα απ'όλα πρέπει να διαπιστώσουμε, ότι υπήρξε τα τελευταία χρόνια μια ραγδαία πτώση του πληθωρισμού. Ο πληθωρισμός το Δεκέμβριο του 1994 ήταν περίπου 10,8% και έχει μειωθεί γύρω στο 6,8% τώρα και πρόκειται και τους επόμενους μήνες να συνεχισθεί η πτώση αυτή.

Η πτώση αυτή του πληθωρισμού οδήγησε και σε μία θεαματική πτώση των επιτοκίων. Τα επιτόκια χορηγήσεων των τραπεζών μειώθηκαν κατά 8,5 ποσοστιαίες μονάδες περίπου. Η εξέλιξη αυτή δείχνει ότι τα επιτόκια χορηγήσεων υποχωρούν και ως εκ τούτου οι συνθήκες δανεισμού για τις επιχειρήσεις γίνονται πιο ευνοϊκές.

Το ερώτημα, λοιπόν, είναι αν η πτώση αυτή είναι ικανοποιητική ή όχι, αν θα έπρεπε να είναι ταχύτερη ή όχι. Γνωρίζουμε όλοι, κυρίες και κύριοι συνάδελφοι, ότι κάθε χώρα έχει τις ιδιαίτερες συνθήκες ανταγωνισμού, τις ιδιαίτερες συνθήκες δομής του τραπεζικού συστήματος. Γνωρίζουμε, επίσης, ότι στην Ελλάδα, λόγω μακροχρονίων διοικητικών παρεμβάσεων, ο ανταγωνισμός μεταξύ των τραπεζών δεν είναι ανεπτυγμένος στο βαθμό που είναι σε άλλες χώρες, ότι επίσης λόγω των πολλών παρεμβάσεων, οι οποίες υπήρχαν στο παρελθόν, οι τράπεζες έχουν διάφορα προβλήματα τα οποία θέλουν και πρέπει να αντιμετωπίσουν, προβλήματα κέρδους, προβλήματα επενδύσεων, προβλήματα βελτίωσης της όλης λειτουργίας τους και γι'αυτό σε μία πορεία μείωσης των επιτοκίων δεν περιορίζουν τα επιτόκια χορηγήσεων στο βαθμό που θα έπρεπε λόγω της πτώσης του πληθωρισμού. 'Ομως, αυτήν τη στιγμή το ΕΚΑΡ μεταξύ των επιτοκίων καταθέσεων και των επιτοκίων χορηγήσεων στις δημόσιες τράπεζες, παραδείγματος χάριν στην Εθνική Τράπεζα, κυμαίνεται τρεις με τέσσερις ποσοστιαίες μονάδες, ενώ σε άλλες τράπεζες ιδιωτικές είναι υψηλότερο, πράγμα που δείχνει ότι οι δημόσιες τράπεζες κάνουν μία προσπάθεια για να χορηγήσουν φθηνότερο χρήμα στους επιχειρηματίες.

Η παρατήρηση, ότι η πολιτική αυτή ευνοεί την τοκογλυφία, είναι μία παρατήρηση η οποία δεν είναι ακριβής, διότι η όλη εξέλιξη δείχνει ότι τα επιτόκια χαμηλώνουν, ότι τα επιτόκια βελτιώνονται.

'Οσον αφορά δε την παρατήρηση σχετικά με τους τόκους υπερημερίας και τον ανατοκισμό, ο ανατοκισμός είναι μία συνήθης και πάγια πρακτική σε όλες τις χώρες της Ευρωπαϊκής 'Ενωσης και υπήρχε ανέκαθεν στην Ελλάδα, και όπως ανέφερε και πριν ο κ.Πάχτας, με μία πρόσφατη απόφαση της Τράπεζας της Ελλάδος, το επιτόκιο υπερημερίας μειώθηκε και η μέγιστη επιβάρυνση αυτήν τη στιγμή δεν μπορεί να είναι παρά δυόμισι εκατοστιαίες μονάδες.

Για να κλείσω θέλω να πω, ότι η Κυβέρνηση θέλει και θα προσπαθήσει να μειωθούν ακόμα περισσότερα τα επιτόκια χορηγήσεων.

ΠΡΟΕΔΡΟΣ (Απόστολος Κακλαμάνης): Ο κ.Αλευράς έχει το λόγο.

ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, με την ερώτησή μου επεδίωξα να θίξω ένα σημαντικό και ουσιαστικό πρόβλημα 

Σελίδα 4211 

για την ομαλή λειτουργία της ελληνικής οικονομίας και αυτό αφορά τις συνθήκες λειτουργίας του χρηματοπιστωτικού συστήματος.

Είναι γεγονός ότι στις σημερινές συνθήκες -το ανέφερε και ο κύριος Πρωθυπουργός- το χρηματοπιστωτικό σύστημα πρέπει να εκσυγχρονιστεί, γιατί το κόστος του χρήματος είναι αρκετά υψηλό. Αυτό, όμως, το υψηλό κόστος του χρήματος για τις τράπεζες σήμερα είναι άδικο και αντικοινωνικό, θα έλεγα, να μετακυλίεται στις πλάτες των πολιτών που συναλλάσσονται με τις τράπεζες.

Θα έκανα την παρατήρηση στα στοιχεία που ανέφερε ο κύριος Πρωθυπουργός, ότι δεν θα ήταν σωστό να εξετάσουμε την αποκλιμάκωση των επιτοκίων χορηγήσεων με βάση τα μεσοσταθμικά επιτόκια. Τα μεσοσταθμικά επιτόκια ίσως είναι ένας όχι και τόσο πολιτικός δείκτης και αυτό γιατί κάτω απ'αυτά υπάρχουν οι καλοί πελάτες, οι λίγοι καλοί πελάτες των τραπεζών, που είναι οι μεγάλες βιομηχανίες, που έχουν εγγυήσεις, αλλά τρεις με τέσσερις και πέντε μονάδες πάνω απ'αυτά, υπάρχουν οι μικρές βιοτεχνίες, οι ελεύθεροι επαγγελματίες. Αυτοί δανείζονται σήμερα με 23%, 24% και 25% πολλές φορές. Αυτοί είναι ο μεγάλος αριθμός που συναλλάσσονται σήμερα με τις τράπεζες.

Συνεπώς, την ώρα που οι τράπεζες δανείζονται από τους καταθέτες τους με 9% και 10%, την ίδια ώρα δανείζουν με 19% μεσοσταθμικό επιτόκιο και με 23%, 24% και 25% πραγματικό επιτόκιο τους ελεύθερους επαγγελματίες και βιοτέχνες. Συνεπώς, είναι μεγάλο το άνοιγμα της ψαλίδας. Και παρά τη σημαντική αποκλιμάκωση του πληθωρισμού, οι τράπεζες δείχνουν μία δυστοκία και δυσκολία να ανταποκριθούν στη μείωση αυτή των επιτοκίων χορηγήσεων.

'Ετσι βλέπουμε οι τράπεζες να ευνοούν και να ευημερούν και τα κέρδη τους. Αλλά δεν συμβαίνει το ίδιο με βιοτέχνες και επαγγελματίες, οι οποίοι βρίσκονται σε δύσκολη θέση, δεδομένου ότι, όταν κάποια στιγμή κάτι δεν πάει καλά, οι τράπεζες προχωρούν και στον ανατοκισμό των οφειλών -υπάρχει μία παλιά απόφαση της Νομισματικής Επιτροπής του 1980- και ξαφνικά μέσα σε ένα χρόνο τα χρέη μπορούν να φθάσουν σε υπέρογκα ύψη.

Αυτό σημαίνει ότι στη συνέχεια αναπτύσσεται ένα δεύτερο κύκλωμα παραοικονομίας, το οποίο είναι εξαιρετικά επικίνδυνο για τους επαγγελματίες.

Πιστεύω, λοιπόν, ότι θα πρέπει να υπάρξει μία πιό ευέλικτη πολιτική σήμερα στο χρηματοπιστωτικό μας σύστημα. Πρέπει ν'αναπτυχθούν καινούρια προϊόντα, τα οποία θα στοχεύουν στις ανάγκες των ελεύθερων επαγγελματιών και των βιοτεχνών. Και σ'αυτά να υπάρξει και η επιδότηση του επιτοκίου, που ανέφερε ο κ. Πάχτας προηγούμενα. Ταυτόχρονα θα μπορούσαμε να σκεφθούμε μία πιό ευέλικτη πολιτική από την Τράπεζα της Ελλάδος, που με μία μικρή μείωση των ποσοστών των δεσμευμένων καταθέσεων, θα μπορούσε να απελευθερώσει και άλλα κεφάλαια, τα οποία θα χρηματοδοτήσουν επενδύσεις στο χώρο της βιοτεχνίας.

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ως προς τους αριθμούς, σύμφωνα με τα στοιχεία που έχω από την Τράπεζα της Ελλάδος, το μέσο επιτόκιο βραχυπροθέσμων χορηγήσεων δανείων, το ονομαστικό επιτόκιο είναι 20,1% και το πραγματικό επιτόκιο 11,7% Το βασικό επιτόκιο βραχυπροθέσμων δανείων των μεγαλυτέρων Τραπεζών -το ονομαστικό- είναι 17,9% και το πραγματικό επιτόκιο είναι 9,6%. 'Αρα, κύριε Αλευρά, οι αριθμοί τους οποίους αναφέρατε δεν είναι αριθμοί οι οποίοι ανταποκρίνονται ακριβώς στην πραγματικότητα. Μπορεί πράγματι οι αριθμοί τους οποίους αναφέρατε να συναντώνται στην αγορά σε ορισμένες περιπτώσεις, γιατί όλοι ξέρουμε ότι τα επιτόκια χορηγήσεων εξαρτώνται και από τη φερεγγυότητα του πελάτη, από το ύψος των συναλλαγών τις οποίες έχει με ορισμένη τράπεζα, από το ενδιαφέρον της τράπεζας να κερδίσει έναν πελάτη κ.ο.κ.

'Οσον αφορά το θέμα της ευελιξίας, μπορούμε να διαπιστώσουμε όλοι ότι στην τραπεζική αγορά και σε σχέση με τα επιτόκια, τους τελευταίους μήνες και τα δύο τελευταία χρόνια έχει αυξηθεί κατά πολύ η ευελιξία. Βρίσκονται όλα τα πράγματα συνεχώς σε μία εξέλιξη. 

Ο κ. Πάχτας σας ανέφερε ότι στο πλαίσιο του προγράμματος ενίσχυσης των μικρομεσαίων επιχειρήσεων θα υπάρξει και επιδότηση του επιτοκίου. Εγώ θέλω να επαναλάβω τη θέληση και την πρόθεση της Κυβέρνησης να εργαστεί για τη μείωση των επιτοκίων χορηγήσεων, ώστε οι επιχειρήσεις να έχουν τη δυνατότητα ν'αντλούν τα κεφάλαια τα οποία πρέπει, για τις επενδύσεις και τη λειτουργία τους.

ΠΡΟΕΔΡΟΣ (Απόστολος Κακλαμάνης): Δεύτερη στην ημερήσια διάταξη είναι η με αριθμό 755/62/18.2.97 Επίκαιρη Ερώτηση του Βουλευτή της Νέας Δημοκρατίας κ.Αλέξανδρου Παπαδόγγονα προς τον κύριο Πρωθυπουργό, σχετικά με δημοσίευμα Εφημερίδας, αναφερόμενο σε παρέμβαση των Ηνωμένων Πολιτειών της Αμερικής, όσον αφορά την τροποποίηση του χρόνου διεξαγωγής των Ελληνικών Αεροναυτικών Ασκήσεων στον Αιγαίο, τη δημιουργία καθεστώτος συντονισμού στον προγραμματισμό των ελληνικών και τουρκικών ασκήσεων κλπ.

Η ερώτηση του κ. Παπαδόγγονα έχει ως εξής:

"Στον ημερήσιο τύπο της Τρίτης 18 Φεβρουαρίου 1997 και συγκεκριμένα στην εφημερίδα "Ελεύθερος Τύπος" αναφέρεται δημοσίευμα με τον τίτλο "Ωμή παρέμβαση ΗΠΑ στο Αιγαίο" με φωτοτυπία απόρρητου τηλεγραφήματος, ειδικού χειρισμού που έστειλε ο 'Ελληνας Πρέσβης στην Ουάσιγκτον, όπου αποκαλύπτει πρωτοφανές παρασκήνιο.

Βάσει του δημοσιεύματος η Αμερικανική παρέμβαση αφορούσε στην τροποποίηση του χρόνου διεξαγωγής των ελληνικών αεροναυτικών ασκήσεων στο Αιγαίο πλησίον της Χίου στις 18 και 19 Φεβρουαρίου, ώστε να μην συμπίπτουν με τις προγραμματισμένες αντίστοιχες τουρκικές ασκήσεις τον ίδιο χρόνο και στην αυτή περιοχή.

Κατόπιν των ανωτέρω, ερωτάται ο Πρωθυπουργός:

α) Μετά τη συγκεκριμένη παρέμβαση των ΗΠΑ ποιές οι ενέργειες της Ελληνικής Κυβερνήσεως και εάν μεταβλήθηκαν τελικώς οι ημερομηνίες και ώρες διεξαγωγής των προγραμματισμένων ελληνικών αεροναυτικών ασκήσεων;

β) Δημιουργείται στο Αιγαίο καθεστώς συντονισμού από πλευράς ΗΠΑ στον προγραμματισμό των ελληνικών και τουρκικών αεροναυτικών ασκήσεων;"

Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Προεδρος της Κυβέρνησης): Κυρίες και κύριοι συνάδελφοι, η τουρκική άσκηση "ΣΕΒΙΤ ΠΕΝΣ" είναι μια αεροναυτική άσκηση μεσαίας κλίμακας και εκτελείται πέντε φορές το χρόνο. 

Η πρώτη άσκηση για το 1997 έγινε το πρώτο δίμηνο στις ημερομηνίες 6-10 Ιανουαρίου, 3-17-19 Φεβρουαρίου στο κεντρικό και νότιο Αιγαίο.

Οι ελληνικές ασκήσεις υποστήριξης ναυτικών δυνάμεων από αεροσκάφη της πολεμικής αεροπορίας γίνονται τουλάχιστον πέντε φορές το μήνα στα πλαίσια της συνεργασίας Πολιτικού Ναυτικού και Πολεμικής Αεροπορίας.

Για τις πιο πάνω ασκήσεις εκδίδονται διεθνείς αγγελίες, οι οποίες ονομάζονται "ΝΟΤΑΜ" από την αρμόδια Υπηρεσία Ελέγχου της Εναέριας Κυκλοφορίας που για την περίπτωση του FIR Αθηνών είναι η Υπηρεσία Πολιτικής Αεροπορίας. 'Οταν οι περιοχές συμπέσουν, τότε γίνεται προσπάθεια από την Υπηρεσία Πολιτικής Αεροπορίας για την εξεύρεση κάποιας κοινά αποδεκτής λύσης, δηλαδή αλλαγή ημερομηνίας, αλλαγή ώρας ή περιοχής ή και ματαίωσης κάποιας άσκησης. Αυτό συμβαίνει διότι, ενίοτε, όταν γίνονται τόσες πολλές ασκήσεις στις ίδιες περίπου περιοχές, υπάρχουν συμπτώσεις.

'Ετσι και στην προκείμενη περίπτωση, την οποία αναφέρει ο κ. Παπαδόγγονας στην ερώτησή του υπήρχε μια σύμπτωση όσον αφορά την περιοχή μεταξύ Χίου και Σάμου.

Επειδή υπήρξε αυτή η σύμπτωση, η Υπηρεσία Πολιτικής Αεροπορίας ανακοίνωσε στην Τουρκία, ότι δεν μπορεί τη στιγμή εκείνη, την οποία έχει προγραμματίσει να πραγματοποιήσει την άσκηση και η Τουρκία, ακολουθώντας τη συνήθη 

Σελίδα 4212 

πρακτική που ακολουθεί σ' αυτές τις περιπτώσεις αφού στην αρχή επέμενε, εζήτησε την τροποποίηση του χρόνου δέσμευσης της υπόψη περιοχής, ώστε να περιοριστεί ο χρόνος επικάλυψης για την ελληνική άσκηση. Και αυτό έγινε. Σε άλλο χρόνο θα γίνει η τουρκική άσκηση, σε άλλο χρόνο θα γίνει η ελληνική και όλα αυτά μέσα στο πλαίσιο μιας συνήθους πρακτικής, η οποία επικρατεί σ' αυτές τις περιπτώσεις.

Η αναφορά των Ηνωμένων Πολιτειών στην πρεσβεία της Ουάσιγκτον, είναι μια αναφορά, η οποία κανένα ρόλο δεν έπαιξε, ούτε ελήφθη υπόψη, διότι σας επαναλαμβάνω και πάλι ότι υπάρχει μια πρακτική και σ' αυτήν την περίπτωση αυτή η πρακτική εφαρμόστηκε και δεν χρειάστηκε κανένας συντονισμός. Το συντονισμό τον κάνει η Υπηρεσία Πολιτικής Αεροπορίας με ιδιαίτερη επιτυχία.

ΠΡΟΕΔΡΟΣ (Απόστολος Κακλαμάνης): Ο κ. Παπαδόγγονας έχει το λόγο.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Είναι προφανές, κύριε Πρωθυπουργέ, και αναφέρεται και στην επιστολή του πρέσβεως ότι νόμιμο δικαίωμα αναμφισβήτητα υπάρχει, στις περιοχές εννοώ συγχρόνων ασκήσεων. Οι περιοχές είναι αρκετά εκτεταμένες. 'Οταν γίνεται συνεπώς μια τεχνική άσκηση όπως η ελληνική, η οποία έχει μικρή συμμετοχή και διάρκεια ή μια τακτική άσκηση από την άλλη πλευρά, δεν είναι απαραίτητο να συμπίπτουν γεωγραφικά, διότι, όπως σας είπα, οι περιοχές αυτές είναι πολύ μεγάλες όπου μπορεί να γίνονται αναμφισβήτητα ασκήσεις συγχρόνως.

Η πρακτική λέει, ότι στο παρελθόν γινόντουσαν και γίνονται τέτοιου είδους ασκήσεις. Η σύγχρονη διεξαγωγή έχει αντικειμενικό σκοπό, ίσως και από τις δυο πλευρές, αλλά περισσότερο από μας, διότι αυτές γίνονται κοντά στα ελληνικά νησιά, πρώτα απ' όλα να υπάρχει η παρουσία του ελληνικού Στόλου ή ελληνικών Ενόπλων Δυνάμεων σε μια περιοχή, όπου μαζί με την άσκηση γίνεται ένα είδος επιδείξεως σημαίας από πλευράς Τουρκίας.

Το δεύτερο σημείο μιας σύγχρονης ασκήσεως είναι ότι οπωσδήποτε πρέπει να είμαστε γνώστες και να παρακολουθούμε τον έλεγχο των επιχειρησιακών σχεδίων της Τουρκίας, τα οποία επιχειρησιακά σχέδια αυτά ελέγχονται δια των ασκήσεων.

Και το τρίτο πρόκειται για μια θεωρητική και απίθανη βέβαια περίπτωση είναι ότι σε περίοδο κρίσεως μπορεί μια άσκηση να εξελιχθεί ενδεχομένως και σε μια πραγματική επιχείρηση.

'Αρα η ανάμιξη των ασκήσεων και η μεταβολη του χρόνου είναι κάτι το οποίο θα μπορούσε να ισχύσει αν μιλάγαμε για συγκεκριμένο και μικρό γεωγραφικό χώρο.'Οταν ομως ο γεωγραφικός χώρος είναι ευρύτερος, αντιλαμβάνεσθε, κύριε Πρωθυπουργέ, ότι είναι σκόπιμο να γίνεται παρακολούθηση από ελληνικής πλευράς αυτών των δραστηριοτήτων της γείτονος.

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Παπαδόγγονα, νομίζω ότι από αυτά τα οποία σας είπα, προέκυψε ότι η συγκεκριμένη άσκηση θα επραγματοποιείτο στον ίδιο ακριβώς χώρο. Η Υπηρεσία Πολιτικής Αεροπορίας γι'αυτό και ενεργοποιήθηκε και έκανε τις όποιες συνεννοήσεις έκανε, σε συνεννόηση με το Γενικό Επιτελείο Αεροπορίας, διότι -και εσείς πιστεύω θα συμφωνείτε- πέρα απ'αυτά τα οποία σωστά τονίσατε ότι χρειάζονται, δεν είναι σωστό την ίδια στιγμή στον ίδιο τόπο να γίνονται ασκήσεις, σε έναν περιορισμένο -για να χρησιμοποιήσω εγώ τον όρο τον οποίο χρησιμοποιήσατε- χώρο. Αυτό συνέβη σε αυτήν την περίπτωση. Και επειδή υπάρχει μια πρακτική η οποία εφαρμόζεται χρόνια, αυτή η πρακτική εφαρμόσθηκε για να λυθεί το θέμα. Και λύθηκε, όπως πάντα λύνεται, αυτό το θέμα. Δεν υπάρχει καμμία περίπτωση -θέλω να επαναλάβω- κάποιου συντονισμού τρίτων. Υπάρχουν διαδικασίες οι οποίες εφαρμόζονται και εφαρμόζονται με επιτυχία.

ΠΡΟΕΔΡΟΣ (Απόστολος Κακλαμάνης):Τέταρτη στην ημερήσια διάταξη είναι η Επίκαιρη Ερώτηση με αριθμό 743/18-2-97 του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Πολιτισμού, σχετικά με τα προβλήματα και τις αδυναμίες που παρουσιάζει ο εορτασμός της Θεσσαλονίκης, ως Πολιτιστικής Πρωτεύουσας της Ευρώπης 1997.

Η Επίκαιρη Ερώτηση του κ. Κουναλάκη σε περίληψη έχει ως εξής:

"Στις 5 Δεκεμβρίου 1996 συζητήθηκε στη Βουλή Επίκαιρη Ερώτησή μου προς τον Υπουργό Πολιτισμού κ. Ευάγγελο Βενιζέλο. Είχα εκφράσει τότε έντονες ανησυχίες που αφορούσαν αδυναμίες του καλλιτεχνικού προγράμματος και της αποπεράτωσης των έργων υποδομής της Πολιτιστικής Πρωτεύουσας. Στην απάντησή του ο κύριος Υπουργός ήταν απολύτως αισιόδοξος και διαβεβαίωνε ότι όλα είναι έτοιμα και όλα θα πάνε καλά.

Τώρα όμως, αποκαλύπτεται επιστολή του προς τον Οργανισμό της Πολιτιστικής Πρωτεύουσας στην οποία επισημαίνει ακριβώς τις αδυναμίες που είχε αρνηθεί ότι υπάρχουν, ενώ στελέχη του Οργανισμού ασκούν κριτική στον κύριο Υπουργό, μιλούν "για κτυπήματα κάτω από τη μέση", για εσωκομματικές αντιπαραθέσεις στο Κυβερνητικό κόμμα κ.λπ.

Ερωτάται ο κύριος Υπουργός Πολιτισμού:

1. Τι ακριβώς συμβαίνει με την Πολιτιστική Πρωτεύουσα;

2. Τι τον οδήγησε στην αλλαγή της στάσης του απέναντι σε όσα συμβαίνουν με το θεσμό;

3. Τι σκοπεύει συγκεκριμένα να πράξει, ώστε να μην επαναληφθούν στο μέλλον τα αλλεπάλληλα αρνητικά φαινόμενα που συνοδεύουν την Πολιτιστική Πρωτεύουσα από την έναρξη της λειτουργίας της;".

Ο Υπουργός Πολιτισμού κ. Βενιζέλος έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, ευχαριστώ -και αυτό το λέω ειλικρινά και όχι με επιτήδευση- το συνάδελφο κ. Κουναλάκη, γιατί μου δίνει και πάλι την ευκαιρία να απευθυνθώ προς τη Βουλή και να την ενημερώσω για τα όσα συμβαίνουν στην Πολιτιστική Πρωτεύουσα της Ευρώπης "ΘΕΣΣΑΛΟΝΙΚΗ 1997".

Εξ αρχής, δηλαδή από τότε που ανέλαβα τα καθήκοντά μου, η στάση μου είναι απολύτως σαφής. Οφείλουμε να διακρίνουμε δύο επίπεδα. Αφ'ενός μεν, το επίπεδο του θεσμού της Πολιτιστικής Πρωτεύουσας και του δικαιώματος που έχει η Θεσσαλονίκη να απολαύσει τα αγαθά του θεσμού αυτού και να αξιοποιήσει τη μεγάλη ευκαιρία, διαμορφώνοντας ένα μεγάλο απόθεμα κτιρίων και θεσμών, αφ'ετέρου δε, το επίπεδο της οργάνωσης και της καθημερινής λειτουργίας ενός νομικού προσώπου του ευρύτερου δημόσιου τομέα, όπως είναι ο Οργανισμός "ΘΕΣΣΑΛΟΝΙΚΗ 1997".

Από την αρχή, από τότε που ανέλαβα τα καθήκοντά μου, έχω τρεις παράλληλους στόχους:

Πρώτον, να καταπολεμήσουμε και να αντιστρέψουμε όλες τις οργανωτικές και διαρθρωτικές ατέλειες.

Δεύτερον, να καταπολεμήσουμε το κλίμα μεμψιμοιρίας και αυτοϋποτίμησης, που δυστυχώς έχουμε πολύ συχνά στην Ελλάδα και ιδίως όταν διαχειριζόμαστε μεγάλα ζητήματα και μεγάλους θεσμούς διεθνούς σημασίας.

Τρίτον, να καταπολεμήσουμε το κλίμα σπερμολογίας και φημολογίας, το οποίο δυστυχώς καλλιεργείται, διαμορφώνοντας την εντύπωση ότι υπάρχει μια διαχειριστική χαλαρότητα στον Οργανισμό αυτό, ή ενδεχομένως και σε άλλους οργανισμούς οι οποίοι έχουν περιορισμένη χρονική διάρκεια και άρα, απαιτούν μια ένταση κεφαλαίων και ένταση δυνάμεων.

'Εχω καταβάλει κάθε δυνατή προσπάθεια για να πετύχουν οι εκδηλώσεις. Και υπάρχουν πολλές λαμπρές εκδηλώσεις. Υπάρχει ένας απόηχος ο οποίος είναι εξαιρετικά θετικός και ευχάριστος. Τα δημοσιεύματα του ξένου Τύπου είναι στη συντριπτική τους πλειοψηφία θετικά. Οι εντυπώσεις των πενήντα ξένων αντιπροσωπειών, πολλές από τις οποίες είχαν επικεφαλή Υπουργό, είναι απολύτως θετικές. Υπάρχει όμως ένα κλίμα που μεταφέρεται στον Ελληνικό Τύπο, το οποίο είναι επικριτικό και υπαινικτικό. Υπάρχει ένα έλλειμμα στην ενημέρωση της κοινής γνώμης, στη διάχυση των πληροφοριών που πρέπει να υπάρχουν για την Πολιτιστική Πρωτεύουσα.

(Στο σημείο αυτό την Προεδρική 'Εδρα καταλαμβάνει ο Β'

Σελίδα 4213 

Αντιπρόεδρος της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ)

Γίνονται λαμπρά πράγματα τα οποία υποβαθμίζονται λόγω οργανωτικών ατελειών και δευτερευόντων αιτίων που πρέπει να καταπολεμήσουμε: Και φάνηκε από την έως τώρα εμπειρία ότι πρέπει να λάβουμε διορθωτικά μέτρα.

'Εχω καταβάλει προσπάθειες και σε επίπεδο μεσαίου στελέχους. Δηλαδή, πραγματικά έχει βοηθηθεί και βοηθιέται ο οργανισμός με κάθε δυνατό τρόπο. 'Ομως αυτό δεν στερεί από τον εποπτεύοντα υπουργό -και η Κυβέρνηση είναι ενιαία και εκφράζει τα θέματα αυτά δια του αρμοδίου Υπουργού που είναι Υπουργός Πολιτισμού- από την δυνατότητα του να ασκεί την αρμοδιότητα της εποπτείας. Και όπως η Βουλή ελέγχει εμένα μέσα στο πλαίσιο του κοινοβουλευτικού συστήματος, έτσι και εγώ οφείλω να ελέγχω τον οργανισμό, να τον οδηγώ δε στη λήψη αποφάσεων οι οποίες θα βελτιώσουν και το τελικό προϊόν και την εικόνα του προϊόντος.

Δεν υπάρχει, λοιπόν, τίποτα άλλο παρά μόνο αυτό: Η διάθεσή μας να βελτιώσουμε τα δεδομένα, ώστε να μείνει η Θεσσαλονίκη στο τέλος του 1997, όχι μόνο με κριτήρια και θεσμούς, αλλά και με την ευχάριστη αίσθηση ότι ήταν η καλύτερη πολιτιστική πρωτεύουσα που έχει γίνει έως τώρα. Και αυτό μπορούμε να το επιτύχουμε.

Προς ενημέρωση δε του Σώματος καταθέτω τρία έγγραφα.

Πρώτον, την από 8.1.1997 οδηγία μου για τον τρόπο οικονομικής διαχείρισης του πολιτικού προγράμματος.

Δεύτερον, την από 11.2.1997 έγγραφη οδηγία μου με τις παρατηρήσεις μου, που κινούνται στα τρία αυτά επιπεδα. 

Τρίτον, την από 20 Φεβρουαρίου απάντησή μου σε μία απόφαση του Διοικητικού Συμβουλίου, η οποία είναι προδικαστικού χαρακτήρα, γιατί πιστεύω ότι όλοι οι άνθρωποι της Θεσσαλονίκης, όλες οι πολιτικές δυνάμεις, όλοι οι άνθρωποι του πολιτισμού, θέλουν να καταβάλουν και καταβάλλουν κάθε δυνατή προσπάθεια για να πετύχει στον υψηλότερο δυνατό βαθμό η "ΘΕΣΣΑΛΟΝΙΚΗ 1997". 

(Στο σημείο αυτό ο κ. Υπουργός Πολιτισμού κ. Ευάγγελ. Βενιζέλος καταθέτει στα Πρακτικά τα προαναφερθέντα έγγραφα τα οποία βρίσκονται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουναλάκης έχει το λόγο.

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, νομίζω ότι ο κύριος Υπουργός δεν περιέγραψε ορθώς την κατάσταση.

Διαβάζω σήμερα στην "ΕΛΕΥΘΕΡΟΤΥΠΙΑ": "Πεδίο σύγκρουσης η πολιτιστική πρωτεύουσα, μεταξύ οργανισμού και Υπουργού Πολιτισμού".

Κύριε Υπουργέ, στην ερώτησή μου τότε είχατε απαντήσει: "Μην μεμψιμοιρείτε, κύριε Κουναλάκη, όλα πάνε καλά". Στο Ζάππειο εσείς, ο κ. Λαλιώτης, ο καλλιτεχνικός διευθυντής, ο διευθύνων σύμβουλος, όλοι σας λέγατε ότι θα είναι μία καταπληκτική Πολιτιστική Πρωτεύουσα. Στην επιστολή σας όμως, που δημοσιεύθηκε στο "Βήμα της Κυριακής" δεν λέγατε αυτά τα πράγματα.

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): Το έγγραφό μου.

ΠΕΤΡΟΣ ΚΟΥΝΑΛΑΚΗΣ: Το έγγραφό σας. Δεν λέτε αυτά τα πράγματα.

Επειδή, λέτε, ότι δεν συμβαίνει τίποτα, διαβάζω στην "ΚΑΘΗΜΕΡΙΝΗ", τα δηλώνει ο κ. Σαλπιστής, που ανήκει στο Κόμμα σας: "Το έγγραφο Βενιζέλου, χτύπημα κάτω από τη ζώνη". Ο κ. Λοϊζος, που ανήκει στο ΠΑ.ΣΟ.Κ., διευθύνων σύμβουλος, υπέβαλε την παραίτησή του. Ο κ. Παπαθεμελής, Βουλευτής του ΠΑ.ΣΟ.Κ. στη Θεσσαλονίκη είπε: "Δεν μπορεί ο κ. Βενιζέλος να ελέγχει, είναι ελεγχόμενος". Ο κ. Κοσμόπουλος λέει: "Φέρτε εδώ έναν εισαγγελέα να εγκατασταθεί όλο το χρόνο για να μας ελέγχει καθημερινά". Η χθεσινή ανακοίνωση του Οργανισμού, ομόφωνη, απ' ό,τι έχω μάθει, ασκεί αυστηρή κριτική στον τρόπο με τον οποίο ενεργήσατε.

Αυτά τα πράγματα δεν συνάδουν με όσα μας είπατε πριν, ότι τα πράγματα είναι απλά και ότι απλώς κάνετε κάποιες συστάσεις για να βελτιωθεί το οργανωτικό πρόβλημα, αλλά και να υπάρχει μία καλύτερη ενημέρωση του κοινού για τις λαμπρές εκδηλώσεις.

Κύριε Υπουργέ, ζήσαμε και τα εγκαίνια που ο Πρόεδρος της Βουλής υπήρξε θύμα. Δεν υπήρχε μία καρέκλα να καθίσει στο επίσημο γεύμα και σηκώθηκε και έφυγε. Τα ξέρουμε όλα αυτά, μην ωραιοποιείτε εδώ τα πράγματα και στην αλληλογραφία σας ή στις συζητήσεις που κάνετε με τα μέλη του Οργανισμού μιλάτε με διαφορετική γλώσσα. Νομίζω ότι στη Βουλή πρέπει να πούμε όλη την αλήθεια. Κινδυνεύουμε να γίνουμε ρεζίλι.

Απάντησε, παραδείγματος χάριν, ο αρμόδιος Επίτροπος της Ευρωπαϊκής 'Ενωσης σε ερώτημα Ευρωβουλευτών και μεταξύ αυτών και του κ. Μιχάλη Παπαγιαννάκη, ότι δεν ήξερε ότι γίνεται η Πολιτιστική Πρωτεύουσα στη Θεσσαλονίκη, για να δώσει η Ευρωπαϊκή 'Ενωση κάποια χρήματα που όφειλε, όπως γίνεται κάθε χρόνο.

Τελειώνοντας, να σας πω, ότι ήμουν Στοκχόλμη, προ ημερών και πληροφορήθηκα, ότι σ' ένα τριάρι της πόλης, είκοσιεπτά άνθρωποι έχουν ετοιμάσει τα πάντα, όλο το πρόγραμμα είναι έτοιμο και όταν ρωτήθηκαν αν πρόκειται να προσλάβουν και εκατοντάδες άλλους υπαλλήλους είπαν: "'Οχι, διότι για μας το θέμα είναι υπόθεση του λαού και έμπνευση των πολιτών της Στοκχόλμης και θα είναι όλοι οι άλλοι εθελοντές". 'Ετσι το αντιμετωπίζουν. Και η κριτική που κάνω δεν είναι μεμψιμοιρία, γιατί πάντα μου λέτε περί μεμψιμοιρίας. Ο Ελληνικός Λαός και το Δημόσιο έχει ξοδέψει δεκάδες δισεκατομμύρια δραχμές γι' αυτήν την υπόθεση.

Πρέπει να πάει καλά και έχουμε όλοι ευθύνη απέναντι στους πολίτες, σ' αυτό το Λαό.

ΠΡΟΕΔΡΕΥΩΝ (Παναγιώτης Σγουρίδης): Δεν ξέρετε, κύριε Κουναλάκη, ότι εχθρός του καλού είναι το καλύτερο;

Ο κύριος Υπουργός έχει το λόγο για δύο λεπτά για να δευτερολογήσει.

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): Κύριε Πρόεδρε, ακριβώς γιατί υπάρχουν φαινόμενα, όπως αυτό που ζήσαμε τώρα με την αγόρευση του κ. Κουναλάκη, γι' αυτό έλαβα την πρωτοβουλία να απευθύνω τα έγγραφα, που απηύθυνα.

Εδώ τι έχουμε; Μία σύγχυση ως προς τα δεδομένα, μία προχειρότητα ως προς τη μεταφορά πληροφοριών στην Αίθουσα της Βουλής και μία σύγχυση ως προς τα επίπεδα, στα οποία κινούμαστε. Δεν μπορούν να καταλάβουν δυστυχώς ορισμένοι, λυπούμαι που το λέω αυτό, αλλά μεταξύ αυτών είναι και ο συνάδελφος κ. Κουναλάκης, ότι ο Οργανισμός διαχειρίζεται δύο διαφορετικά πράγματα: Μεγάλα κατασκευαστικά έργα, τα οποία έχουν υψηλό προϋπολογισμό και ορίζοντα που υπερβαίνει κατά πολύ το 1997 και τις εκδηλώσεις.

Πρώτον, ο προϋπολογισμός των εκδηλώσεων είναι περιορισμένος, δεν θα φθάσει πάνω από τα εννιά, εννιάμισι δισεκατομμύρια. Ο προϋπολογισμός των έργων είναι επιπέδου που ξεπερνά, μαζί με το Μέγαρο Μουσικής και τα έργα στο λιμάνι, τα εβδομήντα δισεκατομμύρια. Ακριβώς, λοιπόν, επειδή ο Οργανισμός κάνει και το ένα και το άλλο, δημιουργούνται πολλές φορές παρεξηγήσεις για τα κριτήρια, από τα οποία εξαρτάται η οικονομική του απόδοση, η αποτελεσματικότητά του και το κύρος του.

Δεύτερον, όλα αυτά τα δημοσιεύματα, τα οποία αναφέρει ο κ. Κουναλάκης, είναι ακριβώς αυτά στα οποία πρέπει να παρέμβουμε, για να μπορέσει να αναδειχθεί η λαμπρότητα και η ποιότητα των γεγονότων της πόλης, διότι δυστυχώς σημασία δεν έχει τι γεγονός συμβαίνει, αλλά τι εμφανίζεται ότι συμβαίνει. Γι' αυτό,χρειάζεται μία επικοινωνιακή πολιτική, η οποία να είναι πιο συστηματική, πιο βαθειά, πιο έντονη. Και αυτά λέω στο έγγραφό μου.

Οφείλει δε, ο κύριος συνάδελφος να κατανοήσει τη διαφορά των θεσμικών ρόλων και τη διαφορά των οπτικών γωνιών. Βεβαίως, ο Υπουργός ελέγχεται από τη Βουλή και είναι ελεγχόμενος και βεβαίως, ο Υπουργός εποπτεύει και ελέγχει τον εποπτευόμενο Οργανισμό. Βεβαίως, υπάρχει μία ευθύνη του Οργανισμού στη διαχείριση μίας ανώνυμης εταιρείας του Δημοσίου, αλλά υπάρχει άλλη ευθύνη πολιτική του αρμοδίου Υπουργού, ο οποίος οφείλει να τα διασφαλίσει όλα, δηλαδή 

Σελίδα 4214 

και την προς τα έξω καλή εικόνα της Χώρας και την καλή φήμη του Οργανισμού και την καλή ποιότητα του προγράμματος και την ταχύτητα στην εκτέλεσή του και βεβαίως, την άρση όλων των οργανωτικών ατελειών.

Πρέπει δε να σας πω, για να συνοψίζω και να τελειώνω, ότι η Θεσσαλονίκη είναι η λαμπρότερη Πολιτιστική Πρωτεύουσα και να μην ζηλεύετε τους Σουηδούς και τον σουηδικό πολιτισμό. Η Ελλάδα είναι υπερδύναμη στο σύμπαν του πολιτισμού, κύριε Κουναλάκη. Ας αποφύγουμε τη δημαγωγία και τον πνευματικό επαρχιωτισμό, επιτέλους, εδώ μέσα και όλα όσα κάνουμε ως Κυβέρνηση στην Πολιτιστική Πρωτεύουσα, η επένδυση ελπίδων και προσπαθειών, θα αποδώσουν στο όνομα της Χώρας και δευτερευόντως και της πόλης της Θεσσαλονίκης. 

ΠΡΟΕΔΡΕΥΩΝ (Παναγιώτης Σγουρίδης): Πέμπτη είναι η με αριθμό 752/18.2.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Εθνικής Οικονομίας και Οικονομικών, σχετικά με την απόφαση του Υπουργείου να προχωρήσει σε ανοικτό διαγωνισμό μετασκευής πλοίων μεγάλης ηλικίας σε πλοία δίωξης λαθρεμπορίου, ενώ με τα χρήματα αυτά θα μπορούσαν να αγορασθούν σύγχρονα και αποτελεσματικά ταχύπλοα σκάφη.

Η επίκαιρη ερώτηση έχει ως ακολούθως:

"Το Υπουργείο Οικονομικών προχώρησε στην προκήρυξη ανοικτού διαγωνισμού για μετασκευές, ναυπηγοεπισκευαστικές και λοιπές εργασίες σε πλοία δίωξης λαθρεμπορίου, ηλικίας είκοσι με εικοσιτριών ετών, δαπάνης ύψους 1,6 δισ. Στο κόστος αυτό δεν συμπεριλαμβάνονται οι προμήθειες βοηθητικών μηχανημάτων και εξωσυμβατικών εργασιών που, όπως εκτιμάται, θα ανέλθει στα 2 δισ.

Ερωτάται ο κύριος Υπουργός:

Γιατί σπαταλώνται τόσα δισεκατομμύρια για μετασκευή παλαιών σκαφών, τα οποία δεν πρόκειται να προσφέρουν στη δίωξη λαθρεμπορίου, ενώ με αυτά τα χρήματα μπορούσαν να αγοραστούν σύγχρονα ταχύπλοα και αποτελεσματικά σκάφη."

Ο Υφυπουργός κ. Δρύς έχει το λόγο για τρία λεπτά για να πρωτολογήσει.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, θέλω να ευχαριστήσω τον κ. Ρόκο για την ερώτηση που υπέβαλε.

Τα αντιλαθρεμπορικά πλοία ανήκουν στην Τελωνειακή Διοίκηση, και έχουν σαν κύριο έργο τη δίωξη του λαθρεμπορίου στο θαλάσσιο χώρο. Τα πλοία αυτά, βεβαίως, συνεργάζονται και με τα αντίστοιχα του Πολεμικού Ναυτικού και του Λιμενικού Σώματος στο γνωστό πρόγραμμα "Ποσειδώνιον", που αφορά τον έλεγχο της λαθρομετανάστευσης.

Στη δύναμη των πλοίων, που έχει την ευθύνη η ΕΥΤΕ, ανήκει και το πλοίο με κωδικό αριθμό Α/Λ50, δηλαδή αντιλαθρεμπορικό 50, που έχει αποκτηθεί με κοινοτικούς πόρους και το οποίο βρίσκεται στη βάση του Ηρακλείου Κρήτης για να ελέγχει τον ευαίσθητο χώρο της ανατολικής Μεσογείου. Αυτό είναι ένα από τα πλέον σύγχρονα πλοία της Ευρώπης στον τομέα του.

Δυστυχώς όμως, το πλοίο αυτό παρουσίασε από την πρώτη μέρα της παραλαβής του σημαντικά προβλήματα όσον αφορά τις μηχανολογικές του εγκαταστάσεις. Τα υπόλοιπα δεκατρία αντιλαθρεμπορικά πλοία της τελωνειακής διοίκησης είναι: Τέσσερα πλοία του τύπου "Ολύμπικ "D-44", πλαστικά, μήκους 13,5 μέτρων έκαστον, που ναυπηγήθηκαν το έτος 1973 και τρία πλοία τύπου "'ΑBEKING", σιδερένια μήκους 29,5 μέτρα έκαστον, που ναυπηγήθηκαν το έτος 1976. Προκειμένου, λοιπόν, τα πλοία αυτά να συνεχίσουν τη λειτουργία τους με αυξημένες μάλιστα επιχειρησιακές δυνατότητες, που να ανταποκρίνονται στις σημερινές απαιτήσεις, η αρμόδια υπηρεσία του Υπουργείου Οικονομικών σε συνεργασία, με το Τμήμα Ναυπηγών και Μηχανολόγων Μηχανικών του Εθνικού Μετσοβίου Πολυτεχνείου, ετοίμασε ένα τεχνικό πρόγραμμα μετασκευών, ναυπηγοεπισκευαστικών και άλλων απαραίτητων εργασιών, ύψους 1,4 δισεκατομμυρίων δραχμών.

Σε εκτέλεση του προγράμματος αυτού, προκηρύχθηκαν οι απαιτούμενοι ανοικτοί διεθνείς δημόσιοι μειοδοτικοί διαγωνισμοί, στους οποίους περιλαμβάνονται και οι προμήθειες βοηθητικών ή μη μηχανημάτων, οι δε προδιαγραφές τους είναι αναλυτικές, ώστε να μην απαιτείται η πραγματοποίηση εξωσυμβατικών εργασιών.

'Ολες οι εργασίες που έχουν αποφασιστεί να γίνουν είναι καταγεγραμμένες αναλυτικά.

Το κόσοτς του έργου αυτού, κύριοι συνάδελφοι, είναι αποδεκτό για το Υπουργείο Οικονομικών, δεδομένου, ότι η προμήθεια επτά νέων αντιλαθρεμπορικών πλοίων αντίστοιχων χαρακτηριστικών με αυτά που υπάρχουν τώρα, απαιτεί σχετική δαπάνη η οποία ανέρχεται στο ποσό των 7,2 δισεκατομμυρίων δραχμών και η οποία, λόγω των σημερινών δημοσιονομικών αδυναμιών, δεν μπορεί να αντιμετωπιστεί.

Σας αναφέρω χαρακτηριστικά τα εξής: 'Οτι στα τέσσερα πλοία "Ολύμπικ D-44", η δαπάνη του τεχνικού προγράμματος είναι εκατόν πενήντα εκατομμύρια δραχμές. Εάν πηγαίναμε στην αντικατάστασή τους με καινούρια, θα θέλαμε ένα δισεκατομμύριο διακόσια εκατομμύρια δραχμές. Αντίστοιχα, για τα τρία "ΑBEKING", η δαπάνη του τεχνικού προγράμματος, Εκσυγχρονισμού είναι ένα δισεκατομμύριο διακόσια πενήντα εκατομμύρια δραχμές. Εάν θέλαμε να τα αγοράσουμε καινούρια θα έπρεπε να καταβάλουμε έξι δισεκατομμύρια δραχμές. Επομένως, δαπανούμε για τα επτά πλοία, ένα δισεκατομμύριο τετρακόσια εκατομμύρια δραχμές, έναντι 7,2 δισεκατομμυρίων, που θα χρειαζόταν να δαπανήσει το Ελληνικό Δημόσιο για να αγοράσει καινούρια αντιλαθρεμπορικά σκάφη, αντίστοιχων επιχειρησιακών δυνατοτήτων, με αυτά τα οποία έχουμε.

Κύριε Πρόεδρε, θα καταθέσω στα Πρακτικά τα έγγραφα, τα οποία ανέφερα πιο πριν.

(Στο σημείο αυτό ο Υφυπουργός Οικονομικών κ. Γ. Δρυς καταθέτει για τα Πρακτικά της Βουλής τα προαναφερθέντα έγγραφα τα οποία βρίσκονται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

ΠΡΟΕΔΡΕΥΩΝ (Παναγιώτης Σγουρίδης): Ο κ.Ρόκος έχει το λόγο για δύο λεπτά να αναπτύξει την ερώτησή του.

ΓΕΩΡΓΙΟΣ ΡΟΚΟΣ: Κύριε Πρόεδρε, το καλοπροαίρετο της ερώτησής μου φαίνεται με την τελική πρόταση για αγορά καινούριων σκαφών. Βέβαια, μπαίνουν οικονομίστικες λογικές για να τον ανατρέψουν.

'Ομως, θα σας πω το εξής, γιατί και εγώ είμαι τεχνικός και μάλιστα έχω διευθύνει επιχείρηση κατασκευών και ανακατασκευών. Είναι σαν να λέει κανείς ότι παίρνω ένα "FΙΑΤ 127" και του βάζω μία μηχανή "MERCEDES 2000". Αυτή πράγματι είναι η λογική. Βεβαίως, αυτή τεκμηριώνεται μέσα από μία εισήγηση τεχνικού χαρακτήρα και μόνον, του Μετσόβιου Πολυτεχνείου. Ξεχνάτε όμως, κύριε Υπουργέ, ότι υπάρχει προηγούμενο επισκευών των ιδίων ακριβώς πλοίων "Λάμπρος-40", oκτώ πλοίων, τα οποία, αφού ανακατασκευάστηκαν, θεωρήθηκαν μη ικανά για χρήση δίωξης λαθρεμπορίου και κάπου χαρίστηκαν σε χώρα του εξωτερικού. Αυτό το λέω σαν προηγούμενο.

Επαναλαμβάνω, όμως, ότι και η μελέτη του Πολυτεχνείου δεν είναι οικονομοτεχνική μελέτη για να σας βοηθήσει. Είναι απλώς τεχνική μελέτη, η οποία στοίχισε είκοσι εκατομμύρια δραχμές.

Ξεχνάτε και κάτι άλλο, κύριε Υπουργέ. Αυτή η πράξη γίνεται, μετά από εισήγηση της υπηρεσίας σας, η οποία αναφέρει, ότι τα Ολύμπικ που επισκευάζονται σήμερα, αγοράστηκαν πριν εννέα χρόνια και αποδείχθηκε ότι ήταν ελαττωματικά. Διώχθηκε κανείς τότε; 'Εγινε έρευνα γιατί ήταν ελαττωματικά;

Το αναφέρει η εισηγητική επιστολή, το ενημερωτικό σημείωμα προς εσάς, για να αποφασίσετε στην επισκευή των συγκεκριμένων πλοίων. Λέει ότι είχαν μείωση ταχύτητας κατά έξι με επτά κόμβους, είχαν καταπόνηση των μηχανών τους, λόγω του μεγίστου της απαίτησης για συνεχή λειτουργία, είχαν μεγάλη εξαιτίας αυτού κατανάλωση καυσίμων κ.λπ., επειδή παρουσίασαν από την αρχή πρόβλημα με τη ζυγοστάθμισή τους.

Είπατε προηγούμενα και εσείς ένα καινούριο στοιχείο, ότι ακόμα και το πλοίο το οποίο υπάρχει στο Ηράκλειο έχει 

Σελίδα 4215 

προβλήματα.

Νομίζω, ότι είναι ευτύχημα για σας, που δεν πραγματοποιήθηκε ο χθεσινός διαγωνισμός λόγω τυπικών κωλυμάτων, γιατί κάνατε μία πράξη η οποία είναι παράνομη, κύριε Υπουργέ. Παρακαλώ να την ελέγξετε. Κάνατε χθες ένα δημόσιο διαγωνισμό, όπως λέτε, με πλήρη περιγραφή των μηχανημάτων, των μηχανών, των κινητήρων που θα αγοράζατε, δηλαδή φωτογραφία παραγγελίας, ενώ ξέρατε ότι από το ίδιο το προεδρικό διάταγμα 173 περί προμηθειών, στο άρθρο 2 παράγραφος 3, αναφέρεται σαφώς, ότι απαγορεύεται η εγγραφή στοιχείων που να προσδιορίζουν ακριβώς τα στοιχεία του εξ αντικειμένου αγοράς μηχανήματος.

ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Ρόκο, τελειώνετε.

ΓΕΩΡΓΙΟΣ ΡΟΚΟΣ: Τελειώνω, κύριε Πρόεδρε.

Γι'αυτό θα ήθελα να σας παρακαλέσω, να δείτε τη δυνατότητα αγοράς πλοίων. Υπάρχει και ένα προηγούμενο. Αγοράστηκαν από το Λιμενικό τις προηγούμενες μέρες, με κόστος τριακοσίων πενήντα εκατομμυρίων, κάποια σκάφη στο ίδιο επίπεδο και δεν ανεβαίνει το κόστος στα επτά δισεκατομμύρια. Μάλλον σας έχουν κάνει λάθος εισήγηση.

ΠΡΟΕΔΡΕΥΩΝ (Παναγιώτης Σγουρίδης): 'Οταν ο κύριος Πρωθυπουργός σέβεται το χρόνο, είναι δυνατόν εμείς οι συνάδελφοι Βουλευτές να υπερβαίνουμε το χρόνο;

Ο Υφυπουργός Οικονομικών έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, θα κάνω μερικές παρατηρήσεις, σε αυτά που είπε ο κ. Ρόκος.

Πρώτον, δεν ξέρω τις μηχανικές σας ικανότητές. Πώς, δηλαδή, είναι δυνατόν σε ένα Φίατ 127 να βάλετε μια μηχανή Μερσεντές. Σας διαβεβαιώ όμως ότι εμείς δεν κάνουμε αυτού του είδους τις επισκευές στα επτά αντιλαθρεμπορικά μας σκάφη.

Δεύτερον, δεν γνωρίζω επίσης, κύριε Ρόκο, την ικανότητά σας να συντάσσετε επιστημονικές μελέτες, καλύτερες απ' αυτές που έχει συντάξει η Σχολή Ναυπηγών του Εθνικού Μετσόβιου Πολυτεχνείου, για την ανάγκη μετασκευής των συγκεκριμένων επτά αντιλαθρεμπορικών σκαφών. Αν έχετε τέτοιες δυνατότητες ελέγχου θα ήθελα να βοηθήσετε και το Υπουργείο Οικονομικών για να αξιολογήσει την τεχνική αρτιότητα των μελετών αυτών.

ΓΕΩΡΓΙΟΣ ΡΟΚΟΣ: Να τους ελέγξετε για την παλιά επισκευή.

ΓΕΩΡΓΙΟΣ ΔΡΥΣ (Υφυπ. Οικονομικών): Τρίτον, δεν ήμουν εγώ Υπουργός Οικονομικών πριν εννέα χρόνια. Ρωτήστε όμως τον Υπουργό Οικονομικών που ήταν τότε, να σας πει , γιατί έγινε αυτή η αγορά.

ΜΟΣΧΟΣ ΓΙΚΟΝΟΓΛΟΥ: Ποιος ήταν τότε Υπουργός Οικονομικών;

ΓΕΩΡΓΙΟΣ ΔΡΥΣ (Υφυπ. Οικονομικών): Ο κ.Ρόκος τον γνωρίζει.

Τέταρτον, κύριε Ρόκο, δεν γνωρίζω, ποια εταιρεία σας έδωσε τα στοιχεία, τα οποία αναφέρατε για τον διαγωνισμό, ο οποίος δεν έγινε χθες. Δεν τα γνωρίζω, τα άκουσα για πρώτη φορά.

Σας παρακαλώ πολύ, αν έχετε επίσημα στοιχεία από την συγκεκριμένη εταιρεία, να μας τα δώσετε να τα ελέγξουμε. Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συζήτηση των Επικαίρων Ερωτήσεων Δευτέρου Κύκλου.

Πρώτη στην ημερήσια διάταξη είναι η με αριθμό 756/18.2.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μόσχου Γικόνογλου προς τον Υπουργό Γεωργίας, σχετικά με τις καταστροφές που υπέστησαν οι αγρότες του Νομού Ημαθίας από τις συνεχείς βροχοπτώσεις, τη λήψη των αναγκαίων μέτρων ρύθμισης των χρεών τους κ.λπ.

Η επίκαιρη ερώτηση εν περιλήψει έχει ως ακολούθως:

"Ο Νομός Ημαθίας υπέστη τις μεγαλύτερες καταστροφές, λόγω συνεχών βροχοπτώσεων το έτος 1996.

Οι αγρότες βρίσκονται σε απόγνωση, όχι μόνο επειδή έχει καταστραφεί η σοδειά τους και δεν είχαν εισόδημα, αλλά και διότι αντιμετωπίζουν τη σκληρή συμπεριφορά της Αγροτικής Τράπεζας Ελλάδος, επειδή δεν υπήρξε η δυνατότητα, λόγω μη υπάρχοντος εισοδήματος, εξόφλησης των χρεών τους προς την Αγροτική Τράπεζα Ελλάδος.

Δηλώσατε, κύριε Υπουργέ Γεωργίας, ότι ο Νομός Ημαθίας έχει συμπεριληφθεί στους νομούς που επλήγησαν από τις καιρικές συνθήκες και ως εκ τούτου θα τύχει ειδικής μεταχείρισης από πλευράς της ΑΤΕ, εφαρμόζοντας ειδικό πρόγραμμα ρύθμισης των χρεών του 1996.

Δυστυχώς, όμως, η ΑΤΕ, όχι μόνο δεν προσανατολίζεται στις αποφάσεις που πήρατε, εάν τις πήρατε, σύμφωνα με τη δήλωσή σας περί ειδικής μεταχείρισης ρύθμισης των χρεών τους, αλλά φθάνει στο ακρότατο σημείο να μην τους χορηγεί δάνεια για την αγορά εφοδίων (λιπάσματα κ.λπ.), ώστε να αντιμετωπίζουν οι αγρότες μεγάλο πρόβλημα καλλιέργειας των κτημάτων τους.

'Υστερα από τα παραπάνω ερωτάται ο κύριος Υπουργός Γεωργίας.

1. Τι μέτρα θα λάβει το Υπουργείο Γεωργίας, ώστε οι αγρότες του Νομού Ημαθίας να τύχουν της ειδικής μεταχείρισης, που εξήγγειλε ο κύριος Υπουργός, ρύθμισης χρεών 1996.

2. Θα τους δοθεί η δυνατότητα να δανειοδοτηθούν, έστω και αν δεν εξόφλησαν τα χρέη τους για αγορά εφοδίων, για την καλλιέργεια των κτημάτων τους, με αποτέλεσμα να παράγουν παραγωγή που θα δώσει εισόδημα στους ίδιους και θα συμβάλει στην ανόρθωση της Εθνικής Οικονομίας;

3. Προτίθεται να παρέμβει ο κύριος Υπουργός στην ΑΤΕ, υποδεικνύοντάς την να αλλλάξει πολιτική δανειοδότησης και εφεξής να δανειοδοτούνται οι αγρότες για την αγορά κτημάτων που πουλούν συνάδελφοί τους, ώστε η αγροτική γη να παραμείνει στα χέρια των αγροτών και όχι να πάει στα χέρια των γιατρών, δικηγόρων, μηχανικών κ.λπ. όπως συμβαίνει σήμερα".

Πριν δώσω το λόγο στον Υφυπουργό Γεωργίας, θα ήθελα να ανακοινώσω στο Σώμα, ότι τη συνεδρίασή μας παρακολουθούν από τα Δυτικά Θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" πενήντα δύο μαθητές και τρεις συνοδοί-καθηγητές από το Α' Τεχνικό Επαγγελματικό Λύκειο Αχαρνών.

(Χειροκροτήματα απ' όλες τις Πτέρυγες της Βουλής)

Ο Υφυπουργός Γεωργίας κ. Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Δεν ξέρω, κύριε Πρόεδρε και κύριε συνάδελφε, εάν θα καταφέρω στα τρία λεπτά να απαντήσω σε μία τόσο μεγάλη ερώτησή σας. Θα προσπαθήσω όμως.

Κύριοι συνάδελφοι, τον περασμένο χρόνο συνέβησαν στη Χώρα μας αρκετές καταστροφές και ζημιές από θεομηνίες, δυσμενείς καιρικές συνθήκες, γνωστά και στο Υπουργείο Γεωργίας, αλλά και στις άλλες υπηρεσίες, οι οποίες όμως ζημιές δεν μπορούσαν να καλυφθούν από τον ΕΛΓΑ ή από άλλους εθνικούς πόρους.

Το Υπουργείο Γεωργίας στην κατεύθυνση αυτή ενεργοποίησε τη Διεύθυνση Πολιτικού Σχεδιασμού Εκτάκτων Αναγκών και συγκέντρωσε τα στοιχεία από όλη τη Χώρα για να εκτιμήσουμε το μέγεθος των ζημιών όλης της Χώρας και με βάση αυτά τα τεκμηριωμένα στοιχεία οι ζημιές που εκτιμήσαμε ανέρχονται στο ύψος των εξήντα πέντε δισεκατομμυρίων δραχμών.

Στα πλαίσια αυτά, υποβάλαμε στις 17.12.96, αναλυτικό υπόμνημα και ζητήσαμε από την Ευρωπαϊκή 'Ενωση να δοθεί δυνατότητα στη Χώρα μας, μέσα από υφιστάμενες διαρθρωτικές δράσεις, να μπορέσουμε να αποζημιώσουμε τους παραγωγούς στις συγκεκριμένες περιοχές όπου υπήρχαν αυτές οι ζημιές.

Στο υπόμνημά μας -και είναι γνωστό βέβαια σε σας- συμπεριλαμβάνονται οι ζημιές στο Νομό Ημαθίας σε ροδακινιές και νεκταρινιές, είναι τριακόσιες δέκα πέντε χιλιάδες δέντρα που έχουν μια σοβαρή ζημιά μέχρι καταστροφή, όπως επίσης συμπεριλαμβάνεται και η μείωση στην παραγωγή, τόσο στο βαμβάκι, όσο και στο καλαμπόκι, σ' ένα ύψος 20% έως 25%.

Στις 23.1.97 ανακοινώσαμε το ύψος και τη διαδικασία των 

Σελίδα 4216 

αποζημιώσεων και βεβαίως θέλω να αναφέρω εδώ, ότι, όσον αφορά το φυτικό κεφάλαιο για τις δενδρώδεις καλλιέργειες, θα χορηγηθεί οικονομική ενίσχυση μέχρι τρισήμισι χιλιάδες, ανά δένδρο, για την ανασύσταση των δενδροκαλλιεργειών και μέχρι τέσσερις χιλιάδες δραχμές ανά δένδρο για τη ζημιά των δέντρων αυτών καθ' αυτών.

Ειδικά για τις ροδακινιές και νεκταρινιές, θα δοθεί οικονομική ενίσχυση που θα είναι ανάλογη μ' αυτή που δίνεται από το κοινοτικό πρόγραμμα για την εκρίζωση των καλλιεργειών, εκατόν πενήντα χιλιάδες δραχμές ανά στρέμμα με τη δέσμευση βεβαίως του παραγωγού ότι στους ίδιους αγρούς ή άλλους ιδιωτικούς ή ενοικιαζόμενους δεν θα εγκαταστήσει νέα καλλιέργεια ροδακινιάς ή νεκταρινιάς. Υπάρχει ένα πλαίσιο που το ανακοινώσαμε και αυτό. Ο δεύτερος κύκλος αποζημιώσεων, όπως ήδη ανακοινώσαμε, περιλαμβάνει τις περιοχές Ημαθίας, Πέλλας, Πιερίας και Αργολίδας, που αφορά κύρια μέτρα για τις δενδρώδεις καλλιέργειες.

'Οσον αφορά, κύριε συνάδελφε, το δεύτερο ερώτημά σας που είναι και το βασικό σας για τα χρέη, θέλω να πω, ότι η ΑΤΕ, σύμφωνα με πάγια τακτική που έχει, έχει προχωρήσει σε μία σειρά διευκολύνσεις και δανειακές ενισχύσεις στους παραγωγούς που διαπιστωμένα αδυνατούν να ανταποκριθούν στις υποχρεώσεις των προς την Τράπεζα. Ειδικότερα για τη ρύθμιση χρεών και προπαντός για τις δανειοδοτήσεις, το 1996 εξαγγέλθηκαν από την ΑΤΕ πιστωτικές διευκολύνσεις για το σύνολο των πιστούχων τους, που έχουν οφειλές λήξης μέχρι 31.12.93, οι οποίες περιλαμβάνουν απαλλαγή του συνόλου του τόκου ποινής για την χρονική περίοδο από 1.1.94 έως 30.6.96 και απαλλαγή μέρους των συμβατικών τόκων της ίδιας περιόδου που φθάνει μέχρι το 50%, καθώς και ρύθμιση των υπολοίπων οφειλών με ιδιαίτερα ευνοϊκούς όρους.

Από εκεί και πέρα, είναι γνωστό το μνημόνιο, η επιστολή και η εγκύκλιος στάλθηκε προς όλα τα υποκαταστήματα των αγροτικών τραπεζών, και ρυθμίζει γι' αυτό το χρόνο όλες τις υποχρεώσεις των αγροτών όσον αφορά τις ζημιές που πάθανε με ευνοϊκότατους όρους. Θα επανέλθω όμως για να σας εξηγήσω -το ξέρετε βεβαίως- τις λεπτομέρειες γύρω από αυτή τη ρύθμιση που γίνεται.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γικόνογλου έχει το λόγο.

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, έντεχνα ο κύριος Υπουργός ξέφυγε και δεν απάντησε ευθέως στα ερωτήματα που έβαλα, για να μην έχω το δικαίωμα, όταν θα απαντήσει στη δευτερολογία του, να απαντήσω εγώ.

Πρώτον, εγώ μιλάω για τα χρέη του 1996 και είπα ότι, λόγω ζημιών, δεν μπόρεσαν να ανταποκριθούν οι αγρότες. Και σήμερα δεν τους δίνουν δάνεια για να αγοράσουν εφόδια, λιπάσματα, ή ο,τιδήποτε άλλο για την καλλιέργεια των κτημάτων τους, με αποτέλεσμα να μην έχουμε παραγωγή, να μην έχουν εισόδημα οι αγρότες να βλαφτεί η εθνική οικονομία. Δεν απήντησε σε αυτό το ερώτημα ο κύριος Υπουργός. Ξεφεύγει από τα ερωτήματα που πρέπει να απαντήσει.

Δεύτερον, είπα, ότι η Αγροτική Τράπεζα δεν δανειοδοτεί αγρότη, όταν κάποιος άλλος αγρότης πουλάει τα χωράφια του, να αγοράσει αυτά τα χωράφια, με το αιτιολογικό, ότι απαγορεύεται να αγοράζει ο αγρότης χωράφια από αγρότη, με δάνεια της ΑΤΕ. 'Αρα, δίνει τη δυνατότητα, αυτοί που θα αγοράσουν τα χωράφια να μην είναι αγρότες, να μεταφερθεί η γη στα χέρια των μη αγροτών, είτε είναι μηχανικοί είτε είναι δικηγόροι είτε είναι γιατροί.

Επομένως, η πολιτική του Υπουργείου Γεωργίας είναι να φύγουν τα χωράφια από τα χέρια των αγροτών. Αυτό το ερώτημα δεν το απάντησε ο κύριος Υπουργός. Μην προσπαθεί να ξεφύγει από τα ερωτήματα και να μου λέει άλλα πράγματα. Γι αυτά που μίλησε έχω απαντήσεις, αλλά ο χρόνος δεν είναι κατάλληλος για να του απαντήσω. Και εκεί είναι εξωπραγματική. 'Αλλα μέτρα έπρεπε να πάρουν. 'Ερχονται και εφαρμόζουν αποφάσεις της ΕΟΚ, οι οποίες προβλέπουν όλη τη διαδικασία της αποζημίωσης, ενώ εισπράττουν για την αποζημίωση των πληγεισών περιοχών δισεκατομμύρια από την ΕΟΚ, πάνε αλλού αυτά τα χρήματα, ίσως στη Θεσσαλία -Θεσσαλός ων ο κύριος Υφυπουργός- και όχι στο Νομό Ημαθίας, ο οποίος έχει υποστεί τη μεγαλύτερη ζημία που έχει υποστεί κάποιος στην Ελλάδα.

Επομένως, θα ήθελα να μου απαντήσει ευθέως και σαφέστατα ο κύριος Υπουργός: Προτίθενται να δώσουν χρήματα σε όσους έχουν υποστεί ζημιές το 1996, να καλλιεργήσουν τα κτήματά τους γιατί δεν πήραν εισόδημα; Αν προτίθενται, να πει, ναι.

Δεύτερον, ασκούν πολιτική υπέρ των αγροτών;

Τρίτον, είναι διατεθειμένοι να δανειοδοτήσουν τους αγρότες να αγοράζουν τα κτήματα που πωλούν αγρότες, γιατί χρεωκόπησαν από την πολιτική του Υπουργείου Γεωργίας, ώστε να μη μεταφέρεται η γη από τα χέρια των αγροτών σε χέρια μη αγροτών; Σε αυτά τα ερωτήματα να απαντήσει.

ΠΡΟΕΔΡΕΥΩΝ (Παναγιώτης Σγουρίδης): Το μείζον της επίκαιρης ερώτησης είναι η τράπεζα γης. Και εκεί θα πρέπει να πάρετε μια θέση.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε και κύριε συνάδελφε, δεν θα χρησιμοποιήσω την υπερβολή που ακολούθησε ο εκλεκτός κατά τα άλλα συνάδελφος κ. Γικόνογλου.

Δεν έχουμε πολιτική, είπε, υπέρ των αγροτών, αλλά αντίθετα ασκούμε πολιτική να φύγουν τα χωράφια από τα χέρια των αγροτών μου. Δεν συμφωνώ μαζί σας, κύριε συνάδελφε, αλλά αυτό δεν λύνεται εδώ μέσα.

'Ομως, σε κάθε περίπτωση, η Αγροτική Τράπεζα παρέχει πιστωτικές διευκολύνσεις και δανειακές ενισχύσεις σε όλους εκείνους τους παραγωγούς που λόγω εκτάκτων γεγονότων, όπως είναι οι δυσμενείς καιρικές συνθήκες, η αδυναμία να προωθούν τα προϊόντα τους, οι ασυνήθιστες μεταβολές των τιμών κ.λπ., δεν τους διευκόλυναν και προς αυτήν την κατεύθυνση, πράγματι η Τράπεζα, με βάση τους νόμους της Πολιτείας παρέχει όλες εκείνες τις αναγκαίες διευκολύνσεις, έτσι ώστε οι παραγωγοί να μην καταστραφούν.

Δεύτερον, για τη συγκεκριμένη χρονιά το Υπουργείο Γεωργίας, με παρέμβασή του και ύστερα από συνεννόηση που είχε με την Αγροτική Τράπεζα, πήρε συγκεκριμένα μέτρα όσον αφορά τα θέματα της ρύθμισης των χρεών.

Και το ξέρετε πολύ καλά ότι οι βαμβακοπαραγωγοί, που χρωστάνε γι'αυτή τη χρονιά στην Αγροτική Τράπεζα, δεν είναι υποχρεωμένοι να δώσουν ούτε μία δραχμή. Γίνεται διαγραφή των τόκων υπερημερίας. Και όχι μόνο αυτό. Ρυθμίζονται τα χρέη τους με πέντε έως οκτώ χρόνια, με περίοδο χάριτος ένα έως δύο χρόνια. Είναι θέματα τα οποία είναι γνωστά.

ΜΟΣΧΟΣ ΓΙΚΟΝΟΓΛΟΥ: Αυτά τα λέτε εσείς. Δεν τα εφαρμόζει η τράπεζα. Κύριε Υπουργέ, κάνετε ένα έλεγχο. 

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Προσέξτε. Λαβαίνω αυτό που λέτε υπόψη μου, σαν καταγγελία και σας δίνω τη διαβεβαίωση...

ΜΟΣΧΟΣ ΓΙΚΟΝΟΓΛΟΥ: Το καταγγέλλω. Κάντε έλεγχο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας):...ότι θα ελέγξω, για την περιοχή απο την οποία προέρχεσθε, να δούμε, αν εφαρμόζεται. Απ'όλη την Ελλάδα μαθαίνουμε ότι τα εφαρμόζει. Αν υπάρχει εξαίρεση στο Νομό Ημαθίας, σας ευχαριστώ για την καταγγελία και σας δίνω το λόγο μου ότι θα κάνω έλεγχο.

ΜΟΣΧΟΣ ΓΙΚΟΝΟΓΛΟΥ: 'Αρα, δεν σας λαμβάνουν υπόψη.

ΔΗΜΗΤΡΙΟΣ ΣΩΤΗΡΛΗΣ (Υφυπ.Γεωργίας): 'Οσον αφορά τώρα για την αγοραπωλησία...

ΣΤΑΥΡΟΣ ΠΑΠΑΔΟΠΟΥΛΟΣ: Το ίδιο γίνεται και στη Δράμα!

ΜΟΣΧΟΣ ΓΙΚΟΝΟΓΛΟΥ: Και ο συνάδελφος από τη Δράμα, το ίδιο λέγει. 

ΠΡΟΕΔΡΕΥΩΝ (Παναγιώτης Σγουρίδης): Θέλω και εγώ στο σημείο αυτό να πω, κύριε Υφυπουργέ -και θα σας κρατήσω το χρόνο- ότι πράγματι η Κυβέρνηση παίρνει αποφάσεις, αλλά η Αγροτική Τράπεζα αργεί να τις εφαρμόσει...

ΜΟΣΧΟΣ ΓΙΚΟΝΟΓΛΟΥ: 'Η δεν τις εφαρμόζει!

ΠΡΟΕΔΡΕΥΩΝ (Παναγιώτης Σγουρίδης):...ή, όταν, μετά από έξι μήνες, βγάζει εγκυκλίους, τότε πια είναι αργά.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Θέλω να δηλώσω στο Σώμα, ότι εξαιτίας αυτής της επιμονής μας, 

Σελίδα 4217 

κλιμάκια της Αγροτικής Τράπεζας βγήκαν εδώ και ένα μήνα στις βασικές αγροτικές περιοχές και έδωσαν κατευθύνσεις, έτσι ώστε πράγματι να εφαρμοστούν οι αποφάσεις της Κυβέρνησης και οι κατευθύνσεις και οι εγκύκλιοι της Αγροτικής Τράπεζας.

Παρόλα αυτά, δεν διαμαρτύρομαι. 'Ισα-ίσα λαβαίνω πολύ σοβαρά υπόψη το μήνυμα, που μου στέλνετε και θα κάνουμε ξανά έλεγχο, να δούμε ποίοι είναι βασιλικότεροι του Βασιλέως τελικά και δεν εφαρμόζουν αποφάσεις και της διοίκησης και του Υπουργείου, που πάρθηκαν εδώ και πολύ καιρό.

'Οσον αφορά για την αγοραπωλησία, κύριε συνάδελφε, θίξατε ένα τεράστιο θέμα και αλίμονο, αν πραγματικά περιμένατε να σας απαντήσω στα δυο λεπτά, γι'αυτή τη μεγάλη ερώτησή σας.

Υπάρχει ένα σχέδιο νόμου το οποίο βρίσκεται και στα χέρια σας που αφορά τα μέτρα για τους νέους αγρότες, "Σύσταση Οργανισμού γεωργικής,επαγγελματικής εκπαίδευσης και κατάρτισης και άλλες διατάξεις". Εκεί μέσα ερχόμαστε ακριβώς να απαντήσουμε σ'αυτό το μεγάλο θέμα,σε ποιον πρέπει να πάει η αγροτική γη. Δεν μπορούμε λοιπόν με ντιρεκτίβες και εγκυκλίους να αλλάξουμε ένα καθεστώς που ίσχυε μέχρι σήμερα. Ξέρουμε τα προβλήματα και εμείς. Υπάρχουν βέβαια κάποια μέτρα -και τα ξέρετε- πώς η Αγροτική Τράπεζα δανειοδοτεί για την παραχώρηση ή την αγορά αγροτικής γης. Δεν μας φθάνουν γι'αυτό, ακριβώς, φέρνουμε και το νόμο. Θα μπορούσα, λοιπόν, να σας αναφέρω δέκα σημεία, πώς θα διευκολύνουμε, αν αυτό βοηθάει.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υφυπουργού).

ΠΡΟΕΔΡΕΥΩΝ (Παναγιώτης Σγουρίδης): Καταθέστε το στα Πρακτικά, κύριε Υπουργέ.

ΜΟΣΧΟΣ ΓΙΚΟΝΟΓΛΟΥ: Δυστυχώς, δεν έχω το δικαίωμα να απαντήσω. Να σας πω...

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη δεύτερη επίκαιρη ερώτηση με αριθμό 744/18.2.97, του Βουλευτή της Νέας Δημοκρατίας κ.Θεόδωρου Πασσαλίδη προς τους Υπουργούς Εθνικής 'Αμυνας και Δημόσιας Τάξης, σχετικά με τη λήψη των αναγκαίων μέτρων αντιμετώπισης του προβλήματος των λαθρομεταναστών.

Η επίκαιρη ερώτηση έχει ως ακολούθως:

"Σύμφωνα με επίσημα στοιχεία, που προκύπτουν σχετικά με τους λαθρομετανάστες αποδεικνύουν, ότι το πρόβλημα είναι πολύ πιο μεγάλο απ' ό,τι νομίζουμε.

Από το 1990 μέχρι σήμερα έχουν συλληφθεί στο Νομό Κιλκίς είκοσι έξι χιλιάδες πεντακόσιοι δεκατρείς λαθρομετανάστες, με έξαρση το 1996 που συνελήφθησαν επτά χιλιάδες άτομα.

Ο αριθμός των λαθρομεταναστών που πέρασαν τα σύνορα χωρίς να έχουν συλληφθεί υπολογίζεται στο τετραπλάσιο περίπου.

Οι λαθρομετανάστες που συλλαμβάνονται στα σύνορα του Νομού Κιλκίς είναι Ρουμάνοι, Αλβανοί, Βούλγαροι, Σκοπιανοί, Σέρβοι,διάφοροι.

Σε μεγαλύτερο αριθμό οι λαθρομετανάστες που περνούν τα σύνορα έρχονται στην Ελλάδα για εργασία.

Αυτό αποδεικνύεται από το γεγονός, ότι οι περισσότεροι έρχονται την περίοδο που υπάρχουν αγροτικές εργασίες στα χωράφια, καλοκαίρι και φθινόπωρο. Ενώ μια άλλη κατηγορία λαθρομεταναστών καταλήγει στα μεγάλα αστικά κέντρα.

Οι λαθρομετανάστες κάθε εθνότητας μπαίνουν στη Χώρα μας ανεξέλεγκτα κατά χιλιάδες. Γίναμε ένα ανοχύρωτο κράτος. 'Οταν δεν φρουρούνται επαρκώς τα σύνορα είναι λογικό κατά χιλιάδες να κατακλύζουν τη Χώρα μας οι λαθρομετανάστες και προχωρούν σε ληστείες, διαρρήξεις σπιτιών, δολοφονίες.

Το διογκούμενο αυτό κύμα λαθρομεταναστών στη Χώρα μας δημιουργεί ένα κλίμα ανασφάλειας στους κατοίκους των χωριών και των πόλεων.

Ερωτάσθε κύριοι Υπουργοί:

1. Τι μέτρα προτίθεσθε να πάρετε προκειμένου να αντιμετωπίσετε αποτελεσματικά το κύμα των λαθρομεταναστών που εισέρχονται στην Ελλάδα.

2. Τις αποσταθεροποιητικές τάσεις που εκδηλώνονται στις Βαλκανικές χώρες και την πιθανότητα αύξησης των λαθρομεταναστών στη Χώρα μας, πώς σκέπτεσθε να την αντιμετωπίσετε.

3. Σκέπτεσθε να νομιμοποιήσετε ή όχι τις χιλιάδες λαθρομεταναστών που διαβιούν και εργάζονται σήμερα στη Χώρα μας;".

Ο Υπουργός κ.Ρωμαίος έχει το λόγο για τρία λεπτά.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Ευχαριστώ, κύριε Πρόεδρε.

Η Κυβέρνηση και το Υπουργείο Δημόσιας Τάξης, κατ'επανάληψη, έχουν τονίσει ότι πράγματι το πρόβλημα των λαθρομεταναστών είναι μεγάλο και δύσκολο.

Γιατί γνωρίζει ο κύριος συνάδελφος και όλοι εδώ στη Βουλή, ότι η Ελλάδα έχει δύο προβλήματα:

Το πρώτο είναι ότι βρίσκεται στο κέντρο χωρών οι οποίες αυτή την ώρα αντιμετωπίζουν πολιτική, οικονομική και κοινωνική αποσταθεροποίηση.

Και το δεύτερο είναι, ότι έχει τέτοια σύνορα που, όσες προσπάθειες και αν καταβάλλουμε, είναι πάρα πολύ δύσκολο να τα προστατεύσουμε και μέχρι το τελευταίο σημείο.

Μέτρα έχουν ληφθεί και λαμβάνονται πολλά. 'Ηδη, στην παραμεθόριο περιοχή λειτουργούν σαράντα έξι μεταβατικά αποσπάσματα και -όπως στην ερώτηση αναφέρεται- λειτουργούν αποτελεσματικά. Το αποτέλεσμα είναι οι συνεχείς συλλήψεις και οι επαναπροωθήσεις. Και αλίμονο, αν δεν υπήρχαν αυτά. Αντιλαμβάνεστε πόσοι θα υπήρχαν σήμερα στην Ελλάδα. Χρειάζονται πρόσθετα μέτρα και λαμβάνονται.

Το πρόβλημα είναι ιδιαίτερα δύσκολο στα νησιά που τελευταία έχουν γίνει ο χώρος αποβίβασης λαθρομεταναστών, ιδιαίτερα από τις ασιατικές χώρες. Και έχουμε ακόμα μεγαλύτερη δυσκολία γιατί η Τουρκία, παρά τις πιέσεις που ασκούμε μέσα απο την Ευρωπαϊκή 'Ενωση, αρνείται να υπογράψει συμφωνία επανεισδοχής, όπως έχουμε υπογράψει με τις περισσότερες βαλκανικές χώρες. Γι' αυτό έχουμε μία σχετική δυνατότητα επαναπροώθησης λαθρομεταναστών οι οποίοι καταφεύγουν στην Χώρα μας.

Να δώσω ένα στοιχείο χαρακτηριστικό. Το μήνα, περίπου, επαναπροωθούμε στις χώρες που έχουμε συμφωνίες, χίλια με χίλια διακόσια άτομα.

Επομένως, μέτρα λαμβάνονται και θα συνεχίσουμε να λαμβάνουμε. 'Ηδη τα δύο ελικόπτερα της Ελληνικής Αστυνομίας, όταν διευθετηθούν ορισμένες τεχνικές προϋποθέσεις, θα μετακινηθούν στις παραμεθόριες περιοχές για να συμβάλουν στον περιορισμό.

'Οσον αφορά το δεύτερο ερώτημα, πως θα αντιμετωπίσουμε το πρόβλημα της νομιμοποίησης, ήδη το Υπουργείο Εργασίας, που έχει την ευθύνη, έχει ολοκληρώσει σε συνεργασία με τα συναρμόδια Υπουργεία το διάταγμα. Και εκτιμούμε ότι τον επόμενο μήνα θα δημοσιευθεί, ώστε να αρχίσει η εφαρμογή μιας μερικής νομιμοποίησης η οποία έχει καταστεί απαραίτητη, δεδομένου ότι -και το γνωρίζει πολύ καλά ο ερωτών Βουλευτής- σε ορισμένες περιοχές υπάρχουν λαθρομετανάστες απαραίτητοι για ορισμένες εργασίες. Είναι άλλωστε οι περιοχές εκείνες οι οποίες άλλοτε ασκούν πίεση για να μην μπαίνουν και άλλοτε ασκούν πίεση για να μην τους διώχνουμε. Είναι μία κατάσταση την οποία πρέπει εν μέρει τουλάχιστον να τη ρυθμίσουμε με αυτό το διάταγμα.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Ρωμαίο.

Ο κ. Πασσαλίδης έχει το λόγο για δύο λεπτά για να αναπτύξει την επίκαιρη ερώτησή του.

ΘΕΟΔΩΡΟΣ ΠΑΣΣΑΛΙΔΗΣ: Ο κύριος Υπουργός έχει αναγνωρίσει πράγματι ότι δημιουργείται ένα μεγάλο πρόβλημα με τους λαθρομετανάστες.

Βέβαια, δεν μπορεί να πεί κανένας ότι είναι ικανοποιημένος, ότι έχει πεισθεί από την αποτελεσματικότητα των μέτρων που έχουν ληφθεί στην παραμεθόριο περιοχή. Από προσωπική και ιδία αντίληψη που έχω, κύριε Υπουργέ, στην περιοχή του 

Σελίδα 4218 

Νομού Κιλκίς η κατάσταση είναι απογοητευτική. Γίναμε ένα ξέφραγο αμπέλι, ένα αδέσποτο κράτος, ένα ανοχύρωτο κράτος, χωρίς να ελέγχουμε ποιος μπαίνει και ποιος βγαίνει. Και εγώ προσωπικά, όταν επισκέπτομαι στην περιοχή, καθημερινά βλέπω, ότι στους δρόμους υπάρχει πράγματι αυτό το μέγα πρόβλημα. 

Το πρόβλημα των λαθρομεταναστών είναι πολύ πιο σοβαρό από ό,τι τουλάχιστον φαίνεται. Από το 1990 μέχρι σήμερα, στο Νομό Κιλκίς έχουν εισέλθει είκοσι έξι χιλιάδες πεντακόσια δεκατρία άτομα. Αυτός είναι ο επίσημα καταγεγραμμένος αριθμός. Υπάρχει όμως ένας αριθμός που υπολογίζεται στο τετραπλάσιο. Και ο αριθμός αυτός βέβαια δεν ελέγχεται.

Οι λαθρομετανάστες οι οποίοι συλλαμβάνονται στην περιοχή, στο Νομό Κιλκίς είναι Ρουμάνοι, Αλβανοί, Βούλγαροι, Σκοπιανοί, Σέρβοι, διάφοροι. Οι λαθρομετανάστες κάθε εθνότητας μπαίνουν στη Χώρα μας κατά ανεξέλεγκτο βέβαια τρόπο. 'Οταν δεν φρουρούνται επαρκώς τα σύνορα, είναι λογικό κατά χιλιάδες να κατακλύζουν την Χώρα μας οι λαθρομετανάστες. Και προχωρούν σε ληστείες, διαρρήξεις σπιτιών, δολοφονίες, διακινήσεις ναρκωτικών.

Το διογκούμενο αυτό κύμα λαθρομεταναστών στη Χώρα μας, δημιουργεί ένα κλίμα ανασφάλειας στους κατοίκους των χωριών και των πόλεων.

Κύριε Υπουργέ, πρέπει να λάβετε σοβαρά υπόψη σας τις αποσταθεροποιητικές τάσεις που εκδηλώνονται τελευταία στις γειτονικές Βαλκανικές χώρες και να ενισχύσετε τις στρατιωτικές και αστυνομικές δυνάμεις στις παραμεθόριες περιοχές. Επίσης, πρέπει να δημιουργηθούν ομάδες πολιτών, οι οποίες, σε συνεργασία με το Στρατό και την Αστυνομία, να συλλαμβάνουν τους λαθρομετανάστες. Να δημιουργηθεί κάποιος εκφοβισμός στους λαθρομετανάστες που έρχονται στη Χώρα μας, ώστε αυτοί με τη σειρά τους, να αποτρέπουν άλλους να έλθουν.

Επίσης, πρέπει η Αστυνομία να ενισχυθεί με αυτοκίνητα ελευθέρου χρωματισμού για να μπορέσει να κάνει πιο αποτελεσματικά τη δουλειά της. 'Οσο πιο αυστηρός είναι ο έλεγχος, τόσο θα περιορίζονται οι λαθρομετανάστες, τα έξοδα θα μειώνονται για το ελληνικό Δημόσιο, διότι θα περιοριστούν στα έξοδα μεταφοράς, τροφής κ.λπ.

Οι Νομοί Θεσπρωτίας, Φλωρίνης, Ιωαννίνων, Καστοριάς, έχουν μεταβατικό απόσπασμα διώξεως λαθρομεταναστών. Να ισχύει για το Νομό Κιλκίς και για τους άλλους παραμεθόριους νομούς, όπου το κύμα των λαθρομεταναστών λαμβάνει επικίνδυνες διαστάσεις.

Επίσης, πρέπει να ενισχυθεί η αστυνομική διεύθυνση Κιλκίς με επτά τουλάχιστον αυτοκίνητα για τις επιπρόσθετες υποχρεώσεις που έχει τώρα με τους λαθρομετανάστες.

Κύριε Υπουργέ, δυσκολεύεστε να προχωρήσετε στη λήψη μέτρων -τουλάχιστον αυτό απεδείχθη μέχρι σήμερα- για την αντιμετώπιση των λαθρομεταναστών εδώ και αρκετό καιρό. 'Ενας από τους λόγους που συμβαίνει αυτό, είναι ότι υπάρχει διαχρονική ...

( Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή )

ΠΡΟΕΔΡΕΥΩΝ (Παναγιώτης Σγουρίδης): Κύριε Πασσαλίδη, ολοκληρώστε.

ΘΕΟΔΩΡΟΣ ΠΑΣΣΑΛΙΔΗΣ: Ολοκληρώνω, κύριε Πρόεδρε.

'Ενας, λοιπόν, από τους λόγους αυτούς, είναι ότι υπάρχει διαχρονική διαφωνία μεταξύ των Υπουργών Δημοσίας Τάξεως και Εθνικής 'Αμυνας, σε αντίθεση με τους Υπουργούς Εργασίας και Κοινωνικής Ασφάλισης.

Νομίζω ότι πρέπει να ξεκαθαριστεί το πρόβλημα, διότι, όταν στη Χώρα μας, τουλάχιστον τα τελευταία χρόνια, έχουν περάσει ενάμισι εκατομμύριο λαθρομετανάστες και όταν αυτήν τη στιγμή υπάρχουν στον Ελλαδικό χώρο τουλάχιστον τετρακόσιες χιλιάδες μετανάστες, από τους οποίους οι διακόσιες χιλιάδες είναι Αλβανοί, νομίζω ότι πρέπει να ληφθούν ειδικότερα μέτρα, γιατί το πρόβλημα έχει γίνει πράγματι έντονο.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά για να δευτερολογήσει.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Ειλικρινά, δεν αντιλαμβάνομαι τη γραπτή πια απάντηση. Προφανώς, δεν είχε τη δυνατότητα να παρακολουθήσει τι είπα.

Δεν συμφωνώ ότι είναι ξέφραγο αμπέλι. Οι αριθμοί που αναφέρατε ότι έχουν μπει -ενάμισι εκατομμύριο και είναι τετρακόσιες χιλιάδες- νομίζω ότι αποδεικνύουν, αν μη τι άλλο, πως κάποια μέτρα υπάρχουν. Δε νομίζω ότι έφυγαν μόνοι τους όλοι αυτοί. Κάποτε, πρέπει να τα δεχθούμε όλα αυτά.

Δεύτερον, δεν υπάρχει απολύτως καμία διαφωνία ανάμεσα στα δύο Υπουργεία. Κάθε άλλο. Υπάρχει απόλυτη συνεργασία της Ελληνικής Αστυνομίας με το Στρατό, ιδιαίτερα στη δική σας περιοχή που είναι ισχυρή η στρατιωτική παρουσία.

Τρίτον, πρέπει να σας πω ότι με το Υπουργείο Εθνικής 'Αμυνας, έχουμε ολοκληρώσει, με απόλυτη συνεργασία, το σχέδιο διατάγματος για την ίδρυση του Σώματος Συνοριακών Φρουρών και εκτιμούμε ότι μέχρι το τέλος του χρόνου θα έχει καταρτισθεί, διότι είμαστε σίγουροι ότι αυτό μπορεί να αποτελέσει ακόμη ένα ισχυρότερο μέσο περιορισμού της λαθρομετανάστευσης. Είσαστε απ'αυτήν την περιοχή και γνωρίζετε πάρα πολύ καλά ότι είναι πάρα πολύ δύσκολο να κλείσουμε τα χερσαία σύνορα της περιοχής, όταν υπάρχουν του κόσμου τα μονοπάτια από τα οποία μπορεί πολύ εύκολα ο καθένας να περάσει.

Δε νομίζω, λοιπόν, κύριε συνάδελφε, ότι είναι σωστό ότι δε λαμβάνονται μέτρα. Λαμβάνονται συνεχώς μέτρα και είναι πολύ αποτελεσματικά.

'Οσον αφορά τα συμβαίνοντα στις γειτονικές χώρες, είναι κάτι το οποίο το παρακολουθούμε με ιδιαίτερη προσοχή και έχουμε προετοιμάσει όλα εκείνα τα μέτρα, τα οποία μπορούν σίγουρα να αποτρέψουν μια ενδεχόμενη ομαδική είσοδο λαθρομεταναστών. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό.

Τέταρτη,είναι η με αριθμό 742/18-2-1997 επίκαιρη ερώτηση της Βουλευτού του Συνασπισμού της Αριστεράς και της Προόδου κ.Στέλλας Αλφιέρη προς τον Υπουργό Δικαιοσύνης, σχετικά με την αναβολή της δίκης του Γιώργου Μπαλάφα, τις πιθανές παρεμβάσεις, την ανεξάρτητη λειτουργία της Δικαιοσύνης κ.λπ.

Η επίκαιρη ερώτηση της κας Αλφιέρη έχει ως εξής:

"Η πρόσφατη απόφαση αναβολής της δίκης του Γιώργου Μπαλάφα (αν και έχει νομότυπο χαρακτήρα) αποτελεί κατάχρηση δικαιώματος και περίπτωση δικαστικής αυθαιρεσίας. Γίνεται σαφές ότι διάφοροι μηχανισμοί σε αντιδιαστολή με τις αρχές του κράτους δικαίου, επιδιώκουν την επ' αόριστον ομηρία και τελικά την καταδίκη του Γ.Μπαλάφα. Οι παλαιότερες παρεμβάσεις του τότε Προέδρου του Αρείου Πάγου, το προκλητικό αμερικάνικο ενδιαφέρον μέσω των εκθέσεων του State department το 1995 και το 1996, φανερώνουν ότι στην συγκεκριμένη περίπτωση υπεισέρχονται πολιτικές σκοπιμότητες και μεθοδεύσεις.

Ερωτάται ο κύριος Υπουργός:

1.Πώς θα διαφυλαχθεί το κύρος και η ανεξάρτητη λειτουργία της Δικαιοσύνης και πώς θα εξασφαλιστεί μια τίμια δίκη;

2. Θεωρεί η κυβέρνηση ότι οι συνεχείς παρεμβάσεις των Αμερικανών στην υπόθεση Μπαλάφα αντιστοιχούν με τις διακηρύξεις περί σεβασμού της εθνικής ανεξαρτησίας της Xώρας και των κανόνων του διεθνούς δικαίου".

Ο Υπουργός Δικαιοσύνης κ. Γιαννόπουλος έχει το λόγο για τρία λεπτά για να πρωτολογήσει.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε Πρόεδρε, βεβαίως είναι γνωστό και πρέπει να το δηλώσω και στη σημερινή συνεδρίαση της Βουλής, ότι δεν έχουμε καμία δυνατότητα παρεμβάσεως στο έργο της Δικαιοσύνης. Είναι ανεξάρτητη η δικαστική λειτουργία, είναι κατοχυρωμένη η ανεξαρτησία της από το Σύνταγμα και δεν επιτρέπεται ουδεμία παρέμβαση. Τα περί αμερικανών κ.λπ., είναι θέματα που τα βλέπει η Κυβέρνηση, εάν υπάρχουν, στο σύνολό τους.

Θα διαβάσω μόνο την έκθεση για τα Πρακτικά και για την ιστορία του θέματος του αρμόδιου εισαγγελέα, από τον οποίο ζήτησε το Υπουργείο Δικαιοσύνης πληροφορίες για την

Σελίδα 4219 

υπόθεση αυτή.

Λέει, λοιπόν, ο κύριος εισαγγελέας: "Σε βάρος του Γεωργίου Μπαλάφα εκκρεμούν δυο κατηγορίες: Πρώτον, με την υπ' αριθμ. 4449/7.11.1995 του Τριμελούς Εφετείου Αθηνών κηρύχθηκε ένοχος διακεκριμενης οπλοκατοχής και του επιβλήθηκε ποινή καθείρξεως δέκα ετών. Κατ' αυτής, ο Γ. Μπαλάφας άσκησε έφεση, η οποία ορίστηκε να εκδικαστεί ενώπιον του Πενταμελούς Εφετείου Αθηνών κατά τη δικάσιμο της 6.11.1996 κατά την οποία αναβλήθηκε κατ' αίτηση του κου Γ. Μπαλάφα, η δίκη με το αιτιολογικό ότι οι συνήγοροί του εκωλύοντο να παραστούν για να τον υπερασπιστούν. Η υπόθεση προσδιορίστηκε εκ νέου για τη δικάσιμο της 5ης Μαίου 1997. Για την υπόθεση αυτή ο Γ. Μπαλάφας κρατείται προς έκτιση της ποινής που του επιβλήθηκε.

Δεύτερον, κατηγορήθηκε για ανθρωποκτονία από κοινού κ.λπ. και με την υπ' αριθμ. 181/25.7.1994 απόφαση του Μεικτού Ορκωτού Δικαστηρίου Αθηνών, κηρύχθηκε αθώος κατά πλειοψηφία όλων των σε βάρος του κατηγοριών και διατάχθηκε η εκ των φυλακών απόλυσή του για τις πραξεις αυτές. 

Με την υπ' αριθμ. 11/1.8.1994 έφεσή μας προσβάλαμε την απόφαση αυτή μόνο για τις πράξεις: α) της απλής συνέργειας σε ανθρωποκτονία σε βάρος του Εισαγγελέα Γ.Θεοφανόπουλου, β) της ανθρωποκτονίας από πρόθεση από κοινού σε βάρος των Γ.Πανταζόπουλου και Μιχ. Τσιμπούρη και γ) για ληστεία από κοινού σε βάρος του Γ.Πανταζόπουλου.

Η υπόθεση ορίστηκε να δικαστεί ενώπιον του Μεικτού Ορκωτού Εφετείου Αθηνών κατά τη δικασιμο της 20.1.1997.

Το Δικαστήριο αφού συνεδρίασε στις 20, 22 και 24 Ιανουαρίου, αποφάσισε την αναβολή της υποθέσεως μέχρι να εκδοθεί αμετάκλητη απόφαση επί της εκκρεμούσης ενώπιον του Πενταμελούς Εφετείου Αθηνών, δίκης με κατηγορούμενο τον Γ.Μπαλάφα (όπως η δίκη αυτή περιγράφεται άνω στον αρ.1) για να μπορέσει το δικαστήριο να αναγνώσει, σύμφωνα με τη διάταξη του άρθρου 364 παρ. 2 εδ. β' του Κώδικα Ποινικής Δικονομίας, ουσιώδη για την κρίση του έγγραφα που περιέχονται στην άνω δικογραφία (στην ανάγνωση των εγγράφων αυτών αντιτάθηκε η υπεράσπιση του Γ.Μπαλάφα).

Δοθέντος δε, ότι για την υπόθεση αυτή ο Γ.Μπαλάφας δεν κρατείται, δεν υφίσταται βλάβη σε βάρος του". Υπογράφει ο διευθύνων την Εισαγγελία Εφετών Αθηνών Γεώργιος Κλειδαράς, Εισαγγελέας Εφετών.

Αυτά λέει η Εισαγγελία και κατά το νόμο είμαι υποχρεωμένος να διαβάσω τι λέει η Εισαγγελία.

'Οσον αφορά τις παρατηρήσεις της κας Αλφιέρη, ήρθα σήμερα να απαντήσω -είναι η τέταρτη φορά που έρχομαι- αν και μπορούσα να μην έρθω, σύμφωνα με τον Κανονισμό της Βουλής -επειδή- άλλη μια φορά δεν μπόρεσα να έρθω, ήρθα κα Αλφιέρη για να δώσω αυτές τις εξηγήσεις, γιατί και εγώ σαν παλιός δικηγόρος έχω υπερασπιστεί κάτι τέτοιες υποθέσεις.

Δηλώνω, λοιπόν, ότι δεν μπορούμε να παρέμβουμε σε βάρος της ανεξαρτησίας της Δικαιοσύνης. 

ΠΡΟΕΔΡΕΥΩΝ (Παναγιώτης Σγουρίδης): Η κα Αλφιέρη έχει το λόγο για δυο λεπτά να αναπτύξει την επίκαιρη ερώτηση.

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, κύριε Υπουργέ, απαντήσατε σαν πολύ καλός νομικός που είσαστε, αλλά αποφύγατε να απαντήσετε σαν Υπουργός Δικαιοσύνης. 

Θυμάμαι πάρα πολύ καλά ότι σαν Βουλευτής είχατε και άποψη. Και αν θυμάμαι καλά είχατε επισκεφθεί τον Μπαλάφα στη φυλακή. Ας είναι όμως.

Η σημερινή επίκαιρη ερώτηση στην Ελληνική Βουλή γίνεται γιατί ο Συνασπισμός δεν μπορεί να συναινέσει στην κατασκευή ενόχων από διωκτικές αρχές, ούτε βέβαια ο Συνασπισμός μπορεί να συναινέσει στη φυσική εξόντωση ενός πολίτη που ήδη έχει αθωωθεί, αλλά μέσω εξωδικαστικών και αμερικανικών πιέσεων συνεχίζει να ταλαιπωρείται.

Το State Department στην ετήσια εκθεσή του το 1995 αναφέρει προκλητικά, ενοχλημένο, ότι ο κατηγορούμενος Γιώργος Μπαλάφας αθωώθηκε από τις κατηγορίες της δολοφονίας και της ένοπλης ληστείας, η οποία όμως και υποδεικνύει ότι αντιμετωπίζει ακόμη δίκη για άλλες δύο υποθέσεις, αλλά αφέθηκε ελεύθερος. Συνεχίζοντας κάνει παρατηρήσεις στην ελληνική πολιτική ηγεσία γιατί η Υπουργός τον επισκέφθηκε στο νοσοκομείο.

Το 1995 το State Department πανηγυρίζει για την καταδίκη του Γιώργου Μπαλάφα σε δέκα χρόνια φυλάκιση και δίνει εντολές για λήψη σκληρότερων αντιτρομοκρατικών μέτρων. 

Κύριε Υπουργέ, ζητούμε να γίνει δεκτό το αίτημα του κατηγορούμενου της υπεράσπισης και των πολιτών, ανδρών και γυναικών, που συμπαραστέκονται για τη συνεκδίκαση των εφέσεων των δύο υποθέσεων στο Μεικτό Ορκωτό Εφετείο, το φυσικό δικαστή του Γιώργου Μπαλάφα, που διάφοροι κύκλοι δεν επιθυμούν να τον δικάσει. Δεν επιθυμούν να κριθεί και από πολίτες ο Γιώργος Μπαλάφας, αλλά προτιμούν ένα αμιγές Δικαστικό Σώμα.

'Οταν έγινε η παρέμβαση των Αμερικανών στο Τριμελές Εφετείο -όλοι το θυμόμαστε αυτό- ο Γιώργος Μπαλάφας καταδικάστηκε. Ενώ όταν δικάστηκε στο Δικαστήριο, στο οποίο συμμετείχαν και πολίτες, αθωώθηκε. 

(Στο σημείο αυτό, ακούγεται ο προειδοποιητικός ήχος λήξης του χρόνου ομιλίας της κυρίας Βουλευτού)

Μισό λεπτό. Σήμερα έχει γίνει μία παρέκκλιση. Παρακαλώ, δώστε μου λίγο χρόνο.

Κύριε Υπουργέ, είναι σαφές ότι στην υπόθεση Μπαλάφα οι μηχανισμοί που δραστηριοποιούνται στο χώρο της Δικαιοσύνης, καταπατούν τους δικονομικούς κανόνες και τις αρχές του κράτους δικαίου.

Τι σκοπεύει να κάνει το Υπουργείο Δικαιοσύνης; Να ελέγξει αυτή τη μεροληπτική αντιμετώπιση προς το Γιώργο Μπαλάφα από τα τμήματα της δικαστικής ιεραρχίας. Ο Γιώργος Μπαλάφας το μόνο που ζητά είναι μία τίμια δίκη, στην οποία θα εξεταστούν χωρίς εξωδικαστικές παρεμβάσεις, το σύνολο των υποθέσεών του. 

Κύριε Υπουργέ, αν δεν δημιουργηθούν προϋποθέσεις για μία δίκαιη δίκη, τότε, με την ανοχή σας, η Δικαιοσύνη θα μετατραπεί σε διωκτικό μηχανισμό. Περιμένουμε τις πρωτοβουλίες σας που θα εξασφαλίσουν τα δικονομικά δικαιώματα του Γιώργου Μπαλάφα, αλλά και την ανεξαρτησία και το κύρος του Υπουργείου Δικαιοσύνης, που εσείς ηγείσθε και που κατά κόρον, το υπερασπίζεσθε. Σας ακούω.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά να δευτερολογήσει.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Να απολογηθούμε, λοιπόν, αφού θέλετε να με ακούσετε.

Κυρία Αλφιέρη, τα δικονομικά θέματα θα τα εξετάσω. Αν θα ήταν συνεκδίκαση, θα το δω. Είναι δικονομικά θέματα και μπορώ να τα εξετάσω. 

Συνέβη να υπερασπιστώ και το Ρασίντ, ο οποίος εξήλθε των φυλακών. Δε δέχθηκα καμία παρέμβαση ξένων, ειπών ότι, όπως εσείς δεν μπορείτε να επεμβαίνετε στο έργο της Δικαιοσύνης στην Πατρίδα σας, έτσι και εμείς δεν μπορούμε να παρέμβουμε στο έργο της Δικαιοσύνης της δικής μας Πατρίδας. Και επί των ημερών μου ενεκρίθη η απόλυση του Ρασίντ, διότι εξέτισε εκείνο το χρόνο που οι ελληνικοί νόμοι ορίζουν, ενώ είχε δικαστεί σε δεκαεπτά χρόνια με τις επιεικείς διατάξεις -γιατί εμείς ασκούμε εδώ στην Ελλάδα, οπωσδήποτε κοινωνική πολιτική, όσον αφορά τους φυλακισμένους και όταν πρόκειται και για πολιτικά αδικήματα- όταν ήρθε το πλήρωμα του χρόνου, εμείς κατ'αρχήν τον απολύσαμε, τον διώξαμε, παρά το γεγονός ότι κάπου χασομέρησε καμιά σαρανταριά ημέρες η περίπτωσή του για άλλους λόγους.

Θέλω να πω ότι ως Γιαννόπουλος και ως Πρόεδρος της Ενώσεως Δημοκρατικών Δικηγόρων Ελλάδος επί πολλά χρόνια, υπερασπιστήκαμε όλοι εμείς οι 'Ελληνες δικηγόροι, τους πολιτικούς οπωσδήποτε αγωνιστές. Τους κατηγορούμε σε πολιτικές δίκες περιλαμβανομένου και του Ράλφ Πόλε της Φράξιας του Κόκκινου Στρατού της Δυτικής τότε Γερμανίας.

Ως Υπουργός Δικαιοσύνης, είμαι υποχρεωμένος να εφαρμόσω το Σύνταγμα και το νόμο. Το Σύνταγμα και ο νόμος δε μου επιτρέπουν να κάνω παρεμβάσεις. Και το τι λέει, το τι πιστεύει ο καθένας, είναι δικό του θέμα, αλλά σαν Υπουργός Δικαιοσύνης πλέον αυτήν τη γραμμή πρέπει να τηρήσω.'Οσους 

Σελίδα 4220 

εν πάση περιπτώσει ικανοποιώ έχει καλώς, όσους δεν ικανοποιώ, όταν επέλθει το πλήρωμα του χρόνου, που εγώ θα αποφασίσω, θα εγκαταλείψω και το Υπουργείο Δικαιοσύνης, αφού εκπληρώσω ένα έργο που έχω βάλει μπρος, συνεχίζοντας τις προσπάθειες των προκατόχων μου. Αυτά και τελειώνουμε.

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε, φυσικά και με την άδεια του κου Κόρακα, στην πέμπτη με αριθμό 737/17.2.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ.Γεωργίου Καρατάσου προς τους Υπουργούς Εξωτερικών και Δημόσιας Τάξης, σχετικά με τη λήψη των αναγκαίων μέτρων, προκειμένου να καλυφθούν οι ανάγκες διατροφής, στέγασης και περίθαλψης των Κούρδων πολιτικών προσφύγων που φιλοξενούνται στις κατασκηνώσεις του Αγίου Ανδρέα.

Η επίκαιρη ερώτηση του κ. Καρατάσου έχει ως ακολούθως:

"Περίπου επτακόσιοι Κούρδοι πολιτικοί πρόσφυγες, άνδρες-γυναίκες και παιδιά-ζουν σε άθλιες συνθήκες σε κατασκηνώσεις στον 'Αγιο Ανδρέα Αττικής.

Αναγκασμένοι να ζουν μέσα στις λάσπες, χωρίς θέρμανση και επαρκή ρουχισμό, στερούνται τώρα και την τροφή, αφού ο Ερυθρός Σταυρός διέκοψε τη χορήγηση τροφίμων.

Επειδή, είναι απαράδεκτο σε μία χώρα σαν την Ελλάδα, που γνώρισε τους πολιτικούς διωγμούς και την προσφυγιά, αγωνιστές της ελευθερίας να στερούνται των βασικών αγαθών για την επιβίωσή τους.

Επειδή, στοιχειώδεις κανόνες ανθρωπισμού επιβάλλουν διαφορετική αντιμετώπιση και προστασία των Κούρδων πολιτικών προσφύγων.

Ερωτώνται οι κύριοι Υπουργοί:

Ποιες πρωτοβουλίες θα αναλάβουν προκειμένου να καλυφθούν οι ανάγκες διατροφής, στέγασης και περίθαλψης των Κούρδων πολιτικών προσφύγων;"

Ο Υπουργός Δημόσιας Τάξης κ. Ρωμαίος έχει το λόγο για τρία λεπτά για να πρωτολογήσει.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Ευχαριστώ, κύριε Πρόεδρε.

Θα περιμέναμε επαίνους, όχι κριτική, για την αντιμετώπιση των Κούρδων, κύριε συνάδελφε. 'Εχουμε στην Ελλάδα πάνω από εικοσιτέσσερις χιλιάδες Κούρδους και τους παρέχουμε πλήρη ελευθερία να κινούνται, να δουλεύουν όπου μπορούν.

Για τη συγκεκριμένη περίπτωση: Είχαμε δύο χιλιάδες Κούρδους οι οποίοι είχαν εγκατασταθεί σε διάφορες συνοικίες της Αθήνας και κρίθηκε τότε ότι μπορούσαμε να τους πάμε στις κατασκηνώσεις του Υπουργείου Παιδείας στον 'Αγιο Ανδρέα, σαν πρώτο σταθμό.

Και παρά το ότι δεν εντάσσονται και στις σχετικές συμβάσεις της Γενεύης, εμείς αποφασίσαμε και τους αναγνωρίσαμε ως πρόσφυγες και τους δώσαμε άδεια παραμονής. Αυτή η άδεια παραμονής, τους παρείχε τη δυνατότητα να κινηθούν, να εργαστούν αλλά όχι και την υποχρέωση από εμάς να τους σιτίζουμε επ'αόριστον. Το κάναμε όμως, για πολλούς μήνες και δεν περιοριστήκαμε εκεί. Σε συνεργασία με νομαρχίες, με δημάρχους, βρήκαμε δουλειά σε πολλούς, στους περισσότερους -γι'αυτό και έχουν μείνει μόνο τετρακόσιοι- σε όλη την Ελλάδα. 'Ηταν μοναδική αυτή η ενέργεια. 'Ομως τους είχαμε ειδοποιήσει ότι δεν μπορεί να συνεχιστεί για δύο λόγους:

Πρώτον, διότι οι κατασκηνώσεις πρέπει να επιδιορθωθούν, γιατί θα χρησιμοποιηθούν. Ορισμένοι απ'αυτούς μεταφέρθηκαν σε άλλες περιοχές, όπως στο κέντρο υποδοχής του Υπουργείου Γεωργίας και κάποιοι άλλοι κάπου αλλού. Και βεβαίως με την κάρτα που έχουν, την άδεια παραμονής, έχουν τη δυνατότητα να εργαστούν. Και δε θα μπορούσε να συνεχιστεί αυτή η διαδικασία και θα σας πω γιατί: Τον τελευταίο καιρό, Κούρδοι που έρχονται λαθραία από τους εμπόρους των λαθρομεταναστών στα νησιά, έχουν και ένα σημείωμα για 'Αγιο Ανδρέα, για να έρχονται στον 'Αγιο Ανδρέα. Δεν μπορούμε να το συνεχίσουμε. Και δεν είναι δυνατόν να περιθάλπουμε, να σιτίζουμε και να στεγάζουμε, γιατί τότε θα έλθουν και είκοσι τέσσερις και είκοσι πέντε και τριάντα χιλιάδες Κούρδοι. Δεν έχουμε αυτή τη δυνατότητα.

Αντίθετα, επαναλαμβάνω, τους παρέχουμε κάθε ευκολία και κάθε προστασία να κινηθούν και αυτοί, όπως και οι νόμιμοι άλλοι μετανάστες και να μπορούν να επιβιώσουν.

'Οσον αφορά για τις συνθήκες που αναφέρετε, αυτές τις συνθήκες οι ίδιοι τις δημιούργησαν, κύριε συνάδελφε. Γιατί εγκαταστάθηκαν σε μία κατασκήνωση άψογα οργανωμένη και οι ζημιές είναι ανεπανόρθωτες. Θα χρειαστούν πάρα πολλά εκατομμύρια από το Υπουργείο Παιδείας για να τις αποκαταστήσουν και να πάνε το καλοκαίρι τα παιδιά. Οι συνθήκες, όταν πήγαν, ήταν άψογες. Δεν τις δημιουργήσαμε εμείς αυτές τις συνθήκες. Και έχουμε το φαινόμενο αυτοί οι λίγοι που έμειναν, να έχουν αρχίσει να συνδικαλίζονται, να δυσφημούν τη Χώρα μας και να προβάλουν αξιώσεις ότι πρέπει να τους βρούμε δουλειά της ειδικότητάς τους. 

Η ευαισθησία μας είναι δεδομένη και σαν Κυβέρνηση και σαν χώρα και γι' αυτό υπάρχει από ανοχή μέχρι και καλή συμπεριφορά σε όλους τους λαθρομετανάστες. 'Ομως, δεν μπορούμε να ανοίξουμε μία τέτοια διαδικασία και όσοι έρχονται να αναλαμβάνουμε την υποχρέωση να τους εγκαθιστούμε κάπου και να τους τρέφουμε επ' αόριστον.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατάσος έχει το λόγο.

ΓΕΩΡΓΙΟΣ ΚΑΡΑΤΑΣΟΣ: Κύριε Πρόεδρε, επισκέφθηκα τους Κούρδους στις κατασκηνώσεις του Αγίου Ανδρέα και άλλα είδα και άλλα άκουσα εκεί πέρα. Διαπίστωσα με λύπη ότι ζουν σε άθλιες συνθήκες. Παιδιά, γέροι και ανάπηροι, περίπου επτακόσια άτομα, απ' ό,τι μου είπαν χωρίς φαγητό, χωρίς θέρμανση και μόνο με ένα ντους. Δεν ξέρω αν αυτά που λέτε ισχύουν, δηλαδή ότι οι ίδιοι έκαναν τις ζημιές εκεί. Εγώ είδα άλλα πράγματα και όλα αυτά στη χώρα μας, στη χώρα της φιλοξενίας, του κράτους-πρόνοιας, σε μια Ευρωπαϊκή χώρα και σ' ένα λαό που έχει δοκιμάσει τον ξεριζωμό και την προσφυγιά. Και ο λαός μας αναγκάσθηκε από τον τούρκικο επεκτατισμό να εγκαταλείψει τις πατρίδες.

Πρέπει, λοιπόν, να υπάρξει μέριμνα για τους ανθρώπους. Δε ζητούν να μείνουν σ' αυτό το μέρος. Είναι κατασκηνώσεις και πολύ σωστά είπατε ότι σε λίγο καιρό θα εγκατασταθούν οι κατασκηνωτές. Η Κυβέρνηση πρέπει να μεριμνήσει να βρεθεί στέγη και τροφή γι' αυτούς. Μέχρι σήμερα δεν έχει δείξει κανένα ενδιαφέρον, απ' ό,τι μας είπαν, η πολιτεία. Μένουν στο χώρο των κατασκηνώσεων με πρωτοβουλία διαπαραταξιακής επιτροπής και ο Δήμος Αθηναίων στην αρχή και ο Ερυθρός Σταυρός στη συνέχεια, φρόντισαν να τους δοθεί λίγο φαγητό. Εδώ και είκοσι ημέρες έχουν αφεθεί στο έλεος του Θεού και ζουν με τις προσφορές των κατοίκων. Θα τους είχαν διώξει, αν δεν παρενέβαινε η Διεθνής Αμνηστία και οι Γιατροί Χωρίς Σύνορα.

Δεν είναι δύσκολο, κύριοι συνάδελφοι, να δοθεί ανθρωπιστική βοήθεια, εκτός αν και η Κυβέρνηση θέλει να τους διώξει, αφήνοντάς τους χωρίς τροφή και στέγη. Αν γίνει έτσι, άραγε τι θα λένε για μία πολιτισμένη χώρα σαν τη δική μας; Τι θα λένε γι' αυτούς που πάλεψαν για ελευθερία και δημοκρατία;

Κύριε Υπουργέ, δεν είναι δυνατόν σε μία αναπτυγμένη χώρα, μία χώρα με κοινωνικές ευαισθησίες να υπάρχουν πρόσφυγες. Πρέπει άμεσα να τους δοθεί βοήθεια. Αυτές οι καταστάσεις θυμίζουν άλλους λαούς και άλλες εποχές. 

ΣΤΡΑΤΗΣ ΚΟΡΑΚΑΣ: Να τους δοθούν τα φρούτα που θάβουν οι παραγωγοί.

ΓΕΩΡΓΙΟΣ ΚΑΡΑΤΑΣΟΣ: Πολύ σωστή η παρατήρηση.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Κύριε συνάδελφε, δε θα έπρεπε να διατυπώνετε σ' αυτήν την Αίθουσα την άποψη ότι η Κυβέρνηση θέλει να τους διώξει, όταν τους έχει δώσει επίσημα άδεια παραμονής. Τουλάχιστον αυτό να μη λέγεται, για να ξέρουμε τι συζητάμε.

'Οσον αφορά την περίθαλψη, μπορεί ανθρωπιστικά να είναι σωστό και προσπαθούμε να κάνουμε ό,τι μπορούμε. Σεις όμως ζητάτε για όσο καιρό μείνουν εδώ -και θα μείνουν για χρόνια- θα πρέπει να αναλάβει το Κράτος τη στέγαση και την

Σελίδα 4221 

περίθαλψή τους; Δε μιλάμε για τετρακόσια άτομα. Σας λέω κάτι σημαντικό, πως κάθε ημέρα δεκάδες αποβιβάζοναι στα νησιά με ένα σημείωμα στα χέρια τους που γράφει "'Αγιος Ανδρέας".

Βεβαίως, δεν πρόκειται να τους διώξουμε και θα τους δώσουμε τη δυνατότητα παραμονής και τους διευκολύνουμε να βρουν δουλειά. Μερικοί απ' αυτούς δεν πάνε στις δουλειές που τους προσφέρουμε και κάποιοι ζητούν όπως να τους ανοίξουμε φαρμακείο ή ιατρείο. Δεν μπορούμε να αντιμετωπίσουμε αυτά τα πράγματα. Λυπούμαστε, αλλά δεν έχουμε αυτή τη δυνατότητα. 

Εμείς θα συνεχίσουμε τις προσπάθειες και θα τους περιθάλψουμε όσο μπορούμε και θα τους βρούμε και δουλειά. Πέρα όμως απ' αυτό, τα πράγματα δυσκολεύουν, γιατί δεν έχουμε να κάνουμε μόνο με τετρακόσιους. Πρέπει να ξέρετε ότι έχουμε είκοσι πέντε χιλιάδες άτομα και θα ζητήσουν όλοι να έχουν αυτή τη μεταχείριση. Γιατί μόνο οι Κούρδοι; Μην ξεχνάμε ότι υπάρχουν και από άλλες περιοχές που έρχονται κυνηγημένοι πρόσφυγες. Τώρα αν εσείς νομίζετε ότι μπορεί αυτό το κράτος, που αντιμετωπίζει τόσα προβλήματα, να σιτίζει δεκάδες χιλιάδες προσφύγων και να τους στεγάζει, όσα χρόνια μείνουν εδώ, νομίζω ότι θα είστε ο μόνος εδώ μέσα που θα έχετε αυτή την αντίληψη.

ΓΕΩΡΓΙΟΣ ΚΑΡΑΤΑΣΟΣ: Να τους δώσουμε αυτά που πετάμε στις χωματερές.

ΠΡΟΕΔΡΕΥΩΝ (Παναγιώτης Σγουρίδης): Τρίτη επίκαιρη ερώτηση Δευτέρου Κύκλου είναι η με αριθμό 761/19.2.1997 του Βουλευτή του Κομμουνιστικού Κόμματος Ελλάδος κ. Ευστρατίου Κόρακα, προς τους Υπουργούς Ανάπτυξης, Εμπορικής Ναυτιλίας, Εργασίας και Κοινωνικών Ασφαλίσεων, σχετικά με την υλοποίηση των δεσμεύσεων της Κυβέρνησης για την ανάπτυξη και τον εκσυγχρονισμό της ναυπηγοεπισκευαστικής ζώνης.

Η επίκαιρη ερώτηση του κ. Κόρακα σε περίληψη έχει ως εξής:

"Πριν δέκα πέντε μήνες η τότε κυβέρνηση του ΠΑ.ΣΟ.Κ. ανέλαβε μια δέσμευση είκοσι έξι σημείων, τα οποία αφορούν την ανάπτυξη και τον εκσυγχρονισμό της ναυπηγοεπισκευαστικής ζώνης. Αν και το χρονοδιάγραμμα των δεσμεύσεων ήταν σαφές, από τότε ελάχιστα πράγματα έχουν προχωρήσει. Η κατάσταση μέρα με τη μέρα επιδεινώνεται με αποτέλεσμα η ανεργία να έχει εκτιναχθεί στο 80% στη ναυπηγοεπισκευαστική ζώνη ενώ στην πόλη του Περάματος έχει φθάσει το 25% και στους νέους το 35%.

Ερωτώνται οι κύριοι Υπουργοί πότε σκοπεύει η Κυβέρνηση να υλοποιήσει τις δεσμεύσεις για τη ναυπηγοεπισκευαστική ζώνη και πιο συγκεκριμένα:

- Θα διαμορφωθεί κατάλληλο θεσμικό-χρηματοδοτικό πλαίσιο για τη στήριξη των κατασκευών και εκτεταμένων μετασκευών πλοίων στη ζώνη;

- Θα προχωρήσει μέσα από την υπογραφή διακρατικών συμφωνιών στην προσέλκυση εργασιών στα ναυπηγεία και στη ζώνη;

- Θα παρέμβει στην ανανέωση του ακτοπλοϊκού και τουριστικού στόλου για την κατασκευή νέων σκαφών στη Χώρα μας;

- Σκοπεύει να δώσει λύση στο θέμα των δεξαμενισμών των πλοίων, που είναι καίριο ζήτημα για την προσέλκυση εργασιών στη ζώνη;

- Θα εγκατασταθούν στη ζώνη και πότε, τουλάχιστον δύο πλωτές δεξαμενές μεγάλου μεγέθους που να καλύπτουν όλες τις ανάγκες κάθε κατηγορίας πλοίων και αν ναί, μέχρι να γίνει αυτό θα χρησιμοποιηθούν οι υπάρχουσες στα ναυπηγεία Σκαραμαγκά;"

Η Υφυπουργός Ανάπτυξης κα Διαμαντοπούλου έχει το λόγο για τρία λεπτά.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, θα ήθελα να πω κατ' αρχάς στον κύριο συνάδελφο, ότι επειδή και εγώ τουλάχιστον και άλλοι συνάδελφοι έχουμε απαντήσει τέσσερις φορές στο θέμα αυτό, έχουμε πει αναλυτικά που βρίσκονται τα είκοσι έξι σημεία, που πάρα πολλά απ'αυτά και τα όσα εν πάση περιπτώσει αφορούν το Υπουργείο Ανάπτυξης, έχουν προχωρήσει.

'Ομως, το θέμα της ναυπηγοεπισκευαστικής ζώνης είναι ένα θέμα διαρθρωτικό και βαθύτατα οικονομικό, που έχει να κάνει με τις διεθνείς εξελίξεις και με τη διεθνή κρίση που έχει αυτήν τη στιγμή η ναυπηγοεπισκευαστική βιομηχανία.

Το δεύτερο σημείο, είναι ότι τα ποσοστά που δίνετε δε μου είναι καθόλου γνωστά και δεν ξέρω από ποιες πηγές τα έχετε αυτά τα ποσοστά και επί τίνων αρχικών ποσών εκφράζονται, δηλαδή 80% επί ποίων είναι η ανεργία;

Το τρίτο σημείο είναι ότι οι ερωτήσεις, οι οποίες είναι πέντε, αφορούν ένα κεντρικό σχεδιασμό της οικονομίας, που δε συμβαίνει στη Χώρα μας.

Θα απαντήσω, λοιπόν, ομαδοποιώντας τις ερωτήσεις σας για το θεσμικό χρηματοδοτικό πλαίσιο και για το αν θα παρέμβουμε στην ανανέωση του τουριστικού στόλου. 

Αυτό που μπορεί να κάνει η Χώρα μας και μάλιστα με πάρα πολύ μεγάλες δυσκολίες, γιατί συμμετείχαμε και στις γενικές κατά ψήφιση συμφωνίες του ΟΟΣΑ και σε αυτές της Ευρωπαϊκής 'Ενωσης και δεσμευόμαστε απ'αυτές, είναι ένα έτοιμο θεσμικό πλαίσιο που έχουμε και περιμένουμε μια τελική έγκριση από την Ευρωπαϊκή 'Ενωση, για στήριξη και χρηματοδότηση, χορήγηση ενισχύσεως ουσιαστικά σε ναυπηγοεπισκευαστικές επιχειρήσεις, όπου δίνεται μέσα από τα συμβόλαια δυνατότητα ενισχύσεων 9% στο συνολικό κόστος της ναυπήγησης και 4,5% στις μετασκευές και δίνουμε τη δυνατότητα μέσα από αυτή την επιδότηση συμβολαίων να ενισχύονται και οι μικρομεσαίες επιχειρήσεις, οι οποίες παίρνουν επιμέρους εργασίες. Αυτό είναι ίσως το μοναδικό που γίνεται στην Ευρώπη και έχουμε τεκμηριώσει αυτή την εξαίρεση.

Πρέπει να σας πω, δε, ότι στο να ενισχύσουμε και να δώσουμε κίνητρα για να μπουν μέσα σ'αυτό το πλαίσιο των χρηματοδοτήσεων καινούρια σκάφη, δίνεται από το Υπουργείο Εμπορικής Ναυτιλίας η δυνατότητα αντικατάστασης και δίνονται και άδειες σκοπιμότητας για καινούρια, νεότερα πλοία που αφορούν τον τουριστικό στόλο. Πρέπει, όμως, να σας πω ότι σε προκήρυξη ενδιαφέροντος που έγινε για να δρομολογηθούν και άλλα σκάφη επιβατηγά και οχηματαγωγά κάτω των δέκα ετών, δεν έχουμε καμία εκδήλωση ενδιαφέροντος.

Για το θέμα των διακρατικών, έχουν συναφθεί πολλές αλλά ξέρετε ότι οι παραγγελίες από τις χώρες δε γίνονται μόνο με βάση τις διακρατικές συμφωνίες, αλλά και με τους κανόνες της αγοράς, που βρίσκεται φθηνότερη δυνατότητα ναυπήγησης πλοίων.

Ως προς το τελευταίο σημείο, είχα απαντήσει τελευταία και είχα πει για το τι θα γίνει, σας λέω λοιπόν ότι έγιναν, και έχουν επισκευασθεί η πλωτή δεξαμενή στο χώρο του ΟΛΠ με 1,2 δισεκατομμύρια, δύο μόνιμες δεξαμενές με κόστος διακόσια πενήντα εκατομμύρια 250.000.000 και ήδη αυτή τη στιγμή επισκευάζεται η μικρή πλωτή δεξαμενή ύψους τετρακοσίων εκατομμυρίων (400.000.000), που ήταν και ένα από τα πάγια αιτήματα της ναυπηγοεπισκευαστικής ζώνης.

Δίνεται η δυνατότητα εγκατάστασης ιδιωτικών δεξαμενών, αλλά δεν υπάρχει κανένα ενδιαφέρον. 'Ολο το ενδιαφέρον όλων των επιχειρηματιών είναι το Κράτος να κάνει καινούριες δεξαμενές.

Και βέβαια, όσον αφορά το θέμα των δύο μεγάλων δεξαμενών, ξέρετε πολύ καλά ότι είναι κρατικές ενισχύσεις και ότι αυτή τη στιγμή σε παγκόσμιο επίπεδο υπαγόμεθα σε δεσμεύσεις, για το αν μπορούμε να προβούμε σε επενδύσεις στο χώρο των ναυπηγείων, όταν αυτό σημαίνει αύξηση του ναυπηγοεπισκευαστικού δυναμικού.

Σε κάθε περίπτωση το θέμα της ανεργίας δεν έχει να κάνει με καινούρια έργα, γιατί πριν από δέκα χρόνια που δεν υπήρχαν αυτά τα έργα, υπήρχε διαφορετική προσφορά και ζήτηση στη ζώνη.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο για δύο λεπτά να αναπτύξει την ερώτηση.

ΣΤΡΑΤΗΣ ΚΟΡΑΚΑΣ: Κύριε Πρόεδρε, παρά το ότι η κυρία Υφυπουργός επικαλέσθηκε το γεγονός ότι έχει απαντήσει 

Σελίδα 4222 

επανειλλημμένα, δεν έχω υπόψη τις απαντήσεις που έδωσε, αλλά από τις σημερινές απαντήσεις, καταλήγω στο συμπέρασμα ότι πραγματικά έχουν δίκιο οι εργαζόμενοι και όχι μόνο, να αγανακτούν, γιατί η Κυβέρνηση -όπως ακούσατε και εσείς- δεν είναι διατεθειμένη να έλθει σε αντίθεση με τις κατευθύνσεις που δίνει η Ευρωπαϊκή 'Ενωση. Αυτά όμως θα τα πω παρακάτω.

Είναι γεγονός ότι δεκαέξι μήνες μετά τις μεγαλειώδεις και πρωτοφανείς σε μαζικότητα και αγωνιστικότητα κινητοποιήσεις, που υπέστησαν μία σκληρή, χωρίς προηγούμενο, επίσης, καταστολή, η Κυβέρνηση έρχεται σήμερα και παρά το ότι είχε αναγκασθεί τότε να εξαγγείλει τα είκοσι έξι σημεία, ουσιαστικά να παραδεχθεί ότι ή δεν έγινε τίποτα ουσιαστικό ή είμαστε ακόμη στο "θα" για ορισμένα.

Η ανεργία είναι 80% για τους δέκα χιλιάδες εργαζόμενους στη ζώνη εκεί. Είναι 25% οι άνεργοι στο Πέραμα και 35% είναι οι νέοι άνεργοι. Τα στοιχεία είναι συγκεκριμένα.

Είναι γεγονός, επίσης, ότι ο διάλογος που επί είκοσι μήνες έκανε πρωτύτερα η Κυβέρνηση, αποδείχθηκε ότι ήταν διάλογος για τα μάτια και κυρίως για παραπλάνηση και αποπροσανατολισμό. Και γι' αυτό κατέληξαν οι εργαζόμενοι σε εκείνες τις κινητοποιήσεις και βρίσκονται πάλι σε κινητοποίηση. Ελάχιστα έγιναν μέχρι σήμερα.

Το κύριο είναι, κύριε Πρόεδρε, αν υπάρχει θέληση από την Κυβέρνηση να στηρίξει τη ναυπηγοεπισκευαστική βιομηχανία, μη πειθαρχώντας στις διαταγές της Ευρωπαϊκής 'Ενωσης. Και δεν είναι αλήθεια αυτό που ειπώθηκε περί διεθνούς αγοράς, κανόνων και ανταγωνισμού. Τα ναυπηγεία μας ήταν από τα ανταγωνιστικότερα στον κόσμο και σίγουρα πιο ανταγωνιστικά από αυτά της Γερμανίας και της Δανίας, για τα οποία επιδοτούνται οι εφοπλιστές, με λεφτά του Ελληνικού Λαού, να κατασκευάσουν εκεί τα πλοία τους.

Το θέμα είναι τι θα γίνει για να κατασκευάζονται εδώ τα πλοία, αντί να επιδοτεί η Κυβέρνηση τους εφοπλιστές -όπως είπα- να τα κατασκευάζουν στο εξωτερικό. Δε φαίνεται να υπάρχει πρόθεση από την Κυβέρνηση.

Επίσης, άμεσα επιβάλεται, κύριε Πρόεδρε, να επιδοτηθούν όλοι οι άνεργοι, να αλλαχθούν οι προϋποθέσεις επιδότησης, να πάμε από τα εκατόν είκοσι πέντε ημερομίσθια στα ογδόντα ημερομίσθια το χρόνο και επίσης το όριο συνταξιοδότησης να πάει στα πενήντα πέντε από τα εξήντα. 'Ετσι θα μειωθεί και η ανεργία. Υπάρχουν προτάσεις από το μέτωπο για τη σωτηρία της ζώνης που έχει δημιουργηθεί, φορείς εργαζομένων, κατασκευαστών ή επισκευαστών και Τοπικής Αυτοδιοίκησης.

Θα ήθελα να καταθέσω, κύριε Πρόεδρε, το υπόμνημά τους και να παρακαλέσω να συμπεριληφθεί.

(Στο σημείο αυτό ο Βουλευτής κ. Στρατής Κόρακας καταθέτει στα Πρακτικά το προαναφερθέν υπόμνημα το οποίο βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Τελειώνοντας θέλω να πω, ότι το μέτωπο που έχει σχηματισθεί αγωνίζεται για τη σωτηρία της ναυπηγοεπισκευαστικής ζώνης, της ναυπηγοεπισκευαστικής βιομηχανίας μας, που ήταν στρατηγικής σημασίας για τη Χώρα μας και για να χαραχθεί μία κλαδική, ναυτιλιακή και ναυπηγική πολιτική που θα παίρνει υπόψη τόσο τις ανάγκες της Χώρας, όσο και τα δικαιώματα των εργαζομένων, τα οποία φυσικά δεν υιοθετούν τη θέση που θα ήθελε η Κυβέρνηση, τη θέση του "σφάξε με αγά μου ν'αγιάσω".

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Να, κύριε Πρόεδρε, τελικά ποιος υποκινεί τους αγώνες, τη δημιουργία του μετώπου και τις κινητοποιήσεις και ας μην ψάχνει δακτύλους ή δεν ξέρω τι άλλο η Κυβέρνηση.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Διαμαντοπούλου, έχετε το λόγο για δύο λεπτά να δευτερολογήσετε.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, η επαναστατική προτροπή να μην ακολουθήσουμε τους κανόνες της Ευρωπαϊκής 'Ενωσης, ...

ΣΤΡΑΤΗΣ ΚΟΡΑΚΑΣ: Τις διαταγές.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης):... καλό θα είναι να δούμε και λίγο περισσότερο τις επιπτώσεις, γιατί ιδιαίτερα ο ναυπηγικός τομέας δεν είναι κάτι που αποφασίζεται στα πλαίσια της Ευρωπαϊκής 'Ενωσης, αλλά στα πλαίσια του Ο.Ο.Σ.Α. που συμμετέχουν όλες οι χώρες, μέχρι η Ευρωπαϊκή 'Ενωση, η Ρωσία και η Ιαπωνία.

Ξέρετε πολύ καλά, ότι όποια χώρα δεν τηρεί τις διεθνείς συμφωνίες αυτές, έχει επιπτώσεις στο αν θα επιλεγεί ή όχι από τους στόλους των υπολοίπων. 'Οταν, λοιπόν, πολύ εύκολα λέτε, "μην ακολουθείτε τις οδηγίες", να βλέπουμε τι επιπτώσεις θα έχουμε.

ΣΤΡΑΤΗΣ ΚΟΡΑΚΑΣ: Της Ευρωπαϊκής 'Ενωσης.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): 'Οχι μόνο σας είπα ότι είναι θέμα και του ΟΟΣΑ, όπου είναι όλες οι χώρες του κόσμου. Το δεύτερο σημείο, λοιπόν, είναι η....

ΣΤΡΑΤΗΣ ΚΟΡΑΚΑΣ: Για την έβδομη οδηγία θα μας πείτε τίποτε;

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Είναι μεγάλη συζήτηση. Η έβδομη οδηγία είναι στα πλαίσια, επίσης, αποφάσεων που έχουν ληφθεί ...

ΠΡΟΕΔΡΕΥΩΝ (Παναγιώτης Σγουρίδης): Αυτό είναι μία ολόκληρη επερώτηση, κυρία Υφυπουργέ.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Ναι, είναι πάρα πολύ μεγάλο θέμα.

Το δεύτερο σημείο που θίξατε, κύριε Κόρακα, είναι ότι επιδοτούνται οι 'Ελληνες εφοπλιστές, για να πάνε σε ξένα ναυπηγεία. Δεν υπάρχει επιδότηση κατασκευής πλοίων. Αυτό δεν υπάρχει σε κανένα αναπτυξιακό νόμο και δε γίνεται από πουθενά. Οι 'Ελληνες εφοπλιστές πράγματι πηγαίνουν σ' άλλα ναυπηγεία, έχουν γίνει πολλές συζητήσεις μεταξύ τους, γιατί το κόστος της ανθρωποώρας στα άλλα ναυπηγεία -και μάλιστα των νέων χωρών που μπήκαν στην αγορά Πολωνία, Ουκρανία κ.λπ.- είναι στο ένα δέκατο του κόστους της ανθρωποώρας, που έχουν τα ελληνικά και ευρωπαϊκά ναυπηγεία.

Τα ευρωπαϊκά ναυπηγεία αντιμετωπίζουν εξίσου μεγάλη κρίση με τα ελληνικά, όπως στην Ισπανία, που ξέρετε ότι είκοσι πέντε χιλιάδες άνθρωποι έχουν βγει στο δρόμο από ναυπηγεία που έκλεισαν, επίσης στη Δυτική Γερμανία, στην Ανατολική Γερμανία. Υπάρχουν σήμερα δύο δυνατότητες: 'Η η πλήρης ρομποτοποίηση, που έχει γίνει στη Δανία και στην Ιαπωνία, ή η πλήρης αναδιάρθρωση, όπου μπαίνουν όλα τα θέματα από την αρχή.

Και ξέρετε πολύ καλά, ότι το θέμα της άσκησης πολιτικής στην ναυπηγοεπισκευαστική βιομηχανία δεν είναι να λύσουμε το συνταξιοδοτικό ή να λύσουμε το θέμα του κέντρου υγείας μέσα στον Ο.Λ.Π., είναι πώς θα προκαλέσουμε να έλθουν καινούρια πλοία. Εκεί, έχει γίνει μία σειρά από ενέργειες, το έχουμε πει επανειλημμένα, με πρώτη και σημαντική την προσπάθεια, μέσα από το τραπεζικό σύστημα, να δημιουργήσουμε χρηματοδοτικά πακέτα ελκυστικά και δεύτερο, να φτιάξουμε το μητρώο, για να ξέρουμε πια για πόσες επιχειρήσεις μιλάμε και για πόσους εργαζόμενους.

Γιατί, για το δέκα χιλιάδες που είπατε και το ογδόντα τοις εκατό (80%) και το τριάντα πέντε τοις εκατό, (35%) δε μου είπατε ποια πηγή δίνει αυτά τα νούμερα, γιατί με όποιον φορέα μιλήσαμε, μας δίνει άλλα νούμερα για τη ζώνη. Το μητρώο γίνεται και έχει πάρα πολλές αντιδράσεις, γιατί πολλούς συμφέρει η κατάσταση, που επικρατεί σήμερα, η χαώδης.

ΣΤΡΑΤΗΣ ΚΟΡΑΚΑΣ: Γιατί δεν το κάνετε;

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Μα, γίνεται. Ξέρετε πολύ καλά ότι είμαστε σε διάλογο με όλους τους φορείς, για να μπει μία τάξη στη ναυπηγοεπισκευαστική ζώνη.

ΣΤΡΑΤΗΣ ΚΟΡΑΚΑΣ: Πάντως, υπάρχει η δυνατότητα υπεράσπισης των συμφερόντων της Χώρας.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την Υφυπουργό κα Διαμαντοπούλου.

Ολοκληρώθηκε η συζήτηση των Επικαίρων Ερωτήσεων πρώτου και Δευτέρου κύκλου.

Θα ήθελα να ανακοινώσω στο Σώμα, ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕ-

Σελίδα 4223 

ΝΙΖΕΛΟΣ", πενήντα πέντε μαθητές και τρεις συνοδοί-καθηγητές από το Α' Τεχνικό Επαγγελματικό Λύκειο Αχαρνών Ανατολικής Αττικής, το δεύτερο τμήμα.

Η Βουλή τους καλοσωρίζει.

(Χειροκροτήματα από όλες τις Πτέρυγες).

'Εχω, επίσης, την τιμή να ανακοινώσω στο Σώμα, ότι οι Υπουργοί Ανάπτυξης, Εξωτερικών, Εθνικής Οικονομίας και Οικονομικών, Περιβάλλοντος, Χωροταξίας και Δημοσίων 'Εργων, Γεωργίας, Εργασίας και Κοινωνικών Ασφαλίσεων και Υγείας και Πρόνοιας κατέθεσαν σχέδιο νόμου "Κύρωση της τελικής πράξης της Διάσκεψης του Ευρωπαϊκού χάρτη ενέργειας της Συνθήκης για το χάρτη ενέργειας και του πρωτοκόλλου του χάρτη ενέργειας για την ενεργειακή απόδοση και τα σχετικά περιβαλλοντολογικά ζητήματα".

Παραπέμπεται στην αρμόδια Διαρκή Επιτροπή.

Οι Βουλευτές Ιωάννης Τζωάννος, Βουλευτής Επικρατείας της Νέας Δημοκρατίας και ο Βουλευτής Β' Πειραιά Γρηγόρης Νιώτης ζητούν ολιγοήμερη άδεια απουσίας στο εξωτερικό.

Ερωτάται το Σώμα: Εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Το Σώμα ενέκρινε τις ζητηθείσες άδειες.

Σελίδα 4224 

 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ειχερχόμαστε στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η επερώτηση (αριθμ. Βιβλ. Επερ. 30, ημερ. καταθ. 29.1.1997) των Βουλευτών κυρίων Γεωργίου Σαλαγκούδη, Σταύρου Παπαδόπουλου, Βασιλείου Βύζα, Απόστολου Σταύρου, Γεράσιμου Γιακουμάτου Ιωάννου Τζωάννου, Κων/νου Καραμπίνα, Νικολάου Τσιαρτσιώνη, Απόστολου Ανδρεουλάκου και Κων/νου Ευμοιρίδη, κατά της Υπουργού Ανάπτυξης, σχετικά με την ύπαρξη και το μέλλον της Αθηναϊκής Χαρτοποιίας.

Για την επερώτηση αυτή ορίζεται ως Κοινοβουλευτικός Εκπρόσωπος, με επιστολή από τον κ. Γεώργιο Παναγιωτόπουλο, ο Βουλευτής κ. Γεώργιος Σαλαγκούδης.

Επίσης, ορίζεται ως Κοινοβουλευτικός Εκπρόσωπος από το Δημοκρατικό Κοινωνικό Κίνημα, με επιστολή του Προέδρου κ. Δημήτρη Τσοβόλα, γι' αυτήν την επερώτηση ο κ. Γεώργιος Τσαφούλιας.

Ο Βουλευτής κ. Σταύρος Παπαδόπουλος έχει το λόγο για είκοσι λεπτά.

ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η "ΑΘΗΝΑΙΚΗ ΧΑΡΤΟΠΟΙΙΑ SOFTEX", ένα σοβαρό βιομηχανικό συγκρότημα, είναι πρότυπο μπορώ να πω στο βαλκανικό χώρο, ή αλλιώτικα, η μεγαλύτερη χαρτοβιομηχανία της Χώρας μας με παραγωγή -ενδεικτικά αναφέρω- γυμνής μοριοσανίδας, επενδυμένης μοριοσανίδας, με πριστίριο παραγωγής θερμομηχανικού πολτού, παραγωγής θειικού αργιλίου, παραγωγής χαρτιού, επεξεργασίας χαρτιού, παραγωγής ηλεκτρικής ενέργειας, παραγωγής ατμού, μονάδα επεξεργασίας υγρών αποβλήτων και μονάδα θερμοκηπίου για ανάπτυξη δενδριλίων κ.λπ. 

Αυτός, λοιπόν, ο βιομηχανικός κολοσσός, που θεωρείται βαριά βιομηχανία, τουλάχιστον για τα ελληνικά δεδομένα, με υψηλή τεχνολογία και που κατατάσσεται ανάμεσα στις εκατόν πενήντα μεγαλύτερες χαρτοβιομηχανίες του κόσμου, οδηγείται σήμερα σε μαρασμό και πτώχευση λόγω της υπονόμευσης και απαξίωσης της εμπορικής και τεχνολογικής της αξίας με αποκλειστική υπαιτιότητα και ευθύνη της Κυβέρνησης. 

Αυτός, λοιπόν, ο βιομηχανικός κολοσσός το Μάρτιο του 1984 με το ν. 1386 εντάχθηκε στον Οργανισμό Ανασυγκρότησης Επιχειρήσεων, τον ΟΑΕ, με σκοπό να εξυγιανθεί και να αποδοθεί και πάλι στον ιδιωτικό τομέα.

Τα χρέη τότε της Αθηναϊκής Χαρτοβιομηχανίας ήταν δεκατρία με δεκατέσσερα δισεκατομμύρια. Λόγω δε των χρεών αυτών η Κυβέρνηση του ΠΑ.ΣΟ.Κ. -που έλεγε, ότι είναι Κυβέρνηση όλων των Ελλήνων, αλλά δυστυχώς έγινε Κυβέρνηση ολίγων φιλελλήνων και των συγγενών αυτών- την κοινωνικοποίησε -έτσι βάφτιζε τότε τις κρατικοποιήσεις- για δήθεν εξυγίανση της επιχειρήσεως, με αποτέλεσμα ύστερα από φαγοπότι δώδεκα ετών και πλέον, ύστερα από το βόλεμα των κομματικών της φίλων, το ως άνω χρέος να υπερβαίνει σήμερα τα τριάντα δισεκατομμύρια. 'Εγιναν εκατοντάδες κομματικές προσλήψεις και λεόντιες αυξήσεις των μισθών σε "ημετέρους" που αρχίζουν από 21% έως 49,33%.

'Εδώ θα δώσω τις ανακοινώσεις των εργαζομένων στο χώρο της "SOFTEX", και στη Δράμα και στην Αθήνα και τις δημοσιεύσεις των εφημερίδων ακριβώς γι' αυτές τις λεόντιες συμβάσεις.

(Στο σημείο αυτό ο Βουλευτής κ. Σ. Παπαδόπουλος καταθέτει για τα Πρακτικά της Βουλής τα προαναφερθέντα έγγραφα που βρίσκονται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου.)

Αυτές ανάγκασαν τότε τον Υφυπουργό Βιομηχανίας κ. Βρεττό, στις αρχές του 1996, να παραδεχθεί στη Βουλή, ότι το 1995, ύστερα από αρκετές χρονιές κερδοφορίας, η επιχείρηση θα κλείσει με ζημιές. Το γράφει και η "ΕΛΕΥΘΕΡΟΤΥΠΙΑ" στις 5.1.1996.

Το 1987, κυρία Υπουργέ, η Αθηναϊκή Χαρτοποιία δεν χρωστά τίποτα σε κανέναν, γιατί η Κυβέρνηση μαζί με τον ΟΑΕ μετοχοποίησε τις υποχρεώσεις της που μαζί με τους τόκους είχαν φτάσει εκείνη την εποχή περίπου στα τριάντα δισεκατομμύρια δραχμές. 

Το 1993 χρωστάει περίπου τέσσερα δισεκατομύρια δραχμές και το 1997 το ως άνω χρέος, σύμφωνα με τα δημοσιεύματα των εφημερίδων, υπερβαίνει τα είκοσι πέντε δισεκατομμύρια δραχμές. 

'Ολα αυτά τα χρόνια μας παρουσίαζαν θετικούς ισολογισμούς, ισολογισμούς με κέρδη, παράλληλα όμως οι διοικήσεις της Αθηναϊκής Χαρτοποιίας συνάπτουν δάνεια με επαχθείς πολλές φορές για την επιχείρηση όρους. Δάνεια που το ύψος τους φτάνει το ποσό των είκοσι περίπου δισεκατομμυρίων δραχμών και όλα αυτά τα χρόνια δεν είδαμε -και ιδιαίτερα δεν είδαμε στο εργοστάσιο της Δράμας- να τοποθετείται ούτε ένα λιθαράκι.

Κυρία Υπουργέ, επειδή παρεμβάλλεται και ο κύριος -δεν τον ξέρω-γι' αυτό παρακαλώ...

ΚΩΝΣΤΑΝΤΙΝΟΣ ΒΡΕΤΤΟΣ: Κύριε συνάδελφε, με αναφέρατε προηγουμένως.

ΣΤΑΥΡΟΣ ΠΑΠΑΔΟΠΟΥΛΟΣ: Συγγνώμη, αν είστε ο κ. Βρεττός. 'Εχω τη δημοσίευση, γι' αυτό είπα, δεν είπα τίποτα.

ΚΩΝΣΤΑΝΤΙΝΟΣ ΒΡΕΤΤΟΣ: Μάλλον έχω δικαίωμα να μιλήσω.

ΣΤΑΥΡΟΣ ΠΑΠΑΔΟΠΟΥΛΟΣ: Εν πάση περιπτώσει, θα μιλήσετε, αλλά μη με διακόπτετε.

Δεν είδαμε πραγματικά στη Δράμα να γίνεται ούτε μία αντικατάσταση στον πραγματικά πεπαλαιωμένο μηχανολογικό εξοπλισμό. Ο μηχανολογικός εξοπλισμός που υπάρχει στα εργοστάσια της Δράμας είναι ο αυτός, από τότε που το εργοστάσιο έγινε στη Δράμα.

Το ερώτημα, κυρία Υπουργέ, κυρίες και κύριοι συνάδελφοι, είναι πού πήγαν όλα αυτά τα δανεικά χρήματα των είκοσι δισεκατομμυρίων δραχμών. Φυσικά την απάντηση στο εύλογο και λογικό ερώτημα θα τη δώσει η Κυβέρνηση, δια της αρμοδίας Υπουργού, που πρέπει να ομολογήσω, ότι δεν φταίει η ίδια για τη σημερινή άθλια έως δραματική κατάσταση της "SOF TEX". Επαναλαμβάνω ότι φταίνε όλες οι κυβερνήσεις του ΠΑ.ΣΟ.Κ. και ο ίδιος ο σημερινός Πρωθυπουργός, γιατί ήταν τότε καθ' ύλην αρμόδιος Υπουργός Ενέργειας και Τεχνολογίας, τα τελευταία χρόνια. Σ' αυτά τα χρόνια δημιουργήθηκαν τα τεράστια αυτά χρέη για τη "SOFTEX" που επαναλαμβάνω, έφεραν την επιχείρηση σε δραματική οικονομική κατάσταση, στα πρόθυρα της πτώχευσης και απαξίωσης της εμπορικής και τεχνολογικής της αξίας.

Κυρίες και κύριοι συνάδελφοι, όλα όσα αναφέρω και καταγγέλλω είναι σταγόνες στον ωκεανό μπροστά σ'αυτά που καταγγέλουν οι εργαζόμενοι στη "SOFTEX" δια των συνδικαλιστικών οργάνων και μάλιστα συνδικαλιστικών οργάνων και σωματείων εργαζομένων, που πρόσκεινται πολιτικά, αν θέλετε, κομματικά, στο χώρο της Κυβέρνησης,στο χώρο του ΠΑ.ΣΟ.Κ..

Υπάρχουν αμέτρητες ανακοινώσεις και καταγγελίες των συνδικαλιστικών οργανώσεων και νομίζω, κυρία Υπουργέ, ότι πρέπει να είναι και στα δικά σας χέρια. Δεν αξίζει τον κόπο να τα δώσω αυτήν τη στιγμή, διότι έχετε λάβει και εσείς γνώση αυτών των ανακοινώσεων.

Πράγματι, μετά από αδιαφορία και συστηματική κρατική απουσία δώδεκα ετών, χωρίς την παραμικρή κρατική επιχορήγηση, αποφάσισε τώρα η Κυβέρνηση Σημίτη, σε διυπουργική σύσκεψη, την ιδιωτικοποίηση της εταιρείας εν λειτουργία. Φυσικά εμείς δεν είμαστε ενάντια στις ιδιωτικοποιήσεις. Αυτό πιστεύουμε και εμείς και αυτό φωνάζαμε από την πρώτη στιγμή και ιδιαίτερα για την επιχείρηση "ΑΘΗΝΑΙΚΗ ΧΑΡΤΟΠΟΙΙΑ" για την επιχείρηση "SOFTEX" ότι έπρεπε να αποδοθεί αμέσως...

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Τρία χρόνια δεν το κάνατε, κύριε συνάδελφε.

ΣΤΑΥΡΟΣ ΠΑΠΑΔΟΠΟΥΛΟΣ: Αν θέλετε, να ομολογήσω ότι υπήρξε και μια ολιγωρία από τη δική μας την πλευρά. Εμείς ομολογούμε. Αλλά δώδεκα χρόνια είναι τα δικά σας. Γιατί εσείς αυτά τα δώδεκα χρόνια δεν πράξατε αυτό το οποίο έρχεσθε τώρα ξαφνικά να πράξετε και αν θέλετε, χωρίς κοινωνικό διάλογο, ερήμην των εργαζομένων, όπως οι ίδιοι οι 

Σελίδα 4225 

εργαζόμενοι καταγγέλουν και χωρίς να προηγηθεί καμία προσπάθεια εξυγίανσης της εταιρείας. Δεν δώσατε, λένε οι εργαζόμενοι ποτέ σ'αυτό το χρονικό διάστημα, ούτε μία δραχμή για επιχορήγηση.

Και το ερώτημα είναι, σε τι πραγματικά αποβλέπει αυτή η ξαφνική απόφαση της Κυβέρνησης για ιδιωτικοποίηση της εταιρείας "SOFTEX". Οι δύο χιλιάδες τριακόσιοι εργαζόμενοι σε όλα τα εργοστάσια Αθηνών και Δράμας -θα σας διαβάσω ένα κομμάτι απ'αυτό που καταγγέλουν- καταγγέλουν τα εξής: "Από τον Αύγουστο του 1995 είχαμε επισημάνει στην πολιτική ηγεσία και τον ΟΑΕ, τους κινδύνους που απειλούν την εταιρεία και είχαμε κάνει συγκεκριμένες προτάσεις, που έδιναν λύση και προοπτική εξυγίανσης και αναπτυξης της εταιρείας. Δυστυχώς, όμως,παρ'ό,τι οι προτάσεις μας κρίθηκαν σωστές και ρεαλιστικές, δεν έπιασαν τόπο. Αντίθετα, πληθαίνουν τα διάφορα δημοσιεύματα, που ομιλούν για κινήσεις ανταγωνιστών και λοιπών επιχειρηματικών κύκλων, οι οποίοι με τις παρεμβάσεις τους επιχειρούν να σταματήσουν την ομαλή πορεία της εταιρείας, προσβλέποντας στην απαξίωσή της, ώστε να ξεπουληθεί σαν πτώμα" -αυτή είναι η έκφρασή τους ακριβώς-"αντί πινακίου φακής. Αυτό θα αποτελούσε εθνικό έγκλημα".

Πράγματι, κυρία Υπουργέ και κυρίες και κύριοι συνάδελφοι, θα ήταν εθνικό έγκλημα, αν αυτά που καταγγέλουν οι εργαζόμενοι στην εταιρεία "SOFTEX" είναι αληθή. Θα ήταν έγκλημα κατά του δικαιώματος για ζωή των δύο χιλιάδων τριακοσίων εργαζομένων, αλλά και των οικογενειών τους. Θα ήταν έγκλημα απέναντι στην πορεία, μιας από τις μεγαλύτερες βιομηχανίες της Χώρας μας, που παράγει τα καλύτερα καταναλωτικά προϊόντα στο είδος της, σε διεθνή επίπεδο και μειώνει την εκροή συναλλάγματος της τάξεως των διακοσίων με τριακοσίων δισεκατομμυρίων κάθε χρόνο.

Θα ήταν έγκλημα για τους κατοίκους της ιδιαίτερης πατρίδος μου της Δράμας, γιατί το εργοστάσιο της "ΑΘΗΝΑΙΚΗΣ ΧΑΡΤΟΠΟΙΙΑΣ" στη Δράμα,κυρία Υπουργέ, είναι ο μόνος οικονομικός πνεύμονας που απέμεινε τα τελευταία χρόνια.

Μετά την καταστροφή που υπήρξε στο Νομό Δράμας γύρω από τις βιοτεχνίες ετοίμου ενδύματος, το μόνο που απέμεινε εκεί -και για αυτό πολύ σωστά πράξατε και εντάξατε το Νομό Δράμας στις φθίνουσες βιομηχανικές περιοχές- είναι η βιομηχανία αυτή.

Εργάζονται στο εργοστάσιο της Δράμας περίπου επτακόσιοι πενήντα εργάτες και κοστίζουν στην "ΑΘΗΝΑΙΚΗ ΧΑΡΤΟΠΟΙΙΑ", δηλαδή προσφέρουν στο Νομό Δράμας περίπου τεσσεράμισι δισεκατομμύρια το χρόνο, χωρίς να συμπεριληφθεί το τι πληρώνουν για προμήθειες σε πρώτες ύλες και άλλες υπηρεσίες που χρειάζονται για να λειτουργήσει η εταιρεία.

'Ετσι η "SOFTEX", που για τη Δράμα είναι ο μεγαλύτερος εργοδότης του νομού, με βιομηχανικές θέσεις που καλύπτει σε πρωτογενή, δευτερογενή και τριτογενή τομέα, είναι η αιτία για να συντηρείται το 15% του πληθυσμού του νομού μας.

Οι λειτουργίες των εργοστασίων της Δράμας καθιστούν το νομό μας ως το κέντρο παραγωγής της Ελλάδος πολτού χαρτιού και επιχρισμένου χαρτιού. Για τα εργοστάσια της Δράμας υπάρχει η δυνατότητα παραγωγής δημοσιογραφικού χαρτιού -και αυτό το γνωρίζετε- για την κάλυψη του οποίου με εισαγωγές γίνεται τεράστια εκροή συναλλάγματος για τη Χώρα μας.

Το ερώτημα, κυρία Υπουργέ, είναι γιατί όλα αυτά τα χρόνια, δηλαδή από τότε που η "ΑΘΗΝΑΙΚΗ ΧΑΡΤΟΠΟΙΙΑ" εντάχθηκε στο ΟΑΕ -αν θέλετε βάζω μέσα και τα τρία χρόνια που κυβέρνησε η Νέα Δημοκρατία- δεν έγινε καμία προσπάθεια από την Κυβέρνησή σας για εξυγίανση, γιατί δεν προσανατολίστηκε προς αυτήν την κατεύθυνση παραγωγής αυτού του δημοσιογραφικού χαρτιού για να βγει η εταιρεία "SOFTEX" από το οικονομικό της αδιέξοδο; Μήπως τα διεπλεκόμενα συμφέροντα, όπως καταγγέλουν οι εργαζόμενοι, κυρία Υπουργέ -δεν είναι δική μου καταγγελία- εμπόδισαν μία τέτοια ανάπτυξη του εργοστασίου της Δράμας, δραστηριοποιούμενοι αυτοί δηλαδή οι διαπλεκόμενοι ενάντια στα συμφέροντα του κράτους, ενάντια στα συμφέροντα των εργαζομένων και του κοινωνικού συνόλου;

'Ομως, κυρία Υπουργέ, δυστυχώς για εσάς και την Κυβέρνησή σας οι εργαζόμενοι καταγγέλουν, ότι τα διεπλεκόμενα συμφέροντα, μέσω του γνωστού συγκροτήματος που ελέγχει το φάσμα εισαγωγής και εμπορίας του δημοσιογραφικού χαρτιού, μαζί με την ανταγωνιστική εταιρία του Π. Ζερίτη "ΧΑΡΤΟΠΟΙΙΑ ΘΡΑΚΗΣ", είναι η αιτία της οικονομικής καταστροφής της "SOF TEX" και η εξαγορά της αντί πινακίου φακής.

Για τον κ. Ζερίτη, καταγγέλουν οι εργαζόμενοι, ότι μεσω της Εθνικής Τραπέζης Ελλάδος -στο διοικητικό συμβούλιο της οποίας μετέχει- συνέβαλε στο να κλείσουν οι τράπεζες την στρόφΙγγα των δανειοδοτήσεων. Η μία Τράπεζα λένε, μετά την άλλη ζητούν προσημειώσεις της περιουσίας της "ΑΘΗΝΑΙΚΗΣ ΧΑΡΤΟΠΟΙΙΑΣ" για το σύνολο των δανείων, ενώ μέχρι σήμερα δεν υπάρχει καμία προσημείωση και τέτοια εγγύηση, που ζητούν αυτήν τη στιγμή. Η μόνη εγγύηση μέχρι σήμερα ήταν το όνομα και η αξία της "ΑΘΗΝΑΙΚΗΣ ΧΑΡΤΟΠΟΙΙΑΣ" με τα αρίστης ποιότητος προϊόντα τα οποία παράγει και διαθέτει προς τον Ελληνικό Λαό.

Κυρία Υπουργέ, για μία τόσο στρατηγικής σημασίας για την εθνική οικονομία επιχείρηση, όπως είναι η "ΑΘΗΝΑΙΚΗ ΧΑΡΤΟΠΟΙΙΑ", που δίνει ψωμί στις δύσκολες αυτές στιγμές που περνάει ο Τόπος μας σε χιλιάδες εργαζόμενους, χρειάζονται βαθιές τομές, χρειάζεται δραστική και ξεκάθαρη αντιμετώπιση από μέρους της Κυβέρνησής σας του προβλήματος που αντιμετωπίζει η "SOFTEX" για να βγει από το οικονομικό της αδιέξοδο.

Το δάνειο των δύο δισεκατομμυρίων που υποσχεθήκατε εσείς στις 24.12.96 μέσω της Ε.Τ.Ε., για την αντιμετώπιση των ταμειακών της προβλημάτων, είναι ψίχουλα, κυρία Υπουργέ, μπροστά στα επτακόσια πενήντα δισεκατομμύρια που χαρίσατε σαν Κυβέρνηση στους διοικούντες στις αστικές συγκοινωνίες Αθηνών. Και εκεί νομίζω δεν εργάζονται περισσότεροι κατά αναλογία από ό,τι εργάζονται στη "SOFTEX". Αν όμως, κυρία Υπουργέ, δεν αντιμετωπιστεί άμεσα το πρόβλημα της δανειοδότησης της εταιρείας "SOF TEX", οι καταγγελίες των εργαζομένων για παρέμβαση των διεπλεκομένων συμφερόντων σε βάρος της "SOFTEX" είναι υπαρκτές. Και εμείς κατ' επέκταση είμαστε υποχρεωμένοι σαν Νέα Δημοκρατία να καταγγείλουμε τις ενέργειες και παραλείψεις της Κυβέρνησης και να ζητήσουμε εξηγήσεις για αυτήν την έλλειψη αδιαφορίας.

Κυρίες και κύριοι συνάδελφοι, εξαιτίας της αδιαφορίας της ολιγωρίας και της μικροψυχίας της Κυβέρνησης, αυτήν τη στιγμή τα εργοστάσια και εδώ στην Αθήνα, αλλά και στη Δράμα υπολειτουργούν, λόγω έλλειψης πρώτων υλών και υλικών συσκευασίας, με αποτέλεσμα: 

Πρώτον, να μηδενιστούν οι εξαγωγές χαρτιού της εταιρείας, ύψους εικοσιπέντε χιλιάδων τόνων για το 1996 και να χαθεί μια πηγή εισροής συναλλάγματος στη Χώρα μας. Και οι εργαζόμενοι πάλι καταγγέλλουν, κύριε Υπουργέ, μήπως είναι τυχαίο, ότι στους επόμενους μήνες ξεκινάει η καινούρια χαρτοποιητική μηχανή του Ζερίτη στο Νομό Ξάνθης;

Δεύτερον, να υποχωρεί συνεχώς η θέση της εταιρείας στην αγορά λόγω ελλείψεως βασικών προϊόντων από τα ράφια. Από το 75% που κατείχε στην αγορά η εταιρεία "SOFTEX", αυτήν τη στιγμή, λόγω της κακής διαχείρισης και των παραλείψεων της Κυβέρνησης, έχει φθάσει να ελέγχει μόνο το 30%.

Τρίτον, να επικρατεί εκρηκτική κατάσταση μεταξύ αυτών που προμηθεύουν και των συνεργατών της εταιρείας, λόγω μη πληρωμών.

Τέταρτον, το προσωπικό της εταιρείας παραμένει στη μεγάλη του πλειοψηφία ανενεργό. Δεν εργάζεται, λόγω της ελλείψεως πρώτων υλών και λόγω της υπολειτουργίας εξαιτίας της ελλείψεως των εργοστασίων. Και οι καθυστερήσεις των μισθών συνεχίζονται. Για τις καθυστερήσεις των μισθών διαμαρτύρονται ιδιαίτερα οι εργαζόμενοι στη Δράμα.

Εγώ σαν Δραμινός, σαν Βουλευτής που εκπροσωπώ το Νομό Δράμας, είμαι υποχρεωμένος να ενώσω τη δική μου φωνή με τη δική τους. Γιατί οι Δραμινοί εργαζόμενοι έχουν να πληρωθούν από το Δεκέμβριο του 1996. Εδώ στην Αθήνα

Σελίδα 4226 

έδωσαν κάτι μέσα στον Ιανουάριο του 1997, έστω το 50%. Μήπως, κυρία Υπουργέ, οι διοικούντες εξ Αθηνών πιστεύουν, ότι οι Δραμινοί εργαζόμενοι στη "SOFTEX" βρίσκονται σε απεργία πείνας και ότι τα μωρά των εργαζομένων στη Δράμα δεν έχουν στομαχάκια και ως εκ τούτου δεν πεινούν;

Κυρία Υπουργέ, πραγματικά εξαιτίας της αδιαφορίας των Κυβερνήσεων του ΠΑ.ΣΟ.Κ. απέναντι σε μια τόσο μεγάλη επιχείρηση, της αδιαφορίας και των παραλείψεων των εγκαθέτων από εσάς διοικήσεων στη "SOFTEX" και τον ΟΑΕ, η μεγαλύτερη χαρτοβιομηχανία της Ελλάδος οδηγείται σε διασυρμό, σε μαρασμό, σε απαξίωση της εμπορικής και τεχνολογικής αξίας και κατ' επέκταση σε πτώχευση.

'Εγιναν τα τελευταία χρόνια και ιδιαίτερα από το 1993 μέχρι σήμερα -και είμαστε υποχρεωμένοι να το καταγγείλουμε- έργα εκατοντάδων εκατομμυρίων, χωρίς καν έγκριση του Διοικητικού Συμβουλίου. 'Ενας διευθυντής ονόματι Γεωργουσόπουλος ή Γεωργακόπουλος καταγγέλλεται επανειλημμένως από τους εργαζόμενους στη "SOFTEX" και αυτός μετά την απομάκρυνσή του οικειοθελώς από διευθύνων σύμβουλος στη "SOFTEX", αυτήν τη στιγμή έχει μια επιχείρηση την οποία διευθύνει, με τα αδέλφια του μαζί, που η αξία της υπερβαίνει τα πεντακόσια εκατομμύρια και πλησιάζει το ένα δισεκατομμύριο. Και το ερώτημα είναι πού βρέθηκαν τα τόσο μεγάλα κεφάλαια για τη δική του προσωπική επιχείρηση.

'Εγιναν τεράστιες υπερβάσεις έργων κάθε είδους, χωρίς ουσιαστικό έλεγχο από κανέναν. Οι κατασκευές έγιναν, αν θέλετε, μετά την πυρκαγιά που είχε ξεσπάσει το 1993.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 'Εγιναν και γίνονται έργα με εγκρίσεις -καταγγέλλουν οι εργαζόμενοι- μαϊμού. 'Εγιναν απρογραμμάτιστα αγορές χαρτομάζας σε ανεπίτρεπτα υπερβολικές τιμές με απώλεια δισεκατομμυρίων. Ενώ μπορούσαν να παράγουν αν θέλετε στο εργοστάσιο της Δράμας, δεν το έκαναν και έκαναν εισαγωγές από το εξωτερικό μόνο και μόνο ώστε ορισμένοι επιτήδειοι να κερδίζουν εις βάρος του κοινωνικού συνόλου. 'Εγιναν ανεξέλεγκτες προμήθειες σιλό και ανταλλακτικών. Ξεπουλιούνται τελευταία τα προϊόντα της "ΑΘΗΝΑΙΚΗΣ ΧΑΡΤΟΠΟΙΙΑΣ" κάτω του κόστους χωρίς καμιά αντίδραση και από πουθενά.

'Επρεπε, κύριε Υπουργέ, αν θέλετε και από το Υπουργείο, αλλά και μέσω του ΟΑΕ -γιατί εκεί υπάγεται αυτή η επιχείρηση- να γίνει τουλάχιστον μια σε βάθος προσπάθεια ελέγχου, τι ακριβώς συμβαίνει, ύστερα από τόσες καταγγελίες, σ' αυτήν την επιχείρηση.

Κυρίες και κύριοι συνάδελφοι, αυτά που καταγγέλλω είναι και καταγγελίες όλων των εργαζομένων, το επαναλαμβάνω στη "SOFTEX". Και μπορώ να πω είναι φωνές αγωνίας απόγνωσης και φόβου των εργαζομένων, γιατί κινδυνεύουν να χάσουν τις δουλειές τους. Και ξέρουν οι εργαζόμενοι πολύ καλά τι θα πει εργάτης χωρίς δουλειά.

Κύριε Υπουργέ, κάνω έκκληση να αναλάβετε τις ευθύνες σας, γιατί πραγματικά δική σας επιλογή -επιλογή των Κυβερνήσεων του ΠΑ.ΣΟ.Κ.- ήταν η κοινωνικοποίηση της "SOFTEX". Δική σας πρέπει να είναι η ευθύνη και για τη σωτηρία της.

Ερωτούμε: Τι προτίθεται να πράξει η Κυβέρνηση για όλα τα ως άνω καταγγελλόμενα; 'Εχει την πολιτική βούληση να δώσει άμεσα λύση στο δανειακό πρόβλημα που έχει η "SOFTEX" για την αντιμετώπιση του ταμειακού της προβλήματος ή θα την αφήσει έρμαιο και φθηνή λεία στα χέρια των γνωστών ανταγωνιστών της; 

Προτίθεται πραγματικά η Κυβέρνησή σας να προκαλέσει εισαγγελική έρευνα; Κατά τη δική μου γνώμη και μετά από τέτοιες καταγγελίες, έπρεπε να είχε γίνει και αυτεπάγγελτα, προκειμένου να επισημανθούν όλες οι παράνομες και σκανδαλώδεις ενέργειες των διοικήσεων της εταιρείας και του ΟΑΕ και να ασκηθεί ποινική δίωξη κατά των υπευθύνων της κατασπατάλησης του δημοσίου χρήματος;

Τι προτίθεται να κάνει η Κυβέρνηση για την προστασία απασχόλησης των δύο χιλιάδων τριακοσίων εργαζομένων στις επιχειρήσεις; 

Δεν θέλω και δεν μπορώ να φανταστώ, κυρία Υπουργέ, ότι η Κυβέρνηση του ΠΑ.ΣΟ.Κ., που ισχυρίζεται, ότι είναι Κυβέρνηση όλων των Ελλήνων, θα γίνει Κυβέρνηση υπεράσπισης των συμφερόντων των εχόντων και κατεχόντων, Κυβέρνηση υπεράσπισης των συμφερόντων των διαπλεκομένων, κλείνοντας τις καπνοδόχους της "ΑΘΗΝΑΙΚΗΣ ΧΑΡΤΟΠΟΙΙΑΣ". Γιατί τότε, εκτός απ' αυτούς τους τίτλους που ανέφερα, σαν Κυβέρνηση, η Κυβέρνησή σας θα πάρει και τον τίτλο της Κυβέρνησης των σβησμένων καπνοδόχων!

Σας ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Βύζας έχει το λόγο για πέντε λεπτά.

ΒΑΣΙΛΕΙΟΣ ΒΥΖΑΣ: Κύριε Πρόεδρε, κύριοι συνάδελφοι, μία μεγάλη βιομηχανία, πρωτοπόρος και πολύτροπος στο είδος της, στη Χώρα μας, με εξαιρετικής ποιότητας προϊόντα, αλλά και με μεγάλη σειρά παραγωγής διαφόρων τύπων χάρτου, η "ΑΘΗΝΑΙΚΗ ΧΑΡΤΟΠΟΙΙΑ", με τρεις μονάδες παραγωγής σε πρωτογενή και μεταποιητικό χαρακτήρα, πτωχεύει ή οδηγείται ηθελημένα σε απαξίωση και πτώχευση, προκειμένου να γίνει εύκολη βορά στους εν εγρηγόρσει ευρισκομένους καρχαρίες του μονοπωλιακού κεφαλαίου.

Δύο χιλιάδες τριακόσιοι υπάλληλοι των τριών μονάδων παραγωγής της "SOFTEX A.E." βρίσκονται σε αγωνία τούτη την ώρα και σε δυναμική αγώνων, προκειμένου να προασπίσουν τη σωτηρία της Εταιρείας, αλλά και παράλληλα να προστατεύσουν τα συμφέροντά τους, κύριε Υπουργέ, της πολυετούς παραγωγικής τους δραστηριότητας.'Ολα τα σωματεία των εργαζομένων της "ΑΘΗΝΑΙΚΗΣ ΧΑΡΤΟΠΟΙΙΑΣ", ανεξαρτήτως πολιτικής τοποθέτησης, περιμένουν με αγωνία να εκδηλωθούν οι προθέσεις της σημερινής Κυβέρνησης για την ανασυγκρότηση και την ανταγωνιστικότητα σε επίπεδο μάρκετινγκ της "ΑΘΗΝΑΙΚΗΣ ΧΑΡΤΟΠΟΙΙΑΣ".

Σας είναι γνωστό εξάλλου, κύριοι συνάδελφοι, ότι η βιομηχανία ανήκει κατά 67% περίπου στο κράτος και κατά 33% στην Εθνική Τράπεζα.

Οι εργαζόμενοι όμως, καταγγέλλουν τις ανίκανες και εγκάθετες διαδοχικές διοικήσεις της "ΑΘΗΝΑΙΚΗΣ ΧΑΡΤΟΠΟΙΙΑΣ" από το 1984 και μετά, καθώς και τον ύποπτο ρόλο που έπαιξε η διοίκηση του Οργανισμού Ανασυγκρότησης Επιχειρήσεων για την οικονομική κατάντεια της "Αθηναϊκής Χαρτοποιϊας", εξ αιτίας υπεραρίθμων κομματικών προσλήψεων, παρανόμων αναθέσεων, σκανδαλωδών προμηθειών και πωλήσεων υπό το καθεστώς ενός ύποπτου και ανεξέλεγκτου μάρκετινγκ.

Οι εργαζόμενοι καταγγέλλουν ακόμη την επιχειρησιακή επίθεση της γείτονος χαρτοποιίας της Θράκης και του συγκροτήματος, προκειμένου για τη μονοπωλιακή επικράτηση στο δημοσιογραφικό χάρτη.

Οι εργαζόμενοι καταγγέλλουν επίσης, ότι ήδη έχει πραγματοποιηθεί με κατεπείγουσες διαδικασίες ένα πακέτο συμφωνίας μεταξύ Κυβέρνησης, τραπεζών και Οργανισμού Ανασυγκρότησης Επιχειρήσεων για ιδιωτικοποίηση της "ΑΘΗΝΑΙΚΗΣ ΧΑΡΤΟΠΟΙΙΑΣ", χωρίς όμως πρόγραμμα εξυγίανσης και έξω από επιχειρησιακά και κοινωνικά κριτήρια.

Η αποβιομηχάνιση στον τομέα παραγωγής χάρτου φαίνεται να επέρχεται.

Και η ενίσχυση των μονοπωλιακών εμπορικών επιχειρήσεων είναι δεδομένη προκειμένου να καλύψουν τα κενά απο την έλλειψη που θα αφήσει η "ΑΘΗΝΑΙΚΗ ΧΑΡΤΟΠΟΙΙΑ" αν κλείσει.

Δεν είμεθα εναντίον των ιδιωτικοποιήσεων. 'Ημαστε εξάλλου εμείς οι πρώτοι, η Παράταξή μας, που τις εμπνεύστηκε και προσπαθήσαμε να τις εφαρμόσουμε, με καθαρά όμως, τίμια επιχειρησιακά και κοινωνικά κριτήρια. Εσείς όμως, κυρία Υπουργέ, και η Κυβέρνησή σας που με τόση λύσσα στο παρελθόν καταπολεμήσατε αυτήν τη σύγχρονη άποψη για την ανάπτυξη, έρχεσθε σκληρή και κοινωνικά ανελέητη προκειμένου για εισπρακτικούς λόγους να θυσιάσετε στο βωμό των οικονομικών σας στόχων σύγχρονες επιχειρήσεις, που μέχρι πριν τέσσερα χρόνια είχαν θετικό ενεργητικό στη ποιότητα, στη παραγωγή και τη διάθεση και που τέλος, για ό,τι σήμερα αυτές είναι και για ό,τι αυτές πιστεύετε ότι είναι, οφείλεται 

Σελίδα 4227 

αποκλειστικά στη δική σας πολιτική.

Το δράμα που ζει η Δράμα το ζουν και άλλες βιομηχανικές περιοχές, το ζει και ο δικός μου νομός. Επιλέξτε τις πραγματικά βιώσιμες βιομηχανίες, τραβήξτε το αυτί στους διοικούντες τον ΟΑΕ καρεκλοκένταυρους για να καταθέσουν καθαρό έργο προς όφελος της κοινωνίας και της Χώρας. 

Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Απόστολος Σταύρου έχει το λόγο.

ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, κύριοι συνάδελφοι, η περίπτωση της "ΑΘΗΝΑΙΚΗΣ ΧΑΡΤΟΠΟΙΙΑΣ SOFTEX" αποδεικνύει την ανυπαρξία της βιομηχανικής πολιτικής, έλλειψη κοινωνικής ευαισθησίας απέναντι στους εργαζόμενους και επικίνδυνο εφησυχασμό στη βέβαιη διασπάθιση δημοσίου χρήματος. Πώς είναι δυνατόν μια επιχείρηση, που μπορούσε να είχε μεταβληθεί σε βιώσιμη και κερδοφόρα και χρήσιμη για την εθνική μας οικονομία, να αφεθεί στην τύχη της χωρίς στοργή και κρατικό ενδιαφέρον, να υπολειτουργεί, να απειλείται με πλήρη διάλυση και το αρμόδιο Υπουργείο να εφησυχάζει και με τις πράξεις ή παραλείψεις του να έχει εγκαταλείψει την "ΑΘΗΝΑΙΚΗ ΧΑΡΤΟΠΟΙΙΑ" στις απεγνωσμένες και μόνο προσπάθειες των εργαζομένων που επί χρόνια κρούει τον κώδωνα του κινδύνου και η Κυβέρνηση δυστυχώς διαφωνεί; Η συγκεκριμένη περίπτωση είναι ένα δείγμα της συνεχούς συρρίκνωσης της βιομηχανικής μας παραγωγής στις αδηφάγες και ανεξέλεγκτες ορέξεις του σπάταλου κράτους. Ενώ δοκιμάζεται η ελληνική αγορά χάρτου, η κακοδιαχείριση της εταιρείας οδήγησε τα τρία τελευταία χρόνια στην υπερχρέωσή της και ανέβασε τα χρέη της από τα τέσσερα δισεκατομμύρια το 1993, στα εντεκάμισι δισεκατομμύρια το 1994 σε δεκαεννέα δισεκατομμύρια το 1995 και σήμερα, ίσως να ξεπερνούν τα είκοσι πέντε δισεκατομμύρια, με αποτέλεσμα την απαξίωση και τον ορατό κίνδυνο της ολοσχερούς χρεοκοπίας της. Το φάσμα της ανεργίας απειλεί δύο χιλιάδες τριακόσιους περίπου εργαζόμενους, που απεγνωσμένα και με προσωπικές τους θυσίες παλεύουν να προλάβουν και να συγκρατήσουν την καταστροφή.

'Ολα αυτά αγνοούνται και δυστυχώς στο βωμό της κομματικής σκοπιμότητας και ασυδοσίας, προσλαμβάνονται κομματικοί οπαδοί, οι αναβαθμίσεις κομματικών στελεχών διαδέχονται η μια την άλλη από μια διοίκηση, που σκανδαλωδώς ευνοεί ό,τι πιο άχρηστο και ζημιογόνο για την επιχείρηση.

Είναι συγκλονιστικά τα όσα αναφέρονται, αξιότιμε κύριε Πρόεδρε, στην επερώτηση και ειδικά για τις οικονομικές ατασθαλίες, με εικονικούς ισολογισμούς, με μετατροπή των ζημιών σε οριακό κέρδος, με προμήθειες με υπερβολικό κόστος, σε συνδυασμό με πωλήσεις σε εξευτελιστικές τιμές.

Μα, για όνομα του Θεού, δεν υπάρχει στοιχειώδης έλεγχος και εποπτεία;

Μέχρι σήμερα, κυρία Υπουργέ, παρά την ύπαρξη σοβαρότατων στοιχείων που αποδεικνύουν τη δόλια διαχείριση, τη διασπάθιση του δημοσίου χρήματος και άλλες ποινικά κολάσιμες πράξεις, δεν έχετε προκαλέσει εισαγγελική παρέμβαση και δικαστική διερεύνηση της όλης υπόθεσης. Δεν έχετε, κυρία Υπουργέ, όμως, μέχρι σήμερα αποφασίσει τι ακριβώς θα γίνει με την επιχείρηση και το μέλλον της. 'Ο,τι όμως και αν αποφασίσετε, είναι απαράδεκτο να υπολειτουργεί η εταιρεία ελλείψει πρώτων υλών. Θα πρέπει να εξηγήσετε τη συμπεριφορά της Εθνικής Τράπεζας σχετικά με το πρόβλημα της ρευστότητας που αντιμετωπίζει η "ΑΘΗΝΑΙΚΗ ΧΑΡΤΟΠΟΙΙΑ". Ο Γιατί είναι ανεξήγητη η τακτική της Εθνικής Τράπεζας, που ενώ έχει συμφέρον να μη χαθεί η αξία των μετοχών που έχει στα χέρια της, παρά ταύτα δεν συντονίζει τις πιστώτριες τράπεζες, ώστε να ξεπεραστεί η δυσκολία της ρευστότητας.

Αποτέλεσμα αυτής της τακτικής είναι ο διασυρμός της εταιρείας, η εμπορική και τεχνολογική της αξία να απαξιώνεται και οι εργαζόμενοι στη "SOFTEX" να αντιμετωπίζουν το φάσμα της ανεργίας.

Επιτέλους, σήμερα ενώπιον της Εθνικής Αντιπροσωπείας θα πρέπει να μας αποκαλύψετε τις σκέψεις σας. Τι έχετε -αν έχετε- δρομολογήσει, ώστε να ξεπεραστεί η κρίση και να βρει η "ΑΘΗΝΑΙΚΗ ΧΑΡΤΟΠΟΙΙΑ" το σωστό της δρόμο, επ' ωφελεία της εθνικής οικονομίας και των εργαζομένων που αγωνιούν για την τύχη τους;

Δείξτε επιτέλους έμπρακτα την κοινωνική σας ευαισθησία. Αντιμετωπίστε με πολλή σοβαρότητα, όπως πρέπει, αυτό το πρόβλημα και δώστε τις λύσεις που θα ωφελήσουν όλες τις πλευρές, την εθνική οικονομία και τους εργαζόμενους. Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γεράσιμος Γιακουμάτος έχει το λόγο.

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρία και χαριτωμένη Υπουργέ Ανάπτυξης, κυρίες και κύριοι συνάδελφοι, σήμερα μιλάμε ...

ΠΡΟΕΔΡΕΥΩΝ (Παναγιώτης Ν. Κρητικός): Και δραστηρία και αποτελεσματική.

ΓΕΡΑΣΙΜΟΣ ΓΙΑΚΟΥΜΑΤΟΣ: Η δραστηριότητα για το Προεδρείο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Εσείς μόνο τα φαινόμενα βλέπετε.

ΓΕΡΑΣΙΜΟΣ ΓΙΑΚΟΥΜΑΤΟΣ: Ο Οργανισμός Ανασυγκρότησης Επιχειρήσεων, κυρία Υπουργέ, για να κυριολεκτήσω, θα έλεγα, έγινε "Οργανισμός Κατεδάφισης Επιχειρήσεων" -θα πρέπει να αλλάξετε ταμπέλα- γιατί το κράτος-εργοδότης, το κράτος, πραγματικά, δυνάστης, παρασιτικά γιγαντώνει τον κομματισμό, την κομματική νομενκλατούρα και μέσω των σκανδαλωδών προμηθειών γιγαντώνει συμφέροντα ιδιωτών μέσα και έξω από τις επιχειρήσεις και ειδικότερα στη "SOFTEX" όπως λένε και οι ορκωτοί λογιστές μετά από έλεγχο που έκαναν, όπως είπε, αν δεν κάνω λάθος πριν απο δύο, τρεις μέρες το σωματείο εργαζομένων και κατέφυγε στον εισαγγελέα με μηνυτήριο αναφορά.

Εμείς λέμε ότι με την ευθύνη που έχει η πολιτική ηγεσία αυτό θα έπρεπε να ήταν δική σας πρωτοβουλία. Εμείς παρακολουθούμε και επαγρυπνούμε. Εάν δεν γίνει κάθαρση μέσω της δικαιοσύνης, εμείς θα καταθέσουμε μηνυτήρια αναφορά για την κατασπατάληση του δημοσίου χρήματος σ' αυτή την αμαρτωλή επιχείρηση. 

Τρεις είναι οι πηγές του Φαραώ στις κρατικές, προβληματικές επιχειρήσεις. Η πρώτη είναι ο κομματισμός. 'Εγιναν διακόσιες πενήντα προσλήψεις στη SOFTEX, με κομματικά κριτήρια, με διώξεις αντιφρονούντων, με υποβάθμιση ικανοτάτων στελεχών. 'Ερχεται ένα μάρκετινγκ και μία διοικητική λειτουργία να καταρρεύσει και έχουμε και την οικονομική κατάρρευση.

Η δεύτερη πληγή του Φαραώ είναι η συνειδητή κακοδιαχείριση προς όφελος οικονομικών κέντρων, που πραγματικά αυτά εκκολάπτονται μέσα στα Κόμματα και μέσα από την πολιτική, κομματική τοποθέτηση του διευθύνοντος συμβούλου.

Η τρίτη μεγάλη πληγή του Φαραώ, που εμένα με ανησυχεί, είναι "ποιος πληρώνει το μάρμαρο". Το πληρώνουν οι εργαζόμενοι.

Πρέπει να προσέξετε, κυρία Υπουργέ -πρέπει να προσέξει και η Παράταξή μου- τα εξής: 'Οταν μιλάμε για αποκρατικοποίηση και ιδιωτικοποίηση δεν εννοούμε, ότι πρέπει να πάνε στον Καιάδα οι εργαζόμενοι. Ως υποδιοικητής του Ι.Κ.Α. έζησα το μαρτύριο του να είναι κάποιος πενήντα οκτώ ετών και να θέλει δύο χρόνια για να βγάλει σύνταξη. 'Αλλοι ήθελαν μόνο κάποιες ημέρες. 'Οταν έκλεισαν οι προβληματικές,αυτοί οι άνθρωποι έμειναν στο έλεος του Θεού.

Πρέπει, λοιπόν, κυρία Υπουργέ, να δούμε πρώτον, πώς θα επουλωθούν αυτές οι πηγές από το κράτος-αφέντη, από το κράτος που σπαταλά το δημόσιο χρήμα, μέσω αυτών των επιχειρήσεων. 

Προς Θεού! Θα πρέπει πάνω απ' όλα να διαφυλάξουμε τον ιδρώτα αυτών των ανθρώπων, που χρόνια ολόκληρα αγωνίζονται σαν τα μυρμήγκια, ψίχουλο-ψίχουλο να κτίσουν μία τέτοια επιχείρηση. Μας είπαν οι προλαλήσαντες ότι είναι μέσα στις εκατό καλύτερες του κόσμου. Είναι μία επιχείρηση, που θα μπορούσε να είναι κερδοφόρα.

Αυτοί τώρα ζούν μέσα στο άγχος. 'Εχουν παιδιά. 'Εχω φίλους

Σελίδα 4228 

που, πραγματικά, κοιμούνται και ξυπνάνε με το άγχος αυτής της κακοπληρωμής, την οποία σήμερα υφίστανται όλοι, δηλαδή, εάν θα πάρουν το μισθό, μήπως κι αυτά τα ψίχουλα τελειώσουν.

Γι' αυτό θέλω, προσωπικά εγώ, να δεσμευτείτε σήμερα πρώτον, για την εξυγίανση της "SOFTEX". Δεύτερον, σ' αυτήν την επιχείρηση, στη δυτική Αθήνα, να σταματήσει αυτός ο κομματισμός.

Το βασικότερο, όμως, κυρία Υπουργέ, είναι, ότι πρέπει να αντιληφθούμε όλοι -και ο κ. Μάνος- πως όταν λέμε αποκρατικοποίηση, δεν εννοούμε αποκρατικοποίηση στην πλάτη των φουκαράδων, αυτών που εργάζονται. 'Οταν κάθε χρόνο κάνουμε δέκα χιλιάδες και παραπάνω προκηρύξεις για διορισμούς στο δημόσιο τομέα, να αποσπάσουμε, να μετατάξουμε αυτούς τους εργαζόμενους στον ευρύτερο δημόσιο τομέα και να μην κάνουμε καινούριες προσλήψεις. Αυτό προσπάθησα να το κάνω στο Ι.Κ.Α., κύριε Ιωαννίδη, αλλά δυστυχώς, η αναλγησία περισσεύει σ' αυτόν τον Τόπο.

Επιτέλους, ας κάνουμε μία αρχή από τη "SOFTEX", να μεταταχθούν όλοι οι εργαζόμενοι και να μην μείνει κανείς άνεργος ή τελικά, να δοθούν και λίγα χρόνια πλασματικής σύνταξης, αν στοχεύετε να την οδηγήσετε στη χρεοκοπία και το κλείσιμο. Ευχαριστώ.

(Χειροκροτήματα από την Πτέρυγα της Νέας Δημοκρατίας.)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ευμοιρίδης έχει το λόγο.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κύριε Πρόεδρε, κύριοι συνάδελφοι, είναι η πολλοστή φορά που συζητάμε το θέμα μέσα σ'αυτή την Αίθουσα. Φοβούμαι πως οι συζητήσεις δεν ωφελούν την "ΑΘΗΝΑΙΚΗ ΧΑΡΤΟΠΟΙΙΑ", δεν την κολακεύουν, δεν ανεβάζουν τις μετοχές της στην αγορά μας. Τη μειώνουν και ενδεχομένως, τη μειώνουν και έναντι εκείνων, οι οποίοι θα ενδιαφερθούν, με οποιονδήποτε τρόπο, να αποκτήσουν το πακέτο των μετοχών της εταιρείας αυτής μελλοντικά.

Υπάρχει, όμως, η αγωνία για επιβίωση των ανθρώπων που δουλεύουν εκεί, αλλά και η αγωνία αυτών που δορυφορικά κινούνται γύρω απ' αυτήν την επιχείρηση. Υπάρχει επίσης η αγωνία της οικονομίας του Τόπου, αλλά -γιατί όχι- και η αγωνία του Ελληνικού Λαού, που πληρώνει, σε τελευταία ανάλυση, μέσω του κρατικού προϋπολογισμού, όλες τις υποχρεώσεις που δημιουργούνται και τις αναλαμβάνει το κράτος.

Λυπάμαι γιατί αντιδικούμε, κατά κάποιον τρόπο -χωρίς καμία πρόθεση-με την κυρία Υπουργό, που πιστεύουμε, ότι στις προθέσεις της είναι να βοηθήσει. Συνεχώς, όμως, ακούμε, ότι πρόθεση της Κυβέρνησης είναι να κάνει αυτό ή εκείνο. Οι προθέσεις δεν αρκούν. Χρειάζονται αποφάσεις.

Από πού ξεκίνησε αυτό; Το 1984 αυτός ο κολοσσός είχε ένα χρέος 15 ή 16 ή 17 δισεκατομμύρια, που μέσα σ'αυτά ήταν και τα έξοδα των εγκαταστάσεων, για να δημιουργηθούν αυτές οι επιχειρήσεις. Γιατί τον πήραμε από τα χέρια των ιδιωτών; Για να τον εξυγιάνουμε και να τον επιστρέψουμε πάλι πίσω στον ιδιωτικό χώρο. Μετά από δεκατρία ολόκληρα χρόνια, είμαστε στην ευχάριστη θέση να πούμε, ότι τον επιστρέφουμε, γιατί τον εξυγιάναμε ή θα τον επιστρέψουμε για να εξυγιανθεί; Αυτή είναι μία ευθύνη της ιδεολογικής σας τοποθέτησης, των ιδεολογικών σας επιλογών, το 1984.

Αντί να τραβήξετε τα αυτιά των ιδιωτών, αντί να βρείτε τρόπο να τους πιέσετε, να τους ελέγξετε, φορτωθήκατε τις επιχειρήσεις αυτές, δεν μπορέσατε να τις εξυγιάνετε, φορτώσατε το χρέος στο Ελληνικό Δημόσιο, δηλαδή στο Ελληνικό Λαό, και τώρα ερχόμαστε και συζητάμε. Και παρά το γεγονός ότι το 1994, μετά από δύο τρία χρόνια, μετοχοποιήσατε τις οφειλές, φθάσατε σε μηδενική κατάσταση. Είχατε μονοπωλιακή δυνατότητα διάθεσης των προϊόντων σε όλους τους κρατικούς οργανισμούς, σε όλο το Δημόσιο και τα Νομικά Πρόσωπα Δημοσίου Δικαίου, διότι κρατική επιχείρηση ήταν και παρά ταύτα δεν πήγατε καλά.

'Οταν το 1989 η Οικουμενική Κυβέρνηση αποφάσισε, μετά από μια μελέτη που έγινε, να απολυθούν τετρακόσιοι, απελύθησαν οι διακόσιοι, ξεσηκωθήκατε και όταν ήρθατε στα πράγματα ξανά, τους πήρατε πίσω λέγοντας, ότι δεν φθάνει ο αριθμός των εργαζομένων για να λειτουργήσει. Σήμερα, πώς φθάνει με λιγότερους από εκείνους που ήταν τον καιρό που απελύθησαν οι διακόσιοι;

'Ετσι, φθάσαμε σήμερα. Και ποιο είναι το ζητούμενο; Το 1994, το χρέος προς τις τράπεζες ήταν εννιακόσια εννενήντα πέντε εκατομμύρια. Σήμερα ξεπερνάει τα είκοσι δισεκατομμύρια, δηλαδή είναι είκοσι φορές πάνω. Και ερωτάσθαι: Αυτά τα δάνεια, για ποιο σκοπό πάρθηκαν; Πάρθηκαν για να γίνει εξυγίανση; Αν πάρθηκαν για να γίνει εξυγίανση, εκσυγχρονισμός, αντικατάσταση των παλαιών μηχανημάτων έγινε; 'Η μήπως παίρναμε τα δάνεια για να πληρώνουμε μισθούς; Μα, είναι δυνατόν τόσα χρόνια να παίρνουμε δάνεια για να πληρώνουμε μισθούς και να κρατάμε σε λειτουργία την επιχείρηση αυτή; Πιστεύετε ότι μπορεί να επιβιώσει μια επιχείρηση, η οποία δανείζεται για να πληρώσει μισθούς; Αν είναι δυνατόν!

Και ακόμη, οι εικονικοί, οι πλασματικοί ισολογισμοί, οι οποίοι ενεφανίζοντο. Είναι δυνατόν το 1994 μέχρι και το 1995 να εμφανίζεται ισολογισμός κερδοφόρος και να μας λέτε μετά από ενάμιση χρόνο, ότι καταρρεύσαμε, δυστυχώς επτωχεύσαμε;

Ακόμη, πώς ήταν δυνατόν να εξυγιάνετε αυτήν την επιχείρηση, όταν στη σύνθεση της Εθνικής Τράπεζας, που ουσιαστικώς τη διεχειρίζετο -άλλο ο ΟΑΕ- είχατε το μεγαλομέτοχο, για να μην πω το μοναδικό ιδιοκτήτη, ανταγωνίστριας επιχείρισης, της "DIANA"; Πήρατε εκείνον να τον βάλετε να εξυγιάνει την επιχείριση, και όταν αυτή κλείσει, αυτός θα μονοπωλήσει στην Ελλάδα τα πάντα.

Εγώ δεν θα συνεχίσω. Θα θέσω κάποια ερωτήματα, στα οποία θα ήθελα, αν μπορείτε, να δοθεί μία απάντηση. Τι έγιναν τα χρήματα αυτά των δανείων; Πού διετέθησαν; Δεν λέω ότι τα έκλεψαν, ότι τα έφαγαν, αλλά πού διετέθησαν.

Σχετικά με τους ισολογισμούς, πώς είναι δυνατόν πριν δύο χρόνια να έχουμε βρεθεί κερδοφόροι και σήμερα να εμφανίζουμε ότι πάμε για πτώχευση;

Γιατί ξεπουλάει τα εμπορεύματά της για ταμειακή προσωρινή μόνο διευκόλυνση κάτω από τη μισή τιμή;

Πώς θα λειτουργήσει χωρίς πρώτη ύλη; Γιατί δεν υπάρχει πρώτη ύλη πουθενά αυτήν τη στιγμή στη χαρτοποιία.

Γιατί δεν έγιναν δεκατρία χρόνια επενδύσεις; Τι έκανε ο ΟΑΕ δηλαδή; Απλώς, υπήρχε ένα διοικητικό συμβούλιο, που απελάμβανε τα των θέσεων, που κατείχαν όλοι και δεν ησχολείτο με το πρόβλημα;

Γιατί η Εθνική Τράπεζα της Ελλάδος τα συμφωνηθέντα, πριν από τρεις μήνες, δεν τα τηρεί;

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Τελειώνω, κύριε Πρόεδρε. Επιτρέψτε μου την ευαισθησία, επειδή είμαι από τη Δράμα.

Σχετικά με την πώληση των αποθηκών της "ΠΕΙΡΑΙΚΗΣ ΠΑΤΡΑΙΚΗΣ" στη Βαρυμπόμπη, αντί δύο δισεκατομμυρίων περίπου στον κ. Ζερίτη, είναι άμοιρος ο κ.Ζερίτης με την ιστορία της "ΑΘΗΝΑΙΚΗΣ ΧΑΡΤΟΠΟΙΙΑΣ";

Μπορείτε ακόμη να μας εξηγήσετε αυτήν τη διαφορά που υπάρχει στην ιδιωτικοποίηση την οποία αναφέρετε στη διϋπουργική απόφαση; Λέει η απόφαση: "Δεν θα πουληθεί το ενεργητικό της επιχείρισης, αλλά το πακέτο των μετοχών". Δηλαδή, ποια είναι η διαφορά ανάμεσα σ'αυτά τα δύο πράγματα;

Βλάκα ψάχνουμε ή ευεργέτη, να πάρει τις μετοχές και να φορτωθεί τα πάντα, χωρίς ουσιαστικά να έχει αποτιμηθεί το ενεργητικό και το παθητικό, για να δούμε τέλος πάντων τι περιουσία παίρνει για να την πληρώσει; 'Η μήπως μ'αυτόν τον τρόπο, επειδή δεν θα διατεθούν οι μετοχές, θα πάμε να την πουλήσουμε για ένα κομμάτι ψωμί σε κάποιους οι οποίοι ήδη είναι έτοιμοι;

Επιτέλους, μπορεί κάποιος να μας πει, πόσα χρωστάει η "ΑΘΗΝΑΙΚΗ ΧΑΡΤΟΠΟΙΙΑ" σήμερα από οποιαδήποτε αιτία σε οποιονδήποτε; Γιατί, ενάμιση χρόνο ζητούμε στοιχεία και ούτε τα μέλη του διοικητικού συμβουλίου δεν μας τα δίνει.

Σελίδα 4229 

 

Αυτή η ιδιωτικοποίηση, η οποία επιχειρείται -και δεν είμαστε αντίθετοι- πόσο χρόνο θέλει; Οι εννέα μήνες, που μας λέτε, δεν αρκούν. Πρέπει να προσλάβουμε σύμβουλο, να κάνουμε μετά διεθνή διαγωνισμό... 

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να τελειώσετε.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Τελειώνω, κύριε Πρόεδρε. Ερωτήματα θέτω, που θέλω να απαντηθούν.

ΠΡΟΕΔΡΕΥΩΝ (Παναγιώτης Ν. Κρητικός): Ναι, αλλά τι να κάνουμε, πήρατε και κάποιο χρόνο παραπάνω. Δεν θέλετε να διπλασιάσετε το χρόνο που δικαιούσθε.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Ποια προοπτική υπάρχει; Από το 1998 θα μπορεί να πληρώσει η "ΑΘΗΝΑΙΚΗ ΧΑΡΤΟΠΟΙΙΑ", αφού τώρα παγώνουμε τα χρέη προς το Δημόσιο, προς το Ι.Κ.Α., προς τη Δ.Ε.Η., προς τις Τράπεζες;

Τι κέρδη υπολογίζετε ότι θα εισπράξει μέσα στο 1997, ώστε να μπορεί όλα αυτά τα φορτία, τον Ιανουάριο του 1988...

ΠΡΟΕΔΡΕΥΩΝ (Παναγιώτης Ν. Κρητικός): Στη δευτερολογία σας τα υπόλοιπα, κύριε συνάδελφε. Παρακαλώ.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Παρακαλώ,κύριε Πρόεδρε, τελειώνω.

ΠΡΟΕΔΡΕΥΩΝ (Παναγιώτης Ν. Κρητικός): Τι θα πει "τελειώνω"; Σας παρακαλώ.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Είναι πολιτική εξυγίανση...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Δεν μπορώ να σας δώσω παραπάνω από δύο λεπτά, που πήρατε καθ'υπέρβαση.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Εμείς το κάναμε.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Τι πιστεύετε, ότι θα αποδώσει αυτό το πράγμα;

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Εσείς τι λέτε; Να μην το κάνουμε;

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Να το κάνατε. Αλλά δεν βλέπω να κάνετε τίποτε. Ποιες εγγυήσεις δίνετε για τη συνέχιση της απασχόλησης των εργαζομένων, όταν αυτοί θέλουν ένα δισεκατομμύριο το μήνα μόνο για τους μισθούς τους; Και οι εισπράξεις δεν επαρκούν.

ΠΡΟΕΔΡΕΥΩΝ (Παναγιώτης Ν. Κρητικός): Πήγατε και εσείς σε υπερχρέωση. Τελειώστε, παρακαλώ. Τρία λεπτά μιλάτε παραπάνω.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Για να τελειώσω. Ο ΟΑΕ έχασε τον έλεγχο το διοικητικό και τον οικονομικό αυτών των επιχειρήσεων και αναγκάστηκε, πέρα από τους ελέγχους που πρέπει να κάνουν οι ορκωτοί λογιστές σε τακτά χρονικά διαστήματα, να ζητήσει.Ο ίδιος ο έλεγχος δεν ήξερε ότι παίρνονται υλικά χωρίς έγκριση, ότι γίνονται..

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Και γιατί δεν τις στέλνει στον εισαγγελέα...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ πάρα πολύ. Να σέβεσθε το Προεδρείο και το χρονόμετρο.

Η Υφυπουργός Ανάπτυξης κα 'Αννα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, πριν απαντήσω και στο περιεχόμενο της επερώτησης και στα ερωτήματα τα επί μέρους που έβαλαν οι κύριοι συνάδελφοι, θα κάνω κατ'αρχάς ορισμένες παρατηρήσεις.

Το πρώτο είναι ότι η "ΑΘΗΝΑΪΚΗ ΧΑΡΤΟΠΟΙΪΑ" είναι μία επιχείρηση που ξεκίνησε το 1937. Είμαστε εξήντα χρόνια μετά, το 1997 και είναι η κλασσική ακτινογραφία της βιομηχανικής πορείας στη Χώρα μας.

Η ιστορία της "Αθηναικής Χαρτοποιίας" συμπίπτει με την όλη διακύμανση και όλες τις επιλογές, άλλοτε λανθασμένες και άλλοτε σωστές, πολιτικών και επιχειρηματικών ηγεσιών στη Χώρα μας.

'Ετσι πρέπει να υπενθυμίσω, ότι στην Αθηναϊκή Χαρτοποιία έγιναν μεγάλα επιχειρηματικά λάθη από ιδιώτες και μεγάλα επιχειρηματικά λάθη από το Δημόσιο. Και αυτό γιατί είναι γνωστό ότι ένας επιχειρηματίας έχει μεγάλο ρίσκο, όταν κάνει επιχειρηματικές επιλογές μπορεί να πάει πολύ καλά, μπορεί να πάει όμως και πολύ κακά.

Αυτές οι επιχειρηματικές επιλογές δεν είναι ποτέ εκ των προτέρων απόλυτα διασφαλισμένες και η πρώτη σοβαρή λανθασμένη επιλογή στην "Αθηναϊκή Χαρτοποιϊα" έγινε το 1973 από τον ιδιώτη, ο οποίος, ενώ έχει μία επιχείρηση η οποία πάει πάρα πολύ καλά, κάνει μία μεγάλη επένδυση στη Δράμα, η οποία επένδυση αποτυγχάνει. Είναι μία από τις πιο πρωτοποριακές σε επίπεδο μηχανημάτων. Τα μηχανήματα είναι υψηλότατης τεχνολογίας για την εποχή, αλλά αποδεικνύεται σε δύο χρόνια ότι δεν μπορεί να επιτύχει το σκοπό για τον οποίο έγινε και σχεδιάστηκε. Και η επιχείρηση αρχίζει και μπαίνει δραματικά μέσα, από το 1973.

Το δεύτερο σημείο που θέλω να τονίσω είναι ότι, όπως για τη "SOFTEX", έτσι και σε πάρα πολλές επιχειρήσεις, υπάρχει ένα πολιτικό πλέγμα εκφοβισμού, του αν κάνετε αυτό ή κάνετε εκείνο, πίσω από την οποιαδήποτε επιλογή, υπάρχει το α' συμφέρον, το β' συμφέρον, τα διαπλεκόμενα συμφέροντα της εποχής.

Κύριοι συνάδελφοι, από αυτή τη θέση και αντιμετωπίζοντας πολλά περισσότερα προβλήματα από ένα αυτό της "SOFTEX", πρέπει να σας πω ότι, αν μπούμε σ'αυτήν τη λογική, δεν πρέπει να κάνουμε απολύτως τίποτα, από τον φόβο να μην κατηγορηθούμε.

Ο επιχειρηματίας, στον οποίο αναφερθήκατε, κινείται ως φόβητρο μέσω εφημερίδων ή ανακοινώσεων, πίσω από όλες τις επιλογές, είτε στην Πειραϊκή, είτε στη ΜΕΛ, είτε στη SOFTEX, είτε οπουδήποτε αλλού.

Εν πάση περιπτώσει δηλώνω εδώ ότι, επειδή ούτε να απολογηθούμε πρόκειται, ούτε να λάβουμε υπόψη μας όλα αυτά, οι διαδικασίες θα γίνουν μέσα από τις νόμιμες επιλογές και τους τρόπους που έχουν καθοριστεί. Και μακάρι να βρεθούν επενδυτές, οι οποίοι με τους όρους που θα βάλουμε βεβαίως -και οι οποίοι θα είναι σαφείς και θα αφορούν και τα οικονομικά στοιχεία, αλλά κυρίως τη διασφάλιση των θέσεων των επιχειρήσεων- με αυτά τα κριτήρια θα επιλεγούν.

Το τρίτο σημείο είναι τα κοινωνικά μέτρα. 'Εφυγε ο κ. Γιακουμάτος ο οποίος πρότεινε τις μετατάξεις. Κύριοι συνάδελφοι, μήπως έχετε ξεχάσει ότι ο Πρόεδρος της Νέας Δημοκρατίας κατήγγειλε την Κυβέρνηση για τις μετατάξεις από το χώρο των προβληματικών στον ιδιωτικό τομέα;

Aυτό έγινε πριν από ένα μήνα. Ποια είναι επιτέλους η θέση της Νέας Δημοκρατίας γι' αυτό το θέμα; Τι σημαίνει μετατάξεις, και ποιους μετατάσσουμε και ακόμα ποια είναι τα κοινωνικά μέτρα και ποιους αφορούν; Τα κοινωνικά μέτρα αφορούν μόνο τις εταιρείες του δημόσιου τομέα, οι οποίες κλείνουν και κάνουν απολύσεις, ή αφορούν όλους τους εργαζόμενους και αυτούς του ιδιωτικού τομέα -γιατί και εκεί έχουμε πολλές επιχειρήσεις οι οποίες κλείνουν, γιατί και εκείνοι είναι εργαζόμενοι οι οποίοι είναι είκοσι και είκοσι πέντε χρόνια εργάτες και βγαίνουν στο δρόμο.

Υπάρχουν δύο μέτρα και δύο σταθμά με τα οποία θα αντιμετωπίζονται οι εργαζόμενοι; Κάνουμε κοινωνικά μέτρα για όλους και κοινωνικές επιλογές οι οποίες δημιουργούν ένα στοιχειώδες κοινωνικό δίκτυ προστασίας για όλο αυτό το πρόβλημα που έχουμε; Αυτή είναι η δεύτερη επιλογή και προσπαθούμε να αντιμετωπίσουμε αυτό το θέμα συνολικά, σας βεβαιώ, με εξαιρετικά υψηλό κόστος και εκεί είναι η κοινωνική επιλογή. Μόνο που αυτή η επιλογή η κοινωνική πρέπει να καλύψει τους πάντες.

Το τρίτο σημείο είναι τι έγινε και πως διοικήθηκε αυτή η εταιρεία. Στα χέρια μου δυστυχώς έχω δύο πορίσματα. Το ένα της περιόδου 1990-1993 από την KPMG Peat Marwick Κυριάκου, που είναι μία από τις μεγαλύτερες εταιρείες του κόσμου και ένα πόρισμα της περιόδου 1993-1996, που συνέταξαν ορκωτοί λογιστές. Τα δύο αυτά πορίσματα είναι στη διάθεσή σας ανά πάσα στιγμή. Δυστυχώς και στα δύο πορίσματα με την ίδια ένταση φαίνεται η εγκληματική κακοδιαχείρηση και οι πολύ κακές επιλογές. Θα πω δυο παραδείγματα ενδεικτικά, ένα από το ένα πόρισμα και ένα από το άλλο. Μεταφορά μηχανήματος περίοδος 1990-1993 από την 

Σελίδα 4230 

Βαρυμπόμπη, αν θυμάμαι καλά, το Μεγάλο Πεύκο, δεν θυμάμαι ακριβώς πού, διακόσια ογδόντα εκατομμύρια. Στην άλλη έκθεση - πόρισμα, παραγγελίες τριπλάσιες σε χαρτόμαζα από τις ανάγκες της επιχείρησης που πληρώνονται με δανεισμό. Αυτά είναι στοιχεία που αναφέρω και από το ένα και από το άλλο πόρισμα. Μπορώ να πω πάρα πολλά, αλλά νομίζω πως δεν είναι του παρόντος. Βέβαια δεν πρόκειται να απαντήσω ούτε σαν διευθύνων σύμβουλος της "SOFTEX", ούτε σαν Πρόεδρος του ΟΑΕ. Το ζήτημα της "SOFTEX", είναι ένα καθαρότατα πολιτικό και οικονομικό θέμα και όλες οι κινήσεις μας πρέπει να είναι ενταγμένες σε πλαίσια που έχουν να κάνουν με την πορεία της Χώρας από εδώ και πέρα αλλά και με τα ευρωπαϊκά δεδομένα.

Κύριοι συνάδελφοι, δεν αρκεί να μεταφέρουμε τις απόψεις των εργαζομένων και τις καταγγελίες τους οι οποίες είναι γνωστές. Νομίζω, ότι είναι υποχρέωσή μας να ξέρουμε το συνολικότερο πλέγμα δυνατοτήτων που έχουμε να κινηθούμε όπως, τι σημαίνει κρατική ενίσχυση, τι σημαίνει αν αυτή η κρατική ενίσχυση καταγγελθεί και ποια είναι τα προβλήματα για την εταιρεία που μπορούν να την οδηγήσουν αμέσως σε κλείσιμο, πώς και με ποιο τρόπο έχει τη δυνατότητα η Κυβέρνηση να κινηθεί στα όρια της νομιμότητας και του ανταγωνισμού τον οποίο υποχρεούμαστε να προφυλάσσουμε και πώς μπορεί σήμερα η Κυβέρνηση να υποχρεώσει Τράπεζες, να δανειοδοτήσουν με όρους εκτός τραπεζικού συστήματος, όταν εσείς αύριο, όπως έχετε κάνει στο παρελθόν, θα καταγγείλετε την τάδε ή τη δείνα διοίκηση της Τράπεζας γιατί δίνει δάνειο έξω από κάθε εισήγηση υπηρεσιακών παραγόντων. Αυτά τα έχουμε κατά κόρο μέσα στο Κοινοβούλιο.

Είναι πολύ πιο σύνθετο το θέμα από την υιοθεσία απλώς των καταγγελιών, οι οποίες είναι σε μεγάλο βαθμό σωστές, από τις προτάσεις που κάνουν οι εργαζόμενοι, που βέβαια εκφράζουν την αγωνία τους, η οποία είναι πολύ μεγάλη και νομίζω πως είναι από τα σωματεία εκείνα που πραγματικά έχουν παλέψει πάρα πολύ και έχουν κάνει σοβαρές προτάσεις, αλλά αυτό δεν σημαίνει, ότι οι προτάσεις και αν ακόμα είναι καλές μπορούν πάντοτε να υιοθετούνται.

Τελειώνω λέγοντας, ότι σίγουρα ο Κοινοβουλευτικός 'Ελεγχος και η συζήτηση γίνονται για θετικούς λόγους. 'Ομως θα πρέπει όλοι να σκεφθούμε πολύ καλά, ότι μια επιχείρηση είναι ένας ζωντανός οργανισμός. Χαίρομαι που οι δύο Βουλευτές της Δράμας, έχοντας μία ιδιαίτερη σχέση και με την επιχείρηση που την γνωρίζουν πολύ καλά, ήταν προσεκτικοί στις διατυπώσεις τους.

Δεν μπορούμε, κύριοι συνάδελφοι, μέσα στο Κοινοβούλιο που αύριο θα είναι παντού γνωστό να χτυπάμε, να μιλάμε για πτώχευση και καταστροφή, για εξαθλίωση, για απαξίωση μιας επιχείρησης. Η επιχείρηση πρέπει να διαφυλαχθεί μέχρι την τελική στιγμή. Ξέρετε πολύ καλά ότι κεφάλαιο της επιχείρησης είναι η φήμη και το όνομά της στην αγορά. Γιατί τη διαπομπεύουμε μ' αυτόν τον τρόπο; Θα μπορούσα ανά πάσα στιγμή να σας δώσω όποια στοιχεία θέλετε στο γραφείο μου.

'Οποιος Βουλευτής και της Νέας Δημοκρατίας έχει έρθει, παίρνει ό,τι στοιχείο θέλει. Αυτή η συνεχής δημόσια συζήτηση για το πρωτοσέλιδο της SOFTEX, θα ήθελα να μάθω, βοηθάει κανέναν άλλο εκτός από την πολιτική αντιπαράθεση των κομμάτων; Υπάρχουν ακόμα τριάμισι χρόνια μπροστά, να κριθεί και να χτυπηθεί η Κυβέρνηση για τις επιλογές της. Ας βοηθήσουμε όλοι αυτήν τη δύσκολη περίοδο να κρατήσουμε την πιο σημαντική ελληνική επιχείρηση χάρτου με τα καλύτερα ποιοτικά προϊόντα στο ύψος που χρειάζεται αυτήν τη στιγμή.

Την έκκληση αυτή την κάνω και στους εργαζόμενους. Δεν βοηθούν αυτήν τη στιγμή, ούτε πιέζουν κανένα με κινητοποιήσεις, κλείσιμο δρόμων, ή με καταλήψεις.

Είμαστε σε ένα συνεχή διάλογο και κάθε κίνηση που κάνουμε από οποιαδήποτε κατεύθυνση και αν έρχεται, πρέπει να είναι πάρα πολύ προσεκτική. 

Η Αθηναική Χαρτοποιία το 1984 εντάσσεται στον ΟΑΕ. Η ιδεολογική σύλληψη και η πολιτική της εποχής εκείνης, δεν είναι να πάρουμε επιχειρήσεις από τον ιδιωτικό τομέα για να κάνουμε κρατική οικονομία, ούτε υπάρχει επιλογή να παράγουν χαρτί υγείας κρατικές επιχειρήσεις. Εκείνη την εποχή όμως οι επιλογές ήταν δύο, ή να κλείσει και να πτωχεύσει η "ΑΘΗΝΑΙΚΗ ΧΑΡΤΟΠΟΙΙΑ" και να βγουν δυόμισι χιλιάδες άνθρωποι στο δρόμο, ή να υπάρξει μια επιλογή, η οποία στοίχισε πάρα πολύ στο Ελληνικό Δημόσιο, το μετοχικό κεφάλαιο έφτασε τα τριάντα έξι δισεκατομμύρια, όταν μπήκε στον ΟΑΕ, με μετοχοποίηση χρεών, με ρευστό το οποίο μπήκε στην επιχείρηση και από εκεί και πέρα αναλαμβάνει ο ΟΑΕ τη διοίκησή της, από το 1984 και μετά.

Εκείνη την περίοδο στην πορεία της "Αθηναϊκής Χαρτοποιίας", η οποία πάει καλά, υπάρχει πάντοτε το σοβαρό πρόβλημα της Δράμας, που είναι ένας ιδιαίτερα αρνητικός οικονομικά παράγοντας, που στοιχίζει έως και τα τριάμισι δισεκατομμύρια το χρόνο. Και εδώ παρένθεση, επειδή αναφέρομαι στη Δράμα, υπάρχει η Φιλανδική εταιρεία, οποία έκανε μια πολύ σοβαρή μελέτη, για να μπορέσει να παράγει η Δράμα χαρτί δημοσιογραφικό με ανταγωνιστικούς όρους. Χρειάζεται γύρω στα δεκατρία δισεκατομμύρια επενδύσεις.

Το δεύτερο σημείο, είναι ότι μόλις το 1996 έγινε επένδυση πεντακόσια πενήντα εκατομμύρια πάλι στη Δράμα, σε μία προσπάθεια όσο γίνεται να κρατηθεί στη ζωή. Είναι, όμως, δεδομένο ότι σε όλη αυτή την πορεία η Δράμα λειτουργεί ζημιογόνα και καταφέρνει η επιχείρηση και στέκεται λόγω της πολύ καλής πορείας συγκεκριμένων προϊόντων.

Την εποχή εκείνη γίνεται η στρατηγική επιλογή, που είναι επιχειρηματική επιλογή, εν πάση περιπτώσει, μέσα από το Δημόσιο, μέσω των διοικήσεων οι οποίες παίρνουν επιχειρηματικές αποφάσεις και η επιλογή αυτή είναι να μπει σε όσο γίνεται μεγαλύτερο μερίδιο της αγοράς με χαμηλές τιμές.

Εκείνη την περίοδο και στο τέλος του 1989, η "Αθηναική Χαρτοποιία" έχει το 45% της ελληνικής αγοράς. 'Ενας στους δύο 'Ελληνες παίρνει προϊόν "SOFTEX". Το 1990 αλλάζει η διοίκηση της εταιρείας και γίνεται μια βασική επιχειρηματική αλλαγή στρατηγικού σχεδίου. Είναι ποια; 'Οτι ενδιαφέρει το κέρδος στη επιχείρηση, να αυξηθούν τα κέρδη και όχι το μερίδιο της αγοράς. 'Ετσι η "SOFTΕΧ" αυξάνει τις τιμές των προιόντων της, με μία καλή 

συγκυρία διεθνή, όπου έχει πέσει η τιμή της χαρτόμαζας διεθνώς και με αυτό τον τρόπο βοηθά δυστυχώς και άλλους εισαγωγείς, αλλά και άλλες μικρές επιχειρήσεις, που μέχρι τότε δεν είχαν μεγάλο μερίδιο της αγοράς, να μπουν στην αγορά. 'Ετσι, ενώ διατηρεί τα κέρδη λόγω χαμηλής τιμής της πρώτης ύλης -ξέρετε ότι η χαρτόμαζα είναι ένα χρηματιστήριακο προϊόν -εκείνης της εποχής, που είναι χαμηλές οι τιμές στη χαρτόμαζα, έχουμε την πιο μεγάλη τιμή στα προϊόντα στην αγορά, με στόχο την αύξηση κερδών της επιχείρησης, με τελικό αποτέλεσμα να χάσει μερίδιο ύψους 10% της αγοράς και να έχουμε το 1993 35% παρέμβαση της "ΑΘΗΝΑΪΚΗΣ ΧΑΡΤΟΠΟΙΪΑΣ" στην αγορά. Και για να είμαι πιο πειστική, έχω ζητήσει από το αντίστοιχο Χρηματιστήριο την πορεία των τιμών και είναι στη διάθεσή σας, να δείτε πως πάει η χαρτόμαζα.

Την παρατήρηση αυτή την κάνω για να εξηγήσω τα παρακάτω:

Το 1993 γίνεται η μεγάλη πυρκαγιά στη "SOFTEX", η οποία είναι καταστροφική. Η "ΑΘΗΝΑΪΚΗ ΧΑΡΤΟΠΟΙΪΑ", για να μη βγει αμέσως από την αγορά, δινει φασόν σε μικρές επιχειρήσεις χωρίς να κάνει ποιοτικό έλεγχο. Βγαίνουν προϊόντα με τίτλο "SOFTEX", τα οποία δεν είναι ποιοτικά. Χάνει ακόμα ένα μερίδιο της αγοράς. Και από το 1992 αρχίζει ο δανεισμός.

Το 1992 έχουμε δανεισμό ένα δισεκατομμύριο, το 1993 έχουμε δανεισμό τέσσερα δισεκατομμύρια. Δηλαδή έχουμε τέσσερις φορές πάνω.

Είπα ότι δεν υπάρχει λόγος να σχολιάζουμε λεπτομερώς επιχειρηματικές δραστηριότητες, θα μπορούσαμε να μιλάμε πάρα πολύ ώρα, αλλά να δούμε τις βασικές επιλογές και γιατί οδηγήθηκαμε εκεί που οδηγηθήκαμε. 'Εχουμε λοιπόν, τη νέα περίοδο του 1994-1996. Βασικά στοιχεία αυτής της περιόδου είναι: Πρώτον, ο δανεισμός ο οποίος αυξάνεται ιλιγγιωδώς. Δεύτερον, σταθεροποίηση με ανοδικές τάσεις στην αγορά. 'Εχουμε αύξηση του αριθμού των κιβωτίων που μπαίνουν στην

Σελίδα 4231 

αγορά, γιατί επανερχόμαστε στην πολιτική των χαμηλών τιμών, όσο γίνεται. 'Εχουμε τη δραματική συγκυρία της μεγαλύτερης ιστορικά αύξησης της πρώτης ύλης, από το 1994 και μετά, που υπήρξε ποτέ, για τη χαρτόμαζα και βέβαια έχουμε σοβαρές καταγγελίες για κακή διαχείριση η οποία, ειρήσθω εν παρόδω -όπως είπα και πριν έχω δύο αναφορές στα χέρια μου- υπήρχε και το 1990-1993, με καταγγελίες που και εγώ, κύριοι συνάδελφοι, έχω στα χέρια μου και που είναι και από τα συνδικάτα και από την παράταξη της ΔΑΚΕ για την περίοδο 1990-1993.

Σ'αυτή λοιπόν, την περίοδο, να τα δούμε ένα-ένα. 'Εχουμε πρώτα το θέμα του δανεισμού. Ο δανεισμός αυξάνεται ιλιγγιωδώς και ήδη, κύριοι συνάδελφοι, δώσαμε τα πραγματικά στοιχεία.

Οι αιτίες του δανεισμού είναι πέντε: Πρώτον, είναι η αποπληρωμή του

μηχανολογικού εξοπλισμού ο οποίος ήταν πέντε δισεκατομμύρια πεντακόσια εκατομμύρια. Υπερσύγχρονα μηχανήματα τα οποία δεν ξεπληρώθηκαν αμέσως. Δεύτερον, αποπεράτωση των έργων και των επενδύσεων. Τρίτον, αύξηση των τιμών -όπως είπα- της χαρτόμαζας, η οποία αλλάζει τελείως τη ρευστότητα της εταιρείας. Τέταρτον, αύξηση της διάρκειας των μεταχρονολογημένων επιταγών των μεγάλων πελατών. Νομίζω, ότι ξέρετε πολύ καλά όλο το πρόβλημα που από το 1994 και μετά γίνεται πάρα πολύ έντονο. Σήμερα έχει φθάσει στο μέγιστο σημείο του, με τα σούπερ-μάρκετς να ζητούν από την επιχείρηση, όπως και από πολλές άλλες επιχειρήσεις, ειδικές ρυθμίσεις για να μπει το προϊόν στα ράφια τους. Και πέμπτον, σταθερός παράγων αρνητικός είναι οι ζημιές της Δράμας, οι οποίες φθάνουν τα τρία δισεκατομμύρια πεντακόσια εκατομμύρια το χρόνο.

Οι δανεισμοί δεν έγιναν με σωστό τρόπο. Ο δανεισμός έτσι όπως έγινε, στα μεγέθη που έφθασε και για άλλους λόγους για τους οποίους έγινε, δεν θα έπρεπε να έχει φθάσει σε αυτά τα επίπεδα. Σε κάθε περίπτωση όμως και λόγω των καταγγελιών αλλάζει αμέσως η διοίκηση. Δηλαδή το 1996 έχουμε αλλαγή διοίκησης. Από 30.6.1996 δεν γίνεται κανένας νέος δανεισμός, γίνονται αλλαγές και στη διοίκηση της επιχείρησης, μπαίνουν ορκωτοί λογιστές οι οποίοι και δίνουν το πόρισμά τους πριν από λίγες μέρες -είναι αυτό που σας είπα ότι είναι στη διάθεσή σας- και το οποίο με απόφαση του διοικητικού συμβουλίου του ΟΑΕ πηγαίνει στον εισαγγελέα, φυσικά.

Με το που μπήκε η καινούρια διοίκηση έγιναν κάποιες βασικές κινήσεις, που είναι ο προγραμματισμός των αποθεμάτων -σας είπα ότι υπήρχε πολύ σοβαρό πρόβλημα για το πώς γινόταν οι παραγγελίες της πρώτης ύλης- ο περιορισμός του δανεισμού, ο οποίος από 30 Ιουνίου σταματάει εντελώς, η παρέμβαση οικονομικά στη διαφήμιση η οποία σταματάει, ήταν ένα πολύ μεγάλο κονδύλι -αυτό έχει και τα θετικά του και τα αρνητικά του φυσικά- και οι αλλαγές των στελεχών.

Οι παρεμβάσεις αυτές αφορούν τον τρόπο που έπρεπε να κινηθεί η πολιτική ηγεσία και νομίζω ότι έγιναν έτσι όπως θα έπρεπε, μετά από όλα αυτά που σας προανέφερα. Οι επιχειρηματικές επιλογές, όμως, όλης αυτής της περιόδου, οι οποίες κρίνονται εκ των υστέρων λάθος, είναι επιχειρηματικές επιλογές, έστω και αν είναι υπό την εποπτεία του Δημοσίου.

Τι κάνουμε σήμερα λοιπόν; Ποια είναι η σημερινή κατάσταση; Η "SOFTEX" ανοιχτή, η "ΑΘΗΝΑΙΚΗ ΧΑΡΤΟΠΟΙΙΑ" είναι ανοικτή και τα προϊόντα "SOFTEX" είναι στην αγορά. 'Εχω πει πολλές φορές και σε πολλούς τόνους ότι, πέρα από τις επί μέρους συζητήσεις που γίνονται με εμάς, με τους εργαζόμενους, με τη διοίκηση, θα πρέπει όλοι να επιμείνουμε στο οτι η "SOFTEX" είναι στην αγορά, ότι τα προϊόντα είναι στην αγορά, είναι στα ράφια και ότι αυτή είναι η δύναμη της επιχείρησης για οποιαδήποτε επιλογή από δω και πέρα.

Δεύτερο σημείο. Πιστεύω ακράδαντα ότι, η πολύ σοβαρή και υπεύθυνη στάση των σωματείων μέχρι σήμερα, σε μία εξαιρετικά δύσκολη περίοδο που

έχουμε και που κάθε απόφαση έχει μπροστά της βουνό από προβλήματα για να μπορέσει να υλοποιηθεί, ήταν και είναι ένα καταλυτικό στοιχείο για την ομαλή εξέλιξη της επιχείρησης. Γιατί, κύριε συνάδελφε -στον κ. Ευμοιρίδη αναφέρονται- είπατε γιατί πουλάμε μετοχές.

Για να πουλήσουμε ενεργητικό, σημαίνει ότι θα τη βγάλουμε σε εκκαθάριση εν λειτουργία. Το πιο εύκολο ήταν αυτό, να αποφασίσουμε το Νοέμβριο να βγάλουμε την εταιρεία σε εκκαθάριση εν λειτουργία. Δεν θέλουμε να κάνουμε αυτό, θέλουμε να πουλήσουμε τις μετοχές της εταιρείας, να πουλήσουμε μια ζωντανή εταιρεία και εύχομαι και ελπίζω να μη φθάσουμε σ' αυτό το στάδιο. 

Αν δεν πουλήσουμε μια ζωντανή εταιρεία, που είναι στην αγορά, που έχει τα ράφια γεμάτα, που έχει τις μηχανές της να δουλεύουν, τα πράγματα αλλάζουν πάρα πολύ. Αν αρχίσουμε να μελετάμε ενεργητικό και παθητικό, σας διαβεβαιώ ότι στόχος μας δεν είναι να μπουν λεφτά στα ταμεία από την "ΑΘΗΝΑΙΚΗ ΧΑΡΤΟΠΟΙΙΑ". Πρέπει να ξεπληρώσει πολλά, πριν φθάσουν χρήματα στο Ελληνικό Δημόσιο, που εν πάση περιπτώσει, σε καμιά περίπτωση, δεν είναι αυτός ο στόχος.

Το τρίτο σημείο είναι ότι προχωρά κανονικά το χρονοδιάγραμμα της ιδιωτικοποίησης, έχουν προσληφθεί οι εκτιμητές -όπως είμαστε υποχρεωμένοι από το νόμο- και οι ελεγκτές των ισολογισμών και βέβαια η 26η του μηνός, είναι η ημερομηνία που θα προσληφθούν οι χρηματοοικονομικοί σύμβουλοι. Τα χρονοδιαγράμματα είναι πάρα πολύ σκληρά και σας διαβεβαιώ ότι θα τηρηθούν στο ακέραιο.

'Εχουμε, λοιπόν, δύο ακόμη θέματα σε εξέλιξη: Το ένα είναι μια νομοθετική ρύθμιση, η οποία αφορά την αντιμετώπιση των οφειλών της στο δημόσιο τομέα, η οποία ρύθμιση γίνεται -το επαναλαμβάνω αυτό, για να μη το συζητήσουμε περαιτέρω- στα όρια της νομιμότητας και στα όρια του ανταγωνισμού και στοιχίζει εξαιρετικά. 

Το πέμπτο, είναι η συμφωνία των τραπεζών. Υπάρχει μια ειδική επίθεση στην Εθνική Τράπεζα. Νομίζω ότι η Εθνική Τράπεζα δεν μπορεί, παρά να λειτουργήσει σύμφωνα με τους κανόνες που υπάρχουν στο τραπεζικό σύστημα. Η συμφωνία των τραπεζών είχε πολλά προβλήματα, γιατί κάθονται σε ένα τραπέζι δώδεκα τράπεζες, που είναι κάποιες ιδιωτικές, κάποιες ελληνικές, κάποιες δημόσιες, είναι ελληνικές και ξένες τράπεζες. Η κάθε μια θέλει με το δικό της τρόπο να διαφυλάξει τα δικά της συμφέροντα και η διαχείριση όλης αυτής της συμφωνίας, σας διαβεβαιώ ότι δεν είναι καθόλου εύκολη.

Απαιτούνται δε πολλές φορές προϋποθέσεις τέτοιες για να υπογραφεί η συμφωνία από το Ελληνικό Δημόσιο, που δεν είναι δυνατό να γίνουν αποδεκτές. Σε κάθε περίπτωση γίνεται μια πάρα πολύ μεγάλη προσπάθεια.

Είναι σε καθημερινή βάση και νομίζω ότι η συμφωνία αυτή των τραπεζών λύνει πρόσκαιρα το πρόβλημα των απαιτήσεών τους.

Στόχος μας είναι στους επόμενους έξι μήνες, μέσα απ' αυτή τη τροπολογία, η οποία λύνει πραγματικά μεγάλα άγχη της επιχείρησης και μέσα από την εξαντλητική προσφορά δυνάμεων από όλους και από τους εργαζόμενους και από τη διοίκηση, αν θέλετε, και από τους 'Ελληνες καταναλωτές, γιατί είναι μια μεγάλη δική μας επιχείρηση, που πρέπει να τη στηρίξουμε όλοι αυτή τη στιγμή, τα ελληνικά σούπερ μάρκετ, οι 'Ελληνες καταναλωτές, η ελληνική διοίκηση, τα ελληνικά κόμματα, να περάσουμε αυτή τη δύσκολη περίοδο των πέντε μηνών. Μετά από ένα μήνα πάλι θα συζητάμε, γιατί πάλι θα υπάρχουν προβλήματα, ώστε να μπορέσει να ιδιωτικοποιηθεί.

Πώς θα ιδιωτικοποιηθεί τώρα και με ποιούς όρους; 'Οπως έχουμε κάνει σαφές από το 1993, οι ιδιωτικοποιήσεις δεν έχουν στόχο να αποκτήσει έσοδα το ελληνικό κράτος. 'Εχουν στόχο πρώτον, να γίνουν με τη μεγαλύτερη δυνατή διαφάνεια και δεύτερον, να παρθούν υπόψη μια σειρά από παράγοντες, οι οποίοι και μεταξύ τους θα συγκριθούν.

Κυριάρχος πάντοτε λόγος και κυρίαρχο κριτήριο, είναι ο αριθμός θέσεων εργασίας, που προσφέρονται, καθώς και οι εγγυήσεις για την όσο το δυνατόν μακρύτερη λειτουργία της επιχείρησης. Εμείς πιστεύουμε ότι ενδιαφέρον υπάρχει και στην ελληνική και στη ξένη αγορά και μακάρι να βρεθεί ο καλύτερος επενδυτής.

Σελίδα 4232 

 

'Οσον αφορά το θέμα των εργαζομένων, είναι σίγουρο, προχωρώντας στην ιδιωτικοποίηση, ότι θα υπάρξει απώλεια θέσεων εργασίας. Δεν θα είναι ο ίδιος αριθμός εργαζομένων, όπως συμβαίνει βέβαια πάντοτε στις ιδιωτικοποιήσεις. Αυτό το πακέτο κοινωνικών μέτρων που κάνουμε, αφορά ειδικές ρυθμίσεις για τους ανθρώπους, που είναι πάνω από πενήντα τεσσάρων χρονών. Θα έλεγα, για να γίνω σαφής, ότι αυτό το πακέτο δεν αφορά μέτρα, που είναι κίνητρα για την αποχώρηση. Δεν δίνουμε κίνητρα, για να αποχωρήσει κάποιος. Είναι μέτρα προστασίας γι' αυτούς που θα απολυθούν.

Γιατί όσες φορές δόθηκαν κίνητρα για αποχώρηση -και πρέπει εκ των υστέρων να βλέπουμε τα λάθη μας και να βλέπουμε τι προβλήματα δημιουργούνται- έφυγαν οι καλύτεροι από κάθε επιχείρηση, το πιο υγιές στελεχιακό δυναμικό, με αποτέλεσμα να έχουν πάρα πολύ μεγάλο πρόβλημα μετά οι επιχειρήσεις. Γιατί η αξία της "SOFTEX", δεν είναι μόνο οι μηχανές της και το όνομά της, είναι το ιδιαίτερα εξειδικευμένο ανθρώπινο δυναμικό σε όλα τα επίπεδα, από τους εργοδηγούς των χαρτομηχανών, μέχρι τα στελέχη της και από τους εργάτες, μέχρι τους εξειδικευμένους οικονομολόγους που έχει.

Πρέπει, λοιπόν, να βρεθεί ένα πλαίσιο μέτρων κοινωνικής προστασίας. Αυτό χωρίζεται σε τρεις κατηγορίες. Είμαστε στην τελική φάση επεξεργασίας του, από το Υπουργείο Εθνικής Οικονομίας για να δούμε πόσο στοιχίζει σαν πακέτο -γιατί είπαμε ότι δεν είναι μόνο για την "ΑΘΗΝΑΙΚΗ ΧΑΡΤΟΠΟΙΙΑ", είναι για όλες τις επιχειρήσεις που εντατικοποιούνται- ώστε να υπάρξει αυτό το πλέγμα κοινωνικής προστασίας και να μην υπάρξει πρόβλημα για τους εργαζόμενους.

Γιατί άκουσα με έκπληξη, κύριοι συνάδελφοι, να καταγγέλετε την πολιτική που βγάζει εργαζόμενους στους δρόμους. Το ΠΑ.ΣΟ.Κ., δεν έχει κάνει καμία ιδιωτικοποίηση μέχρι σήμερα και να έχει βγάλει κόσμο στο δρόμο. Αντίθετα, το 1990-1993, μία από τις σημαντικότερες αιτίες της κοινωνικής αναταραχής, ήταν ότι σε μία νύχτα αποφασίζατε να κλείσετε επιχειρήσεις και την επόμενη, ήταν εκατοντάδες άνθρωποι στο δρόμο, χωρίς καν τις στοιχειώδεις αποζημιώσεις που μπορούσαν να πάρουν από τον ΟΑΕΔ. Φαντάζομαι ότι και σεις έχετε διδαχθεί από τα λάθη εκείνης της περιόδου, για να βρούμε τις μέσες λύσεις που χρειάζονται σε κάθε περίπτωση.

Τελειώνοντας, θα επανέλθω σε αυτό που τόνισα από την αρχή και πιστεύω πως είναι εξαιρετικά σημαντικό.

Είναι καλός ο πολιτικός διάλογος και καλή η δημόσια ενημέρωση, όταν δεν θα δημιουργήσει στη συγκεκριμένη επιχείρηση προβλήματα. Και νομίζω ότι όλοι μας οφείλουμε αυτήν τη μεγάλη "ΑΘΗΝΑΙΚΗ ΧΑΡΤΟΠΟΙΙΑ", που είναι δική μας, είναι μία επιχείρηση που ανήκει πραγματικά στην ιστορία του Ελληνικού Λαού, είναι μία επιχείρηση από το 1937 μέχρι σήμερα, είτε άλλαξε χέρια, είτε δεν άλλαξε- δεν έχουμε να μιλάμε για ιστορικές βιομηχανίες σ'αυτή τη Χώρα και μάλιστα, με τέτοια διαδρομή και με τέτοιο όνομα- να την προφυλάξουμε με την κάθε μας κίνηση. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης έχει το λόγο.

ΓΕΩΡΓΙΟΣ ΣΑΛΑΓΚΟΥΔΗΣ: Κυρία Υφυπουργέ, πράγματι ίσως δικαιώνετε την Υπουργό για την επιλογή της, γιατί με τη συμπαθή παρουσία σας και -είναι γεγονός- με την επίδοσή σας στις δημόσιες σχέσεις, καταφέρνετε να ξεπερνάτε δύσκολες στιγμές.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Με συγχωρείτε, αυτό δεν το δέχομαι. Δημόσιες σχέσεις, γιατί;

ΓΕΩΡΓΙΟΣ ΣΑΛΑΓΚΟΥΔΗΣ: 'Οπως σας είπα και κατ'ιδίαν σαν Πρόεδρος της ΟΚΕ Βιομηχανίας, έχω τη διάθεση να συνεργαστώ μαζί σας και πάντοτε να σας κάνω εποικοδομητικές προτάσεις. Και σε όλες τις συζητήσεις μας εδώ στη Βουλή, όπως θα είδατε και στην προηγούμενη επερώτηση, που αντιληφθήκατε το νόημά της και σ'αυτή την επερώτηση, το ίδιο πράγμα επιδιώκουμε. Επιδιώκουμε ακριβώς να αναδείξουμε ένα ζήτημα που πραγματικά σήμερα πάσχει, αλλά και ταυτόχρονα είναι το πιο σημαντικό απ'ό,τι διαθέτετε στον Οργανισμό Ανασυγκρότησης Επιχειρήσεων, απ'ό,τι έμεινε δηλαδή. Είναι η σημαντικότερη επιχείρηση και επιπλέον, πολυπληθής σε εργαζομένους, οι οποίοι πραγματικά αυτήν τη στιγμή προβληματίζονται, αγωνιούν και την αγωνία τους τη δείχνουν με όλες αυτές τις κινητοποιήσεις που γίνονται.

Η προσπάθειά μας, λοιπόν, και το ότι φέραμε εδώ το θέμα, δεν ήταν για να δυσφημίσουμε την "ΑΘΗΝΑΙΚΗ ΧΑΡΤΟΠΟΙΙΑ". 'Ηταν όμως, για να επισημάνουμε τη σημερινή κατάσταση που επικρατεί και να σας ευαισθητοποιήσουμε, κυρία Υπουργέ, να ευαισθητοποιήσουμε το Υπουργείο Ανάπτυξης να σκύψει με μεγαλύτερο ενδιαφέρον και να πάρει αποφάσεις, ώστε η "ΑΘΗΝΑΙΚΗ ΧΑΡΤΟΠΟΙΙΑ" να φτάσει μέχρι το φθινόπωρο σε λειτουργία. Γιατί φοβάμαι, ότι, έτσι όπως λειτουργεί αυτήν τη στιγμή -και έχουν δίκιο οι εργαζόμενοι να αγωνιούν-δεν θα φτάσει μέχρι το φθινόπωρο να είναι λειτουργούσα επιχείρηση.

'Ηδη, μας είπατε για τη σημερινή κατάσταση. Θα σας πω εγώ, όμως ποια είναι η σημερινή κατάσταση της "ΑΘΗΝΑΙΚΗΣ ΧΑΡΤΟΠΟΙΙΑΣ". Πρώτον, μηδενίστηκαν οι εξαγωγές χαρτιού και είχε είκοσι πέντε χιλιάδες τόνους εξαγωγές το 1996. Τώρα, δεν μπορεί να κάνει γιατί δεν έχει πρώτες ύλες.

Είπατε ότι η "SOFTEX" υπάρχει στην αγορά. Πώς υπάρχει, κυρία Υπουργέ; 'Εχω προσέξει αυτό το διάστημα που μεσολάβησε από τότε που έκανα την επερώτηση μέχρι τώρα, στα σούπερ-μάρκετς ότι τα ράφια αδειάζουν, διότι δεν υπάρχει εμπόρευμα της "SOFTEX", αφού δεν υπάρχουν πρώτες ύλες, αφού δεν έχει ρευστό η επιχείρηση, παρά τις υποσχέσεις τις οποίες δώσατε γι'αυτό.

Η κατάσταση με τους προμηθευτές και τους συνεργάτες της επιχείρησης είναι πραγματικά εκρηκτική.

Η κατάσταση των εργαζομένων έχει ως εξής. Οι εργαζόμενοι πληρώθηκαν το πρώτο δεκαπενθήμερο του Ιανουαρίου. Το δεύτερο δεκαπενθήμερο του Ιανουαρίου υπολογίζουν -τους έχει δοθεί μία διαβεβαίωση- ότι θα το πάρουν το Μάρτιο. Είναι δυνατόν αυτοί οι εργαζόμενοι να μπορούν να αποδώσουν; 

Αλλά να πούμε και κάτι άλλο. Δεν λειτουργούν όλα τα τμήματα της "ΑΘΗΝΑΙΚΗΣ ΧΑΡΤΟΠΟΙΙΑΣ". Υπολειτουργούν ορισμένα μόνο και ορισμένα δεν λειτουργούν σχεδόν καθόλου. Αν συνεχισθεί έτσι αυτή η κατάσταση, σε λίγο, αν δεν επέμβετε, δεν θα μπορεί να λειτουργήσει η επιχείρηση, δεν θα υπάρχει, θα εξαφανιστεί από την αγορά. Γι'αυτό ακριβώς το λόγο, κάναμε την επερώτηση.

Μας είπατε πολλά πράγματα. Από τις σημειώσεις που έχω κρατήσει θα αναφερθώ στα εξής: 

Πρώτον, από το ιστορικό της εταιρείας μας αναφέρατε ότι ο ιδιώτης το 1973 έκανε μια λάθος κίνηση. Πλήρωσε γι'αυτό.'Εχασε την επιχείρηση. Το κράτος, όμως, με τις λανθασμένες κινήσεις τις οποίες έχει κάνει και για τις οποίες υπάρχουν υπεύθυνες διοικήσεις, πώς πληρώνει; Δεν πλήρωσε κανένας μέχρι τώρα.

Γι'αυτό και το πρώτο αίτημά μας αφορά τη διοίκηση εκείνη η οποία έκανε τρομακτικά λάθη, τρομακτικές ατασθαλίες. Δε θελήσατε να τις αναφέρετε. Δεν νομίζω ότι δυσφημείτε την επιχείρηση, όταν αναφέρετε κάποια στοιχεία για συγκεκριμένους ανθρώπους. Υπάρχουν συγκεκριμένες καταγγελίες, τις λένε οι ορκωτοί λογιστές, που χρειάζεται να επέμβει Εισαγγελέας. Δεν μπορεί να κάνουν προμήθειες μηχανημάτων, να τα λένε καινούρια, σε τριπλάσια τιμή και τελικά αυτά τα μηχάνηματα να μην μπορούν να λειτουργήσουν. Δεν μπορεί να παίρνουν μηχάνημα καινούριο, που κοστίζει οκτώ εκατομμύρια και να πληρώνουν είκοσι δύο εκατομμύρια για ανταλλακτικά και επισκευές του καινούριου μηχανήματος που πήραν χθες.

Είναι δυνατόν να γίνονται αυτά; Μπορώ να καταθέσω ακριβώς όλα τα στοιχεία, με τις τιμές και με τα έξοδα που έγιναν για τα ανταλλακτικά και για όλα. 

Δεν μπορεί να χτίζεται ένα κτίριο στην "ΑΘΗΝΑΙΚΗ ΧΑΡΤΟΠΟΙΙΑ" προϋπολογισμού εκατόν εξήντα εκατομμυρίων, να ανατίθενται τμηματικά πρώτα τριάντα εννέα εκατομμύρια και μετά να μη γίνεται κανένας διαγωνισμός και αυτό να συνεχίζεται και τελικά να φθάνει τα εξακόσια πενήντα 

Σελίδα 4233 

εκατομμύρια και να μην τελειώνει.

Αυτές είναι καταστάσεις που έπρεπε ήδη να έχει επέμβει Εισαγγελέας. Χαίρομαι γιατί χθες το Διοικητικό Συμβούλιο αποφάσισε την έκθεση των oρκωτών λογιστών να τη στείλει στον Εισαγγελέα. Πιστεύω να καταλογιστούν ευθύνες.'Οταν επεμβαίνει ο Εισαγγελέας, δεν δυσφημείται η επιχείρηση. Αντίθετα, όλοι αυτοί οι οποίοι με την κάλυψη των διοικήσεων προφανώς -γιατί είναι κομματικά προσκείμενοι στις διορισμένες κομματικές διοικήσεις- προέβησαν σε όλες αυτές τις ατασθαλίες, όταν θα μπει ο Εισαγγελέας, θα φοβηθούν. Τότε αυτά δεν θα επαναληφθούν και έτσι η επιχείρηση μπορεί να λειτουργήσει καλύτερα.

Δανειοδότηση. Είπατε ότι είναι δύσκολη η δανειοδότηση. Τότε, κυρία Υπουργέ, γιατί την υποσχεθήκατε; Δώσατε ρητή υπόσχεση ότι θα δανειοδοτήσετε την επιχείρηση με δύο δισεκατομμύρια και εμείς κρίνουμε ότι είναι σωστό. Πρέπει να δανειοδοτήσετε την επιχείρηση για να έχει ρευστότητα, για να μπορεί να αγοράσει πρώτες ύλες, για να μπορεί να λειτουργήσει σε φουλ λειτουργία αυτήν τη στιγμή.'Οπως είπατε, είχε, ένα μερίδιο στην αγορά. Αυτή τη στιγμή, δεν μπορώ να πω ότι έχει το 40% που είχε το 1993 και μην αναφέρεσθε με το ποσοστό της αγοράς που είχε μετά τη ζημιά που υπέστη από την πυρκαγιά. Μιλάμε για το προηγούμενο ποσοστό και είχε το 40% της αγοράς η "SOFTEX" τότε. Τώρα δεν το έχει αυτό το ποσοστό. Αλλά εν πάση περιπτώσει, αυτό που έχει, πρέπει να το διατηρήσει. Και για να το διατηρήσει, πρέπει να λειτουργήσει. Και για να λειτουργήσει χρειάζεται ρευστότητα.

Δεν είναι σωστός ο τρόπος αυτός που επελέγη. Διότι με το να δώσετε τις επιταγές, οι οποίες της εξασφάλιζαν μια συνεχή ρευστότητα, διότι με αυτές κατάφερνε και πλήρωνε -διότι τις πρώτες ύλες τις δίνει τώρα στην Τράπεζα-αυτό δεν είναι δανειοδότηση. Αυτή είναι άμεση ρευστοποίηση των αναμενομένων. Μ'αυτόν τον τρόπο έδωσε επιταγές ενός δισεκατομμύρια δηλαδή υποχρεώσεις τρίτων προς την "ΑΘΗΝΑΙΚΗ ΧΑΡΤΟΠΟΙΙΑ", τις οποίες εισπράττει αυτή τη στιγμή η Τράπεζα, ενώ πρώτα θα τις εισέπρατε η ίδια η επιχείρηση. Αυτό δεν είναι δανειοδότηση.

Εμείς θα προτείναμε να δανειοδοτηθεί η "ΑΘΗΝΑΙΚΗ ΧΑΡΤΟΠΟΙΙΑ" με δύο δισεκατομμύρια αυτή τη στιγμή, που τα έχετε υποσχεθεί και έχετε δεσμευτεί, με την εγγύηση του Δημοσίου, διότι διαφορετικά δεν μπορεί να δανειοδοτηθεί η επιχείρηση. Μπορείτε να το κάνετε αυτό το πράγμα.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Είναι κρατική εγγύηση αυτό. Απαγορεύεται από το νόμο.

ΓΕΩΡΓΙΟΣ ΣΑΛΑΓΚΟΥΔΗΣ: Γιατί το υποσχεθήκατε, κυρία Υπουργέ; Τότε δεν το ξέρατε; 

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Υποσχεθήκαμε κρατική εγγύηση;

ΓΕΩΡΓΙΟΣ ΣΑΛΑΓΚΟΥΔΗΣ: Τι υποσχεθήκατε;

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Θα σας πω μετά.

ΓΕΩΡΓΙΟΣ ΣΑΛΑΓΚΟΥΔΗΣ: Εν πάση περιπτώσει, εμείς προτείνουμε να βρεθεί τρόπος, έτσι ώστε να πάρει η "SOFTEX" δύο δισεκατομμύρια για να λειτουγήσει. Αλλά θα προτείναμε και κάτι άλλο. 'Οχι να πάρει δύο δισεκατομμύρια για να καταναλωθούν πάλι με τον τρόπο που καταναλώθηκαν τα προηγούμενα είκοσι πέντε δισεκατομμύρια που υπερχρέωσαν την "ΑΘΗΝΑΙΚΗ ΧΑΡΤΟΠΟΙΙΑ". Να γίνει μία διακομματική επιτροπή, η οποία να ελέγξει τη διαχείριση αυτών των δύο δισεκατομμυρίων για να μπορέσει η "SOFTEX" να λειτουργήσει. Δεν θα είναι διαρκής η διακομματική επιτροπή. Θα έχει ένα ορισμένο χρονικό διάστημα, μερικών μηνών ώστε να πωληθεί η επιχείρηση αυτή εν λειτουργία το φθινόπωρο, όπως έχει προγραμματιστεί και όταν θα τελειώσει την αποτίμηση φυσικά ο χρηματοπιστωτικός οργανισμός που έχει αναλάβει την αποτίμηση.

Δεν θέλουμε, λοιπόν, να διαπομπεύσουμε, όπως βλέπετε, την επιχείρηση, αλλά θέλουμε να επισημάνουμε αυτήν τη στιγμή σε σας ότι χρειάζεται μεγαλύτερη από μέρους σας προσπάθεια, χρειάζεται να επιστήσετε την προσοχή στα διοικητικά συμβούλια που έχετε διορίσει εκεί και να παρακολουθούν τις ενέργειες από εκεί και πέρα, διότι δεν υπάρχει εμπιστοσύνη. Δεν είναι μόνο το διοικητικό συμβούλιο. Είναι και ένα ολόκληρο πλέγμα διευθυντών και προϊσταμένων, που από τις καταγγελίες που έχω στα χέρια μου εμπλέκονται μέσα στις ατασθαλίες που έχουν γίνει όλα αυτά τα χρόνια και φθάσανε στην υπερχρέωση των είκοσι πέντε δισεκατομμυρίων.

Αναφερθήκατε και στο 1990-1993. 'Ηταν ατυχής η αναφορά, γιατί σ' εκείνη την περίοδο το χρέος της "SOFTEX" με τα προβλήματα που είχε, με την πυρκαγιά η οποία συνέβη, έφθασε όλο και όλο στα τέσσερα δισεκατομμύρια συσσωρευμένο από το 1987, οπότε έγινε η μετοχοποίηση και ξεκίνησε η επιχείρηση. Μέσα σε ελάχιστο χρόνο τα τέσσερα δισεκατομμύρια έγιναν είκοσι πέντε δισεκατομμύρια. Και την εξέλιξη μπορούμε να την πούμε. Τα τέσσερα δισεκατομμύρια του 1993 έγιναν το 1994 εντεκάμισι (11,5) δισεκατομμύρια, έγιναν το 1995 δέκα εννέα δισεκατομμύρια και σήμερα είναι κάτι παραπάνω από είκοσι πέντε δισεκατομμύρια. Δεν συγκρίνονται ανόμοια πράγματα.

Εμείς, λοιπόν, κάνουμε έλεγχο, διότι δεν βλέπουμε από μέρους σας να γίνεται αυτή η προσπάθεια που πρέπει και ταυτόχρονα προσπαθούμε να σας υποδείξουμε τρόπους με τους οποίους μπορείτε να παρέμβετε πιο αποφασιστικά. Είμαστε διατεθειμένοι σ' αυτούς τους τρόπους να συμβάλουμε. Και ανέφερα τη διακομματική επιτροπή ελέγχου και παρακολούθησης του πως θα διαχειριστούν αυτά τα χρήματα που επιβάλλεται να δοθούν στην "ΑΘΗΝΑΙΚΗ ΧΑΡΤΟΠΟΙΙΑ". Αλλιώς, αν δεν τα δώσετε, υπάρχουν πάρα πολλά στοιχεία και υπάρχουν διάφορες φήμες και δημοσιεύματα. Εγώ δεν θέλω να τα υιοθετήσω, διότι δεν νομίζω ότι η Κυβέρνηση κάνει μία συστηματική προσπάθεια, όπως λέγεται, απαξίωσης της εταιρίας, έτσι ώστε όταν θα φθάσουμε στο φθινόπωρο να έχουμε ένα μονοπώλιο χάρτου, δηλαδή να μείνει ένας μόνο σ' όλη την αγορά χάρτου στην Ελλάδα, να μονοπωλήσει την κατάσταση. Και τότε αλίμονό μας, αλίμονο στην αγορά, αλίμονο στην Ελλάδα, αλίμονο στην αγορά χάρτου γενικότερα. Κάτι τέτοιο δεν πρέπει να γίνει και δεν θέλω να συσχετήσω τις διάφορες ενέργειες, όπως τις αποθήκες της Πειραϊκής - Πατραϊκής ή ο,τιδήποτε άλλο. Εκείνο, όμως, που επιβάλλεται αυτήν τη στιγμή να γίνει, είναι να υπάρξει προσπάθεια και να δείξετε το ενδιαφέρον σας να λειτουργήσει η "ΑΘΗΝΑΙΚΗ ΧΑΡΤΟΠΟΙΙΑ", γιατί δεν λειτουργεί αυτή τη στιγμή κυρία Υπουργέ. Σας είπα πώς είναι η κατάσταση.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ.)

Δεν θέλω να καταχραστώ περισσότερο το χρόνο. Θα επιφυλαχθώ για να μιλήσω μετά. Εκείνο όμως που θα ήθελα πάλι τελικά να συνοψίσω, είναι: Ο Εισαγγελέας να προχωρήσει τη δουλειά του. Βεβαίως η Δικαιοσύνη είναι, αφού μπήκε και δρομολογήθηκε μπροστά. Εάν στην πορεία δούμε ο,τιδήποτε, θα προσφύγουμε εμείς με μηνυτήρια αναφορά. Το είχαμε ήδη υπόψη μας, αν δεν παιρνόταν η απόφαση που πάρθηκε χθές από το Δ.Σ. της "SOFTEX".

Δώστε δάνειο με οποιονδήποτε τρόπο, πιέστε την Εθνική Τράπεζα. 'Ηδη συζητούνται ότι ο κ. Καρατζάς, λόγω κάποιων σχέσεων, εμπλεκόμενος και αυτός μέσα στο σύστημα όπου υφέρπει η υποψία για την απαξίωση της "ΑΘΗΝΑΙΚΗΣ ΧΑΡΤΟΠΟΙΙΑΣ", δυσκολεύει και αυτός τα πράγματα για τη δανειοδότηση της επιχείρησης. Πιέστε, λοιπόν, να δανειοδοτηθεί η επιχείρηση. Προχωρήστε στη σύσταση αυτής της επιτροπής διακομματικού ελέγχου, ούτως ώστε να ελεγχθεί η σωστή διαχείριση, από εδώ και πέρα, της "ΑΘΗΝΑΙΚΗΣ ΧΑΡΤΟΠΟΙΙΑΣ", ούτως ώστε να φθάσουμε στο φθινόπωρο και η επιχείρηση να πουληθεί εν λειτουργία, διότι τότε μπορεί να εφαρμοστεί και το πακέτο των κοινωνικών μέτρων που είπατε και συγκεκριμένα για την "ΑΘΗΝΑΙΚΗ ΧΑΡΤΟΠΟΙΙΑ", διότι θα έχουμε να ασχοληθούμε με λίγους εργαζόμενους, αφού θα πωληθεί εν λειτουργία και αφού η επιχείρηση χρειάζεται πραγματικά όλο αυτό το στελεχιακό δυναμικό που πραγματικά έχει, ενδεχομένως να ασχοληθούμε με πολύ λίγους εργαζόμενους που δεν θα έχουν δουλειά στην "ΑΘΗΝΑΙΚΗ ΧΑΡΤΟ-

Σελίδα 4234 

ΠΟΙΙΑ". Αν και εμείς πιστεύουμε ότι αν λειτουργήσει πραγματικά, έστω σ' αυτό το εννεάμηνο, πλήρως η "ΑΘΗΝΑΙΚΗ ΧΑΡΤΟΠΟΙΙΑ", έχει ακόμα τις δυνατότητες και να διατηρήσει τη θέση της στην αγορά και να διατηρήσει όλους τους εργαζόμενους μέχρι το φθινόπωρο μέχρι να εμφανιστεί ο καινούριος ιδιώτης, που πιστεύω ότι υπάρχει διεθνές ενδιαφέρον για την αγορά της "ΑΘΗΝΑΙΚΗΣ ΧΑΡΤΟΠΟΙΙΑΣ". Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του Κ.Κ.Ε. κ. Κολοζώφ ορίζει ως Ειδικό Κοινοβουλευτικό Εκπρόσωπο για τη συζήτηση της παρούσης επερώτησης το Βουλευτή κ. Δημήτρη Κωστόπουλο, ο οποίος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, όλη η υπόθεση όπως εξελίσσεται με ευθύνη της Κυβέρνησης, συνιστά κατά τη γνώμη μας ένα μεγάλο οικονομικό, πολιτικό, ηθικό έγκλημα. Στο όνομα της εξυπηρέτησης συγκεκριμένων οικονομικών συμφερόντων, συγκεκριμένων επιχειρήσεων ανταγωνιστικών της "SOFTEX", τινάζεται στην πραγματικότητα στον αέρα, μία καλή βιώσιμη κερδοφόρα και με μεγάλες προοπτικές, μονάδα του Δημοσίου. Στο βαθμό που περάσουν τα Μααστριχτικά σχέδια της Κυβέρνησης, πετιούνται στο δρόμο, στην ανεργία, στην εξαθλίωση χιλιάδες εργαζόμενοι με τις οικογένειές τους, στην Αθήνα και στη Δράμα. Με λίγα λόγια, η υπόθεση, κατά τη δική μας άποψη, έχει ως εξής. Η Κυβέρνηση, στα πλαίσια της ακραίας εκσυγχρονιστικής, νεοφιλελεύθερης αντίληψής της, στα πλαίσια των κατακτήσεων της Συνθήκης του Μάαστριχτ περί ελεύθερης κίνησης κεφαλαίων κ.λπ., αποφάσισε να ιδιωτικοποιήσει την επιχείρηση μέχρι τον Σεπτέμβρη ή το φθινόπωρο του 1997.

Με αυτήν την απόφαση συμφώνησαν, με ένα δικό τους βέβαια σκεπτικό, περί ιδιωτικοποίησης εν λειτουργία κ.λπ., οι πλειοψηφίες των σωματείων των εργαζομένων Αθήνας και Δράμας. Αυτήν τη θέση των πλειοψηφιών των σωματείων αξιοποίησε στο έπακρο η Κυβέρνηση, το Υπουργείο Ανάπτυξης, ώστε να ανοίξει όλα τα πανιά του καταστροφικού σκάφους, να προετοιμάσει το έδαφος, να δώσει τη χαριστική βολή. Δεν έχει σημασία αν αυτή η θέση των πλειοψηφιών των σωματείων ήταν κάποιο λάθος τακτικής ή συνειδητή πολιτική επιλογή, ήλπιζαν ότι ίσως στην πορεία κατάφερναν να αφήσουν την Κυβέρνηση να διαφοροποιήσει τη θέση της. Αυτό που ξέρουμε είναι ότι η Κυβέρνηση ορκίζεται καθημερινά στις συνθήκες για την Ευρωπαϊκή 'Ενωση, που σαφώς προβλέπουν ότι δεν θα μείνει τίποτα όρθιο από την περιουσία του Λαού, αν δεν υπάρξουν βέβαια αντιστάσεις. Τα πάντα θα δοθούν στους αετονύχηδες και τυχοδιώκτες του ιδιωτικού κεφαλαίου και αυτό έπρεπε να το γνωρίζει και ο άπειρος συνδικαλιστής, πολύ περισσότερο έπρεπε να το γνωρίζουν έμπειροι συνδικαλιστές.

Από εκεί και πέρα τα πράγματα, πήραν το δικό τους ιλιγγιώδη δρόμο, της καταστροφής. Οι τράπεζες μπλοκάρουν τα χρήματα της επιχείρησης, η Εθνική Τράπεζα που προσπάθησε η κυρία Υφυπουργός να την υπερασπίσει, μέτοχος στη "SOFTEX" κατά 33%, παίζει το δικό της απαράδεκτο, αλλά και ανέντιμο παιχνίδι.

Μέτοχοι της Εθνικής είναι συνεταίροι και ιδιοκτήτες ιδιωτικής ανταγωνίστριας της "SOFTEX", εταιρείας. Κυβέρνηση, τράπεζες, κυκλώματα, δεν δίνουν καμιά ανάσα στη χαρτοβιομηχανία, που απειλείται, αντίθετα σφίγγουν με όλες τις ενέργειές τους περισσότερο τη θηλειά στο λαιμό τους.

Από την πρώτη στιγμή που η Κυβέρνηση δίνει στη δημοσιότητα την απόφασή της για ιδιωτικοποίηση, χρήματα της "SOFTEX" μπλοκάρονται. Από την πρώτη στιγμή! Πρώτη ύλη δεν υπάρχει, αφού λείπουν τα χρήματα. Τα προϊόντα, άριστης ποιότητας, της "SOFTEX" που καλύπτουν το 40% της ελληνικής αγοράς ή δεν μπαίνουν στα ράφια των καταστημάτων ή τα super market, σε συνεννόηση με τους ανταγωνιστές ιδιώτες, αρνούνται να τα δεχθούν με διάφορα προσχήματα.

Είμαστε μάρτυρες και οι ίδιοι αυτής της κατάστασης σήμερα. Ιδιώτες κεφαλαιούχοι, μια περίεργη κοινοπραξία που αποτελείται από τον χαρτοβιομήχανο Ζερίτη, από το μεγαλοεκδότη Λαμπράκη, ο οποίος για ειδικούς λόγους θέλει τα οικόπεδα και τα δάση της επιχείρησης στη Δράμα, γνωρίζοντας επίσης ότι η "SOFTEX" είναι ο αποκλειστικός προμηθευτής του Οργανισμού Εκδόσεων Σχολικών Βιβλίων -γνωρίζουμε και εμείς ότι έχει όνειρα μεγάλα για τον τομέα της Παιδείας- από τον τραπεζίτη Καρατζά, το μεγαλοεπιχειρηματία Μπακατσέλο, όλοι αυτοί βιάζουν τα πράγματα στην προσπάθειά τους να πετύχουν εκφυλισμό της "SOFTEX" και όχι εξυγίανση, όπως ακούστηκε εδώ. Αυτή είναι η αλήθεια και θα πρέπει να μην κοροϊδεύουνε τον κόσμο ορισμένοι.

Ακόμα, να πετύχουν καλύτερους όρους για την εξαγορά της, αντί πινακίου φακής. Με την όποια ρύθμιση-ξεπούλημα θα προχωρήσουν στο κλείσιμο σε σύντομο χρονικό διάστημα για να μονοπωλήσουν το χώρο της αγοράς χάρτου και να κάνουν τους άλλους σχεδιασμούς τους, γενικότερα στο χώρο του χαρτιού. Να πετύχουν απαλλαγή τους από τους δύο χιλιάδες διακόσιους εργαζόμενους στη "SOFTEX". 'Ισως στην αρχή κρατήσουν λίγους για συντήρηση και για να ρίξουν στάχτη στα μάτια, αλλά μοιραία θα πάνε για κλείσιμο, γιατί αυτό τους βολεύει. Μιλάμε δηλαδή για λεηλασία, στην κυριολεξία, δημόσιας περιουσίας, που δεν έχει μόνο σχέση με πολιτικές ευθύνες. Η επιχείρηση αυτή έχει μεγάλη αξία και αν δοθεί, όπως σκέφθηκε η Κυβέρνηση, αντί πινακίου φακής, υπάρχουν και ποινικές ευθύνες για τις οποίες βεβαίως εμείς καλούμε τον Ελληνικό Λαό να μεταβληθεί σε Εισαγγελέα για να μη βρεθούμε πάλι στην ανάγκη να αναζητήσουμε κάποιους "Κόκκινους"!

Στο σημείο αυτό θα πρέπει να σημειώσουμε ότι δημιουργούνται εύλογα ερωτηματικά για τις δύο πυρκαϊές στη "SOFTEX" στο πρόσφατο παρελθόν. Ποιος έβαλε τις φωτιές; Γιατί τις έβαλε; Τι πορίσματα υπάρχουν από αρμόδιες υπηρεσίες σχετικά μ'αυτό το ζήτημα; Θέτουμε αυτά τα ερωτήματα, γιατί όλη αυτή η υπόθεση κατά τη γνώμη μας, μυρίζει!

Οι εργαζόμενοι, με μεγάλες προσπάθειες ξεπέρασαν τις τεράστιες δυσκολίες από τις περίεργες πυρκαϊές, αλλά βρέθηκαν μπροστά στη μεγάλη "φωτιά" που τους άναψε η πολιτική της Κυβέρνησης.

Την κρίσιμη αυτή ώρα για τη μεγαλύτερη υπό δημόσιο έλεγχο χαρτοβιομηχανία της Χώρας, εμείς προτείνουμε: Πρώτον, να σταματήσουν αμέσως όλες οι διαδικασίες ιδιωτικοποίησης της εταιρείας, η επιχείρηση να μείνει στον ΟΑΕ, στο Δημόσιο. Αυτό να γίνει σαφές από την Κυβέρνηση, γιατί αναλαμβάνει τεράστιες ευθύνες. Δεύτερον, να δοθούν αμέσως τα απαραίτητα ποσά για πρώτες ύλες και για αποζημιώσεις των εργαζομένων, ώστε η μονάδα να μπει ξανά αποφασιστικά στην αγορά, στα ράφια των μαγαζιών. Τρίτο, να γίνει καθαρό προς όλους εκείνους που αποφάσισαν να μετατρέψουν τη "SOFTEX" σε παλιοσίδερα ότι δεν πρέπει να ελπίζουν κάτι τέτοιο! Η "SOFTEX" δεν είναι "ψοφίμι", όπως θέλουν να την παρουσιάζουν. Και αυτό πρέπει να το πει η Κυβέρνηση καθαρά και ξάστερα και ας αφήσει τα παιχνίδια. Γιατί, όσο και αν ορκίζονται αρμόδιοι κυβερνητικοί παράγοντες ότι καμιά σχέση δεν έχουν με κυκλώματα, με διαπλεκόμενα, με ονόματα της αγοράς, βγαίνει από τα ίδια τα πράγματα, ότι υπάρχει εξ αντικειμένου τέτοια σχέση. Τέταρτο, να γίνουν δεκτές οι προτάσεις των εργαζομένων για τον εκσυγχρονισμό, για επενδυτικά προγράμματα, για την απρόσκοπτη λειτουργία της μονάδας η οποία απόδειξε ότι όχι μόνο μπορεί να καλύψει τις ανάγκες της ελληνικής και ξένων αγορών, αλλά να έχει σημαντικά κέρδη για το γενικότερο καλό της Χώρας μας. Αναφέρθηκαν σε κάποιες ομιλίες αυτά.

Τέλος, θέλουμε να κάνουμε την παρακάτω έκκληση προς τους εργαζόμενους: Αυτήν τη στιγμή παίζεται το ψωμί δύο χιλιάδων διακοσίων οικογενειών στην Αθήνα και τη Δράμα. Παίζεται στα ζάρια της κερδοσκοπίας μια σημαντική και με όλες τις προϋποθέσεις κερδοφόρα μονάδα. Κανένας δεν έχει το δικαίωμα, είτε από πρόθεση είτε από σκοπιμότητα, να παίξει διασπαστικά παιχνίδια μέσα στο χώρο.

Σελίδα 4235 

 

Τέτοια παιχνίδια είναι, εξ αντικειμένου, βούτυρο στο ψωμί των διάφορων Ζερίτηδων, Λαμπράκηδων, Μπακατσέλων, Καρατζάδων.

'Ολοι οι εργαζόμενοι, ανεξάρτητα από Παρατάξεις, να ενώσουν τις δυνάμεις τους και ν'αγωνιστούν για τη σωτηρία της "SOFTEX", για παραμονή της στον Οργανισμό Ανασυγκρότησης Επιχειρήσεων, για παραμονή της στο Δημόσιο, για τον εκσυγχρονισμό της και την απρόσκοπτη λειτουργία της.

'Οχι για μετατάξεις και τα άλλα, που ακούγονται. Σταθερά, σ'αυτόν το δρόμο πρέπει να επιμείνουν οι εργαζόμενοι, κατά τη γνώμη μας.

'Οταν τελειώσει αυτή η περιπέτεια και σωθεί η μονάδα, που θα σωθεί μόνο με την ενωμένη πάλη των εργαζομένων και τη συμπαράσταση του Ελληνικού Λαού, οι εργαζόμενοι στη "SOFTEX" θα είναι σε θέση να βγάλουν τα συμπεράσματά τους, και για του συνδικαλιστές του χώρου, και για τις θέσεις των διάφορων Παρατάξεων, και πολύ περισσότερο για το ρόλο που παίζει η Κυβέρνηση των εκσυγχρονιστών της Ευρωπαϊκής 'Ενωσης.

Τώρα, είναι η ώρα του ενωμένου αγώνα. 'Οποιος δεν το κατάλαβε αυτό, δεν έχει καταλάβει τίποτε ούτε από πολιτική πάλη ούτε από συνδικαλιστικό κίνημα. Και αυτή η παρατήρηση απευθύνεται προς κάθε κατεύθυνση και κυρίως, σε όλους εκείνους που πιστεύουν το δίκιο των εργαζομένων.

Είμαστε οι τελευταίοι, που θα υποστηρίζαμε να κουκουλωθούν τα πράγματα. Είμαστε οι τελευταίοι, που θα υποστηρίζαμε, αν κάποιο στέλεχος της επιχείρησης ή οποιοσδήποτε άλλος, που εκμεταλλεύτηκαν την ιδιότητά τους, για να παίξουν απαράδεκτα παιχνίδια σε βάρος της επιχείρησης και των εργαζομένων, θα πρέπει να μείνουν το απυρόβλητο. 'Ισα-ίσα, αν υπάρχει κάποιος τέτοιος και προκειμένου να μπαλώσει τα πράγματα εκβιάζει και εκβιάζεται και αυτό θα πρέπει, αν αποδειχθεί με ατράνταχτα στοιχεία, όχι με δόλια μέσα, να είναι από τους πρώτους στην περιφρόνηση των εργαζομένων.

Και για ν'αποδειχτούν αυτά, υπάρχουν πάρα πολλοί τρόποι, χωρίς ρουκέτες, που ακούγονται συχνά και εδώ μέσα. Ακόμη και Εξεταστική Επιτροπή της Βουλής μπορεί να γίνει, αλλά με το στόχο όχι την "καταστροφή της "SOFTEX", αλλά τη σωτηρία της.

'Ομως, κανείς δεν μπορεί να προβάλει τέτοιες αιτιάσεις, να μιλάει για το χαλασμένο δόντι, με σκοπό να κόψει όλο το κεφάλι, όπως κάνει, η Κυβέρνηση. Και με τη φόρα, που πήρε, θα βρεθεί αντιμέτωπη μ'αυτόν τον κόσμο -πρέπει να βρεθεί αντιμέτωπη μ'αυτόν τον κόσμο- με τους εργαζόμενους, οι οποίοι, σε τελική ανάλυση, ας μην πάνε και άκλαφτοι επιτέλους!

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρία Υπουργέ, κύριοι συνάδελφοι, εγώ δε θα συμμετάσχω σ'αυτό το μνημόσυνο του παρελθόντος, αν και έχω λόγους κάτι να πω. Γιατί θυμάμαι, επί Οικουμενικής, ότι για τη "SOFTEX", χωρίς να δυσκολευθούμε, συμφωνήσαμε τότε όλα τα Κόμματα ότι είναι μια επιχείρηση στρατηγικής σημασίας

Το ότι, λοιπόν, σήμερα, έξι-επτά χρόνια μετά, μιλάμε για τη "SOFTEX" σαν να κάνουμε μία κηδεία -γιατί αυτή είναι η εικόνα, που απεκόμισα, ακούγοντας τις ομιλίες όλων- αυτό αποκαλύπτει πολιτικές ευθύνες σοβαρές. Τώρα, εάν κάποιος θέλει να τις αναλάβει ή να τις συγκαλύπτει, είναι δικό του θέμα.

Εγώ θέλω να έρθω στο σήμερα. Τι κρίνεται σήμερα; Εμείς εκτιμούμε ότι σήμερα δεν κρίνεται καν το θέμα "ιδιωτικοποίηση ή όχι" της "SOFTEX". Σήμερα, κρίνεται η επιβίωσή της. Τι να πουλήσουμε, αν διαλυθεί, αν χάσει το πελατολόγιο -όπως ακούσαμε- αν αρχίσει και φυλλορροεί το προσωπικό της, αν δε δουλεύουν οι μηχανές της, αν δεν μπορεί να κλείνει παραγγελίες και συμβόλαια με την εξωτερική αγορά. Τι να πουλήσουμε μεθαύριο;

Η χειρότερη μορφή ιδιωτικοποίησης έχει αποδειχθεί ότι είναι η απαξίωση.

Δημόσια ήταν η "ΠΕΙΡΑΙΚΗ-ΠΑΤΡΑΙΚΗ- και έχει καταντήσει ένας σωρός ερειπίων. Το ίδιο τα μεταλλεία στο Μαντούδι, τα ναυπηγεία με την αρνητική τους πορεία.

Εδώ, λοιπόν, πρέπει να δούμε συγκεκριμένα, σήμερα, αύριο τη Δευτέρα, την Τρίτη, τι μέτρα παίρνουμε, για να μπορέσει να σωθεί, ως παραγωγικό δυναμικό η επιχείρηση. Και συζητούμε τις προοπτικές της, εφόσον υπάρχουν αυτές οι προοπτικές.

Με πληροφόρησαν ότι τη Δευτέρα το πρωί, ενώ εμείς κάνουμε αυτήν τη γενική συζήτηση, έχει να πληρώσει Φ.Π.Α.. Και μάλλον, δεν έχει τη δυνατότητα να πληρώσει το Φ.Π.Α.. Και αν δεν πληρώσει το Φ.Π.Α., θα μπει πρόστιμο. Και ξέρετε, πόσο είναι το πρόστιμο, σε περίπτωση που δεν καταβληθεί ο Φ.Π.Α.. Και το λέω αυτό, για να δείξω ακριβώς τον επείγοντα χαρακτήρα, που έχουν τα προβλήματα. Δε νομίζω ότι, ειδικά αυτό το θέμα, ο κ. Δρυς δεν μπορεί να το αντιμετωπίσει, όταν εδώ μας έφερε, προ ημερών, ρυθμίσεις ευνοϊκές για χρέη Φ.Π.Α. από το 1990 διαφόρων φοροφυγάδων.

Τα πράγματα είναι, λοιπόν, σοβαρά και γι' αυτό εγώ θα μείνω στα συγκεκριμένα, στα οποία αναφέρθηκε και η κυρία Υπουργός με πολύ γενικό τρόπο.

Κάνατε μία συμφωνία στις 24.12.96, όπου συμφωνήσατε να φέρετε μία θεσμική ρύθμιση, που να ετεροχρονίζονται τα χρέη της "SOFTEX" προς Ι.Κ.Α., Δ.Ε.Η. κλπ. Πότε θα τη φέρετε; Περνάει ο καιρός, είμαστε στο τέλος Φεβρουαρίου. Αυτό έχει καταγραφεί -εάν οι πληροφορίες μου είναι σωστές-και από τις Τράπεζες ως βασική προϋπόθεση, για να μπορέσει η Εθνική Τράπεζα να παίξει το ρόλο του leader, στο να εξασφαλίσει, δηλαδή, έστω και για το 1997 την ομαλή χρηματοδότηση της επιχείρησης.

Θα ήθελα, λοιπόν, στη δευτερολογία σας να μας λέγατε ει δυνατόν, πότε θα έρθει η τροπολογία. Γιατί νομίζω ότι και εσείς από τη μεριά σας σήμερα θα έπρεπε να συζητήσετε την πολιτική στήριξη των Κομμάτων σ' αυτά τα μέτρα, με τα οποία ενδεχομένως και μέσα στην Κυβέρνηση, δεν ξέρω εάν συμφωνούν όλοι.

Εγώ είμαι βέβαιος για τη δική σας πρόθεση, αλλά δεν ξέρω εάν όλη η Κυβέρνηση στηρίξει αυτήν την κατεύθυνση. Εμείς πολιτικά θα στηρίξουμε κάθε μέτρο που βοηθάει αυτήν τη στιγμή την επιχείρηση να ορθοποδήσει.

Δεύτερον, υπάρχει το θέμα με τις Τράπεζες. Υπάρχει αυτήν τη στιγμή μία απαίτηση ενός δισεκατομμυρίου εκατό εβδομήντα εκατομμυρίων από την "ARAB BANK" και τη Γενική Τράπεζα για τη γνωστή υπόθεση, ότι τα χρήματα που ήταν να πάρει η "SOFTEX" από τον Οργανισμό Εκδόσεως Σχολικών Βιβλίων, τα παρακράτησε το Ι.Κ.Α., τα κατέσχεσε για να καλύψει τα δικά του χρέη και προβλήματα. Εδώ πρέπει να δοθεί λύση, γιατί αν αυτό δε συμβεί, μάλλον ανατρέπεται όλη η ρύθμιση που κάνατε το Δεκέμβριο του 1996.

Δεν ξέρω τι σκέφτεται το Υπουργείο πάνω σ' αυτό, πάντως αυτό είναι κομβικό σημείο. Μπορεί να μην είναι η ουσία του προβλήματος που συζητάμε, αλλά επαναλαμβάνω ότι σήμερα εγώ τουλάχιστον, θα ήθελα να μείνω σε πρακτικά προβλήματα και κόμπους που πρέπει να λυθούν.

(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ).

Τρίτον, η όλη συμφωνία που έγινε λέει τι θα γίνει μέχρι 31.12.97. Ενδεχομένως, θα έπρεπε να πείσετε τις Τράπεζες ότι δε ζητάτε μία επ' αόριστον ανοχή ή μορατόριουμ. Ωστόσο η πείρα που έχουμε από ιδιωτικοποίηση επιχειρήσεων, όπως η "ΠΕΙΡΑΙΚΗ ΠΑΤΡΑΙΚΗ", όπως τα "Ναυπηγεία" είναι ότι δεν είναι προβλέψιμη η έκβαση αυτών των εγχειρημάτων.

Δε συμμεριζόμαστε την αισιοδοξία που εκφράστηκε από την πλευρά της Νέας Δημοκρατίας, ότι υπάρχει ενδιαφέρον, ότι υπάρχουν ξένοι που θέλουν να αγοράσουν κ.λπ. Είναι τέτοια η διαπλοκή των συμφερόντων σ' αυτόν τον κλάδο, είναι τέτοια η δομή του κλάδου, είναι τέτοιος ο ρόλος της "SOFTEX" που υπάρχει μεγάλος κίνδυνος, ακριβώς ανταγωνιστικά συμφέροντα που έχουν άλλους στόχους και άλλες επιδιώξεις, να καταστήσουν τη διαδικασία, την οποία εσείς ενδεχομένως 

Σελίδα 4236 

βλέπετε να κλείνει μέσα στο '97, μια πολύ χρονοβόρα και επίπονη διαδικασία.

Μ' αυτήν την έννοια, λοιπόν, και εμείς θα θέλαμε μια πιο αποφασιστική στάση της Κυβέρνησης και όλων, ότι δηλαδή, θα στήσουμε τη "SOFTEX" στα πόδια της, θα τη βοηθήσουμε να ξεπεράσει τα προβλήματά της, θα καθαρίσουμε πληγές, όσο αυτό μπορεί να γίνει και αυτή η υγιής, η αναπτυσσόμενη "SOFTEX" κ.λπ. να μπορέσει να προχωρήσει. Οπωσδήποτε, εάν η Κυβέρνηση επιμείνει στην επιλογή της για ιδιωτικοποίηση -εμείς πολιτικά έχουμε διαφορετική γνώμη- και προς αυτήν την κατεύθυνση αυτό είναι προϋπόθεση και όρος.

'Αρα, πρέπει να υπάρξει από τώρα μία προοπτική που να υπερβαίνει τον ορίζοντα του '97 και περισσότερο να συνδεθεί με το στόχο. Ο στόχος είναι η εξυγίανση της "SOFTEX".

Τέταρτο θέμα. Είχε υποβάλει ένα bissness plan στο Υπουργείο σας. Διαβάσαμε στον Τύπο ότι ήταν καλό, ότι είχε εγκριθεί, ότι αναδεικνύονταν οι αναπτυξιακές δυνατότητες της "SOFTEX". Εάν κατάλαβα καλά υπήρξε το πρόβλημα ότι δεν μπορούσε να καλύψει τους ίδιους πόρους. 'Ομως η συνολική εκτίμηση γιατί επικαλεστήκατε και μελέτες διεθνούς ενδιαφέροντος, όπου εγώ κράτησα όχι τόσο τις ατασθαλίες, τις κακοδιαχειρίσεις κλπ., τα οποία είναι πολύ σοβαρά, κράτησα και την εκτίμηση ότι υπάρχουν εδώ και δυνατότητες.

Εάν, λοιπόν, υπάρχουν οι δυνατότητες, θα μπορούσε και εδώ να υπάρξει μία ρύθμιση, ένας σχεδιασμός, ώστε να τεθούν σε κίνηση αυτά τα προγράμματα, σε εφαρμογή και να μπορέσει να σκεφθεί και το Υπουργείο όπως σκέπτεται και ένας χρηματοοικονομικός όμιλος.

Παίρνει μια προβληματική επιχείρηση, λέει "θα ξοδέψω για 2 ή 3 χρόνια, αλλά στο τέλος θα έχω κάτι υγιές, με υψηλότερη αξία". Βεβαίως, όλα αυτά προϋποθέτουν πολύ καλό και ισχυρό management και διοίκηση και εργασιακές σχέσεις ομαλές κ.λπ. 

Πέμπτο θέμα συγκεκριμένο: Το θέτω, όχι επειδή τέθηκε από την ομιλία σας, αλλά καλό θα ήταν να διευκρινιστεί. Πρέπει να αποφευχθεί εδώ αυτό που έγινε αλλού, δηλαδή ο κατακερματισμός. Η επιχείρηση είναι ένα ενιαίο σύνολο, είναι ένα ενιαίο δίκτυο παραγωγής και διάθεσης προϊόντων. Εάν αρχίσει και περνάει η λογική να κοπεί σε φέτες, φοβάμαι ότι αυτό θα είναι αρνητικό. Εννοώ δηλαδή, αν προχωρήσει η ιδιωτικοποίηση, ότι είναι άλλο η Δράμα, άλλο η αποθήκη τάδε, άλλο το ένα κομμάτι, άλλο το άλλο, τότε θα βγουν στην αγορά διάφοροι που "θα γυαλίζει το μάτι τους" -να το πω σχηματικά- για κάποια επιμέρους τμήματα, ενώ δε θα έχουν ενδιαφέρον για τη συνολική πορεία της "SOFTEX".

Αυτά τα λέω ακριβώς γιατί δημιουργούνται εικόνες στην αγορά και τίθενται σε κίνηση συμφέροντα, τα οποία, εφόσον διαμορφωθούν, μετά δεν είναι εύκολο να τα ελέγξει κανείς.

Τέλος, σε ό,τι αφορά τους εργαζόμενους, θέλω να πω ότι περνούν ένα δράμα. Πρέπει να αμβλύνουμε αυτό το δράμα, καθιστώντας πιο σαφείς τις προοπτικές. Πρέπει δηλαδή οι εργαζόμενοι να αποκτήσουν συνείδηση ότι δουλεύουν σε μια επιχείρηση που έχει τεράστια προβλήματα, αλλά έχει μια στρατηγική θέση στην αγορά, την οποία μπορεί να αξιοποιήσει και να αποκτήσει μια δυναμική. Πρέπει να ενισχύσουν την ενότητά τους, πρέπει να έχουν τις συγκεκριμένες προτάσεις τους σε όλη την πορεία του έργου και πρέπει να απαιτούν από εμάς, τους πολιτικούς, επίσης υπεύθυνες και συγκεκριμένες δεσμεύσεις, ούτως ώστε όλοι μαζί να πιέσουμε την Κυβέρνηση, -εσάς, κυρία Υπουργέ- για να μπορέσετε και εσείς να πιέσετε άλλους Υπουργούς, που ενδεχομένως δεν έχουν τόση, ας πούμε, ευαισθησία στο θέμα, ίσως επειδή έχουν άλλες προτεραιότητες.

Με αυτές τις παρατηρήσεις και τα ερωτήματα ολοκληρώνω, παρακαλώντας την κυρία Υπουργό, όσο μπορεί και όπου είναι έτοιμη, να μας έδινε πιο σαφή πληροφόρηση, σε ό,τι αφορά τη νομοθετική ρύθμιση, σε ό,τι αφορά την ταμειακή κατάσταση και την απαίτηση των τραπεζών, σε ό,τι αφορά γενικότερα την προοπτική των θεμάτων, τα οποία αναφέρθηκαν. Ευχαριστώ.

ΠΡΟΕΔΡΕΥΩΝ (Δημήτριος Β. Κωστόπουλος): Ο Εκπρόσωπος του Δημοκρατικού Κοινωνικού Κινήματος κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: 'Εγινε συζήτηση για το κατά ποιον τρόπο είναι δυνατόν να διασφαλιστεί η οντότητα ή μπορεί να πει κανείς, η διατήρηση της "SOFTEX" σε ένα επίπεδο λειτουργίας τέτοιο, ώστε αύριο το πρωί να ιδιωτικοποιηθεί και να μην υπάρξει πρόβλημα. Ως εκ τούτου, δε θα έπρεπε να μιλάμε αυτήν τη στιγμή για τη "SOFTEX", διότι της κάνουμε κακό στην αγορά. Θα έπρεπε οπωσδήποτε να σιωπήσουμε. Είναι μια δήλωση την οποία έκανε η κυρία Υπουργός ότι η αξία της έννοιας της σιωπής, έστω και αν αφορά την κάλυψη αυτών των κακοδιαχειρίσεων είναι υπέρτερο αγαθό, από το να ανακαλύψουμε εκείνο το οποίο γίνεται αυτήν τη στιγμή στη "SOFTEX".

Κυρία Υπουργέ, η αξία της έννοιας της διαφάνειας, η αξία της έννοιας του αγαθού που προκύπτει από τον έλεγχο και από εκείνο το οποίο επιβάλεται αξιολογικά από απόψεως κράτους, είναι το πώς θα παρεμποδιστεί στο μέλλον η κακοδιαχείριση, η κομπίνα, ο εξευτελισμός, το "άρπα κόλλα", όλος αυτός ο οχετός, ο οποίος διαρρέεται κατά τη λειτουργία της κρατικής μηχανής. Επομένως, υπέρτερο αγαθό είναι ο έλεγχος και όχι η "SOFTEX". Εν ονόματι αυτού του αξιώματος, το οποίο κατοχυρώσατε, το οποίο διακηρύξατε από το Βήμα, δε νομίζω ότι θα πρέπει να συμβιβαστούμε στο ότι θα πρέπει να μην μιλάμε για τη "SOFTEX" μέχρι να την πουλήσουμε και να καλύψουμε όλα τα ανομήματα, τα οποία την οδήγησαν σε αυτό το κατάντημα, για το οποίο σήμερα μιλάει ο Ελληνικός Λαός.

Καταβιβάζετε την αξία της έννοιας των ηθικών αρχών, που πρέπει να επικρατούν στον ελλαδικό χώρο, στο Κοινοβούλιο, στην αγορά, στη διακίνηση αυτής της οικονομικής ζωής, εν ονόματι μιας συγκυρίας, την οποία θεωρείτε ότι είναι υπερτέρα αυτήν τη στιγμή, να την καλύψουμε και δεν πρέπει να μιλάμε για να μπορέσουμε να καλύψουμε τα ανομήματα, για να μπορέσουμε να βγάλουμε τη "SOFTEX" από το αδιέξοδο.

'Εχετε λάθος. 'Εχετε μεγάλο λάθος και η στρατηγική σας σ'αυτό το σημείο είναι τελείως αντίθετη προς την κοινωνική αντιπολίτευση, η οποία σας έχει δημιουργηθεί. 'Εχετε κοινωνική αντιπολίτευση και όχι κοινοβουλευτική αντιπολίτευση. Αυτό να το καταλάβετε καλά. Αυτήν τη στιγμή έχουν παραμερίσει εμάς οι κοινωνικές τάξεις, ο Λαός και κάνει κοινωνική αντιπολίτευση εναντίον σας με περιεχόμενο την αλήθεια, με περιεχόμενο όλα εκείνα τα ανομήματα, που έχετε διαπράξει, την παράλειψη των υποσχέσεων, τη μη εκτέλεση του καθήκοντός σας, εν ονόματι του δόγματος της λειτουργίας της λαϊκής κυριαρχίας.

Επομένως, εγώ αυτήν τη στιγμή πάω με την κοινωνική αντιπολίτευση και δε συμφωνώ ούτε συμμερίζομαι καμία άποψή σας.

Τι κάνατε από το 1993;

ΦΟΙΒΟΣ ΙΩΑΝΝΙΔΗΣ: Να μην αμφισβητήσουμε και τη λαϊκή κυριαρχία τώρα.

ΓΕΩΡΓΙΟΣ ΤΣΑΦΟΥΛΙΑΣ: Αφήστε. Τη λαϊκή κυριαρχία ξέρετε πάρα πολύ καλά ότι τη χρησιμοποιείτε σαν τυπικό στοιχείο για να διαπράξετε όλα εκείνα τα οποία διαπράττετε. Και διαπράττετε την ταύτιση της αξίας, της έννοιας της λειτουργίας της κυβερνητικής σας μηχανής ανάλογα με το τι θα εισπράξετε. 'Οταν ήταν τα σωματεία δικά σας και οι διοικήσεις δικές σας ταυτίζατε όλη σας την πολιτική με το πώς κομματικά θα έχετε οφέλη από τις δικές σας διοικήσεις της "SOFTEX" και τις άλλες εταιρείες και από τα δικά σας σωματεία. 'Οταν είδατε την αδυναμία των διοικήσεων και των σωματείων να τα βγάλουν πέρα, ταυτιστήκατε με τα συμφέροντα των ιδιωτών, με τα συμφέροντα του Ζερίτη, με τα συμφέροντα του Λαμπράκη για να έχετε εκεί ένα δεύτερο επικουρικό κομματικό έδρανο, μία δεύτερη επικουρική κομματική βάση επί της οποίας θα μασήσετε τα κομματικά σας οφέλη.

'Ετσι έφθασε το κατάντημα της Ελλάδας. Δε μας κάνουν οι διοικήσεις και τα σωματεία τα δικά μας, που απετέλεσαν τα κομματικά άντρα για να λειτουργήσει ο κομματικός 

Σελίδα 4237 

ρουσφετολογισμός και εν ονόματι αυτής της εξυπηρετήσεως, οδηγήσαμε όλες τις επιχειρήσεις στο βάραθρο; Θα φθάσουμε στους ιδιώτες με τα κεφάλαια, τους οποίους θα χρησιμοποιήσουμε για να μπορέσουμε οπωσδήποτε να έχουμε και πάλι κομματικά οφέλη.

Σας ερωτώ, κυρία Υπουργέ, ευθέως: Ποιον υπολογίζετε στην ιδιωτικοποιηση της "SOFTEX" ότι θα είναι ο πλειοδότης που θα την αγοράσει; Ποιoς θα την αγοράσει; Δεν προβλέπετε;

Τυπικές απαντήσεις είναι αυτές. Είναι απαντήσεις για να δικαιολογηθείτε. Πίσω από εσάς βρίσκονται άλλοι, βρίσκονται αφεντικά. Πέστε θα είναι ο Ζερίτης; Θα είναι ο Λαμπράκης; Θα είναι άνθρωποι άλλοι τους οποίους εκείνοι θα καθοδηγούν; Πέστε από τώρα ποιος θα είναι εκείνος ο επενδυτής. Ποια θα είναι η αποκατάσταση της "SOFTEX" στον ιδιωτικό τομέα; Ποιος θα την αγοράσει;

Ξέρετε ποιος θα την αγοράσει αλλά δεν το λέτε, ούτε τολμάτε να το πείτε, διότι εκείνος που θα την αγοράσει θα εξυπηρετεί τα κομματικά σας συμφέροντα, θα εξυπηρετεί την κυβερνητική μηχανή, θα εξυπηρετεί τη διατήρηση της δικής σας θέσης πλέον από τις αρχές της λειτουργίας των δογμάτων περί λαϊκής κυριαρχίας, όπως λέει ο Φοίβος ο Ιωαννίδης ο φίλος μου.

Επομένως, πέστε τον από τώρα. Τον ξέρετε. Δεν το λέτε, διότι είναι ταυτισμένος μαζί σας.

Επίσης, δεν ξέρατε από το 1990, 1993 την κακοδιαχείριση; Δεν ξέρατε το κατάντημα; 'Επρεπε να υπάρξουν τα δύο πορίσματα του 1990-1993 και 1993-1996, να περιμένετε το τέλος του Δεκεμβρίου του 1996 για να δώσετε τα πορίσματα στον εισαγγελέα; 'Οταν οι ιαχές των εργαζομένων και των εφημερίδων, αλλά και όλος ο Τύπος και η Αντιπολίτευση και όλος ο κόσμος βοούσε για την κακοδιαχείριση και για τις κομπίνες μέσα στη "SOFTEX", φθάσατε στο σημείο να μας λέτε ότι το 1996 στείλατε τα πορίσματα στον εισαγγελέα;

Είναι ευθύνη κρατικής εξουσίας, είναι ευθύνη κρατικής μηχανής, η οποία έπρεπε να δώσει ώθηση στη λειτουργία αυτών των πραγμάτων. Και μας μιλάτε για διαφάνεια, για διασφάλιση των εργαζομένων, για καλά επενδυτικά προγράμματα και για εγγυήσεις για το νέο αγοραστή. Τα ίδια δεν υποσχεθήκατε για την "ΠΕΙΡΑΙΚΗ ΠΑΤΡΑΙΚΗ"; Πού είναι η διαφάνεια στην "ΠΕΙΡΑΙΚΗ-ΠΑΤΡΑΙΚΗ"; Πού είναι οι εγγυήσεις με τον αγώνα για την ιδιωτικοποίηση που κάνατε; Ποια είναι η διασφάλιση των εργαζομένων στην "ΠΕΙΡΑΙΚΗ-ΠΑΤΡΑΙΚΗ"; Γιατί απ'αυτό το παράδειγμα που παίρνετε, τουλάχιστον δε σιωπάτε; Γιατί δε λέτε σιωπούμε, διότι στο κάτω-κάτω θα δούμε τι θα γίνει.

'Εχουμε το παράδειγμα της "ΠΕΙΡΑΙΚΗΣ-ΠΑΤΡΑΙΚΗΣ", την πλήρη αποτυχία, έχουμε τις επεμβάσεις του Ζερίτη και του Λαμπράκη, έχουμε εκείνα τα γεγονότα, τα οποία μας οδηγούν στη σκέψη ότι ενώπιον του Ελληνικού Κοινοβουλίου δεν μπορούμε να λέμε ότι θα είναι εντάξει ο επενδυτής και ότι θα τα διασφαλίσει αυτά,αφού έχουμε παραδείγματα στα οποία έχουμε αποτύχει.

'Εχουμε την "ΠΕΙΡΑΙΚΗ-ΠΑΤΡΑΙΚΗ", έχουμε τον Τσαούσογλου κ.λπ. Στο Καρπενήσι δεν την πήρε ο άλλος και έκλεισε; Τι έγινε εκεί; Ιδιωτικοποίηση δεν έγινε; Και εκείνος ο οποίος είναι μονοκράτορας του χαρτιού στην Ελλάδα θα αφήσει να την πάρει άλλος τη "SOFTEX"; Δε θα την πάρει εκείνος ο οποίος θέλει να είναι μονοκράτορας; Να, τα κυκλώματα, να ο έλεγχος. Γιατί λέτε να σωπάσουμε ότι ο μονοκράτορας του χαρτιού στην Ελλάδα θα είναι εκείνος τον οποίον δε λέτε ενώ τον ξέρετε. Και μας λέτε να σωπάσουμε, να κλείσουμε το στόμα μας, αφού ξέρετε ότι αυτός θα πάρει τη "SOFTEX" για να ικανοποιήσει τα δικά του συμφέροντα και για να μπορέσει να συνλειτουργήσει μαζί σας σε μία νέα εκλογική μάχη για να μπορέσετε από εκεί πλέον να πάρετε όλες εκείνες τις δυνάμεις, οι οποίες επικρατούν σήμερα ως μέσα εξυπηρέτησης κομματικών συμφερόντων και λειτουργίας άσκησης εξουσίας κρατικής.

Επομένως, ταυτίζετε την αξία της έννοιας της κρατικής εξουσίας. Ξέρατε τι θα ήσασταν; Τίποτε. Σήμερα ο Ελληνικός Λαός έχει φθάσει στην απόγνωση. Μοιρολατρεία, αδιαφορία, αδιαφάνεια όλα αυτά τον έχουν οδηγήσει να έχει κορεσθεί. Το μέγεθος μιας και της αυτής άσκησης ομοίας πολιτικής και η λειτουργία αδιαφάνειας της κρατικής μηχανής έχει δημιουργήσει κόρο.'Εχει δημιουργήσει κόρο το μέγεθος μιας και της αυτής άσκησης ομοίας πολιτικής και στο λαό και στις δημόσιες υπηρεσίες και στα πάντα.

Επομένως, τώρα δε θα σταματήσουμε, θα αγωνιστούμε.

Είπατε για νομοθετική ρύθμιση. Το ένα δισεκατομμύριο που πήραν ήταν από επιταγές.'Εδωσαν τις επιταγές και πήραν τα λεφτά τους. Πού είναι τα δύο δισεκατομμύρια; Να σταματήσετε εδώ, αφού όλη η Ελλάδα σας φωνάζει για τη "SOFTEX" και μην πάτε για ιδιωτικοποίηση, παρά τη διϋπουργική απόφαση. Λέτε και το ένα και το άλλο. Γιατί να σας πιστέψουμε; Εσείς οι ίδιοι δημιουργήσατε το σκηνικό της λειτουργίας, το κομματικό άντρο στις διοικήσεις και στα σωματεία και αφού αποτύχατε έρχεστε στο Ζερίτη. Γιατί να σας πιστέψουμε ότι πίσω σας λειτουργούν κυκλώματα; Γιατί μας είπατε ότι έτσι ή αλλιώς ή "το αυγό ή την κότα" θα λέμε και στη μία και στην άλλη περίπτωση το άλλο;'Εχουμε το δικαίωμα να το πούμε.'Εχουμε εντολή από τον Ελληνικό Λαό να πούμε ότι και στη μία και στην άλλη περίπτωση εσείς δημιουργήσατε τις προϋποθέσεις να μη σας πιστεύουμε ούτε εμείς ούτε ο Ελληνικός Λαός ούτε κανένας. Να σταματήσετε εδώ, να μην προχωρήσετε στην ιδιωτικοποίηση, γιατί η ιδιωτικοποίηση είναι και αυτή μία προεργασία. Να τη διατηρήσετε σε ζωή μόλις-μόλις, μέχρι που να φθάσουμε στο σημείο εκείνος που θα την πάρει να ικανοποιηθεί. Αυτά είναι ημίμετρα. Γιατί να τη διατηρήσετε σε λειτουργία; Καθαρίστε τη θέση σας.'Επρεπε από τότε να έχετε αναλάβει το πολιτικό κόστος και να την καθαρίσετε, να κάνετε ταχείες διαδικασίες περί εκκαθαρίσεως και να πείτε "να τη βγάλουμε στο σφυρί" και ας έχουμε οποιοδήποτε πολιτικό κόστος". Δεν μπορούμε να θάψουμε το Ελληνικό 'Εθνος. Και να τροποποιήσετε τις διατάξεις του πτωχευτικού δικαίου και του νόμου και να πείτε ότι βγαίνει αμέσως στο σφυρί, σε ένα μήνα.'Ετσι να κάνετε γιατί δεν μπορούμε αλλιώς. Δεν μπορούμε να έχουμε κομματικά άντρα. Δεν μπορούμε να έχουμε ιδιώτες που να μας επηρεάζουν. Να τη βγάλουμε στο σφυρί.

Πόσα λεφτά έχασε το Ελληνικό Κράτος με τη "SOFTEX" από το 1984 μέχρι σήμερα; Πέστε τώρα, πόσα λεφτά; Ούτε είπατε και πώς έγινε το χρέος είκοσι πέντε δισεκατομμύρια από το 1994 μέχρι το 1996. Να πείτε ότι από τότε αναλαμβάνετε το πολιτικό κόστος. Τι έρχεστε τώρα, να μας διηγηθείτε σαν φιλόλογος καθηγήτρια όλη την ιστορία της λειτουργίας της "SOFTEX" ότι αυτά έχουμε ως δεδομένα;

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Τσαφούλια, τελειώνετε.

ΓΕΩΡΓΙΟΣ ΤΣΑΦΟΥΛΙΑΣ: Τα έχετε αυτά ως δεδομένα, αλλά πίσω από τα δεδομένα αυτά και τη διήγηση και το ιστορικό μάθημα που μας κάνετε, υπάρχουν εκείνοι οι οποίοι έχουν τα συμφέροντα.

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Τσαφούλια, τελειώνετε.

ΓΕΩΡΓΙΟΣ ΤΣΑΦΟΥΛΙΑΣ:' Ενα λεπτό, κύριε Πρόεδρε.

ΠΡΟΕΔΡΕΥΩΝ (Δημήτριος Β. Κωστόπουλος): 'Οχι, ένα λεπτό. Ολοκληρώστε.

ΓΕΩΡΓΙΟΣ ΤΣΑΦΟΥΛΙΑΣ: Γιατί να μην υπάρχουν οι πρώτες ύλες; Γιατί να υπάρχουν οι εξευτελιστικές τιμές;

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Τσαφούλια, ολοκληρώστε αν έχετε την καλοσύνη.

ΓΕΩΡΓΙΟΣ ΤΣΑΦΟΥΛΙΑΣ: Τελειώνω, ένα λεπτό, κύριε Πρόεδρε.

'Ολα αυτά μας οδηγούν στη σκέψη, πως για να μπορέσετε να επανακτήσετε στοιχειωδώς μία εγγύηση της κοινής γνώμης, της αποδοχής του Ελληνικού Λαού, πρέπει να δώσετε τα χρήματα, να πείτε στον Καρατζά και στους άλλους να δώσουν τα δύο δισεκατομμύρια, να σταματήσει εδώ η δουλειά, να φύγουν οι παράγοντες και οι Ζερίτηδες μέσα από τη λειτουργία της ανήθικης διαπραγμάτευσης των συμφερόντων του Ελλη-

Σελίδα 4238 

ικού Λαού. Κι αυτό ώστε να εμπεδωθεί μία γνώμη ότι με τα προγράμματα αυτά και με τη σύσταση μιας Διακομματικής Επιτροπής μπορεί να πάει καλά. Πλέον να μην πιστεύουμε ότι έχετε προθέσεις ξεπουλήματος. Να πιστεύουμε ότι έχετε προθέσεις λειτουργίας.

Εδώ τελειώνω και αυτήν την πρόταση κάνω:'Οπως είναι τα πράγματα να σταματήσουν, να δώσετε τα λεφτά, να φέρετε τη νομοθετική ρύθμιση για Ι.Κ.Α. κ.λπ. και έτσι να φθάσουμε σε ένα σημείο που να σας πιστεύουμε. Το ότι δε σας πιστεύουμε είστε υπεύθυνοι εσείς. Και για το κατάντημα αυτού του Τόπου είστε υπεύθυνοι εσείς.

Λειτουργείτε, όχι ως νέα έκφραση, μια τυποποιημένη ιστορία λέτε. Δεν έχετε δραστηριότητα, έκφραση, ανανέωση, πολιτική δυναμική, να πάρετε τα πράγματα στα χέρια σας, να παραμερίσετε το ανήθικο και τα κυκλώματα και να οδηγηθείτε σε μια αίσια λύση.

Αν αυτό δεν το πράξετε, τα πράγματα θα είναι σε βάρος, σε βάρος του Λαού και του 'Εθνους, σε βάρος της ιστορίας του Κοινοβουλίου προς το οποίο κάνατε την πρόταση να θάψει το πρόβλημα.

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος του ΠΑ.ΣΟ.Κ. κ. Φοίβος Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, είναι πρωτότυπη η σημερινή συζήτηση κατά τούτο: Η επερώτηση υπεβλήθη από το Κόμμα της Νέας Δημοκρατίας και παρακολούθησα με προσοχή όλες τις ομιλίες. Διαπίστωσα ένα πολυ καλό επίπεδο συζήτησης από τους επερωτώντες Βουλευτές. Παρακολούθησα και τους Κοινοβουλευτικούς Εκπροσώπους, τους συναδέλφους, αλλά πρέπει να ομολογήσω όμως ότι δεν κατάφερα να παρακολουθήσω τον αγαπητό συνάδελφο κ.Τσαφούλια. Με μπέρδεψε, υποθέτω ότι αυτό θα συνέβη και με τους άλλους, διότι ανακάτευε φιλοσοφίες, ιστορίες, ηθική. Αχ αυτή η ηθική! Δε θέλω να θίξω τον κ.Τσαφούλια, είμαστε από τα φοιτητικά χρόνια γνωστοί και φίλοι, αλλά συνήθως περί ηθικής, λέγεται, ότι ομιλούν όσοι τη διαθέτουν λιγότερο.

ΓΕΩΡΓΙΟΣ ΤΣΑΦΟΥΛΙΑΣ: Κάνετε λάθος. Η ιστορία μου λέει το αντίθετο. Μαζί πήγαμε στις φυλακές, και στις εξορίες.

ΦΟΙΒΟΣ ΙΩΑΝΝΙΔΗΣ: Μα, είπα ότι αυτό δεν το λέω για σας. Σας εξαίρεσα ρητώς. 

Πάντως, στον μεν Κοινοβουλευτικός Εκπρόσωπος του Κ.Κ.Ε., εσείς, κύριε Πρόεδρε, που είστε στην 'Εδρα τώρα και είστε και καλός ομιλητής, έχω μάλιστα παρατηρήσει ότι είστε απ'αυτούς τους ομιλητές που σπάνια μιλούν από χειρόγραφο, κάτι που θα πρέπει κάποτε να επιβληθεί σ'αυτήν την Αίθουσα -σήμερα βέβαια, μιλήσατε από χειρογράφου, αλλά δεν έχει σημασία, είστε πάντοτε γλαφυρός ομιλητής- το μόνο που θα μπορούσα να πω σε όσα είπατε, είναι ότι προφανώς όλη σας την κριτική την εστιάζετε στο γεγονός ότι είμαστε χώρα-μέλος της Ευρωπαϊκής 'Ενωσης. Είμαστε υποχρεωμένοι να ακολουθούμε την ευρωπαϊκή νομοθεσία και βεβαίως, ...

ΣΤΡΑΤΗΣ ΚΟΡΑΚΑΣ: Και αν είναι αντίθετη προς τα συμφέροντά μας;

ΦΟΙΒΟΣ ΙΩΑΝΝΙΔΗΣ: Μια χώρα εντάσσεται σ'ένα διεθνή οργανισμό, σε μια διεθνή ένωση, διότι πιστεύει ότι συνολικώς θα είναι ωφελημένη και δε σημαίνει αυτό πως σε όλα τα επίπεδα και σε κάθε δράση της, θα είναι ωφελημένη. Τα συν από την ένταξή μας και τη συμμετοχή μας στην Ευρωπαϊκή 'Ενωση, είναι κατά την άποψή μας περισσότερα από τα πλην. Αυτή είναι απλή λογική. Βεβαίως, εσείς πιστεύετε το αντίθετο. Σεβαστή η άποψή σας.

ΣΤΡΑΤΗΣ ΚΟΡΑΚΑΣ: Βεβαίως. Απολύτως και τεκμηριωμένα.

ΦΟΙΒΟΣ ΙΩΑΝΝΙΔΗΣ: Τώρα η τεκμηρίωση είναι άλλο θέμα, γιατί κριτής όλων μας είναι ο Ελληνικός Λαός. 

ΣΤΡΑΤΗΣ ΚΟΡΑΚΑΣ: Το ζούμε καθημερινά.

ΦΟΙΒΟΣ ΙΩΑΝΝΙΔΗΣ: Εγώ δέχομαι και τις αρνητικές επιπτώσεις, αλλά η άθροιση έχει θετικό αποτέλεσμα για τη Χώρα μας, για πολλούς πολλούς λόγους και για εθνικούς και για πολιτικούς και για οικονομικούς. 

ΙΩΑΝΝΗΣ ΔΡΑΓΑΣΑΚΗΣ: Πάντως, για τη "SOFTEX" συζητάμε.

ΦΟΙΒΟΣ ΙΩΑΝΝΙΔΗΣ: Για τη "SOFTEX" συζητάμε, αλλά εγώ μιλώ ως Κοινοβουλευτικός Εκπρόσωπος του ΠΑ.ΣΟ.Κ. και απαντώ στους Κοινοβουλευτικούς Εκπροσώπους. Βεβαίως δε σας είχα ξεχάσει, αγαπητέ συμπατριώτη, κύριε Δραγασάκη, θα ερχόμουν αμέσως μετά σε σας, διότι εσείς υπήρξατε, θα έλεγα κατά την άποψή μου, περισσότερο προσεκτικός στη διατύπωση των απόψεών σας, αλλά μιλήσατε πάντοτε με το "πρέπει", χωρίς να πείτε πέρα από το τι πρέπει να γίνει και πώς μπορεί να γίνει.

ΙΩΑΝΝΗΣ ΔΡΑΓΑΣΑΚΗΣ: Ξέρει η κυρία Υπουργός.

ΦΟΙΒΟΣ ΙΩΑΝΝΙΔΗΣ: 'Οχι "ξέρει η κυρία Υπουργός". Και εγώ μπορεί να λέω ότι πρέπει να κάνουμε αυτό και εκείνο, αλλά να δούμε αν μπορεί να γίνει.

'Ενα μικρό παράδειγμα: Επειδή πέρασα και από το τόσο δύσκολο πόστο που βρίσκεται η κας Διαμαντοπούλου τώρα, δεν είναι οι τράπεζες υπάλληλοι ή δημόσιοι φορείς, που μπορείς να τους διατάξεις να κάνουν κάτι. Ατέλειωτες προσπάθειες και διαπραγματεύσεις έκανα και εγώ όταν ήμουν σ' αυτό το πόστο, για να πεισθούν -και σπάνια πείθονται- οι διοικήσεις των τραπεζών, όταν με κριτήρια τραπεζικά κρίνουν, καλώς ή κακώς, ότι δεν μπορούν να χρηματοδοτήσουν. Και έχουν και ένα επιπλέον επιχείρημα, κύριε Δραγασάκη, ότι "εμείς δεν πάμε για απιστία". Το επιχείρημα προβάλλεται συνεχώς από το 1989 και ύστερα. Και γνωρίζετε ασφαλώς τι δυσχέρειες έχει προκαλέσει συνολικά στο υπό δημόσιο έλεγχο τμήμα της οικονομίας και πόσο διστακτικοί είναι όλοι οι έχοντες υπεύθυνες, τραπεζικές και άλλες τέτοιες θέσεις, στο να ενδίδουν -αν θέλετε- στις παρακλήσεις, διότι περί παρακλήσεων πρόκειται, των κυβερνήσεων, των όποιων κυβερνήσεων, προκειμένου να ασκηθεί μια πολιτική προς τη μια ή την άλλη κατεύθυνση, που κρίνει η Κυβέρνηση ότι είναι σωστή.

Συνεπώς, παραμένει να αναφερθώ στους επερωτώντες Βουλευτές της Νέας Δημοκρατίας για να τους πω, ότι δεν υπάρχει αμφισβήτηση από πλευράς Κυβερνήσεως ότι έγιναν και λάθη και στο διάστημα το τελευταίο. Η κυρία Υπουργός σας είπε όχι μόνο αυτό, αλλά και ότι έστειλε και στον εισαγγελέα το πόρισμα των ορκωτών λογιστών.

Επιπλέον, πρέπει να σας πω και εγώ, επειδή γνωρίζω τον Πρόεδρο και τη σημερινή διοίκηση του ΟΑΕ, τον κ. Τσουδερό, ότι είναι άνθρωπος πανέντιμος και έχει πραγματικά επιδοθεί με αληθινό μεράκι στη δουλειά αυτή και νομίζω ότι επιτυχώς ανταποκρίνεται στις ευθύνες που έχει αναλάβει. Αλλά, πιστέψτε με, δεν υπάρχει δυσκολότερο πράγμα από την ιδιωτικοποίηση, ή επανιδιωτικοποίηση -είναι ο σωστότερος όρος- μιας μεγάλης ή μικρής μονάδας.

Ο κ. Τσαφούλιας αναφέρθηκε ιδιαίτερα στο πρόβλημα της "ΠΕΙΡΑΙΚΗΣ ΠΑΤΡΑΙΚΗΣ".

Κύριε Τσαφούλια, ξέρετε τι προσπάθειες έγιναν για την "ΠΕΙΡΑΙΚΗ ΠΑΤΡΑΙΚΗ"; 'Ολοι οι διαγωνισμοί απέτυχαν. Δεν προσήρχετο κανείς. Κάναμε πρόσθετη νομοθετική ρύθμιση για να υπάρξει τέταρτος διαγωνισμός. Δεν είναι εύκολο πράγμα η ιδιωτικοποίηση ή η επανιδιωτικοποίηση. Είναι πολύ δύσκολο και οι διαδικασίες είναι χρονοβόρες. Γι' αυτό, αν θέλετε, ούτε η κυβέρνηση της Νέας Δημοκρατίας, που ήταν φανατική υπέρ των ιδιωτικοποιήσεων, δεν μπόρεσε να προχωρήσει σ' αυτές τις διαδικασίες. Δεν είναι εύκολο πράγμα. Αλλά δεν είναι και δυνατό να δεχθούμε πια τη λογική και εμείς που είμαστε σοσιαλιστές, ότι πρέπει το Κράτος να συνεχίσει να κάνει τον επιχειρηματία. Διότι αυτό, ιστορικά είναι βεβαιωμένο, ότι είναι ένας ρόλος στον οποίο το Κράτος δεν μπορεί να ανταποκριθεί. Και βεβαίως, παρεισφρύουν και τα φαινόμενα στην περίπτωση αυτή, που αναφέρθηκαν τόσο από τη Νέα Δημοκρατία, όσο και από τις άλλες πλευρές και από τον κ. Τσαφούλια.

Δεν μπορεί ποτέ να είναι κανείς βέβαιος εκ των προτέρων, όταν μια υπόθεση με τεράστια συμφέροντα τη διαχειρίζονται κάποιοι άνθρωποι, είτε ως μέλη διοικητικών συμβουλίων είτε ως διευθύνοντες σύμβουλοι, αλλά και τα διευθυντικά στελέχη και πολλές φορές και όχι μόνο αυτά, ότι θα υπάρξει απόλυτα πιστή διαχειριση. Εκεί όπου επισημαίνεται το αντίθετο, ασφα-

Σελίδα 4239 

λώς και έχουμε καθήκον να στέλνουμε τις υποθέσεις στον εισαγγελέα. Αλλά, το πρόβλημα δεν είναι αν τελικά κάποιοι στέλνονται στον εισαγγελέα και αν εν τέλει καταδικάζονται και με τις χρονοβόρες διαδικασίες της ελληνικής Δικαιοσύνης. Το πρόβλημα είναι η απαξίωση που συμβαίνει εν τω μεταξύ σε επιχειρήσεις που μπορούν να επιζήσουν. Και εγώ πιστεύω, ότι η "SOFTEX", παρά τα προβλήματά της, είναι μια απ' αυτές τις επιχειρήσεις που μπορούν να ζήσουν, αλλά μπορούν να ζήσουν όχι στα πλαίσια του ΟΑΕ, αλλά εάν κάποιος επενδυτής αναλάβει να τις εκσυγχρονίσει.

Τελειώνοντας, κύριε Πρόεδρε, θέλω να πω ότι το μεγάλο δράμα της "SOF TEX" είναι η Δράμα. Τριάμισι δισεκατομμύρια το χρόνο κοστίζει, αλλά είναι αδύνατον να μην έχει ευαισθησία όχι μόνο η δική μας Κυβέρνηση, αλλά πιστεύω η οποιαδήποτε κυβέρνηση, σε μία περιοχή που είναι φθίνουσα, όπου επτακόσιοι εργαζόμενοι, δηλαδή επτακόσιες οικογένειες, σε μία μικρή σχετικά πόλη, εξαρτώνται απολύτως από τη λειτουργία αυτού του τμήματος της επιχειρήσεως.

Είναι δραματική η κατάσταση, αλλά πείτε μας πώς μπορεί να βρεθεί λύση. 'Οσοι δε, προτείνουν να παραμείνει στο Δημόσιο, να μας πουν πώς μπορούμε να αντιμετωπίσουμε τα τριάμισι δισεκατομμύρια που κοστίζει το χρόνο το εργοστάσιο της Δράμας, με τα δεδομένα μάλιστα της δύσκολης οικονομικής συγκυρίας που έχουμε σήμερα.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

Κύριοι συνάδελφοι, τελειώνω εδώ γιατί είμαι βέβαιος ότι στη δευτερολογία της η αγαπητή συνάδελφος κα Διαμαντοπούλου -όπως άλλωστε και στην πρωτολογία της υπήρξε σαφής και αναλυτικότατη- θα δώσει απαντήσεις σε όσα ερωτήματα υπεβλήθησαν, διότι δεν είναι και αυτός ο ρόλος ο δικός μου. Ο ρόλος του Κοινοβουλευτικού Εκπροσώπου του κυβερνώντος Κόμματος, δεν είναι και πολύ ευχάριστος, αλλά είναι ο ρόλος των πολιτικών επιχειρημάτων που πρέπει να εκφέρει, εις απάντηση των όσων ηκούσθησαν από τις άλλες πολιτικές πλευρές. Την ευθύνη της απαντήσεως την έχει βεβαίως η αρμοδία Υπουργός, η οποία με τόση ικανότητα και γοητεία, -γιατί όχι, το επεσήμαναν και οι συνάδελφοι της Αντιπολιτεύσεως- σε κάθε περίπτωση που αντιμετωπίζει οσοδήποτε σκληρή κριτική μέσα σ' αυτήν την Αίθουσα, έχει απαντήσει, νομίζω, με πλήρη επάρκεια.

Ευχαριστώ.

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι, περνάμε στο στάδιο των δευτερολογιών.

Το λόγο έχει για δέκα λεπτά ο πρώτος επερωτών κ. Σταύρος Παπαδόπουλος, Εισηγητής της Νέας Δημοκρατίας.

ΣΤΑΥΡΟΣ ΠΑΠΑΔΟΠΟΥΛΟΣ: Συμμερίζομαι την προσωπική σας ευαισθησία, κυρία Υπουργέ, γιατί από μία μικρή, έστω, επαφή που είχα τότε που διαμαρτύρονταν οι εργαζόμενοι, διαπίστωσα και πιστεύω ότι υπάρχει από μέρους σας η βούληση να βοηθήσετε πραγματικά, ούτως ώστε η "SOFTEX" να οδηγηθεί σε ιδιωτικοποίηση εν λειτουργία. Με φοβίζει, όμως, πώς θα γίνει το "εν λειτουργία", γιατί οι συγκυρίες αυτήν τη στιγμή δείχνουν, με αυτά τα οποία είπα και στην εισήγησή μου προηγουμένως, αλλά και με αυτά τα οποία εσείς παραδεχθήκατε -και χαίρομαι που τα παραδεχθήκατε- ότι υπάρχει εγκληματική κακοδιαχείριση. Και η εγκληματική αυτή κακοδιαχείριση, εκτός από αυτά που διαπίστωσα εγώ και ανέφερα, είναι και μεταξύ αυτών τα οποία είπατε εσείς, ότι χρειάστηκε ποσό διακοσίων ογδόντα εκατομμυρίων δραχμών για τη μεταφορά ενός απλού μηχανήματος, ότι η αγορά χαρτομάζας ήταν τριπλάσια σε ποσότητα -και μάλιστα είναι γνωστό αυτό, γράφτηκε και στις εφημερίδες- απ' ό,τι χρειαζόταν για εκείνο το χρονικό διάστημα και οι τιμές στις οποίες αγόραζαν τότε ήταν υπερβολικά υψηλές με αποτέλεσμα να χαθούν πολλά εκατομμύρια από την επιχείρηση "SOFTEX".

Λυπούμαι, όμως, γιατί είπατε ότι η Εθνική Τράπεζα και η Κυβέρνηση κατ' επέκταση, δεν μπορεί να δανειοδοτήσει αυτήν την επιχείρηση με τα ελάχιστα αυτά ποσά των δυόμισι δισεκατομμυρίων, τα οποία και εσείς πραγματικά είχατε δεσμευτεί ότι θα δοθούν ως δάνειο στις 24.12.1996.

Εγώ θέλω να επισημάνω και να τονίσω ιδιαίτερα ότι η Εθνική Τράπεζα της Ελλάδος είναι μεγαλομέτοχος αυτήν τη στιγμή σ' αυτήν την εταιρία και μετέχει, απ' ό,τι γνωρίζω, με 67% και από την άλλη πλευρά με 33% μετέχει ο ΟΑΕ.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Το αντίθετο.

ΣΤΑΥΡΟΣ ΠΑΠΑΔΟΠΟΥΛΟΣ: Το αντίθετο; 'Εστω.

Εν πάση περιπτώσει, όμως, δεν είναι δυνατόν να μην επιτρέπεται η επιδότηση, από μέρους μάλιστα της τραπέζης η οποία μετέχει και είναι ο εταίρος σ' αυτήν την επιχείρηση και να μην μπορεί να διαθέσει αυτά τα διόμισι δισεκατομμύρια που χρειάζονται άμεσα για την ταμειακή εξυπηρέτηση και τη σωστή λειτουργία της επιχείρησης σ' αυτό το χρονικό διάστημα και να μπορείτε σαν Κυβέρνηση να βρίσκετε τρόπους και να δίδετε επιδότηση στις αστικές συγκοινωνίες ή, αν θέλετε, στις μεγάλες ΠΑΕ.

'Ετσι επιδοτήθηκαν και οι μεγάλες ΠΑΕ, έτσι επιδοτήθηκαν και οι έχοντες και κατέχοντες τα μεγάλα, αν θέλετε, πολυτελή αυτοκίνητα, που έφεραν, και τα κόττερα. Εκεί πώς βρέθηκε τρόπος και δεν μπορεί ειλικρινά να βρεθεί τρόπος αυτήν τη στιγμή από την τράπεζα, η οποία ελέγχεται από το Κράτος, ελέγχεται από την Κυβέρνηση;

Μάλιστα, εδώ θα κατηγορήσω για άλλη μία φορά την Κυβέρνηση -και πιστεύω πως την κατηγορούν και οι εργαζόμενοι σ' όλο το φάσμα, απ' όλες τις πλευρές, η ΠΑΣΚΕ, η ΔΑΚΕ και όλα σχεδόν τα Πολιτικά Κόμματα- ότι στην Εθνική Τράπεζα μετέχει πραγματικά ο μεγαλύτερος ανταγωνιστής της "SOF TEX", που λέγεται Ζερίτης, ο οποίος έχει ομοειδή εταιρεία και παράγει όμοια πράγματα στην Ξάνθη. Αυτήν τη στιγμή μάλιστα σκοπεύει να λειτουργήσει δεύτερη μηχανή παραγωγής χάρτου ανταγωνιστικά προς τη "SOF TEX". Kατηγορούν τον Ζερίτη όλοι αυτοί οι υπάλληλοι, λέγοντας ότι, όπως είπα, αυτός έκλεισε τη στρόφιγγα της δανειοδότησης της εταιρείας "SOF TEX".

Είναι θέμα πολιτικής βούλησης από μέρους σας, όπως μέχρι τώρα είχατε το δικαίωμα και μπορούσατε να δανείσετε όλο αυτό το χρονικό διάστημα, γιατί υπάρχει η κατηγορία, ότι πάρθηκαν δάνεια είκοσι δισεκατομμυρίων από μέρους της εταιρείας "SOFTEX". 'Αρα, λοιπόν, πώς μπορούσατε όλο αυτό το χρονικό διάστημα, χωρίς καν εγγύηση, να δανειοδοτήσετε αυτήν την εταιρεία και αυτήν τη στιγμή να μην μπορείτε να τη δανειοδοτείτε με το ποσό των δυο, δυόμισι δισεκατομμυρίων δραχμών;

Το 1987, κυρία Υπουργέ, όπως είχατε πει και εσείς, έγινε μετοχοποίηση τριάντα έξι δισεκατομμυρίων δραχμών και το 1984 έγινε η κοινωνικοποίηση, η κρατικοποίηση από μέρους της Κυβέρνησης του ΠΑ.ΣΟ.Κ. τότε, γιατί υπήρχαν στην εταιρεία δεκατρία έως δεκατέσσερα δισεκατομμύρια, έστω δεκαεπτά. Μέχρι τα τριάντα έξι που είπατε εσείς, εγώ είπα τριάντα, είναι διπλάσια και παραπάνω.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Ρευστό...

ΣΤΑΥΡΟΣ ΠΑΠΑΔΟΠΟΥΛΟΣ: Τότε μπορούσατε και βάλατε αυτό το ρευστό. Γιατί να μην μπορούμε τώρα; Οι συνθήκες δε νομίζω ότι είναι πολύ διαφορετικές από τότε και δεν είναι πολύ πιο διαφορετικές από αυτές, με τις οποίες δώσατε την επιδότηση, την οποία δώσατε στις Αστικές Συγκοινωνίες Αθηνών.

Στη συνέχεια, ενώ μηδενίστηκε το χρέος το οποίο είχε, των τριάντα έξι δισεκατομμυρίων το 1987 και ενώ είχε τέσσερα δισεκατομμύρια μόλις το 1993, ξαναγίνονται αυτά πάνω από είκοσι πέντε δισ. σε ελάχιστο χρονικό διάστημα.

Και εδώ είναι η πολιτική σας ευθύνη, κυρία Υπουργέ. Και είναι πολιτική ευθύνη, διότι ενώ βλέπατε ότι συνεχώς η εταιρεία αυτή, σε καθημερινή βάση, πάει από το κακό στο χειρότερο από την κακοδιαχείριση, την οποία εσείς πραγματικά αναφέρετε, δεν κάνατε τη σωστή παρέμβαση, την οποία έπρεπε να κάνετε εκείνη την εποχή και πραγματικά να προβείτε σε μία εξυγίανση, όπως αρχικά είχε γίνει από το 1984 και όλα αυτά τα δώδεκα χρόνια, που εσείς είστε στην εξουσία και στη δική σας διαχείριση και τύχη βρίσκεται αυτή η εταιρεία. Δεν κάνετε τίποτε προς αυτήν την κατεύθυνση, 

Σελίδα 4240 

όπως πολύ σωστά ανέφεραν και οι εργαζόμενοι και οι προσκείμενοι, αν θέλετε, εργαζόμενοι στη "SOFTEX", μέσω της ΠΑΣΚΕ.

ΦΟΙΒΟΣ ΙΩΑΝΝΙΔΗΣ: Μου επιτρέπετε να σας κάνω μία ερώτηση;

ΣΤΑΥΡΟΣ ΠΑΠΑΔΟΠΟΥΛΟΣ: Συγγνώμη, κύριε συνάδελφε. 'Οχι, δε σας επιτρέπω, δε σας διέκοψα. Μετά μπορείτε να με ρωτήσετε και να κάνουμε διάλογο, αφού ολοκληρώσω.

Εδώ θα ήθελα να πω σχετικά με την υπόθεση της Δράμας, ότι ειλικρινά -και το γνωρίζετε πολύ καλά- αυτό το εργοστάσιο είναι το μόνο που απέμεινε στο νομό. Ο Νομός Δράμας έχει αποψιλωθεί απ' όλες τις πλευρές. Υπήρχαν ορισμένες βιοτεχνίες ετοίμου ενδύματος, φασόν, οι οποίες έχουν κλείσει, με αποτέλεσμα αυτήν τη στιγμή πάνω από έξι χιλιάδες εργάτριες γυναίκες να βρίσκονται στην ανεργία.

Δίνετε τα κίνητρα εκείνα, που δίνετε προς τη Θράκη. Υπάρχει, αν θέλετε, αυτή η συνεργασία, που υπάρχει με τη Βουλγαρία και όλοι οι επιχειρηματίες έχουν φύγει από τη Δράμα, οδεύοντας είτε προς την Ξάνθη είτε, αν θέλετε, προς τη Βουλγαρία. Αν, λοιπόν, κλείσει και αυτό το εργοστάσιο, τότε δεν έχει παρά ο Νομός Δράμας να είναι ένα απέραντο εργοτάξιο ανέργων.

Και εδώ θα είναι η μεγάλη ευθύνη της Κυβέρνησης του ΠΑ.ΣΟ.Κ., κυρία Υπουργέ, και να είστε σίγουροι ότι, δεν είναι απειλή, αλλά πραγματικά η Δράμα θα αντιδράσει. Ο Δραμινός λαός ολόκληρος θα αντιδράσει με δυναμικές, αν θέλετε, κινητοποιήσεις, γιατί επαναλαμβάνω ότι αυτό το εργοστάσιο είναι ο μόνος οικονομικός πνεύμονας που έμεινε στη Δράμα και δε θα επιτρέψουν το κλείσιμό του.

'Ηθελα να απαντήσω και στον Κοινοβουλευτικό Εκπρόσωπο και να του πω ότι όλα γίνονται με καλή θέληση και με πολιτική βούληση τέτοια, που να οδηγεί τις επιχειρήσεις αυτές σε σωστό δρόμο για να ιδιωτικοποιηθούν. 

Η δική σας φιλοσοφία ήταν η κρατικοποίηση και η δική σας Κυβέρνηση προέβη τότε στην κρατικοποίηση αυτής της εταιρείας με την προοπτική να την εξυγιάνει. Και πέρασαν από τότε δώδεκα και χρόνια, κύριε συνάδελφε, και αντί να την εξυγιάνει, δύο φορές τα χρέη αυτής της εταιρείας έφθασαν να υπερβαίνουν τα τριάντα δισεκατομμύρια. Εδώ ακριβώς είναι το πολιτικό σφάλμα, το οποίο διαπράξατε εις βάρος αυτής της εταιρείας, εις βάρος των εργαζομένων, εις βάρος του κοινωνικού συνόλου, εις βάρος της εθνικής οικονομίας.

Ευχαριστώ πολύ.

ΦΟΙΒΟΣ ΙΩΑΝΝΙΔΗΣ: Και αυτή και όλες οι προβληματικές έγιναν προ του 1981.

ΠΡΟΕΔΡΕΥΩΝ (Δημήτριος Β. Κωστόπουλος): Η Υφυπουργός Ανάπτυξης κα Διαμαντοπούλου έχει το λόγο να δευτερολογήσει για δεκαπέντε λεπτά.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Ειπώθηκαν, κύριε Πρόεδρε, πάρα πολλά...

ΠΡΟΕΔΡΕΥΩΝ (Δημήτριος Β. Κωστόπουλος): 'Εχετε δεκαπέντε λεπτά. Θέλετε παραπάνω χρόνο;

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): 'Οχι, δε νομίζω ότι θα τα καλύψω. Θα είμαι πολύ σύντομη.

Δεν είσασταν τόσο καλός πριν από λίγο, κύριε Πρόεδρε. Φαίνεται ότι αλλάζοντας θέση, αλλάζουν και οι διαθέσεις σας.

Θα ήθελα να κάνω μια πολύ μικρή αναφορά, γιατί πολλοί από τους συναδέλφους αναφέρθηκαν στο θέμα των ιδιωτικοποιήσεων, των κρατικοποιήσεων, της άποψης του ΠΑ.ΣΟ.Κ. κ.λπ.

Νομίζω ότι και στην πρωτολογία μου έκανα μια συγκεκριμένη αναφορά, γιατί έχουμε κατηγορηθεί και για ιδεοληψίες του παρελθόντος. Ουδέποτε το ΠΑ.ΣΟ.Κ. είπε ότι πρέπει να κρατικοποιηθούν επιχειρήσεις καταναλωτικών αγαθών. Οι κρατικοποιήσεις έγιναν σε μια εποχή που είχε φθάσει στο τέλος της και στο κατώτατο σημείο η άσκηση μιας βιομηχανικής πολιτικής επί χρόνια στη Χώρα, που έφτιαχνε βιομήχανους και δεν έφτιαχνε βιομηχανίες. Και αυτό το πληρώσαμε πάρα πολύ. Η επιλογή του Ο.Α.Ε. ήταν μια προσπάθεια αντιμετώπισης μιας συγκεκριμένης χρονικής περιόδου, που πάρα πολύ μεγάλες επιχειρήσεις στο χώρο των ναυπηγείων, της κλωστοϋφαντουργίας, του χαρτιού, κατέρρεαν και θα είχε σαν αποτέλεσμα να βγουν αρκετές δεκάδες χιλιάδες άνθρωποι στο δρόμο.

'Ηταν τότε μια συγκεκριμένη επιλογή. Δε λειτούργησε πάντοτε όπως έπρεπε, ο Ο.Α.Ε., ούτε έγιναν οι επιχειρηματικές εκείνες επιλογές που θα έπρεπε, όπως είπα στην αρχή. Αλλά, εν πάση περιπτώσει, για να θυμόμαστε λίγο, οι μεγαλύτερες κρατικοποιήσεις στη Χώρα έγιναν επί Νέας Δημοκρατίας. Κάθε εποχή έχει τις ανάγκες της και τα προβλήματά της και μια ηγεσία πρέπει πάντοτε να ξέρει πώς θα παρεμβαίνει για το καλό του Ελληνικού Λαού.

Θα απαντήσω συγκεκριμένα στα ερωτήματα που μπήκαν και θα απαντήσω συνολικά στο τέλος στις παρατηρήσεις του Κομμουνιστικού Κόμματος και του ΔΗ.Κ.ΚΙ.

Συγκεκριμένα, θα ήθελα πρώτα να αναφερθώ στις καταγγελίες που τέσσερις φορές ακούστηκαν μέσα στην Αίθουσα, για την αγορά από τον κ. Ζερίτη, ο οποίος ακούστηκε πιο πολλές φορές απ' όλους εδώ μέσα σήμερα, για το κτήμα της Βαρυμπόμπης στην "ΠΕΙΡΑΙΚΗ ΠΑΤΡΑΙΚΗ".

'Εγιναν αρκετοί πλειστηριασμοί, όπως ξέρετε. 'Ηταν πλειοδότης με 1,7 δισ., ενώ ο δεύτερος ήταν με επτακόσια εκατομμύρια και ενώ ήταν πλειοδότης, ζητήσαμε απ' όλους τους συμμετέχοντες βελτίωση των προσφορών. 'Εγινε η βελτίωση των προσφορών και πάλι ήταν πλειοδότης με πάρα πολύ μεγάλη διαφορά.

Θα ήθελα, αν έχετε να καταγγείλετε κάτι συγκεκριμένο, πέρα από το να φέρεται αυτό το όνομα εδώ ως απειλή και να κινείται στον αέρα ως ο λόγος ποινικής δίωξης της Κυβέρνησης, να μου εξηγήσετε γιατί. 'Εγιναν πλειστηριασμοί, σύμφωνα με τους νόμους του Ελληνικού Κράτους, υπήρξαν τιμήματα, υπήρξαν δυνατότητες βελτίωσης των προσφορών. Ποιο, λοιπόν, είναι το μεμπτό εδώ;

Γιατί, πέρα απ' όλα τα άλλα, ακούστηκε από δύο πλευρές, πρώτον, ο οχετός του κρατικού τομέα και, δεύτερον, ο οχετός του ιδιωτικού τομέα. Ο κ. Τσαφούλιας αναφέρθηκε μάλιστα στον οχετό του κρατικού τομέα και ο κ. Κωστόπουλος στους αεριτζήδες και στις αρπαχτές του ιδιωτικού τομέα.

Μα, εάν όλοι είναι για φτύσιμο σ' αυτήν τη Χώρα, δεν έχουμε καμιά ελπίδα. Αεριτζήδες και απατεώνες υπάρχουν παντού και η προσπάθεια είναι να συμφιλιωθούν και να συνεργαστούν οι δύο τομείς, που υπάρχουν καλοί και κακοί και στους δύο.

Στο δεύτερο σημείο, της συμμετοχής, αναφέρθηκε επανειλημμένα το όνομα του κ. Καρατζά. Πριν το 1994 έγινε μια αναπτυξιακή εταιρεία στη Θράκη, η οποία Θράκη, παρά τις επενδύσεις και τα κίνητρα που έχουν δοθεί, έχει μεγάλη υστέρηση σε υποδομή, απουσία λογιστικών γραφείων, δικηγορικών γραφείων, μελετητικών γραφείων. Και επειδή δεν υπάρχει καμία στήριξη και των επιχειρήσεων, αλλά και στήριξη των επενδύσεων της περιοχής, έγινε μια αναπτυξιακή εταιρεία ιδιωτικού δικαίου στην περιοχή, στην οποία συμμετέχουν η Εθνική Τράπεζα, η Εμπορική Τράπεζα και μεγάλες επιχειρήσεις της περιοχής, μια από τις οποίες είναι και η επιχείρηση του κ. Ζερίτη, η οποία έχει έδρα στη Θράκη. Φαντάζομαι ότι εξ αυτού και από παρανόηση θα αναφέρεται ως συνέταιρος ο κ. Καρατζάς, ο οποίος τότε, όταν έγινε αυτή η αναπτυξιακή εταιρεία, δεν ήταν διοικητής της Εθνικής Τράπεζας.

Χρησιμοποιούνται με πάρα πολύ ευκολία και σπιλώνονται ονόματα και αυτό το έχουμε πληρώσει πάρα πολύ στο παρελθόν και το πληρώνουμε και σήμερα, στον τρόπο που λαμβάνονται αποφάσεις στη Χώρα.

Τρίτο σημείο. Αναφέρθηκε από πολλούς συναδέλφους, να δοθούν όσα χρήματα χρειάζονται, να εξυγιανθεί η επιχείρηση και μετά να ιδιωτικοποιηθεί.

Κύριοι συνάδελφοι, υπάρχουν αυτήν τη στιγμή χρέη στις τράπεζες δεκαπέντε δισεκατομμυρίων. Τα νούμερα που ακούγονται εδώ έχουν πολλές ερμηνείες. Πάντως δεκαπέντε δισεκατομμύρια είναι τα ανοικτά χρέη προς τις τράπεζες. Οι οφειλές προς το Ι.Κ.Α., όλα αυτά τα οποία θα ρυθμιστούν, νομίζω ότι κατανοείτε όλοι ότι είναι χρήματα, ότι το Ι.Κ.Α. θα 

Σελίδα 4241 

πρέπει να αντιμετωπίσει ένα θέμα πολλών δισεκατομμυρίων. Και για το Ι.Κ.Α. θα συζητήσουμε πάλι σ'αυτήν τη Βουλή μετά από λίγο καιρό και θα υπάρχουν καταγγελίες για τη διαχείριση του δημοσίου χρήματος.

Το Ι.Κ.Α., η Δ.Ε.Η., τα φορολογικά έσοδα, όλα αυτά θα αντιμετωπισθούν και είναι χρήμα, το οποίο θα καταβάλει το Ελληνικό Δημόσιο. Δηλαδή ποια είναι η καλύτερη πρόθεση, καλής προσπάθειας για την αντιμετώπιση των προβλημάτων, αν όχι το να αντιμετωπίσει το Δημόσιο τα δικά του όσο μπορεί;

'Eβαλαν συγκεκριμένα ερωτήματα και ο Κοινοβουλευτικός Εκπρόσωπος της Νέας Δημοκρατίας και ο Κοινοβουλευτικός Εκπρόσωπος του Συνασπισμού, στα οποία θα προσπαθήσω να απαντήσω.

Πράγματι, υπήρξε η δέσμευση για τροπολογία, που θα αντιμετωπίσει όλα αυτά τα προβλήματα. Δεν ήταν καθόλου εύκολη και σας διαβεβαιώ ότι χρειάστηκαν οι γνωμοδοτήσεις νομικών συμβούλων και επί του Κοινοτικού και επί του Εθνικού Δικαίου, για το πώς έπρεπε να γίνει αυτή η τροπολογία. 'Εχει ολοκληρωθεί και θα κατατεθεί με το πρώτο νομοσχέδιο του Υπουργείου Ανάπτυξης τις επόμενες δέκα-δεκαπέντε ημέρες. Υπάρχει σύμφωνη γνώμη και του Υπουργού Εθνικής Οικονομίας και της Υπουργού.

Το δεύτερο σημείο που τέθηκε εδώ, ήταν το θέμα της "ARAΒ-BANK". Επειδή το θέσατε πολύ συγκεκριμένα, κύριε Δραγασάκη, πρέπει να σας πω ότι η πρόθεση ήταν να αντιμετωπίσουμε αυτό το πρόβλημα που έχει μια ξένη τράπεζα στη Χώρα μας και που δεν έγινε απόλυτα με δική της ευθύνη. Λέω απόλυτα, γιατί κάθε τράπεζα, στις επιλογές που κάνει, παίρνει ένα ρίσκο. Οι τραπεζίτες κερδίζουν πολλά και πολλές φορές χάνουν και πολλά.

Για να μπορέσουμε, λοιπόν, να αντιμετωπίσουμε το θέμα αυτό, θα έπρεπε να υπάρξει δυνατότητα επιστροφής από το Ι.Κ.Α., έστω και με χρηματοδότηση από το Ελληνικό Δημόσιο στο Ι.Κ.Α., των χρημάτων αυτών. Δεν υπάρχει κανένας νομικός τρόπος. Μέχρι στιγμής δεν έχει βρεθεί λύση. Είναι, όμως, ένα πρόβλημα, που και εμάς απασχολεί, για τους λόγους που προανέφερα.

'Οσον αφορά το θέμα των δύο δισεκατομμυρίων, δόθηκε το ένα δισεκατομμύριο και εκτιμώ ότι θα είναι δυνατόν την επόμενη εβδομάδα να δοθεί και το υπόλοιπο ένα δισεκατομμύριο. Οφείλω, όμως, να εκφράσω και δημόσια την ανησυχία μου, για το αν αυτό το ποσό, το οποίο έχει προταθεί από τη μέχρι πριν από λίγο καιρό οικονομική διοίκηση της "ΑΘΗΝΑΙΚΗΣ ΧΑΡΤΟΠΟΙΙΑΣ", θα είναι αρκετό και δε θα δημιουργήσει προβλήματα στο μέλλον. Υπάρχουν σοβαρά προβλήματα στη συνεχή χρηματοδότηση της εταιρείας.

Αν συγκεντρώσουμε όλο αυτό το σύνολο, τα χρήματα που οφείλονται στις τράπεζες, τα χρήματα προς τους δημόσιους φορείς, το ποσό της μισθοδοσίας, το οποίο είναι αρκετά υψηλό, έχει κανείς να προτείνει, από πού θα πληρωθούν αυτά τα χρήματα; Γιατί ειπώθηκε εδώ "να δοθούν αυτά, να δοθούν εκείνα". Αυτά πρέπει να δοθούν από το πρόγραμμα δημοσίων επενδύσεων. 'Οταν ξέρετε ότι το πρόγραμμα δημοσίων επενδύσεων, για ένα νομό είναι της τάξεως του ενάμισι με δύο δισεκατομμυρίων για ένα χρόνο, όταν ξέρετε ότι τα περιφερειακά προγράμματα που αφορούν ολόκληρες περιφέρειες είναι δεκατέσσερα δισεκατομμύρια και δεκαπέντε δισεκατομμύρια. Νομίζετε ότι είναι τόσο εύκολο να βρούμε αμέσως τριάντα δισεκατομμύρια, για να αντιμετωπίσουμε, να εξυγιάνουμε και να κάνουμε και τις επενδύσεις; 'Οπως σας είπα, οι επενδύσεις μόνο της Δράμας, μέσα από μελέτες που έχουν γίνει, είναι το μίνιμουμ δώδεκα - δεκατρία δισεκατομμύρια. Φυσικά αυτά χρειάζονται για να ολοκληρωθεί. Μπορεί να γίνουν λιγότερες επενδύσεις, απλά για να σταθεί. 'Ολα αυτά, όμως, τα δισεκατομμύρια -είναι πολύ εύκολο να λέμε να εξυγιανθεί και να γίνουν επενδύσεις και να δοθεί στον ιδιωτικό τομέα- θα πρέπει κάποιος να πει από πού θα βρεθούν. Γιατί δεν υπάρχουν πόροι να βρούμε αυτά τα χρήματα. Αν υπήρχαν, θα ήταν πάρα πολύ εύκολο να πάρουμε τις αποφάσεις.

Επαναλαμβάνω, όμως, ότι η πρόθεση είναι να πάει σε ιδιωτικοποίηση εν λειτουργία και να ξεπεράσουμε με οποιονδήποτε τρόπο γίνεται, και όσο γίνεται, τις δυσκολίες.

Δε θα επανέλθω στο θέμα των ατασθαλιών, όχι γιατί θέλησα να το ξεπεράσω, ούτε γιατί το θεωρώ επουσιώδες. Κάθε άλλο. Απλά θα μπορούσα να αναφέρω και εγώ πάρα πολλά θέματα.Θα μπορούσα πάρα πολύ απλά να πω, ότι το 1993, αμέσως μετά την πυρκαϊά, έγινε χωρίς λόγο και εξαιρετικά γρήγορα, επιλογή ενός χώρου για την εγκατάσταση των νέων μηχανημάτων, που δημιουργεί σοβαρό πρόβλημα αύξησης του κόστους σε μεταφορικά στην εταιρεία, κοστίζει οκτακόσια εκατομμύρια το χρόνο. Με ακρίβεια το επιπλέον κόστος ανέρχεται σε πεντακόσια με οκτακόσια εκατομμύρια το χρόνο.

Προσπάθησα από την αρχή να πω, ότι οι επιχειρηματικές επιλογές που έγιναν και κατά τη διάρκεια του ιδιωτικού μάνατζμεντ και κατά τη διάρκεια του δημοσίου, ήταν πολλές φορές ατυχείς.

Η απάντηση για τις ατασθαλίες δόθηκε νομίζω, με τον καλύτερο τρόπο με το να διαβιβασθεί ο φάκελος στον εισαγγελέα και εκεί πραγματικά δια της νόμιμης οδού να δούμε τι μέτρα θα παρθούν.

Μία ακόμα παρατήρηση για το θέμα του μονοπωλίου. Λέχθηκε πάρα πολλές φορές εδώ, ότι όλα αυτά γίνονται για να υπάρξει μία επιχείρηση, η οποία είναι, όπως ειπώθηκε, ο "δράκος" της αγοράς. Να πω ότι το 1996 η "SOFTEX" έχει το 36,2%, η "DELICA" το 15,3%, η "DIANA" το 16,5%, η "ELITE" το 3,8% και όλοι οι υπόλοιποι έχουν το 20% της αγοράς. Δεν υπάρχει κανένας "δράκος" λοιπόν, ο οποίος θα διαλύσει τη "SOFTEX". 'Ομως σε κάθε περίπτωση, για να μπει μια επιχείρηση στο χώρο του χαρτιού και για να μπορέσει να έχει ποσοστά σαν αυτά που ειπώθηκαν, δηλαδή 80% και να ελέγξει και μονοπώλιο, όπως ξέρετε από τους νόμους "περί ανταγωνισμού", δεν είναι δυνατόν να γίνει, γιατί καμιά επιχείρηση δεν μπορεί να ελέγξει πάνω από ένα ποσοστό σε οποιοδήποτε είδος στην αγορά, γιατί πρέπει να παίρνει ειδική άδεια από την Επιτροπή Ανταγωνισμού. Νομίζω ότι είναι γνωστά αυτά τα στοιχειώδη πράγματα για το πώς θα διαμορφωθεί η καινούρια αγορά στο χαρτί, όπως και σ' όλα τα άλλα προϊόντα.

Θα ολοκληρώσω με τις γενικές παρατηρήσεις που έγιναν και από το Κ.Κ.Ε. και από το ΔΗ.Κ.ΚΙ.

Αγαπητέ κύριε Πρόεδρε, όλο αυτό το νεφέλωμα των διαπλεκομένων, ούτε με αγγίζει ούτε αισθάνομαι καμιά ανάγκη να απολογηθώ εγώ και φυσικά ούτε εκ μέρους της Κυβέρνησης. 'Ολα αυτά που κινούνται στον αέρα και εμποδίζουν οποιαδήποτε κίνηση πάει να γίνει σ' αυτήν τη Χώρα, θέλουν πολιτικό θάρρος και από τις δύο μεριές. Σε οποιαδήποτε πολιτική απόφαση σήμερα, μικρή ή μεγάλη, έχεις από πάνω σου έναν πέλεκυ, ότι θα καθήσεις σε ένα σκαμνί. 'Η, λοιπόν, θα αποφασίσεις ότι θα κάνεις τις επιλογές εκεί που είσαι και θα πάρεις την ευθύνη, ή θα έχεις τη λειτουργία ενός δημοσίου υπαλλήλου, που θα κάνει αυτό που δε θα του δημιουργήσει κανένα κόστος για τίποτα. Εάν υπάρχουν συγκεκριμένα πράγματα, υπάρχουν τρόποι και θεσμοί σ' αυτήν τη Χώρα να καταγγελθούν και να αποδοθούν ευθύνες. 'Ομως, αυτή η γενική απαξίωση των πολιτικών και της πολιτικής μέσα από διαπλεκόμενα, μέσα από συμφέροντα, μέσα από ανθρώπους που κινούν τα νήματα, νομίζω ότι μόνο κακό προσφέρει και στη Δημοκρατία και στο πολιτικό σύστημα.

'Οσο για τους εργαζόμενους, τους οποίους καλείτε σε εγρήγορση, θα πω ότι όσες φορές έχω μιλήσει μαζί σας, πάντοτε υπάρχει ένα τέλος στην ομιλία σας, να προσκαλείτε τους εργαζόμενους να κινηθούν εναντίον αυτής ή της άλλης κυβέρνησης. Πέρα από τον αγώνα, που είναι και νόμιμος και δίκαιος και προφανώς οι εργαζόμενοι αυτό θα κάνουν, πρέπει να μας πείτε και για την ταμπακέρα κάτι. Πέρα από τις κινητοποιήσεις, σ' όλα αυτά τα υπαρκτά προβλήματα, θα πρέπει να υπάρξουν απαντήσεις όχι γενικώς να γίνει αυτό ή να γίνει εκείνο, αλλά πώς να γίνει αυτό ή πώς να γίνει το άλλο.

Θα τελειώσω με τον κ. Τσαφούλια. Δεν ξέρω εάν είναι στην Αίθουσα. Δεν είναι.

Με τη διαφορά φάσης πολιτικού λόγου, που χαρακτηρίζει το λόγο του συγκεκριμένου Κόμματος, μίλησε εκτός τόπου 

Σελίδα 4242 

και εκτός χρόνου. Δεν ξέρω εάν νομίζει ακόμα γιατί υπάρχει πραγματικά μια χρονική διαφορά φάσης -ή έχει την αίσθηση, ότι βρίσκεται σε μία εποχή, που οι Υπουργοί μπορούν να βουλώσουν τα στόματα οποιουδήποτε, ή ότι μπορούν να επιβάλουν την αξία της σιωπής, όπως είπε. Είναι σαφές ότι δεν κατανόησε τίποτε από αυτά που είπα, ότι δεν κατανόησε καθόλου το λεπτό σημείο στο οποίο αναφέρθηκα για τη "SOFTEX" και την απαξίωσή της μέσα από τη συνεχή αναφορά.

'Ομως, μεταξύ των πολλών γλαφυρών και πολιτικάντικων, κύριοι συνάδελφοι, που είπε ο κ. Τσαφούλιας, είπε κι ότι "πίσω από σας είναι αφεντικά".

Αυτήν τη φράση την απομονώνω, για να πω ότι δεν ξέρω αν έχει μάθει να κινείται από αφεντικά μεγάλα ή μικρά, αλλά ουδείς μπορεί να προσάψει τέτοια καταγγελία, εκτός αν μπορεί να το αποδείξει, σε κανένα από τα μέλη της Κυβέρνησης.

Κύριε Πρόεδρε, τελειώνοντας, για τρίτη φορά θα πω το ίδιο. Σε αυτήν την πολύ δύσκολη περίοδο που περνάει η συγκεκριμένη επιχείρηση με προβλήματα εξαιρετικά μεγάλα, που έχουν να κάνουν και με την ιδιωτικοποίησή της -γιατί οποιαδήποτε ιδιωτικοποίηση, όπως ξέρετε, έχει και ένα πλαίσιο κοινοτικών Οδηγιών και νόμων- έχουμε όλοι μεγάλη ευθύνη στο πώς θα τη διατηρήσουμε. 'Εχουμε όλοι μεγάλη ευθύνη, έστω μέχρι την τελευταία μέρα που θα πρέπει να προχωρήσουμε στην ιδιωτικοποίηση, να υποστηρίξουμε τη φήμη της.

Πιστεύω ότι υπήρξε μεγάλη υπευθυνότητα μέσα στην Αίθουσα, και για τον τρόπο που εκφράστηκαν οι κύριοι συνάδελφοι και για τον τρόπο που τέθηκαν τα στοιχεία. Εγώ θα ήθελα να διαβεβαιώσω δύο πράγματα. Το πρώτον, όσον αφορά τη διαφάνεια, μας ενδιαφέρει πραγματικά όλους το ίδιο και θα κινηθούν όλες οι διαδικασίες. Και το δεύτερο, πως ό,τι είναι ανθρωπίνως και νομικώς δυνατόν να γίνει, θα γίνει και θα εξαντληθούν όλα τα όρια. Ευχαριστώ.

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι Βουλευτές, σας πληροφορώ ότι τη συνεδρίαση παρακολουθούν από τα δυτικά θεωρεία αφού προηγούμενα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα οκτώ μαθητές και πέντε συνοδοί καθηγητές από το Λύκειο Γυθείου Λακωνίας.

(Χειροκροτήματα από όλες τις Πτέρυγες)

Να εξηγήσω ότι είναι Παρασκευή, είναι μέρα κοινοβουλευτικού ελέγχου, ότι είμαστε στο τέλος της συνεδρίασής μας, των επερωτώντων Βουλευτών και δίνουμε το λόγο ευθύς αμέσως στον κ. Γιώργο Σαλαγκούδη Βουλευτή της Νέας Δημοκρατίας, Κοινοβουλευτικό Εκπρόσωπο, για δέκα λεπτά. 

ΓΕΩΡΓΙΟΣ ΣΑΛΑΓΚΟΥΔΗΣ: Δεν θα τα εξαντλήσω, κύριε Πρόεδρε.

Εκείνο που θα ήθελα να πω είναι πρώτα-πρώτα, απαντώντας και στην κυρία Υφυπουργό και στον Κοινοβουλευτικό Εκπρόσωπο του ΠΑ.ΣΟ.Κ., πως όταν η Νέα Δημοκρατία που εισήγαγε τότε οπωσδήποτε τη βούλησή της για τις αποκρατικοποιήσεις και ιδιωτικοποιήσεις, τις ξεκίναγε, είχε απέναντί της όλα τα Κόμματα και είχε απέναντί της κυρίως το ΠΑ.ΣΟ.Κ., που πολεμούσε τις ιδιωτικοποιήσεις και τις αποκρατικοποιήσεις.

'Ηταν πολύ δύσκολο το έργο της και καθώς ξεκίναγε τότε μία καινούρια εμπειρία για την ελληνική πραγματικότητα, γινόταν ακόμα πιο δύσκολο και με τις αντιδράσεις όλων των Πολιτικών Κομμάτων.

Κυρία Υφυπουργέ, από το 1993 και μετά, που αναλάβατε εσείς αυτόν τον τομέα -όχι εσείς προσωπικά, το Κόμμα σας, αλλά είπαμε είναι συλλογικές οι ευθύνες της Κυβέρνησης- δεν προχωρήσατε προς αυτόν τον τομέα, ενώ είχατε τη δική μας παράταξη τουλάχιστον, να είναι σύμμαχός σας προς αυτήν την κατεύθυνση, όπως την εκφράσατε πλέον, όταν πήρατε τις τύχες της Χώρας, τη βούλησή σας προς την κατεύθυνση των αποκρατικοποιήσεων και ιδιωτικοποιήσεων. Αν είχατε από τότε προσπαθήσει, η "ΑΘΗΝΑΙΚΗ ΧΑΡΤΟΠΟΙΙΑ" σήμερα δε θα είχε αυτά τα προβλήματα και οπωσδήποτε η ιδιωτικοποίησή της θα γινόταν με πολύ καλύτερους όρους για το Ελληνικό Δημόσιο, αλλά ταυτόχρονα και κυρίως για τους εργαζόμενους και για την ελληνική οικονομία, αφού τότε υγιής, θα μπορούσε να μπει με ελάχιστα χρέη στην παραγωγική διαδικασία, από έναν ιδιώτη επιχειρηματία, ο οποίος θα προέβαινε σε όλες τις απαραίτητες επενδύσεις ώστε σήμερα η "ΑΘΗΝΑΙΚΗ ΧΑΡΤΟΠΟΙΙΑ", όχι μόνο να διατηρήσει το τότε τμήμα της αγοράς του 40%, αλλά να το αύξανε ακόμα περισσότερο.

'Οσον αφορά τις καθυστερήσεις γενικότερα με την αποκρατικοποίηση και τον Ο.Α.Ε., εδώ θα ήθελα να αναφερθώ, ότι έχετε βάλει όριο λήξης το 1998. Εύχομαι να γίνει, πολύ φοβάμαι ότι δε θα το πραγματοποιήσετε. Αλλά εάν θέλετε να είστε πιο αποφασιστικοί, μέσα σε τρεις μήνες μπορούσατε να κλείσετε τον Ο.Α.Ε.. 'Οσο παραμένει, το Δημόσιο χάνει συνεχώς και εκείνοι που κερδίζουν είναι όλοι αυτοί οι διαχειριστές, όλοι αυτοί οι εκκαθαριστές, που πουλώντας τμήματα της περιουσίας του Δημοσίου, όλων αυτών των προβληματικών επιχειρήσεων, τα μόνα που βγάζουν είναι τα δικά τους έξοδα και τους δικούς τους παχυλούς μισθούς. Γι' αυτό έπρεπε να σταματήσει, δε συμφέρει στο Ελληνικό Δημόσιο, νομίζω. Γι' αυτό και εμείς θα προτείναμε επίσπευση της διάλυσης, του κλεισίματος του Οργανισμού Ανασυγκρότησης Επιχειρήσεων.

Πάμε τώρα στην "ΑΘΗΝΑΙΚΗ ΧΑΡΤΟΠΟΙΙΑ", που το τελευταίο χρονικό διάστημα, από το φθινόπωρο και μετά, όταν δε γίνονται οι προμήθειες των πρώτων υλών, αρχίζετε να δίνετε την εντύπωση ότι έχετε εγκαταλείψει αυτήν την επιχείρηση. Και ο Οργανισμός Ανασυγκρότησης Επιχειρήσεων και η Τράπεζα και το Υπουργείο Ανάπτυξης, δε σκύβει πάνω στα προβλήματα της "ΑΘΗΝΑΙΚΗΣ ΧΑΡΤΟΠΟΙΙΑΣ". Και γι'αυτό είναι φυσιολογικό από κει και πέρα να δημιουργούνται όλες αυτές οι υποψίες που ελέχθησαν εδώ και αναλύθηκαν, ίσως και με πολύ έντονο τρόπο, τον οποίο εγώ, εν πάση περιπτώσει, δεν ακολούθησα και δεν ενέκρινα.

'Ηρθε η ώρα, και ας είναι αφορμή αυτή η επερώτηση. Δεν ξέρω αν αυτή η επερώτηση συνέβαλε στο να μπει και ο εισαγγελέας. Γιατί και εκεί καθυστερήσατε. Είχατε το πόρισμα των ορκωτών λογιστών πολύ νωρίτερα. Αφήσατε, όμως, να διαχέεται η εντύπωση, ότι δε θα προχωρήσετε σε εισαγγελική δίωξη και μάλιστα ετοιμαζόμαστε εμείς να κάνουμε μηνυτήρια αναφορά. 'Εστω, όμως, και τώρα, αυτό έγινε και πήρε το δρόμο του. Νομίζω ότι συνέβαλε και η επερώτησή μας. Να, πώς γίνεται εποικοδομητική και η δική μας η προσπάθεια. Μ'αυτές, λοιπόν, τις καθυστερήσεις δώσατε την εντύπωση για την ανάπτυξη των φημών. Μην τις αφήνετε να προχωρήσουν.

Δε μας δώσατε, κυρία Υφυπουργέ, πειστικές απαντήσεις. Είπατε ότι δόθηκε ένα δισεκατομμύριο απ'αυτά τα δύο δισεκατομμύρια που υποσχεθήκατε σεις. Δε νομίζω ότι είναι αυτό. Δεν υποσχεθήκατε ότι θα έδινε τις υποχρεώσεις τρίτων προς την εταιρεία στην τράπεζα, για να τη δανειοδοτήσετε. Μιλήσαμε για καθαρό δάνειο στην επιχείρηση. Γιατί έχει ανάγκη ρευστότητας. Αυτό που της πήρατε ήταν το ρευστό της επιχείρησης.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Μα, το δάνειο δεν είναι επιδότηση; Το δάνειο μπαίνει με όρους, μπαίνει με εγγυήσεις. Κάτι δίνεις για να πάρεις δάνειο. Δεν είπαμε για επιδότηση.

ΓΕΩΡΓΙΟΣ ΣΑΛΑΓΚΟΥΔΗΣ: Τα προηγούμενα πώς τα έπαιρνε; Αυτές είναι επισφαλείς απαιτήσεις τρίτων, που έχει η επιχείρηση; Δεν είναι επισφαλείς, είναι κανονικές απαιτήσεις. Αυτό το ένα δισεκατομμύριο τριακόσια εκατομμύρια που κατέθεσε στην Εθνική Τράπεζα για να πάρει το ένα δισεκατομμύριο, είναι η ρευστότητα της επιχείρησης. Της πήρατε ουσιαστικά τη ρευστότητά της, για να της δώσετε λιγότερη ρευστότητα, ένα δισεκατομμύριο, έναντι του ενός δισεκατομμυρίου τριακοσίων εκατομμυρίων που είναι επιταγές, τις οποίες θα εισέπραττε και θα πλήρωνε υποχρεώσεις της. Επομένως ήταν χρήματα που διέθετε, απλώς ήταν μεταχρονολογημένα. Και αυτά τα μεταχρονολογημένα τα δώσατε λίγο πιο νωρίς. Αυτό είναι απλό για οποιονδήποτε τουλάχιστον είχε μία επιχείρηση, να το αντιληφθεί. Επομένως δεν είναι δανειοδότηση για να ενισχύσετε τη ρευστότητα της επιχείρησης. Προσωρινή μόνο εξόφληση των μεταχρονολογημένων και προσωρινή αδύναμη ρευστότητα. Μ'αυτή δε λειτουργεί η επιχείρηση.

Σελίδα 4243 

Σας είπα πώς είναι αυτήν τη στιγμή. Δε θέλετε να παραδεχθείτε ενδεχομένως ότι αυτήν τη στιγμή η επιχείρηση υπολειτουργεί, ορισμένα τμήματά της υπολειτουργούν.

Να αναφερθώ τώρα στο θέμα των ατασθαλιών. Δε θέλω και εγώ να επιμείνω, αλλά τα δύο παραδείγματα που αναφέρατε για τις ατασθαλίες, αφορούν τον ίδιο διευθυντή, που ήταν και τότε,είναι και τώρα, ζει και βασιλεύει. 'Ισως θα έπρεπε, ταυτόχρονα με την εισαγγελική έρευνα, να γίνει και μια έρευνα για ορισμένα στελέχη τουλάχιστον, που από τον έλεγχο καταδεικνύονται, να γίνει και ένας έλεγχος του πόθεν έσχες. Γιατί μερικοί πλούτησαν απ'αυτά τα χρήματα, που είναι χρήματα και ιδρώτας του Ελληνικού Λαού. Μετατρέπονται τελικώς.

Εγώ θα ήθελα να μη σας κουράσω πιο πολύ. Δε θέλω αντιπολιτευτικές κορώνες, απλώς μόνο θα ήθελα μερικές διευκρινίσεις και θα ήθελα να μου απαντήσετε σε συγκεκριμένα ερωτήματα. 'Ετσι να κλείσουμε, δίνοντας και ένα μήνυμα στους εργαζόμενους -δύο χιλιάδες διακόσιοι εργαζόμενοι- για την τύχη τους και για το μέλλον τους: Πρώτον, αποφασίζετε να δανειοδοτήσετε την επιχείρηση με τα δύο δισεκατομμύρια; 'Οχι το ένα δισεκατομμύριο, τα δύο δισεκατομμύρια, που πραγματικά θέλει για να λειτουργήσει η επιχείρηση. Αν δεν τα δώσουμε, κυρία Υφυπουργέ, δε θα λειτουργήσει η επιχείρηση. Δεν έχει να πάρει πρώτες ύλες. Θα μειώνεται συνεχώς η παρουσία της στα ράφια. Επομένως, πρέπει να μας δώσετε μία απάντηση εδώ σαν και αυτή που δώσατε -εκτός αν την παίρνετε πίσω- ότι δύο δισεκατομμύρια θα εξευρεθούν για να ενισχύσουμε τη ρευστότητα της επιχείρησης και επομένως τη λειτουργία της.

Και εδώ υπάρχει και ένα άμεσο πρόβλημα. Δεν το ανέφερα εγώ, το ανέφερε ο κ. Δραγασάκης προηγουμένως. Είναι για το Φ.Π.Α. που χρωστάει η "ΑΘΗΝΑΙΚΗ ΧΑΡΤΟΠΟΙΙΑ". Νομίζω ότι πρέπει να είναι οκτακόσια εκατομμύρια περίπου. 'Ομως, το σημαντικό είναι ότι η προθεσμία λήγει μεθαύριο, 23 Φεβρουαρίου. Και αν ο Φ.Π.Α. δεν πληρωθεί η "ΑΘΗΝΑΙΚΗ ΧΑΡΤΟΠΟΙΙΑ" δε θα μπορεί να έχει φορολογική ενημερότητα. Και αν δεν έχει φορολογική ενημερότητα, δε θα μπορεί να κάνει πράξεις, δε θα μπορεί να κάνει πωλήσεις, δε θα μπορεί να προμηθεύεται τίποτε. Επομένως δε θα λειτουργεί. Ουσιαστικά δηλαδή θα παγώσουν οι διαδικασίες, οι εμπορικές της δοσοληψίες. Επομένως πρέπει να μου απαντήσετε τι θα γίνει με το Φ.Π.Α. που χρωστάει η "ΑΘΗΝΑΙΚΗ ΧΑΡΤΟΠΟΙΙΑ" και που πρέπει να πληρωθεί μέχρι τις 23 Φεβρουαρίου.

Θα επαναλειτουργήσουν όλα τα τμήματα της εταιρείας; Προϋπόθεση βέβαια είναι τα δύο δισεκατομμύρια που είπαμε προηγουμένως. Πρέπει να λειτουργήσουν όλα τα τμήματα, ούτως ώστε η επιχείρηση να είναι σε φουλ δραστηριότητα μέχρι ο χρηματοπιστωτικός σύμβουλος να μπορέσει να κάνει την αποτίμησή της και να γίνει ο διαγωνισμός για την πώλησή της.

Θα διατηρηθούν όλες οι θέσεις εργασίας -προϋπόθεση βέβαια είναι η επαναλειτουργία όλων των τμημάτων, για να διατηρηθούν και οι θέσεις εργασίας των εργαζομένων- ή θα προβείτε σε απολύσεις μέχρι το τέλος του χρόνου, που θα έχουμε τη διαδικασία και την ιδιωτικοποίηση; 

Και φυσικά δε θέλω να σας πω για τα κίνητρα κοινωνικής προστασίας που αναφέρατε προηγουμένως. Το συνολικό πακέτο είπατε ότι είναι θέμα του Υπουργείου Εθνικής Οικονομίας και δεν μπορείτε να μας δώσετε απάντηση. Το αφήνω.

Σ' αυτά, όμως, τα ερωτήματα, θα ήθελα να μου δώσετε συγκεκριμένες απαντήσεις, για να μπορέσουμε να κλείσουμε, δίνοντας ένα μήνυμα, ότι η "ΑΘΗΝΑΙΚΗ ΧΑΡΤΟΠΟΙΙΑ" θα λειτουργήσει μέχρι να γίνει οριστικά η δημοπράτησή της για πώληση, ότι οι εργαζόμενοι θα έχουν τη δουλειά τους, ότι θα πληρώνονται κανονικά τους μισθούς που παίρνουν τώρα και ότι μια επιχείρηση δε θα την απαξιώσουμε, αλλά τελικά θα τη δώσουμε υγιή στην οικονομία, που τόσο την έχει ανάγκη ο Τόπος μας, μια που συνεχώς η μεταποίηση μειώνεται δραματικά στον Τόπο μας.

Ευχαριστώ πολύ.

ΠΡΟΕΔΡΕΥΩΝ (Δημήτριος Β. Κωστόπουλος): Η κυρία Υφυπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε συνάδελφε, στα ερωτήματα τα οποία θέσατε στο τέλος -και έχουν ρητορικό χαρακτήρα και νομίζω ότι και εσείς το ξέρετε πολύ καλά- δεν μπορώ να δώσω καμιά δεσμευτική απάντηση. Δεν μπορώ να δώσω δεσμευτική απάντηση, γιατί αυτά τα προβλήματα είναι εξαιρετικά πολύπλοκα και δεν εξαρτώνται από την υπογραφή ενός ανθρώπου, ούτε ενός Υπουργείου ούτε του εθνικού νομικού πλαισίου μόνο της Χώρας.

'Ετσι, λοιπόν, το αν θα παραμείνουν όλοι οι εργαζόμενοι μέχρι την τελευταία ημέρα, ο τρόπος που θα εργαστούν από δω και πέρα, αν θα παραμείνουν ή όχι τα τμήματα ή εάν θα χρειαστεί να προχωρήσουμε, σταδιακά πιθανώς, σε διαθεσιμότητες, ώστε να αντιμετωπίσουμε το πρόβλημα αυτό -ξέρετε ότι είναι πολύ υψηλό το ποσό της μηνιαίας μισθοδοσίας-το θέμα της ρευστότητας της εταιρείας, είναι όλα ζητήματα -το είπα πολλές φορές-που τα αντιμετωπίζουμε σε καθημερινή βάση και τα παλεύουμε σε καθημερινή βάση.

'Οσον αφορά την ημερομηνία που είπατε για τη Δευτέρα, έχω αντιμετωπίσει πάρα πολλές τέτοιες ημερομηνίες μέχρι σήμερα: Ασφαλιστική ενημερότητα, φορολογική ενημερότητα, λήγει η μια, δεν μπορείς να πάρεις την άλλη. Πάνε να πάρουν λεφτά από την τράπεζα. Δεν μπορούν, γιατί δεν έχουν ασφαλιστική ενημερότητα. Για να πάρουν ασφαλιστική ενημερότητα, πρέπει να δώσουν λεφτά στο Ι.Κ.Α..

Είναι ένα πλέγμα νόμων του Κράτους. Δεν μπορούμε να τα καταργήσουμε όλα κατευθείαν.

Δηλαδή καταλαβαίνετε πως όταν πάει να πάρει χρήματα και λέει ότι "θέλω ασφαλιστική ενημερότητα", για να του πεις του άλλου "δε θα ζητήσεις ασφαλιστική ενημερότητα" πρέπει να του πεις να παρανομήσει.

Είναι, λοιπόν, δυνατόν σε ένα τέτοιο πλέγμα προβλημάτων να απαντήσω "ναι, θα γίνουν όλα αυτά"; Αν το πω, θα είμαι εκτεθειμένη κάθε στιγμή.

Αυτό, λοιπόν, που προσπάθησα από την αρχή να πω, είναι ότι όλα αυτά τα προβλήματα και πολλά άλλα, που δεν τα έχουμε πει και είναι γνωστά -γιατί με τις δώδεκα τράπεζες που εμπλέκονται, η κάθε μια έχει άλλο πρόβλημα και για την κάθε μια εμπλέκονται περισσότερα του ενός Υπουργείου και με την κάθε μια προσπαθούμε και εμείς από πάνω να συζητήσουμε και να κρατήσουμε τα πράγματα όσο γίνεται- προσπαθούμε σε καθημερινή βάση να τα αντιμετωπίσουμε και όπου υπάρχει πρόβλημα να παρεμβαίνουμε και να το λύνουμε.

'Οσον αφορά το θέμα των δύο δισεκατομμυρίων: Είπατε πριν, τη δεύτερη φορά που μιλήσατε, ότι έπρεπε να δώσουμε εγγύηση του Δημοσίου, γιατί αλλιώς δεν μπορούσε να δοθεί το δάνειο.

Προφανώς δεν μπορούσε να δοθεί αλλιώς το δάνειο. Η Εθνική Τράπεζα ξέρετε ότι αυτά τα δύο δισεκατομμύρια που θα δώσει, δεν έχει πολλές ελπίδες να τα πάρει πίσω. Επομένως για να πάρει απόφαση ο διοικητής ή ο υποδιοικητής της τράπεζας, θα έχει όλες τις εισηγήσεις αρνητικές, γιατί ουδείς υπογράφει σε χαρτί που θα βγαίνει χρήμα από την τράπεζα, το οποίο δεν είναι εγγυημένο. Χρειάζεται, λοιπόν, η εγγύηση του Δημοσίου.

Από τη στιγμή που θα δώσουμε εγγύηση του Δημοσίου, είναι κρατική ενίσχυση. Το ξέρετε πολύ καλά. Και η εταιρεία πάει σε ιδιωτικοποίηση και θα έχουμε τα προβλήματα που έχουμε τώρα με τον Σκαραμαγκά. Θα πρέπει μετά να μπει σε Συμβούλιο Υπουργών για να αποφασιστεί εάν έχουμε παρέμβει ή όχι στον ανταγωνισμό.

Κάθε θέμα, λοιπόν, που ανοίγουμε, έχει μια πολυπλοκότητα από πίσω του. Και δεν είμαστε στο ίδιο καθεστώς του '84. Προηγουμένως, ο κύριος συνάδελφος είπε ότι έγιναν το '84. Ναι, αλλά ήταν τελείως διαφορετικά τα πράγματα και έχουν περάσει δώδεκα χρόνια από τότε. 'Εχουν αλλάξει νομικά πλαίσια, η λειτουργία της οικονομίας κ.λπ. Από το '84 μέχρι το '96 έχει αλλάξει ο κόσμος.

'Ολα αυτά, λοιπόν, είναι πράγματα που δημιουργούν εξαιρετικά μεγάλη πολυπλοκότητα.

Σελίδα 4244 

 

'Οσον αφορά τον Ο.Α.Ε., θα συμφωνήσω σε πολλά από αυτά που είπατε. Η δυσκολία του να κλείσει ο Ο.Α.Ε., έγκειται στις πολλαπλές του ιδιότητες. Ο Ο.Α.Ε. δεν είναι απλώς ένας οργανισμός, ο οποίος διαχειρίζεται κάποια πράγματα. Παίζει ρόλο στο πιστωτικό σύστημα. Ο Ο.Α.Ε. είναι μέτοχος, είναι πιστωτής, είναι δανειστής και δανειζόμενος, είναι αγοραστής και πωλητής. Και κάθε μια απ'αυτές τις ιδιότητές του, έχει πίσω, όπως καταλαβαίνετε, ένα πολύ μεγάλο χαρτοφυλάκιο.

Δεν μπορείς, λοιπόν, να βγάζεις ένα νόμο και να πεις, τον κλείνω αύριο. Μπορείς, όμως, να προετοιμάσεις, ώστε η κάθε μια απ'αυτές τις ιδιότητές του να αποδυναμωθεί, έτσι που να μη δημιουργήσει συνολικότερο πρόβλημα στην αγορά. Και αυτό το εξαιρετικά δύσκολο, νομικά και οικονομικά έργο, είναι αυτήν τη στιγμή σε εξέλιξη και θέλω να πιστεύω ότι το '98 θα μπορέσουμε να τον κλείσουμε.

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Σαλαγκούδης έχει το λόγο.

ΓΕΩΡΓΙΟΣ ΣΑΛΑΓΚΟΥΔΗΣ: Απ'ό,τι βλέπω, κύριε Πρόεδρε, θα επανέλθουμε, γιατί η κυρία Υπουργός δε θέλει να μας δώσει απαντήσεις.

Είναι γεγονός ότι έχει δυσκολίες για να μας δώσει αυτές τις απαντήσεις, αλλά φανταζόμουν ότι με την ευκαιρία της επερωτήσεως, θα είχε κάνει εκείνες τις απαραίτητες διαβουλεύσεις που έπρεπε να έχουν γίνει προηγούμενα, για να μας δώσει απαντήσεις σ'αυτό το σημαντικό. Γιατί το να μιλάμε αόριστα ότι η "ΑΘΗΝΑΙΚΗ ΧΑΡΤΟΠΟΙΙΑ" θα πουληθεί εν λειτουργία -πώς θα πουληθεί εν λειτουργία, αφού δεν μπορεί να λειτουργήσει; Στις 23 Φεβρουαρίου δε θα έχει φορολογική ενημερότητα. Ρευστό δεν υπάρχει, αφού έδωσε τα διαθέσιμά της, 1,3, για να πάρει ένα δισεκατομμύριο. Δανειοδότηση δεν έχει, όπως ρητά δεσμεύθηκε με δηλώσεις της και ανακοινώσεις στον Τύπο, ότι θα έδινε αυτά τα δύο δισεκατομμύρια στους εργαζόμενους, όταν πήγαν εκεί στο Υπουργείο Βιομηχανίας. Δεν τα έχει αυτά η εταιρεία. Πώς είναι δυνατόν να λειτουργήσει και να πωληθεί εν λειτουργία; Αλίμονό μας, κυρία Υπουργέ.

Θα το παρακολουθήσουμε για λίγο χρονικό διάστημα. Φοβάμαι ότι από την επόμενη εβδομάδα ίσως παραστεί ανάγκη να ξαναφέρουμε την επερώτηση για να ξανασυζητήσουμε το ίδιο θέμα. Πιστεύω ότι τότε θα είστε πιο έτοιμοι για να δώσετε απαντήσεις ή να μας δώσετε την οριστική πλέον απάντηση, ότι κλείνετε τη "SOFTEX", την απαξιώνετε και θα την πουλήσετε όπως πουλήσατε κάποιες άλλες επιχειρήσεις, είτε για οικόπεδα είτε για ο,τιδήποτε άλλο.

ΠΡΟΕΔΡΕΥΩΝ (Δημήτριος Β. Κωστόπουλος): Η κυρία Υφυπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Αφού αναφερθήκαμε δέκα φορές σε διάφορα επιμέρους θέματα που αφορούν τη "SOFTEX", νομίζω ότι το επόμενο είναι να βγάλουμε πρωτοσέλιδο, ότι τη Δευτέρα δεν έχει φορολογική ενημερότητα, κύριε Σαλαγκούδη.

ΓΕΩΡΓΙΟΣ ΣΑΛΑΓΚΟΥΔΗΣ: Το βγάζουμε εμείς το πρωτοσέλιδο;

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Νομίζω ότι έχει γίνει κατανοητό, ότι υπάρχουν προβλήματα στα οποία παρεμβαίνουμε και τα λύνουμε. Δε χρειάζεται να σας απαντήσω τώρα για τη φορολογική ενημερότητα. Γιατί δε θα πρέπει να απαντήσω και για άλλες πενήντα επιχειρήσεις, οι οποίες αυτήν τη στιγμή έχουν πρόβλημα φορολογικής ενημερότητας; Γιατί θα πρέπει επισήμως σαν χώρα να ρυθμίσουμε τη "SOFTEX" και όχι άλλες δέκα επιχειρήσεις που υπάρχουν. Δεν κατανοείτε ότι αυτά τα πράγματα δεν μπορούν να γίνουν.

ΓΕΩΡΓΙΟΣ ΣΑΛΑΓΚΟΥΔΗΣ: Η μόνη επιχείρηση που έχετε και είναι "φιλέτο", είναι σωστή, είναι η "SOFTEX".

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Με συγχωρείτε, υπάρχουν πολύ σοβαρές επιχειρήσεις σήμερα, και το ξέρετε, σε όλη την αγορά, που έχουν σοβαρότατα προβλήματα και ό,τι γίνεται για τη "SOFTEX", δημιουργεί αμέσως προηγούμενο για πάρα πολλές επιχειρήσεις, στις οποίες, πώς θα απαντήσουμε; Είστε του ιδιωτικού τομέα και δεν παρεμβαίνουμε; Είναι δυνατόν να παρεμβαίνουμε στην αγορά και στον ανταγωνισμό σήμερα, μόνο για μια επιχείρηση; Γι'αυτό λέω ότι δεν πρέπει και δε χρειάζεται να συζητηθεί και να υπάρχουν δεσμεύσεις για το τι θα γίνει για τη "SOFTEX".

Δεν παίρνονται οι αποφάσεις κάτω από το κράτος των επερωτήσεων. Οι διαβουλεύσεις είναι συνεχείς και οι αποφάσεις παίρνονται τη στιγμή που μπορούν να παρθούν. Βεβαίως βοηθάει το γεγονός -και δε χωράει αμφιβολία γι'αυτό- ότι πολλές φορές επιταχύνονται τα πράγματα και ο κοινοβουλευτικός έλεγχος βοηθάει.

Αλλά δεν είναι δυνατόν να βιάζονται κάποια πράγματα, που δεν μπορούν να βιαστούν.

ΓΕΩΡΓΙΟΣ ΣΑΛΑΓΚΟΥΔΗΣ: Να παίρνουμε, όμως, απαντήσεις στις επερωτήσεις μας. 

ΠΡΟΕΔΡΕΥΩΝ (Δημήτριος Β. Κωτόπουλος): Κύριοι συνάδελφοι, κηρύσσεται περαιωμένη η συζήτηση επί της υπ' αριθμ. 30/29-1-97 επερώτησης των Βουλευτών της Νέας Δημοκρατίας κυρίων Γεωργίου Σαλαγκούδη, Σταύρου Παπαδόπουλου, Βασιλείου Βυζά, Αποστόλου Σταύρου, Γεράσιμου Γιακουμάτου, Ιωάννη Τζωάννου, Κωνσταντίνου Καραμπίνα, Νικολάου Τσιαρτσιώνη, Αποστόλου Ανδρεουλάκου και Κωνσταντίνου Ευμοιρίδη κατά της Υπουργού Ανάπτυξης, σχετικά με την ύπαρξη και το μέλλον της "ΑΘΗΝΑΙΚΗΣ ΧΑΡΤΟΠΟΙΙΑΣ".

Κύριοι συνάδελφοι, στο σημείο αυτό δέχεστε να λύσουμε τη συνεδρίαση;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 15.26' λύεται η συνεδρίαση για την προσεχή Δευτέρα, 24 Φεβρουαρίου 1997 και ώρα 18.00', με αντικείμενο εργασιών του Σώματος κοινοβουλευτικό έλεγχο, συζήτηση επικαίρων ερωτήσεων και στη συνέχεια νομοθετική εργασία, σύμφωνα με την ημερήσια διάταξη που θα διανεμηθεί.

Ο ΠΡΟΕΔΡΟΣ
         ΟΙ ΓΡΑΜΜΑΤΕΙΣ
 
