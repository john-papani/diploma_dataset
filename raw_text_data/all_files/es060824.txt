ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΠΑ΄
Πέμπτη 24 Αυγούστου 2006 

ΘΕΜΑΤΑ

Α. ΕΙΔΙΚΑ ΘΕΜΑΤΑ
Άδεια απουσίας του Βουλευτή κ. Ν. Δενδία.σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2.Απαντήσεις Υπουργών σε ερωτήσεις Βουλευτών, σελ.
3.Ανακοίνωση του δελτίου επικαίρων ερωτήσεων της Τρίτης 29 Αυγούστου 2006.σελ.
4.Συζήτηση επικαίρων ερωτήσεων:
α) Προς τον Υπουργό Επικρατείας, σχετικά με την ισότιμη προβολή των υποψηφίων όλων των κομμάτων εν όψει των Δημοτικών και Νομαρχιακών Εκλογών τόσο από τα ιδιωτικά, όσο και από τα κρατικά Μ.Μ.Ε.κ.λπ. σελ.
β)Προς τον Υπουργό Οικονομίας και Οικονομικών, σχετικά 
i)με την εξίσωση των ορίων ηλικίας συνταξιοδότησης ανδρών και γυναικών κ.λπ. σελ.
ii) με την διαχείριση των κοινοτικών πόρων κ.λπ. σελ.
γ) Προς τον Υπουργό Αγροτικής Ανάπτυξης και Τροφίμων, σχετικά με την εξαίρεση των ελαιοπαραγωγών του νομού Ηρακλείου από τις αποζημιώσεις κ.λπ. σελ.
δ) Προς τον Υπουργό Απασχόλησης και Κοινωνικής Προστασίας, σχετικά με την πρόσληψη στη ΛΑΡΚΟ με σχέση αορίστου χρόνου όσων απασχολούνται με διάφορες μορφές εργασίας και κυρίως μέσω εργολάβων κ.λπ. σελ.
ε) Προς τον Υπουργό Δικαιοσύνης, σχετικά με την εφαρμογή των αποφάσεων των πολιτικών δικαστηρίων κ.λπ. σελ.
5) Συζήτηση Επερώτησης Βουλευτών του ΠΑ.ΣΟ.Κ. προς τον Υπουργό Δικαιοσύνης, σχετικά με το σωφρονιστικό σύστημα.σελ.

Γ. ΝΟΜΟΘΕΤΙΚΗ ΕΡΓΑΣΙΑ

Εκατόν δέκα (110) Βουλευτές του ΠΑ.ΣΟ.Κ. κατέθεσαν πρόταση νόμου: «Επίδομα θέρμανσης».σελ.

ΟΜΙΛΗΤΕΣ

Α) Επί των Επικαίρων Ερωτήσεων:
ΑΛΑΒΑΝΟΣ Α. σελ.
ΓΙΑΚΟΥΜΑΤΟΣ Γ. σελ.
ΔΟΥΚΑΣ Π. σελ.
ΚΕΓΚΕΡΟΓΛΟΥ Β. σελ.
ΚΟΝΤΟΣ Α. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.
ΠΑΠΑΛΗΓΟΥΡΑΣ Α. σελ.
ΠΙΠΕΡΓΙΑΣ Δ. σελ.
ΡΟΥΣΟΠΟΥΛΟΣ Θ. σελ.
ΣΚΥΛΛΑΚΟΣ Α. σελ.
ΤΣΙΟΓΚΑΣ Δ. σελ.
ΦΩΛΙΑΣ Χ. σελ.

Β) Επί της Επερώτησης:
ΒΛΑΤΗΣ Ι. σελ.
ΖΩΗΣ Χ. σελ.
ΚΑΚΛΑΜΑΝΗΣ Α. σελ.
ΚΟΣΜΙΔΗΣ Σ. σελ.
ΜΑΝΩΛΑΚΗΣ Α. σελ.
ΠΑΠΑΪΩΑΝΝΟΥ Μ. σελ.
ΠΑΠΑΛΗΓΟΥΡΑΣ Α. σελ.
ΠΑΡΑΣΚΕΥΑΣ Ι. σελ.
ΠΕΤΣΑΛΝΙΚΟΣ Φ. σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΠΑ΄
      Πέμπτη 24 Αυγούστου 2006
      
      Αθήνα, σήμερα στις 24 Αυγούστου 2006, ημέρα Πέμπτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά, με την οποία ο Δήμαρχος Αγίας Τριάδας Καστοριάς ζητεί την ανέγερση σχολών του Ο.Α.Ε.Δ. σε χώρο που παραχωρεί ο Δήμος του.
2) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά, με την οποία το Σωματείο Εργατοτεχνιτών Γούνας, Δέρματος, Ιματισμού και Κλωστοϋφαντουργίας Νομού Καστοριάς ζητεί την ένταξη των μακροχρόνια ανέργων, άνω των 50 ετών, σε καθεστώς ειδικής εισοδηματικής ενίσχυσης.
3) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορές, με τις οποίες ο Δήμαρχος Αγίων Αναργύρων Καστοριάς και η Αναπτυξιακή Α.Ε. Καστοριάς διαμαρτύρονται για την έκδοση άδειας λειτουργίας εκτροφείων γουνοφόρων ζώων σε ιδιώτη.
4) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά, με την οποία η Νομαρχιακή Αυτοδιοίκηση Καστοριάς ζητεί το χαρακτηρισμό των Δήμων Ορεστίδος, Μακεδνών και Βιτσίου Καστοριάς ως σεισμόπληκτων.
5) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία οι γονείς των αθλητών του Μοντέρνου Πεντάθλου διαμαρτύρονται για τη συνεχή μείωση του προϋπολογισμού της Ομοσπονδίας τους και τη μη έγκριση των ταξιδιών των Εθνικών Ομάδων στο εξωτερικό.
6) Οι Βουλευτές Β΄ Αθηνών και Β΄ Πειραιώς κύριοι ΚΩΝΣΤΑΝΤΙΝΟΣ ΓΕΙΤΟΝΑΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με τη οποία η Εθνική Ομοσπονδία Ατόμων με αναπηρία ζητεί την επιχορήγησή της για την κάλυψη λειτουργικών αναγκών κ.λπ..  
7) Ο Βουλευτής Β΄ Αθήνας κ. ΚΩΝΣΤΑΝΤΙΝΟΣ ΓΕΙΤΟΝΑΣ κατέθεσε αναφορά, με τη οποία γονείς των αθλητών του Μοντέρνου Πεντάθλου διαμαρτύρονται για τον οικονομικό αποκλεισμό της Ομοσπονδίας και τη συνεχή μείωση του προϋπολογισμού της.
8) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία κάτοικοι του Δήμου Κορώνειας διαμαρτύρονται για την απόλυση δύο γιατρών από το Περιφερειακό Ιατρείο Γεροκαρούς.
9) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία η κ. Αναστασία Συροπούλου ζητεί την επίλυση ιδιοκτησιακού της προβλήματος.
10)  Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Δήμος Σελλών Ιωαννίνων ζητεί τη μετονομασία του Δημοτικού Διαμερίσματος Πλατανίων του Δήμου Σελλών σε Δημοτικό Διαμέρισμα Τσερίτσανας για ιστορικούς λόγους.
11)  Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία γονείς των αθλητών του Μοντέρνου Πεντάθλου ζητούν το μη οικονομικό αποκλεισμό της Ομοσπονδίας και τη μη μείωση του προϋπολογισμού.
12)  Οι Βουλευτές Λέσβου και Α΄ Πειραιώς κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία τα Σωματεία Συνταξιούχων Ν.Α.Τ. Χίου, καταγγέλλουν την εφοπλιστική ασυδοσία και τις συνέπειες που έχει στους κατοίκους των νησιών και στους ναυτεργάτες.   
13)  Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά, με την οποία Ομάδα Παραγωγών Καπνού της Ε.Α.Σ. Ελασσόνας Νομού Λάρισας ζητά να αντιμετωπιστούν τα οξυμένα οικονομικά προβλήματα των καπνοκαλλιεργητών της περιοχής, που προέκυψαν από την αλλαγή των καλλιεργειών τους από κλασσικά Ελασσόνας σε Βιρτζίνια.
14)  Οι Βουλευτές Β΄ και Α΄ Θεσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά, με την οποία η Ένωση Αγροτικών Συνεταιρισμών Παγγαίου Νομού Καβάλας, ζητεί να εξαιρεθούν οι κατά κύριο επάγγελμα αγρότες, που κατέχουν νόμιμη άδεια υπαίθρου εμπορίου, από το άρθρο του ν.3377/2005, που αναφέρεται στο υπαίθριο πλανόδιο εμπόριο.
15)  Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά, με την οποία η Ένωση Αγροτικών Συνεταιρισμών Πηλίου-Βορείων Σποράδων, ζητεί την εφαρμογή της ΥΑ 278630/15-5-06 για τους ελαιοπαραγωγούς της περιοχής της.
16)  Οι Βουλευτές Β΄ και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά, με την οποία ο κ. Κώστας Βασιλείου, Δημοτικός Σύμβουλος του Δήμου Θάσου Καβάλας ζητεί να χρηματοδοτηθεί από το Υ.ΠΕ.ΧΩ.ΔΕ. η ολοκλήρωση της πολεοδόμησης της περιοχής Ποτός-Πευκάρι.    
17)  Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ με αναφορά τους ζητούν την υλοποίηση αποφάσεων του Δημοτικού Συμβουλίου του Δήμου Ελευθερίου Βενιζέλου και του Νομάρχη Χανίων που αφορά στην αλλαγή χρήσης του Διδακτηρίου του Παλαιού Γυμνασίου Μουρνιών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 12391/30-6-06 ερώτηση των Βουλευτών κ.κ. Δημητρίου Πιπεργιά, Βασιλείου Κεγκέρογλου και Ελπίδας Τσουρή δόθηκε με το υπ’ αριθμ. Δ5/ΗΛ/Α/Φ6/174/15148/20-7-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ' αριθ. 12391/30-06-06 ερώτησης που κατέθεσαν στη Βουλή οι ως άνω Βουλευτές, σας στέλνουμε το ΓΔΝΣ/3341/13-07-06 έγγραφο της ΔΕΗ ΑΕ το οποίο καλύπτει το θέμα.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 12261/28-6-06 ερώτηση των Βουλευτών κ.κ. Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. 15145/20-7-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης που κατέθεσαν στη Βουλή των Ελλήνων οι Βουλευτές κ.κ. Δ. Πιπεργιάς και Β. Κεγκέρογλου, σχετικά με προβλήματα ασφαλείας εφοδιασμού σε ηλεκτρική ενέργεια από την όδευση του αγωγού φυσικού αερίου υψηλής πίεσης προς Αλιβέρι, η Δημόσια Επιχείρηση Αερίου Α.Ε. (ΔΕΠΑ) μας πληροφόρησε τα εξής:
     1. Πράγματι, η Δημόσια Επιχείρηση Ηλεκτρισμού Α.Ε. (ΔΕΗ) με επιστολή της, αλλά και με συνάντηση υπηρεσιακών παραγόντων της με αντιστοίχους της ΔΕΠΑ εξέφρασε επιφυλάξεις για το εάν "ο προτεινόμενος σχεδιασμός του αγωγού τροφοδοσίας του ΑΗΣ Αλιβερίου διασφαλίζει την επάρκεια τροφοδοσίας με φυσικό αέριο τόσο του ΑΗΣ Αλιβερίου σε πλήρη ανάπτυξη (τάξη ισχύος 800 MW), όσο και των υπολοίπων ΑΗΣ, οι οποίοι θα τροφοδοτούνται από τον ίδιο κλάδο του Εθνικού Συστήματος Φυσικού Αερίου (ΕΣΦΑ), εν προκειμένω, για τη ΔΕΗ, του ΑΗΣ Λαυρίου, στον οποίο είναι ήδη εγκατεστημένες τρεις μονάδες ηλεκτροπαραγωγής με καύσιμο φυσικό αέριο, συνολικής ισχύος περίπου 1.120 MW."
     2. Επί των επιφυλάξεων αυτών, η ΔΕΠΑ περέσχε τη διαβεβαίωση ότι η ΔΕΠΑ έχει το σύνολο της ευθύνης σχετικά με την ασφάλεια τροφοδοσίας με φυσικό αέριο των μονάδων της ΔΕΗ. Ειδικότερα, δηλώθηκε ότι, έως το 2020 και με πρόβλεψη και για τη 2η μονάδα ηλεκτροπαραγωγής στο Αλιβέρι δεν θα υπάρξει πρόβλημα επάρκειας τροφοδοσίας φυσικού αερίου προς τις μονάδες των ΑΗΣ Λαυρίου και Αλιβερίου, με εγγυημένες τις συμβατικές τεχνικές προδιαγραφές παράδοσης.
     ·Ο Υπουργός
     ΔΗΜΗΤΡΙΟΣ ΣΙΟΥΦΑΣ»
     3. Στην με αριθμό 12397/30-6-06 ερώτηση του Βουλευτή κ. Χρήστου Χαΐδου δόθηκε με το υπ’ αριθμ. 1150/20-6-06 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης, παρακαλώ να ενημερώσετε τον κύριο Βουλευτή για τα εξής:
     Ο ισχυρισμός του ερωτώντος κυρίου Βουλευτή ότι δεν υπάρχουν θεσμοθετημένα αντικειμενικά κριτήρια στις μεταθέσεις των υπαλλήλων των Καταστημάτων Κράτησης είναι ανακριβής. Το ακριβές είναι ότι τα κριτήρια που λαμβάνονται υπόψη στις μεταθέσεις των υπαλλήλων των Καταστημάτων Κράτησης προβλέπονται από τις σχετικές διατάξεις του Υπαλληλικού Κώδικα. Συνεπώς, η εντοπιότητα, για την οποία γίνεται λόγος στην συγκεκριμένη Ερώτηση, συνιστά κριτήριο τόσο στην περίπτωση των μεταθέσεων όσο και των προσλήψεων προσωπικού των κλάδων ΔΕ Φύλαξης και ΔΕ Εξωτερικής Φρούρησης.
     Ειδικότερα, στο νέο Κατάστημα Κράτησης Τρικάλων, το οποίο άρχισε να λειτουργεί προ δύο εβδομάδων, με την υπ’ αριθ. 99576/17-10-2005 Απόφασή μου ως Υπουργού Δικαιοσύνης, μετατέθηκαν 22 υπάλληλοι ΔΕ Φύλαξης με βασικό κριτήριο την εντοπιότητα. Το κριτήριο της εντοπιότητας συμπεριλήφθηκε τόσο στην προκήρυξη για το διορισμό 213 νέων υπαλλήλων ΔΕ Φύλαξης το 2005, όσο και στην προκήρυξη 260 επιπλέον θέσεων κλάδου ΔΕ Φύλαξης, η οποία δημοσιεύεται εντός των προσεχών ημερών.
     Κατά τον ίδιο ακριβώς τρόπο η εντοπιότητα μοριοδοτήθηκε και στον εν εξελίξει διαγωνισμό του Υπουργείου Δικαιοσύνης για την πρόσληψη 225 Εξωτερικών Φρουρών, του οποίου τα πρώτα αποτελέσματα εκδίδονται την ερχόμενη εβδομάδα. Επισημαίνεται ότι στον συγκεκριμένο διαγωνισμό δεν προκηρύχθηκαν θέσεις για το νέο Κατάστημα Κράτησης στα Τρίκαλα, προκειμένου να ικανοποιηθούν αιτήματα των Εξωτερικών Φρουρών για μετάθεση στο Κατάστημα αυτό.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      4. Στην με αριθμό 12194/26-6-06 ερώτηση των Βουλευτών κ.κ. Άγγελου Τζέκη και Δημητρίου Τσιόγκα δόθηκε με το υπ’ αριθμ. Δ13/Β/Φ525/15154/20-7-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω σχετικής ερώτησης που κατέθεσαν στη Βουλή των Ελλήνων οι Βουλευτές κ.κ. Α. Τζέκης και Τ. Τσιόγκας σας διαβιβάζουμε το από 12-7-2006 Ενημερωτικό Σημείωμα του Προέδρου της Α.Ε. Ελληνικά Πετρέλαια, με το οποίο δίδεται απάντηση στα θιγόμενα στην ανωτέρω σχετική ερώτηση θέματα.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 12275/28-6-06 ερώτηση του Βουλευτή κ. Χρήστου Χαΐδου δόθηκε με το υπ’ αριθμ. 2/37303/0021/20-7-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Aπαντώντας στην αριθμ. πρωτ. 12275/28-6-2006 ερώτηση, που κατέθεσε ο Bουλευτής κ. Χρήστος Χάϊδος, σας γνωρίζουμε ότι, εντός των ημερών ολοκληρώνεται η επεξεργασία του σχεδίου κ.υ.α., που αφορά στη σύσταση συνολικά 7.824 θέσεων καθαριστών-στριών μερικής και πλήρους απασχόλησης για την κάλυψη διαπιστωθεισών παγίων και διαρκών αναγκών των σχολικών μονάδων της Α/θμιας και Β/θμιας εκπαίδευσης, κατ’ εφαρμογή του π.δ. 164/2004.
     Μετά την ολοκλήρωση της επεξεργασίας το σχέδιο της εν λόγω κ.υ.α. θα υπογραφεί άμεσα.
     Ο Υφυπουργός
     ΠΕΤΡΟΣ ΔΟΥΚΑΣ»

      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να σας ανακοινώσω ότι εκατόν δέκα Βουλευτές του ΠΑ.ΣΟ.Κ. κατέθεσαν πρόταση νόμου: «Επίδομα θέρμανσης». 
      Παραπέμπεται στην αρμόδια Διαρκή Επιτροπή.
      Επίσης, ο συνάδελφος Βουλευτής της Νέας Δημοκρατίας κ. Νικόλαος Δένδιας ζητεί άδεια απουσίας του από τις συνεδριάσεις της Ολομέλειας της Βουλής για το διάστημα από τις 29/8/2006 έως τις 8/9/2006. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα προηγηθεί συζήτηση της δεύτερης επίκαιρης ερώτησης με αριθμό 917/21-8-2006, του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Επικρατείας, σχετικά με την ισότιμη προβολή των υποψηφίων όλων των κομμάτων εν όψει των Δημοτικών και Νομαρχιακών εκλογών, τόσο από τα ιδιωτικά όσο και από τα κρατικά Μ.Μ.Ε. κ.λπ..
      Η επίκαιρη ερώτηση του κ. Σκυλλάκου σε περίληψη έχει ως εξής:
      «Λιγότερο από δύο μήνες έχουν απομείνει από τις δημοτικές και νομαρχιακές εκλογές που διεξάγονται στις 15-10-2006. Η προεκλογική περίοδος έχει ουσιαστικά αρχίσει με την ανακοίνωση των υποψηφίων στους μεγάλους δήμους και νομαρχίες που ήδη αναπτύσσουν προεκλογική δραστηριότητα. Και με βάση όμως το ν. 3202/2003 έχει αρχίσει η προεκλογική περίοδος αφού από τις 14-7-2006 υπολογίζονται τα προεκλογικά έξοδα.
      Αντί, όμως, για ισότιμη μεταχείριση και προβολή όλων των υποψηφίων από τα Μ.Μ.Ε., σχεδόν μονόπλευρα προβάλλεται η προεκλογική δραστηριότητα των υποψηφίων που στηρίζονται από τα δυο μεγάλα κόμματα, με πλήρη σχεδόν αποσιώπηση της δράσης των άλλων υποψηφίων, τόσο από τα ιδιωτικά όσο και από τα κρατικά Μ.Μ.Ε..
      Για την απαράδεκτη αυτή κατάσταση που εξυπηρετεί τα δυο μεγάλα κόμματα και τους υποψηφίους τους, φέρει βαρύτατη ευθύνη η Κυβέρνηση που αρνείται να πάρει όλα τα επιβαλλόμενα μέτρα για να εξασφαλισθεί η ισότιμη προβολή όλων των υποψηφίων.
      Ερωτάται ο κύριος Υπουργός, εάν προτίθεται να πάρει μέτρα και ποια συγκεκριμένα για να γίνει η ισότιμη προβολή όλων των υποψηφίων τόσο από τα ιδιωτικά όσο και από τα κρατικά Μ.Μ.Ε.».
      Ο Υπουργός Επικρατείας κ. Ρουσόπουλος έχει το λόγο.

      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κυρίες και κύριοι συνάδελφοι, η διασφάλιση των όρων και των προϋποθέσεων για την ομαλή διεξαγωγή των εκλογών, είτε πρόκειται για εθνικές εκλογές είτε για το Ευρωπαϊκό Κοινοβούλιο είτε για τη Νομαρχιακή και Τοπική Αυτοδιοίκηση είναι αυτονόητη υποχρέωση της πολιτείας. Η πολιτεία, η οποία έχει ορίσει τους κανόνες στο πλαίσιο της κοινοβουλευτικής διαδικασίας, έχει ορίσει και τους κοινοβουλευτικούς μηχανισμούς. 
      Ο στόχος όλων μας είναι δεδομένος: η πολυφωνία στα μέσα ενημέρωσης. Είναι ένα θέμα που έχει απασχολήσει πλειστάκις και τις συνεδριάσεις της Ολομέλειας της Βουλής και τις συνεδριάσεις των επιτροπών και, βεβαίως, το δημόσιο διάλογο επί σειρά ετών -για να μην πω επί σειρά δεκαετιών- σίγουρα πάντως πολύ περισσότερο από την έλευση της μη κρατικής ραδιοφωνίας και τηλεόρασης στη χώρα  μας, δηλαδή από το 1987 για την πρώτη και από το 1989 για τη δεύτερη έως και σήμερα. 
      Είναι ένα θέμα για το οποίο σίγουρα μπορεί να βρει κανένας πολλά στοιχεία κριτικής. Εγώ σ’ ένα βαθμό θα συμφωνούσα με το συνάδελφο κ. Σκυλλάκο ότι πολλές φορές από τα μέσα ενημέρωσης υπάρχει ανισομερής κατανομή με βάση την κοινοβουλευτική δύναμη των κομμάτων. Θα του θυμίσω ότι και εγώ προσωπικά και άλλοι συνάδελφοι έχουμε μιλήσει δημοσίως, ζητώντας από τα μέσα ενημέρωσης να σεβαστούν αυτούς τους κανόνες, πράγμα το οποίο έπραξα και πριν από λίγες μέρες με δημόσια δήλωση, με αφορμή τις επερχόμενες δημοτικές και νομαρχιακές εκλογές. 
      Ωστόσο, κύριε Πρόεδρε, γνωρίζουμε όλοι ότι αρμόδιο για τον έλεγχο των ηλεκτρονικών μέσων ενημέρωσης η Βουλή των Ελλήνων έχει ορίσει με νόμο της εδώ και πολλά χρόνια, αλλά και το Σύνταγμά μας, το Εθνικό Συμβούλιο Ραδιοτηλεόρασης. Πρόκειται για μια κατοχυρωμένη ανεξάρτητη αρχή η οποία λειτουργεί στο πλαίσιο της ανεξαρτησίας της και των δημοκρατικών κανόνων και η οποία είμαι βέβαιος ότι φροντίζει να ελέγξει σ’ ένα πολύ μεγάλο ποσοστό –στο ανθρωπίνως δυνατό ποσοστό- εάν τηρούνται ή όχι οι κανόνες δημοσιογραφικής δεοντολογίας. 
      Σ’  αυτήν την προσπάθεια η Κυβέρνηση και τα πολιτικά κόμματα μπορούν ως αρωγοί να συμμετέχουν –και το πράττουν- με τη δημόσια παρέμβασή τους, με τις δημόσιες αναφορές, με τις δημόσιες εκκλήσεις, με τις δημόσιες δηλώσεις και καμιά φορά και με τις δημόσιες καταγγελίες. Ως τέτοια, εν μέρει, εκλαμβάνω και την επίκαιρη ερώτηση του συναδέλφου, την οποία και θεωρώ θετική. Το επαναλαμβάνω για δεύτερη φορά. Πέραν τούτου, όμως, αντιλαμβανόμαστε όλοι ότι δεν υπάρχει ούτε νομικό ούτε κανένα άλλο συνταγματικό όπλο, το οποίο να δίδει στην Κυβέρνηση τη δυνατότητα να επέμβει στην ανεξαρτησία με την οποία λειτουργούν στα πλαίσια της δημοκρατίας μας τα μέσα ενημέρωσης. 
      Επαναλαμβάνω, λοιπόν, ότι υπάρχει μια έκκληση-πρόσκληση στα μέσα ενημέρωσης από τον ομιλούντα και, βεβαίως, υπάρχει και από το αρμόδιο Εθνικό Συμβούλιο Ραδιοτηλεοράσεως μια υπόδειξη που έχει ημερομηνία 1.8.2006, στην οποία όλα τα μέλη του Εθνικού Συμβουλίου Ραδιοτηλεοράσεως υποδεικνύουν προς τους ραδιοτηλεοπτικούς σταθμούς την υποχρέωσή τους να λειτουργήσουν στο πλαίσιο της αντικειμενικής και κατά το δυνατόν ισότιμης παρουσίασης όλων των δυνάμεων που λαμβάνουν μέρος σ’ αυτές τις εκλογές. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Το λόγο έχει ο κ. Αντώνης Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Η Κυβέρνηση δεν θέλει να αντιμετωπίσει το ζήτημα. Αυτή η κατάσταση βολεύει και τη Νέα Δημοκρατία και το ΠΑ.ΣΟ.Κ.. Αν εξαιρέσουμε τα κρατικά μέσα ενημέρωσης που το τελευταίο διάστημα έκαναν κάποια βήματα, χωρίς να υπάρχει πάλι ισότιμη μεταχείριση, στα ιδιωτικά υπάρχει πλήρως ανισότιμη μεταχείριση. Τα υπόλοιπα είναι συζητήσιμα. 
      Δηλαδή το πρόβλημά μας είναι αν έκανε δήλωση, ο κύριος Υφυπουργός, προς την κατεύθυνση να ευχηθεί –γιατί περί ευχής πρόκειται- να υπάρχει ισότιμη μεταχείριση; Έγινε αυτή η δήλωση. Έστειλε και το Ραδιοτηλεοπτικό Συμβούλιο μια καλή εγκύκλιο που δεν θα εφαρμοστεί προς τα Μέσα Μαζικής Ενημέρωσης. Αλλού είναι το ζήτημα: Υπάρχει πολιτική βούληση; Δεν υπάρχει πολιτική βούληση απ’ ό,τι φαίνεται. 
      Συγκεκριμένα, εμείς ζητήσαμε σύγκληση διακομματικής επιτροπής. Έτσι ξεκίνησε και το νομικό καθεστώς που αφορά τις βουλευτικές εκλογές, με άτυπες συνεδριάσεις της διακομματικής επιτροπής. Φθάσαμε στο σημείο να υπάρξουν υπουργικές αποφάσεις και μετά και νομοθεσία. Τι το λιγότερο η ίδια νομοθεσία που ισχύει για τις βουλευτικές εκλογές αναλογικά να ισχύσει και για τις τοπικές εκλογές, πολύ περισσότερο που δεν είναι μόνο είκοσι μέρες; Γιατί για τα οικονομικά ελέγχονται τέσσερις μήνες νωρίτερα οι συνδυασμοί. Άρα είναι τετράμηνη η προεκλογική περίοδος. 
      Ζητήσαμε, λοιπόν, το απλό, μία άτυπη συνεδρίαση διακομματικής επιτροπής. Αντί να τα λέμε εδώ στη Βουλή ή να τα λέμε από το τηλέφωνο, να τα πούμε εκεί, να πει το κάθε κόμμα τη γνώμη του. Αν χρειαζόταν νομοθετική ρύθμιση, να αποφασίζαμε ομόφωνα να την κάνουμε. 
      Δεν υπάρχει θέληση. Υπάρχει περιθώριο ακόμη και τώρα, να καλέσετε τα κόμματα για να συζητήσουμε τι θα κάνουμε προς αυτήν την κατεύθυνση, πως να υποχρεωθούν τα ιδιωτικά κανάλια, που αξιοποιούν δημόσια περιουσία, να τηρήσουν αυτά που ζητάει το Ραδιοτηλεοπτικό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Το Ραδιοτηλεοπτικό, κύριε Πρόεδρε, στέλνει τις εγκυκλίους και στο παρελθόν και στο ενδιάμεσο διάστημα μεταξύ των εκλογών, οι οποίες δεν τηρούνται και σε καθημερινή βάση και σε περίοδο εκλογών. Επιβάλλει κάποιες παρατηρήσεις, κάνει εκκλήσεις, βάζει και κάποια μικρά πρόστιμα, τα οποία δεν πληρώνονται ποτέ, γιατί προσφεύγουν στα δικαστήρια. 
      Είναι, λοιπόν, αναποτελεσματικό το Ραδιοτηλεοπτικό και δεν αρκούν κάποιες καλές δηλώσεις από τον κύριο Υπουργό. Υπάρχει βούληση από την Κυβέρνηση της Νέας Δημοκρατίας –έχουμε λιγότερο από δύο μήνες μπροστά μας- στοιχειωδώς να υποχρεωθούν τα κανάλια να κάνουν κάτι; Εμείς λέμε το ελάχιστο: Αναλογική εφαρμογή των διατάξεων. Να κάνουμε μία συνάντηση των κομμάτων για να δούμε τι μπορούμε να κάνουμε. Είναι ζήτημα δημοκρατίας. 
      Δεν θέλετε; Πιστεύω ότι και το ΠΑ.ΣΟ.Κ. θα είναι ευχαριστημένο μ’ αυτήν την κατάσταση…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκυλλάκο. 
       ΑΝΤΩΝΙΟΣ ΣΚΥΛΛΑΚΟΣ: ...γιατί οι εκπρόσωποι των δύο μεγαλύτερων κομμάτων φαίνονται παντού στα παράθυρα και δεν φαίνονται οι υπόλοιποι υποψήφιοι, που στηρίζονται από τα άλλα κόμματα.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Σκυλλάκο.
      Ο κ. Υπουργός έχει το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε.
      Θα μου επιτρέψετε, κύριε συνάδελφε, να παρατηρήσω ότι το βρίσκω λίγο βαρύ να αναφέρεστε, με απαξιωτικό τρόπο μάλιστα, στο ότι η Κυβέρνηση δεν θέλει να εφαρμόσει κανόνες δημοκρατίας, παρ’ ότι ξεκινήσατε την εισηγητική σας ομιλία αναφερόμενος στο ότι τα κρατικά μέσα, τα μέσα της δημόσιας ραδιοφωνίας και τηλεόρασης έχουν τηρήσει τους κανόνες δεοντολογίας, πράγμα το οποίο αποδεικνύεται άλλωστε και από τα στοιχεία. 
      Θέλω να κάνω δύο παρατηρήσεις. Η πρώτη παρατήρηση είναι η εξής: Γνωρίζετε ήδη, αν δεν με απατά η μνήμη μου, αυτήν την πληροφορία από το συνάδελφό μου τον κ. Παυλόπουλο, ότι περί τα τέλη του μηνός θα γίνει μία άτυπη συνάντηση των κομμάτων. Μιλούμε περί ατύπου συναντήσεως, γιατί εδώ δεν έχουμε να κάνουμε ούτε με εθνικές εκλογές ούτε με εκλογές για το Ευρωπαϊκό Κοινοβούλιο, όπου μετέχουν τα κόμματα, αλλά έχουμε να κάνουμε με την Αυτοδιοίκηση, την ακηδεμόνευτη και ακομμάτιστη Αυτοδιοίκηση. 
      Η δεύτερη παρατήρηση που έχω να κάνω είναι πως σε ό,τι αφορά τη δημόσια ραδιοτηλεόραση –και αυτό αποτελεί πρόσκληση, πρόταση και ευχή, αν θέλετε, γι’ αυτό και οι δημόσιες παραινέσεις, αλλά και απόδειξη των προθέσεων της Κυβέρνησης και καταλήγω εκεί που ξεκίνησα, γιατί τις προθέσεις της Κυβέρνησης ουσιαστικά αμφισβητήσατε με έμμεσο πλην σαφή τρόπο- απόδειξη των προθέσεων της Κυβέρνησης για το ότι, πραγματικά, επιθυμεί αυτήν την ισότιμη παρουσίαση των θέσεων όλων των συνδυασμών είναι ότι η παραίνεση έχει πιάσει ήδη τόπο προς τα μέσα ενημέρωσης που ανήκουν στη δημόσια ραδιοφωνία και τηλεόραση, δηλαδή, και στα τρία κανάλια και στα ραδιόφωνα. 
      Μία πολύ απλή και σύντομη ματιά στις παρουσίες των υποψηφίων στους μεγάλους δήμους και στη Νομαρχιακή Αυτοδιοίκηση για τον Αύγουστο, τον τελευταίο μήνα που έχω τα στοιχεία και έως τις 22 Αυγούστου, αποδεικνύει ότι η παρουσία τους είναι σχεδόν ισότιμη. 
      Ας πούμε ο Νικήτας ο Κακλαμάνης είχε πέντε παρουσίες στα δελτία ειδήσεων της δημόσιας τηλεόρασης. Ο κ. Ψωμιάδης είχε πέντε παρουσίες, ο κ. Ντινόπουλος επτά, ο κ. Σκανδαλίδης πέντε, η κ. Γεννηματά έξι, ο κ. Μαυρίκος είκοσι, ο κ. Χαλβατζής έξι, ο κ. Τσίπρας τέσσερις. Είναι περίπου οι ίδιες παρουσίες στη διάρκεια των είκοσι δύο ημερών του Αυγούστου.
      ΑΝΤΩΝΙΟΣ ΣΚΥΛΛΑΚΟΣ:  Ξεπεράσαμε τους άλλους υποψηφίους! 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε συνάδελφε, μπορεί τον Ιούλιο ή το Σεπτέμβριο να υπάρξει άλλος αριθμός και να πείτε ότι είναι λιγότερες του κ. Μαυρίκου ή του κ. Τσίπρα ή του κ. Κακλαμάνη, ωστόσο είναι μία πρώτη αναφορά.
      Εγώ δέχομαι και χαίρομαι που κάνατε μόνος σας την επισήμανση ότι η δημόσια ραδιοφωνία και τηλεόραση κινείται προς αυτήν την κατεύθυνση. Έχουμε κάνει και άλλες συζητήσεις στην Αίθουσα…
      ΑΝΤΩΝΙΟΣ ΣΚΥΛΛΑΚΟΣ: Με τα ιδιωτικά τι θα γίνει;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Με τα ιδιωτικά γνωρίζετε πολύ καλά ότι πέραν των παρεμβάσεων αυτού του τύπου, που επιβάλλονται σε μία δημοκρατία -δηλαδή των δημοσίων παραινέσεων, των επικλήσεων των νόμων και του Εθνικού Συμβουλίου Ραδιοτηλεόρασης, το οποίο εν τέλει, κύριε συνάδελφε, είναι αυτό που θα ελέγξει κατά το Σύνταγμα και το οποίο θα επιβάλει αν χρειαστεί και τις κυρώσεις- σε μια δημοκρατία δεν μπορεί να γίνει κάτι περισσότερο.
      Σέβομαι τον προβληματισμό σας ειλικρινώς και νομίζω ότι το καταλάβατε από την πρώτη μου τοποθέτηση. Δέχομαι ότι σ’ ένα πολύ μεγάλο ποσοστό δεν είναι απλώς θεωρητικός προβληματισμός, αλλά έχει και πρακτική αποτύπωση αυτό που είπατε. Η προσπάθεια όμως δείχνει -στην κατεύθυνσή της- ποια είναι,  με βάση τουλάχιστον –για τις προθέσεις της Κυβέρνησης μιλώ πάντα- την οδηγία η οποία έχει εκδοθεί και η οποία τηρείται σίγουρα από τα δημόσια μέσα ενημέρωσης. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Τρίτη είναι η με αριθμό 914/21-8-2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με την εξίσωση των ορίων ηλικίας συνταξιοδότησης ανδρών και γυναικών κ.λπ..
      Το ειδικότερο περιεχόμενο της επίκαιρης ερώτησης του κ. Αλαβάνου έχει ως εξής:
      «Με Αιτιολογημένη Γνώμη που απέστειλε η Ευρωπαϊκή Επιτροπή ζητά την αλλαγή του Κώδικα Πολιτικών και Στρατιωτικών Συντάξεων στην κατεύθυνση εξίσωσης των ορίων ηλικίας συνταξιοδότησης ανδρών και γυναικών. Η Ευρωπαϊκή Επιτροπή δίνει προθεσμία ως την 17η Σεπτεμβρίου για την προσαρμογή της ελληνικής νομοθεσίας, αλλιώς η Ελλάδα παραπέμπεται στο Ευρωπαϊκό Δικαστήριο. Η νομική επιχειρηματολογία της Ευρωπαϊκής Επιτροπής στηρίζεται σε ερμηνεία απόφασης του Ευρωπαϊκού Δικαστηρίου και δεν εξετάζει το γεγονός ότι οι συντάξεις του ελληνικού δημοσίου δεν έχουν τον χαρακτήρα επαγγελματικών συντάξεων, δεν συνιστούν αμοιβή και ως εκ τούτου δεν εντάσσονται στην οδηγία 96/97/ΕΚ. 
      Η ερμηνεία αυτή υπονομεύει το αποκλειστικό δικαίωμα των κρατών-μελών να ρυθμίζουν το ασφαλιστικό τους σύστημα. Με δεδομένο ότι τέτοιες ενδεχόμενες αλλαγές στα όρια συνταξιοδότησης θα θίξουν ουσιαστικά τα δικαιώματα χιλιάδων γυναικών με ανήλικα παιδιά που εργάζονται στο δημόσιο και οι οποίες εύλογα φοβούνται ότι θα αιφνιδιαστούν από τις εξελίξεις
      Ερωτώνται οι κ.κ. Υπουργοί:
      1. Μπορεί η Κυβέρνηση να βεβαιώσει ότι δεν είναι στις προθέσεις της να αλλάξει τον Κώδικα Πολιτικών και Στρατιωτικών Συντάξεων στην κατεύθυνση που ζητά η Ευρωπαϊκή Επιτροπή;
      2. Εάν ναι, πώς θα απαντήσει η Κυβέρνηση στην Αιτιολογημένη Γνώμη της Ευρωπαϊκής Επιτροπής; Ποια νομικά επιχειρήματα προτίθεται να επικαλεστεί;»
      Στην ερώτηση του κ. Αλαβάνου θα απαντήσει ο Υφυπουργός Οικονομίας και Οικονομικών κ. Δούκας. 
      Ορίστε, κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, κύριε συνάδελφε, στις 12 Νοεμβρίου του 2004 η επιτροπή απέστειλε στις ελληνικές Αρχές επιστολή, για να μας εκφράσει την ανησυχία της σχετικά με την εθνική νομοθεσία, τον Κώδικα Πολιτικών και Στρατιωτικών Συντάξεων που προβλέπει ότι οι άνδρες και οι γυναίκες δημόσιοι υπάλληλοι μπορούν να συνταξιοδοτούνται σε διαφορετικές ηλικίες –και διαβάζω τώρα από την Αιτιολογημένη Γνώμη της Επιτροπής: «ανάλογα με το φύλο, ενώ συγχρόνως υπόκεινται σε διαφορετικές απαιτήσεις ως προς τη διάρκεια της υπηρεσίας». Οι ελληνικές Αρχές απαντήσαμε με επιστολές στις 10 Ιανουαρίου του 2005 και την 1η Μαρτίου του 2005.
      Το πρόβλημα είναι αυτό το οποίο αναφέραμε, ότι οι γυναίκες στο δημόσιο τομέα συνταξιοδοτούνται νωρίτερα και με ευνοϊκότερους όρους όσον αφορά τα όρια ηλικίας, το χρόνο υπηρεσίας και το πόσα ανήλικα παιδιά έχουν, σε σχέση με τους άνδρες και η Ευρωπαϊκή Επιτροπή μας ζητά να εξασφαλίσουμε την αρχή της ισότητας στις αμοιβές για όμοια εργασία ή για εργασία ίδιας αξίας. 
      Εμείς έχουμε αντιτείνει διάφορα επιχειρήματα. Σας αναφέρω δύο από αυτά. Πρώτον, αυτό το οποίο σωστά αναφέρετε και στην ερώτησή σας, κύριε Πρόεδρε, ότι το δημόσιο δεν είναι επαγγελματικό ταμείο και δεν είναι αμιγώς ασφαλιστικός φορέας που να υπάγεται στην αντίστοιχη ευρωπαϊκή οδηγία και ότι, ιστορικά, ειδικοί λόγοι επέβαλαν στο παρελθόν τη διαφοροποίηση της συνταξιοδότησης ανδρών και γυναικών στο δημόσιο και ότι τέλος πάντων, μετά το «νόμο Σιούφα» του 1992, δηλαδή με αυτούς που προσλαμβάνονταν από το 1993 και μετά, οι διαφορές είναι κυριολεκτικά ελάχιστες. 
      Η Ευρωπαϊκή Επιτροπή δεν έχει δεχθεί αυτές τις αιτιάσεις μας. Και σας διαβάζω από το κείμενο, το οποίο μας έστειλε, δύο-τρία βασικά επιχειρήματα δικά τους, τα οποία φυσικά εμείς δεν δεχόμαστε και θα ανταπαντήσουμε σ’ αυτά μέχρι τις 26 Σεπτεμβρίου. Λέει συγκεκριμένα ότι «οι ρυθμίσεις χρηματοδότησης και διαχείρισης ενός συνταξιοδοτικού συστήματος δεν αποτελούν –λέει η επιτροπή- καθοριστικό παράγοντα για να κριθεί αν ένα σύστημα συνταξιοδοτικό εμπίπτει στο πεδίο του άρθρου 141». Το λέει στις Σκέψεις 38, 40 και 45 της Απόφασης στην υπόθεση C-7/93 Beune και στις Σκέψεις 36, 37 της Απόφασης στην υπόθεση C-366/99 Griesmar. Και λέει ότι το δικαστήριο το μόνο αποφασιστικό κριτήριο που δέχεται είναι αν η σύνταξη καταβάλλεται στον εργαζόμενο λόγω της σχέσης εργασίας μεταξύ αυτού και του πρώην εργοδότη του. 
      Επαναλαμβάνω, σ’ αυτά τα επιχειρήματα θα ανταπαντήσουμε. Είμαστε στο ίδιο μήκος κύματος με σας, κύριε Πρόεδρε, την ίδια γραμμή θα ακολουθήσουμε. Θα απαντήσουμε αυτά μέχρι τις 26 Σεπτεμβρίου και δεν είναι στις προθέσεις μας να αλλάξουμε τον κώδικα.
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ο Πρόεδρος του Συνασπισμού Ριζοσπαστικής Αριστεράς κ. Αλαβάνος, έχει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, περιέργως σ’ ένα βαθμό έχω καλυφθεί από την απάντηση του κυρίου Υπουργού. 
      Κατ’ αρχήν θέλω να πω ότι τα θέματα της κοινωνικής πολιτικής δεν εντάσσονται στις αρμοδιότητες της Ευρωπαϊκής Ένωσης. Έχω διατελέσει χρόνια ευρωβουλευτής, το ξέρω και νομίζω ότι γίνεται μια προσπάθεια λαθροχειρίας από την Ευρωπαϊκή Ένωση στην οποία συμμετέχει και το Ευρωπαϊκό Δικαστήριο αξιοποιώντας άλλες οδηγίες που έχουν σχέση με τις επαγγελματικές αμοιβές να βάλουν χέρι στο θέμα των κοινωνικών ασφαλίσεων, που αυτήν τη στιγμή ανεξάρτητα ποια είναι η γνώμη του καθενός ανήκει στην αρμοδιότητα της χώρας.
      Εγώ ήθελα, επειδή υπάρχει μια μεγάλη ανησυχία σε εργαζόμενες στο δημόσιο σχετικά με το τι θα γίνει, μια διαβεβαίωση από την πλευρά της Κυβέρνησης ότι δεν πρόκειται να δεχθεί την άποψη της Ευρωπαϊκής Ένωσης. Υπάρχουν ισχυρότατα επιχειρήματα, παρά την απόφαση του Ευρωπαϊκού Δικαστηρίου. 
      Καταλήγοντας, να πω ότι, ναι φυσικά είναι μια αρχή η ίση μεταχείριση και η ίση αμοιβή για τα δυο φύλα αλλά, αν θέλουμε να την εφαρμόσουμε, να ξεκινήσουμε όχι ανεβάζοντας το χρόνο εργασίας και την ηλικία συνταξιοδότησης των γυναικών, αλλά κατεβάζοντας των ανδρών. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Νομίζω κύριε Πρόεδρε, ότι είμαστε και οι δυο σαφείς. Δεν υπάρχει καμία πρόθεση να αλλάξουμε τον κώδικα και επειδή βλέπουμε ότι υπάρχει αυτή η συναντίληψη σας καλώ με κάθε τρόπο με τον οποίο μπορείτε να μας βοηθήσετε στη βελτίωση της επιχειρηματολογίας μας να το πράξετε. 
      ΠΡΟΕΔΡΕΥΩΝ (Σωτήρης Χατζηγάκης): Επίκαιρες ερωτήσεις δευτέρου κύκλου: Πρώτη είναι η με αριθμό 916/21.8.06 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την εξαίρεση των ελαιοπαραγωγών του Νομού Ηρακλείου από τις αποζημιώσεις κ.λπ.. 
      Η επίκαιρη ερώτηση του κ. Κεγκέρογλου έχει ως εξής:
      «Με μεγάλη χαρά πληροφορήθηκαν οι αγρότες από το στόμα του κ. Μπασιάκου το πρωί της 29ης Μαίου ότι αποζημιώνονται επιτέλους με κοινή υπουργική απόφαση όλες οι ζημιές που έχουν προκληθεί στη φυτική παραγωγή των αγροτικών καλλιεργειών της χώρας.
      Όμως για τους τρεις χιλιάδες και πλέον ελαιοπαραγωγούς του Νομού Ηρακλείου που επλήγησαν από το χιονιά το Φεβρουάριο του 2004, τη θέση της χαράς γρήγορα κατέλαβε η οργή και η αγανάκτηση αφού όχι μόνο διαπίστωσαν ότι δεν περιλαμβάνονται στις αποζημιώσεις αλλά με το περιεχόμενο της κοινής υπουργικής απόφασης αποδεικνύεται ότι όλες οι δικαιολογίες που μέχρι τώρα επικαλείται το Υπουργείο, μάλλον είναι υπεκφυγές. 
      Επειδή οι αγρότες του Νομού Ηρακλείου φαίνεται ότι αντιμετωπίζονται ως πολίτες και ως αγρότες δεύτερης κατηγορίας, αφού για άλλη μια φορά εξαιρούνται από τις αποζημιώσεις που δίδονται με υπουργική απόφαση, ερωτάσθε, κύριε Υπουργέ:
      Αν έχετε, τελικά, τη βούληση να αποζημιώσετε αυτούς τους παραγωγούς.
      Γιατί εξαιρείτε συνεχώς τους ελαιοπαραγωγούς του Νομού Ηρακλείου από τις αποζημιώσεις».
      Στην ερώτηση του κ. Κεγκέρογλου θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, εμείς είμαστε ιδιαίτερα ευτυχείς πρέπει να σας πω στο Υπουργείο Αγροτικής Ανάπτυξης όταν με κάθε τρόπο στηρίζονται οι αγρότες. Όμως πολλές φορές πρέπει να πούμε ότι είτε λόγω των κοινοτικών κανονισμών, είτε λόγω της εθνικής νομοθεσίας, αδυνατούμε να πάρουμε μέτρα έτσι ώστε να βοηθήσουμε αγρότες οι οποίοι έχουν υποστεί ζημιές. 
      Κατ’ αρχάς πρέπει να πούμε ότι η υπουργική απόφαση που αναφέρεται στην ερώτηση δεν λέει ότι αποζημιώνονται όλες οι ζημιές της χώρας διότι δεν είναι δυνατόν να αποζημιώνονται ζημιές Π.Σ.Ε.Α. χωρίς να υπάρχουν οι προϋποθέσεις που ορίζει ο κανονισμός της Ευρωπαϊκής Ένωσης. Πέραν αυτών πρέπει να πούμε ότι συζητήθηκε πολλές φορές το θέμα εδώ με ερωτήσεις που υπέβαλαν οι συνάδελφοι και ο συνάδελφος που υπέβαλε τη σημερινή ερώτηση. Έχουν γίνει συσκέψεις στο Υπουργείο Αγροτικής Ανάπτυξης και Τροφίμων και καταβάλαμε προσπάθεια στην Ευρωπαϊκή Ένωση να αλλάξουμε τις προϋποθέσεις ειδικά για το Νομό Ηρακλείου, όμως, αυτό δεν κατέστη δυνατόν διότι με τις ίδιες προϋποθέσεις είχαν πληρωθεί ήδη επιδοτήσεις στους ελαιοπαραγωγούς. 
      Κατά συνέπεια δεν ήταν δυνατόν να αποδεχθεί η Ευρωπαϊκή Ένωση, παρά την προσπάθεια την οποία εμείς καταβάλαμε κάτω από άλλες προϋποθέσεις να πληρωθούν επιδοτήσεις και κάτω από άλλες προϋποθέσεις να πληρωθούν οι αποζημιώσεις. 
      Θέλω να σας πω ότι εμείς κάναμε ερώτημα στο Νομικό Συμβούλιο του κράτους που λέει ότι από τα στοιχεία που τέθηκαν υπ’ όψιν του ειδικού γραφείου κοινοτικών υποθέσεων του Νομικού Συμβουλίου του Κράτους, προκύπτει ότι η παραγωγή των ομοιογενών ελαιοκομικών ζωνών κατά την περίοδο 2004-2005 στο Νομό Ηρακλείου όχι μόνο δεν παρουσίασε κατά το έτος 2004-2005 μείωση των προαναφερθεισών αποδόσεων λόγω ζημιών που οφείλονταν σε έκτακτα καιρικά φαινόμενα κατά τα προαναφερθέντα ποσοστά 30% ή 20% προκειμένου για απώλεια παραγωγής και 10% προκειμένου για απώλεια φυτικού κεφαλαίου του μέσου όρου των αποδόσεων των τριών ετών που προηγήθηκαν του ελαιοκομικού έτους αλλά αντιθέτως, και πρέπει να το προσέξουμε αυτό, η εν λόγω παραγωγή παρουσίασε αύξηση κατά ποσοστό 5,2% έως 48,4% και επιδοτήθηκε, μάλιστα, από την ευρωπαϊκή κοινότητα με επιδοτήσεις ύψους 104.000.000 ευρώ. Δηλαδή από τη μια πλευρά είχαμε αύξηση της παραγωγής και από την άλλη πλευρά θέλουμε να δώσουμε αποζημιώσεις διότι υπέστη μείωση η παραγωγή! 
      Επειδή λέτε ότι η Κυβέρνηση δεν θέλει να στηρίξει, δεν θέλει να βοηθήσει τους ελαιοπαραγωγούς του Νομού Ηρακλείου θέλω να σας πω ότι και σε πάρα πολλά προηγούμενα προγράμματα τα οποία είχε στείλει στην Ευρωπαϊκή Ένωση και είχε πάρει έγκριση η προηγούμενη κυβέρνηση είχαν απορριφθεί πολλές ελαιοκομικές ζώνες. Και με το πρόγραμμα «ΡΑΓΚΠΙ» και με το πρόγραμμα «ΦΡΟΓΚΙι» και με το πρόγραμμα «FAR» αρκετές ελαιοκομικές ζώνες και πολλοί παραγωγοί που δεν πληρούσαν τις προϋποθέσεις της Ευρωπαϊκής Ένωσης του σχετικού κανονισμού απερρίφθησαν και δεν πληρώθηκαν αποζημιώσεις. 
      Θέλω, λοιπόν, να πω ότι εμείς καταβάλλουμε κάθε δυνατή προσπάθεια να στηρίξουμε τους αγρότες. Ξέρετε πολύ καλά ότι από τον ΕΛ.Γ.Α. έχουμε συντομεύσει πάρα πολύ τους χρόνους καταβολής των αποζημιώσεων. Ξέρετε πολύ καλά ότι και πολλές ασθένειες που δεν συμπεριλαμβάνονται στον κανονισμό με αποφάσεις που ελήφθησαν έχουν συμπεριληφθεί. Όμως όσον αφορά τα Π.Σ.Ε.Α. πρέπει να είμαστε πολύ προσεκτικοί διότι διακυβεύονται οι επιδοτήσεις στην Ευρωπαϊκή Ένωση, διότι διακυβεύεται η καλή συνεργασία που έχουμε με τις υπηρεσίες της Ευρωπαϊκής Ένωσης αποτέλεσμα των οποίων ήταν και πρέπει να το πούμε ότι φέτος είχαμε εξαιρετικά αποτελέσματα όσον αφορά τις επιδοτήσεις της σουλτανίνας και αυτό το γνωρίζουν πολύ καλά οι παραγωγοί του Ηρακλείου.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Χθες πράγματι πιστώθηκαν λογαριασμοί κάποιων παραγωγών, κύριε Υπουργέ, έστω μετά από δυόμισι χρόνια καθυστέρηση όμως για τους παραγωγούς της Πεδιάδας, του Μονοφατσίου, και ορισμένων περιοχών του Μαλεβιζίου αποζημιώσεις δεν φαίνονται να φθάνουν. Και δεν φαίνονται να φθάνουν γιατί η πολιτική βούληση που εδώ εκφράζετε ότι έχετε για να αποζημιώσετε, δεν μετατρέπεται σε συγκεκριμένη πρακτική. Και αν δεχθώ ότι, πράγματι, έχετε την πολιτική βούληση, τότε σας έχει παγιδεύσει ο Ε.Λ.Γ.Α.. 
      Σας έχω καταθέσει όλα τα στοιχεία. Χρησιμοποιείτε κατ’ επανάληψη την εκτίμηση για την παραγωγή στις ομοιογενείς ελαιοκομικές ζώνες ως παραγωγή. Διαστρεβλώνετε έτσι την έννοια της ομοιογενούς ελαιοκομικής ζώνης. Είναι εκτίμηση κύριε Υπουργέ, δεν είναι παραγωγή. Να τελειώνει αυτή η ιστορία. Είναι εκτίμηση από ένα γραφείο κλειστό χωρίς καν παράθυρο, δεν είναι παραγωγή με βάση τα πραγματικά στοιχεία. Και δεν φταίει ο παραγωγός της Πεδιάδας αν σε μια άλλη περιοχή της Κρήτης έγινε οποιαδήποτε αύξηση της παραγόμενης ποσότητας και επιδοτήθηκε. Θα μιλήσουμε για το κάθε χωριό. Στα συγκεκριμένα χωριά αυξήθηκε η παραγωγή; Όχι. Μειώθηκε τις συγκεκριμένες χρονιές. Επικαλείστε την αύξηση της παραγωγής σε άλλες περιοχές. Τι πιο διαστρεβλωμένο στοιχείο μπορεί να χρησιμοποιηθεί εκτός απ’ αυτό και το χρησιμοποιεί κατ’ επανάληψη ο Πρόεδρος του ΕΛ.Γ.Α. ήρθε κάτω, είδε με τα ίδια του τα μάτια τις ζημιές, έκανε δηλώσεις, δεσμεύθηκε και, μάλιστα, εξήγγειλε και συγκεκριμένα ποσά για την ανασύσταση των δένδρων ανάλογα με το που θα κλαδευτούν. 
      Έτσι, λοιπόν, θεωρώ κύριε Υπουργέ, δεχόμενος ότι έχετε τη βούληση ότι πρέπει να δείτε τα πραγματικά στοιχεία της παραγωγής και όχι τις εκτιμήσεις. Μπορεί να τα στέλνουμε στην Ευρωπαϊκή Ένωση για άλλους λόγους αλλά δεν λαμβάνουμε υπ’ όψιν μας τις ζημιές. Να φανταστείτε ότι η έκθεση εκείνης της χρονιάς της συγκεκριμένης επιτροπής δεν αναφέρει καν τις ζημιές. Το αν φταίει η επιτροπή ή οποιοσδήποτε άλλος, αυτό τους παραγωγούς δεν τους αφορά.
      Αυτοί εκφράζουν την αγανάκτησή τους και ζητούν από εσάς σαν μια τελευταία κίνηση, η οποία θα δώσει αποτέλεσμα, να προχωρήσετε σε μια σύσκεψη στο Υπουργείο, στην οποία να συμμετέχουν οι εκπρόσωποί τους και να δούμε τρόπους που θα λύσουμε το πρόβλημα. 
      Εμείς θα πρέπει να ψάξουμε τρόπους με τους οποίους θα ξεπεράσουμε τα όποια γραφειοκρατικά προβλήματα, όχι όπως κάνει ο ΕΛ.Γ.Α. που προσπαθεί να ανακαλύψει νέα προβλήματα, ούτως ώστε να μη δοθούν οι αποζημιώσεις.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ κι εγώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, θέλω να σας πω ότι έχουμε κάνει πολλές συζητήσεις γι’ αυτό το θέμα και έγινε μεγάλη προσπάθεια για να αποζημιωθούν οι παραγωγοί. 
      Δυστυχώς, όμως, όσον αφορά τις αποζημιώσεις των Π.Σ.Ε.Α., δεν γίνεται εξατομίκευση ανά παραγωγό της ζημιάς, αλλά λαμβάνονται υπ’ όψιν οι ομοιογενείς ελαιοκομικές ζώνες, τις οποίες έχει καθορίσει η Νομαρχιακή Αυτοδιοίκηση Ηρακλείου και το ξέρετε αυτό. Προσπαθήσαμε να τις αλλάξουμε. Όμως, η απάντηση της Ευρωπαϊκής Ένωσης είναι ότι με βάση τις ζώνες αυτές –και δεν μιλούμε για εκτίμηση, μιλούμε για πραγματική παραγωγή- έχουν ήδη καταβληθεί επιδοτήσεις. Άρα δεν είναι εκτίμηση όπως λέτε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Εκτίμηση είναι!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Έχουν εισπράξει επιδοτήσεις, κύριε συνάδελφε. Άρα δεν είναι δυνατόν…
      ΒΑΣΙΛΕΙΟΣ ΚΕΓΚΕΡΟΓΛΟΥ: Όχι! Είναι ψεύδος αυτό. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Επιτρέψτε μου σας παρακαλώ.
      Ξέρετε ότι καλοπροαίρετα πάντοτε μιλώ και ξέρετε ότι έχουμε συνεργαστεί για το θέμα αυτό και θέλω να σας διαβεβαιώσω ότι τα στοιχεία τα οποία μας καταθέσατε τα έχουμε ερευνήσει σχολαστικά, διότι κι εμείς ψάξαμε τρόπο έτσι ώστε να καταβάλουμε αποζημιώσεις.
      Δυστυχώς, όμως, στις ζώνες αυτές, με βάση τις οποίες έχουν πληρωθεί οι επιδοτήσεις, δεν έχουμε τη μείωση που απαιτείται ως απαραίτητη προϋπόθεση για να πληρωθούν αποζημιώσεις. Αυτή είναι η αλήθεια και αυτή είναι η πραγματικότητα.
      Σας λέω, λοιπόν, ότι καταβάλαμε προσπάθεια στην Ευρωπαϊκή Ένωση να αλλάξουμε τις ζώνες αυτές. Δεν έγινε αποδεκτό αυτό από την Ευρωπαϊκή Ένωση, διότι ήδη είχαν πληρωθεί επιδοτήσεις με βάση τις ζώνες αυτές.
      ΒΑΣΙΛΕΙΟΣ ΚΕΓΚΕΡΟΓΛΟΥ: Σε άλλους παραγωγούς. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Σας λέω ότι και στο παρελθόν πολλές φορές έχουν απορριφθεί ελαιοκομικές ζώνες, διότι δεν είχαμε τη μείωση που αναφέρει ο Κανονισμός του ΕΛ.Γ.Α..
      Κατά συνέπεια, με λύπη μου σας λέω ότι δεν μπορούμε να προχωρήσουμε σε καταβολή αποζημιώσεων, διότι δεν υπάρχει έγκριση και διότι κάτι τέτοιο έρχεται κάθετα αντίθετο με τον Κανονισμό της Ευρωπαϊκής Ένωσης.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Δεύτερη είναι η με αριθμό 918/21.8.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με την πρόσληψη στη «ΛΑΡΚΟ» με σχέση αορίστου χρόνου όσων απασχολούνται με διάφορες μορφές εργασίας και κυρίως μέσω εργολάβων κ.λπ..
      Η επίκαιρη ερώτηση του κ. Τσιόγκα έχει ως εξής:
      «Η συνεχιζόμενη χειροτέρευση των όρων και των συνθηκών για τη συντριπτική πλειοψηφία των εργαζομένων στη «ΛΑΡΚΟ» οδήγησε και οδηγεί τους εργαζόμενους σε κινητοποιήσεις, ιδιαίτερα όσων εργάζονται μέσω των εργολάβων, οι οποίοι είναι και οι μόνοι που περισσεύουν στην παραγωγική διαδικασία.
      Η κατάσταση αυτή, η οποία χωρίς αμφιβολία, είναι αποτέλεσμα της λειτουργίας της εταιρείας με ιδιωτικοοικονομικά κριτήρια και προετοιμασίας για την πλήρη ιδιωτικοποίησή της, έχει δημιουργήσει εκρηκτικά προβλήματα σε βάρος των εργαζομένων, εκθέτοντας ακόμα και τη ζωή τους σε κίνδυνο.
      Η λύση βρίσκεται σε μέτρα παραγωγικής λειτουργίας και ανάπτυξης της ΛΑΡΚΟ, με κριτήριο την κάλυψη των λαϊκών αναγκών και όχι την εξυπηρέτηση ορισμένων ιδιωτικών, μονοπωλιακών συμφερόντων.
      Ερωτάται ο κ. Υπουργός αν θα παρθούν μέτρα ασφαλείας, ώστε να μην κινδυνεύει η ζωή των εργαζομένων και να μην εργάζονται με εξοντωτικά ωράρια, καθώς και αν θα προσληφθούν στη «ΛΑΡΚΟ» με σχέση αορίστου χρόνου όλοι όσοι απασχολούνται γι’ αυτήν μέσω διαφόρων μορφών εργασίας και κυρίως μέσω των εργολάβων».
      Την ερώτηση του κ. Τσιόγκα θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος, ο οποίος έχει και το λόγο.
      Ορίστε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ο κύριος συνάδελφος ρωτά για τη «ΛΑΡΚΟ», η οποία είναι μια επιχείρηση ορυχείου, μεταλλευμάτων.
      Θα πρέπει να ξέρετε, κύριε Τσιόγκα, γιατί είστε έμπειρος συνδικαλιστής και Πρόεδρος του Εργατικού Κέντρου στη Λάρισα, ότι η διενέργεια τεχνικής και υγειονομικής επιθεώρησης δεν ανήκει στο Υπουργείο Απασχόλησης. Με το ν.1568/85 του αείμνηστου Ανδρέα Παπανδρέου αυτές οι αρμοδιότητες, όσον αφορά τα μεταλλεία, τα λατομεία και τα ορυχεία, έχουν μεταβιβαστεί στο Υπουργείο Ανάπτυξης.
      Άρα,  λοιπόν, κακώς μας ζητάτε να σας πούμε τι μέτρα έχουμε λάβει. Θα πάρετε απάντηση από το Υπουργείο Ανάπτυξης, που πιστεύω ότι έχει κάνει πάρα πολύ καλή δουλειά και είναι καθ’ ύλην αρμόδιο.
      Ως προς το δεύτερο θέμα, κύριε Τσιόγκα, που αφορά τα εργασιακά, σας ενημερώνω ότι το Υπουργείο δεν έχει κανένα αίτημα παρέμβασης για τη διευθέτηση εργασιακών θεμάτων στη «ΛΑΡΚΟ».
      Ερωτάτε γιατί δεν προσλαμβάνουν αορίστου χρόνου και προσλαμβάνουν εργολάβους με συμβάσεις εργασίας. Πρέπει να ξέρετε, κύριε Τσιόγκα –και οφείλετε να το ξέρετε ως Βουλευτής του Κοινοβουλίου- ότι σ’ αυτήν τη χώρα υπάρχουν νόμοι και οι νόμοι προβλέπουν το εργασιακό καθεστώς, είτε αυτό είναι αορίστου, είτε είναι μονίμου, είτε είναι εποχικό, είτε είναι ενοικιαζόμενη εργασία. Είναι νόμοι του κράτους που εφαρμόζονται.
      Το Σ.ΕΠ.Ε. τι κάνει; Παρακολουθεί αν είναι σωστή η εφαρμογή. Το Σ.ΕΠ.Ε., λοιπόν, έχει διενεργήσει έντεκα ελέγχους, όσον αφορά παραβάσεις που αφορούσαν τη μη ανάρτηση πινάκων προσωπικού, τη μη χορήγηση ειδών ιατρικής προστασίας και διάφορες άλλες παραβάσεις. Έχει διενεργήσει έντεκα ελέγχους, έχουν υποβληθεί δεκατρία πρόστιμα και έχουμε ασκήσει και ποινική δίωξη όσον αφορά το δικό σας ερώτημα για αορίστου χρόνου και ο εισαγγελέας δεν την έκανε δεκτή, διότι εφαρμόζει τους νόμους του κράτους.
      Άρα πιστεύω ότι αν το πρόβλημά σας είναι αν θα ιδιωτικοποιηθεί η «ΛΑΡΚΟ» ή όχι, πρέπει να ξέρετε καλά και το πρόγραμμα της Νέας Δημοκρατίας. Αυτό εκτέθηκε στον ελληνικό λαό στις εκλογές του 2004. Ο ελληνικός λαός με μεγάλη πλειοψηφία ενέκρινε το πρόγραμμα αυτό, ένα πρόγραμμα μεταρρυθμιστικό, ένα πρόγραμμα που λέει απλά, λιανά και καθαρά ότι το κράτος-αφέντης, το κράτος-επιχειρηματίας πρέπει κάποτε σ’ αυτήν τη χώρα να ελαττωθεί, μέχρι που να εξαλειφθεί. 
      Αυτό, λοιπόν, είναι μια άλλη πολιτική για την οποία δεν έχετε παρά να απευθυνθείτε στον ελληνικό λαό και να πάρετε την έγκριση, όπως την πήραμε και εμείς. 
      Ευχαριστώ.
      ΔΗΜΗΤΡΙΟΣ ΠΙΠΕΡΓΙΑΣ: Να το εξαλείψουμε εντελώς το κράτος δηλαδή; Πολύ ακραίος είστε. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πιπεργιά, δεν έχετε συμμετοχή στην ερώτηση.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, εννοώ το κράτος-αφέντη, το κράτος-επιχειρηματία. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υπουργέ, μην απαντάτε. Ο κ. Πιπεργιάς δεν έχει συμμετοχή σ’ αυτή την ερώτηση.
      Ορίστε, κύριε Τσιόγκα, έχετε το λόγο.
      ΔΗΜΗΤΡΙΟΣ ΤΣΙΟΓΚΑΣ: Τους νόμους που αναφέρατε, κύριε Υπουργέ, τους έχετε ψηφίσει εσείς και το ΠΑ.ΣΟ.Κ. Τους νόμους για τα δουλεμπορικά γραφεία, τους νόμους για τους εργολάβους, τους νόμους για τη μερική απασχόληση, τους νόμους που κάνουν τους εργάτες δούλους, τους ψηφίσατε εσείς και το ΠΑ.ΣΟ.Κ.
      Εμείς λέμε να τους καταργήσετε.
      Δεύτερον, δώσατε μία πολύ σαφή απάντηση σήμερα εδώ, ότι δηλαδή πάτε να ιδιωτικοποιήσετε τη «ΛΑΡΚΟ». Το έχετε στο πρόγραμμά σας, σας ψήφισε ο ελληνικός λαός, το κράτος δεν είναι επιχειρηματίας, άρα πάμε για ιδιωτικοποίηση. 
      Για μας, η «ΛΑΡΚΟ» είναι επιχείρηση στρατηγικής σημασίας. Το ξέρουμε ότι κάνετε συστηματικές προσπάθειες και εσείς και το ΠΑ.ΣΟ.Κ. να ιδιωτικοποιήσετε τη «ΛΑΡΚΟ», να την ξεπουλήσετε στο ιδιωτικό κεφάλαιο. Είναι γνωστό ότι το διοικητικό συμβούλιο που έχετε διορίσει και είναι της επιρροής σας, αποφάσισε κατά πλειοψηφία το ξεπούλημα της εταιρίας. Το επιβεβαιώσατε σήμερα και εσείς εδώ με τη δήλωσή σας ότι κράτος-επιχειρηματίας δεν θα υπάρχει. Είπατε «μέχρι την εξάλειψή του».
      Πρέπει να πούμε το εξής: Οι εργαζόμενοι, οι κάτοικοι της περιοχής, εμείς, είμαστε αντίθετοι με το ξεπούλημα της «ΛΑΡΚΟ». Και βέβαια πρέπει να πούμε ότι θα χρειαστούν και νέοι αγώνες από τους εργαζόμενους της περιοχής, από τη «ΛΑΡΚΟ» και από τους φορείς της περιοχής. Αυτό το λέμε γιατί η ΛΑΡΚΟ πρέπει να παραμείνει δημόσια, είναι μονάδα που μπορεί να καθετοποιηθεί με τον ανοξείδωτο χάλυβα. Και, βέβαια, μπορούν να δημιουργηθούν και νέες θέσεις εργασίας, οι οποίες όμως δεν θα είναι με το καθεστώς των εργολάβων. Εμείς λέμε ότι αυτοί που δουλεύουν στους εργολάβους, πρέπει να προσληφθούν με μόνιμη απασχόληση από τη «ΛΑΡΚΟ», με ίδια δικαιώματα που έχουν και οι μόνιμοι της «ΛΑΡΚΟ» και βέβαια να απομακρυνθούν οι εργολάβοι. 
      Θέλουμε, τέλος, να σταματήσει κάθε προσπάθεια ιδιωτικοποίησης της «ΛΑΡΚΟ».
      Θέλουμε, επίσης, να πούμε και να τονίσουμε ότι ιδιαίτερα αυτή την περίοδο με τις ζέστες, με τον καύσωνα, πρέπει να παρθούν πρόσθετα μέτρα για την υγιεινή και ασφάλεια των εργαζομένων. Οι εργολάβοι δεν παίρνουν απολύτως κανένα μέτρο προστασίας, γιατί θεωρούν τους εργαζόμενους αναλώσιμο είδος. 
      Συνεπώς θα πρέπει να δείτε και αυτά τα μέτρα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Θέλουμε, επίσης, να τονίσουμε ότι το ταξικό κίνημα πρέπει να παλέψει και να δημιουργήσει τις προϋποθέσεις, για να ενταχθεί η «ΛΑΡΚΟ» στα πλαίσια μίας άλλης οικονομίας και μίας άλλης εξουσίας, όχι, βεβαίως, της σημερινής. Εμείς λέμε ότι πρέπει να ενταχθεί η «ΛΑΡΚΟ» στην προοπτική, την οποία πρέπει να δημιουργήσουν παλεύοντας οι εργαζόμενοι και το ταξικό κίνημα με βάση τις λαϊκές ανάγκες. 
      Βέβαια, υπάρχουν και οι ευθύνες στις συμβιβασμένες ηγεσίες, οι οποίες σήμερα όχι μόνο δεν συμπαραστέκονται στον αγώνα των εργαζομένων, που δουλεύουν στους εργολάβους, για ίσα δικαιώματα με τους ίδιους, αλλά υποσκάπτουν και υπονομεύουν το δημόσιο χαρακτήρα της «ΛΑΡΚΟ». 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα. 
      Ορίστε, κύριε Υπουργέ, έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Στο Ληξούρι, στο χωριό μου πάνω στο Ρίφι, λένε «λύκος, λύκος στα πρόβατα» και στο τέλος δεν το πιστεύει κανείς. Την ξέρετε την παροιμία.
      ΔΗΜΗΤΡΙΟΣ ΤΣΙΟΓΚΑΣ: Εσείς δεν το είπατε; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό αφορά εσάς. Και αφορά εσάς προσωπικά, διότι δεν θα σας πιστεύει κανείς σε λίγο. 
      Έστειλα στις 16 Αυγούστου εγκύκλιο στους 38 βαθμούς υπό σκιά να πληρωθεί το μεροκάματο των οικοδόμων και να μην δουλέψει κανείς. Σήμερα που μιλάμε, σε χθεσινό δελτίο τύπου αναφέρονται τριάντα πέντε οικοδομές που διατάξαμε διακοπή εργασιών και πρόστιμο στον εργολάβο, διότι δεν εφαρμόστηκε αυτή η εγκύκλιος. Εσείς έρχεστε σήμερα στη Βουλή και λέτε να πάρουμε μέτρα. Έρχεστε προφήτες μετά Χριστόν. 
      ΔΗΜΗΤΡΙΟΣ ΤΣΙΟΓΚΑΣ: Είστε μόνο για να στέλνετε εγκυκλίους. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έρχεστε και λέτε συνέχεια «λύκος, λύκος», αλλά δεν υπάρχει λύκος. Υπάρχει μία Κυβέρνηση, η οποία, πραγματικά, είναι δίπλα στον εργαζόμενο είτε αυτό αφορά την ποιότητα ζωής του, την ποιότητα στον εργασιακό χώρο, είτε αφορά το μεροκάματο ή οτιδήποτε που έχει σχέση με τον εργαζόμενο. Αυτό σας ενοχλεί, διότι είχατε συνηθίσει μέχρι τώρα να έχετε απέναντι στον εργαζόμενο τις πολιτικές δυνάμεις ή τις κυβερνήσεις. Τώρα είναι η πρώτη φορά που η Κυβέρνηση είναι πάντα δίπλα, όπως και στη «ΛΑΡΚΟ», όπως και παντού. 
      Το δεύτερο που θέλω να σας πω για το Σ.ΕΠ.Ε., είναι ότι, πέρα από αυτούς τους ελέγχους, ήδη μέχρι τις 15 Σεπτεμβρίου…
      ΔΗΜΗΤΡΙΟΣ ΤΣΙΟΓΚΑΣ: Τριάντα πέντε έλεγχοι σε όλη την Ελλάδα δεν είναι τίποτα, κύριε Υπουργέ. Είναι στάχτη στα μάτια. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μέχρι τις 15 Σεπτεμβρίου –αυτό είναι δέσμευση, δήλωση- δηλαδή μέσα σε δεκαπέντε-είκοσι ημέρες από τους τριακόσιους πενήντα επτά εργαζόμενους, που παραλάβαμε το 2004, συνεργάτες του Σ.ΕΠ.Ε. βάζουμε τετρακόσιους σαράντα μέχρι τις 15 Σεπτεμβρίου. Υπερδιπλασιάζουμε τη δύναμη του Σ.ΕΠ.Ε. και με το ν.3385 που φέραμε τον Αύγουστο για τριπλασιασμό των ποινικών και των διοικητικών μέτρων, για να μπορέσουμε, πράγματι, να εξασφαλίσουμε ένα εργασιακό περιβάλλον για τον εργάτη που να έχει την εγγύηση των επιθεωρητών εργασίας και του Υπουργείου Απασχόλησης και Κοινωνικής Προστασίας. Δεν ξέρω αν αυτό σας ενοχλεί, αλλά εμείς θα συνεχίσουμε με την ίδια ορμή την ίδια πολιτική. 
      ΔΗΜΗΤΡΙΟΣ ΤΣΙΟΓΚΑΣ: Οι διακόσιοι έγιναν τετρακόσιοι. Εμείς λέμε να γίνουν τρεις χιλιάδες. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ να μην γράφεται τίποτα στα Πρακτικά. 
      Τρίτη είναι η με αριθμό 915/21-8-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Οικονομίας και Οικονομικών, σχετικά με την διαχείριση των κοινοτικών πόρων κ.λπ.. 
      Το ειδικότερο περιεχόμενο της επίκαιρης ερώτησης της κ. Ξηροτύρη έχει ως εξής: 
      «Δυόμισι χρόνια πριν λήξει η προθεσμία ολοκλήρωσης του Γ΄ Κ.Π.Σ. και στη χώρα μας έχει απορροφηθεί μόνο το 45% των πόρων, ενώ έχει συμβασιοποιηθεί μόνο το 67% των έργων αυτών, έναντι της υποχρέωσης του 100% μέχρι τέλους του 2006. Το δημοσιονομικό πρόβλημα όπως και αυτό της απορροφητικότητας, μεγάλο και για τη σημερινή Κυβέρνηση, την οδηγεί σε ένα σημαντικό συμβιβασμό με την Ευρωπαϊκή Επιτροπή, όπου προβλέπεται στην τρίτη και τελευταία Αναθεώρηση του Γ΄ Κ.Π.Σ. να αυξηθεί το ποσοστό της κοινοτικής συμμετοχής στο 75% και να μειωθεί αντίστοιχα το ποσοστό της εθνικής συμμετοχής. Αυτό θα οδηγήσει σε μείωση του συνολικού προϋπολογισμού του Γ΄ Κ.Π.Σ. 3.000.000.000 ή 4.000.000.000 ευρώ και στην ακύρωση πεντακοσίων και πλέον έργων. 
      Η ανεπάρκεια διαχείρισης των κοινοτικών πόρων καλύπτεται από την Κυβέρνηση με δημιουργικές τεχνικές που σε συνδυασμό με τους μειωμένους πόρους του Προγράμματος Δημοσίων Επενδύσεων θα πλήξουν ιδιαίτερα τα έργα της περιφερειακής ανάπτυξης, της προστασίας του περιβάλλοντος και της κοινωνικής συνοχής. Και με τη μείωση όμως τα πράγματα είναι οριακά, αφού μέχρι το τέλος του 2008 πρέπει να απορροφηθούν 16.000.000.000 ευρώ, σχεδόν το ήμισυ του προγράμματος. Κρίσιμη παρουσιάζεται η κατάσταση για τα έργα του Ταμείου Συνοχής όπου στη χειρότερη μοίρα βρίσκονται οι περιφέρειες του Αιγαίου, τα σιδηροδρομικά έργα και οι αστικές μεταφορές, τα προγράμματα του Υ.ΠΕ.ΧΩ.Δ.Ε. για το περιβάλλον -μηδενική απορρόφηση για τη λίμνη Κορώνεια και 20% για την χωματερή Ταγαράδων- και γενικότερα για τα μικρά και μεσαία έργα που δραματικά έχει ανάγκη η περιφέρεια. 
      Μετά από αυτά, ερωτάται ο κύριος Υπουργός: 
      1) Πώς ακριβώς διαμορφώνεται σήμερα η πρόταση της Κυβέρνησης για την τρίτη αναθεώρηση του Γ΄ Κ.Π.Σ., ώστε να αποφευχθούν οι μεγάλες απώλειες;
      2) Γιατί στο πρώτο εξάμηνο του 2006 τα αποτελέσματα προόδου του Γ΄ Κ.Π.Σ. ήταν ιδιαίτερα πενιχρά και πώς σκοπεύει να αναπληρώσει τον χαμένο χρόνο και χρήμα;
      3) Τι θα γίνει με τα έργα που θα ακυρωθούν, τα περισσότερα των οποίων αφορούν υποδομές και δράσεις περιφερειακής ανάπτυξης;».
      Στην ερώτηση της κ. Ξηροτύρη θα δώσει απάντηση ο Υφυπουργός Οικονομίας και Οικονομικών κ. Φώλιας.
      Ορίστε, κύριε Υπουργέ, έχετε το λόγο για τρία λεπτά.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε.
      Θα ευχαριστήσω επίσης και την κ.  Ξηροτύρη, η οποία συχνότατα μου δίνει την ευκαιρία να τα πούμε, για να ξεκαθαρίσουμε ορισμένα πράγματα και έτσι έχω σήμερα τη δυνατότητα να μοιραστώ ορισμένες απαντήσεις με την Ολομέλεια και βεβαίως εξ’ αφορμής της ερωτήσεως της κ. Ξηροτύρη.
      Θέλω να πω ότι καταγράφουμε με κάθε προσοχή και με κάθε μεθοδολογία ποια είναι τα έργα που βρίσκονται σε εξέλιξη, ποια είναι τα έργα που πάνε καλά και θ’ αναπτυχθούν, σύμφωνα με τα χρονοδιαγράμματα και ποια είναι αυτά τα οποία νομοτελειακά δεν θα ολοκληρωθούν, ή δεν θα κάνουν την πορεία τους στο χρόνο που πρέπει να κάνουν. Αυτή η ιδιαίτερη έγνοια μας πηγάζει από το γεγονός ότι δεν θέλουμε να χαθεί, ούτε ένα ευρώ, από αυτά τα οποία διατίθενται στο Γ΄ Κοινοτικό Πλαίσιο Στήριξης. Έτσι χρησιμοποιούμε και τις μεθόδους που προβλέπονται από την κοινοτική νομοθεσία και γι’ αυτό προχωρούμε και στην τρίτη αναθεώρηση, η οποία γίνεται σε διαπραγμάτευση με την Ευρωπαϊκή Επιτροπή και η οποία θα υποβληθεί το Σεπτέμβριο του 2006, τον επόμενο μήνα δηλαδή.
      Αυτή η αναθεώρηση δεν είναι κάτι καινούργιο. Είναι μια αναθεώρηση, την οποία είχαμε ανακοινώσει και είναι και καταγεγραμμένη στα Πρακτικά της ένατης επιτροπής παρακολούθησης του Γ’ Κοινοτικού Πλαισίου Στήριξης. Έτσι, λοιπόν, όλες μας οι προσπάθειες είναι πραγματικά προς την κατεύθυνση της μηδενικής, ει δυνατόν, απώλειας κοινοτικών πόρων.
      Όσον αφορά τώρα τα αποτελέσματα του πρώτου εξαμήνου του 2006. Είναι γεγονός και κοινώς γνωστό ότι οι μεγάλες πληρωμές και οι μεγάλες απορροφητικότητες καταγράφονται και στην Ελλάδα, αλλά και στις άλλες χώρες, στο δεύτερο εξάμηνο της κάθε χρονιάς. Έτσι γίνεται πάντοτε, έτσι θα γίνει και φέτος και αυτό είναι δεδομένο.
      Εκείνο που μπορώ, όμως, να σας πω είναι ότι εκτός από τις πληρωμές, θα πρέπει να ρίξουμε μια ματιά και στις εντάξεις έργων στο πρώτο εξάμηνο του 2006. Αυτές είναι αυξημένες κατά 57% σε σχέση με το πρώτο εξάμηνο του 2005. Οι νομικές δεσμεύσεις είναι αυξημένες κατά 98% σε σχέση με το πρώτο εξάμηνο του 2005. Από 928.000.000 που ήταν πέρσι, φέτος είναι στα 1.838.000.000. Οι δαπάνες βεβαίως καταγράφουν μια υστέρηση της τάξεως του 17% σε σχέση με το 2005. Αλλά τα δεδομένα πλέον δείχνουν ότι η υστέρηση αυτή θα υπερκαλυφθεί στο πολλαπλάσιο με τις πληρωμές που θα γίνουν και τις δαπάνες που θα καταγραφούν στο δεύτερο εξάμηνο του 2006.
      Τέλος, συνολική εικόνα σήμερα είναι ότι τα ενταγμένα έργα στο Γ΄ Κοινοτικό Πλαίσιο Στήριξης είναι στο 102% του προϋπολογισμού, οι δε νομικές δεσμεύσεις έχουν φτάσει στο 70%. Βεβαίως έχουμε δρόμο να κάνουμε. Επίσης θα πω ότι έχουμε το χρόνο για νομικές δεσμεύσεις και μετά το 2006. Και το 2007. Εκείνο που μας ενδιαφέρει, είναι όχι απλά οι νομικές δεσμεύσεις,  αλλά το ακέραιο των πληρωμών.
      Τέλος, ρωτάτε τι θα γίνει με τα έργα που θ’ ακυρωθούν. Σας διαβεβαιώ ότι κανένα έργο εν εξελίξει και κανένα έργο εν δυνάμει δεν πρόκειται να ακυρωθεί. Αυτά που θεωρείτε ακυρώσεις είναι έργα τα οποία βρίσκονται εν πλήρει αδρανεία εν πλήρει υπνώσει, έργα νεκρά ουσιαστικά, τα οποία ό,τι και να γίνει δεν μπορούν να ζωντανέψουν και τα οποία το μόνο που κάνουν, είναι όσο βρίσκονται με τους αριθμούς τους, να δεσμεύουν χρήματα, τα οποία νομοτελειακά θα χαθούν.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Το λόγο έχει η κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριε Υπουργέ, πράγματι αρκετές φορές συζητάμε για αυτό το μεγάλο πρόβλημα που έχει η χώρα στην ανεπάρκεια των δομών της, των πολιτικών διαδικασιών που έχει επιλέξει για τη διαχείριση των κοινοτικών προγραμμάτων. Είναι μεγάλο το πρόβλημα και δεν το έλυσε ούτε και η Κυβέρνηση σας, παρ’ όλο που κάνατε παλαιότερα κριτική και είχατε και εσείς παρουσιάσει τις προτάσεις σας, όχι μόνο για να ξεπεράσουμε το πρόβλημα της απορροφητικότητας, αλλά και για να δημιουργήσουμε ανάπτυξη που είναι το κυρίαρχο πρόβλημα. 
      Κατά κύριο λόγο πρέπει να μειώσουμε το αναπτυξιακό έλλειμμα που έχει η χώρα και ιδιαίτερα αυτό που έχει η περιφέρεια, η οποία υπέστη ένα σοβαρότατο πλήγμα και μαζί με αυτήν το υπέστη και το Γ΄ Κοινοτικό Πλαίσιο Στήριξης, διότι συσσωρεύτηκαν πόροι και υπηρεσίες για τα έργα των Ολυμπιακών Αγώνων.
      Το Πρόγραμμα Δημοσίων Επενδύσεων έχει μειωθεί. Γίνονται προσπάθειες να αυξηθεί, παρ’ όλα αυτά όμως φαίνεται εδώ ότι θα μειώσετε την εθνική συμμετοχή, άρα θα μειώσετε το συνολικό προϋπολογισμό του προγράμματος –και σ' αυτό δεν μου απαντήσατε- για να προσπαθήσετε να καλύψετε τα μεγάλα δημοσιονομικά προβλήματα, το έλλειμμα το οποίο παρουσιάζεται. Έτσι όμως, μ' αυτόν τον τρόπο, συνεχώς αδικούνται εκείνα τα έργα τα οποία, κύριε Υπουργέ, δεν πήγαν καλά, όχι γιατί ήταν έργα βιτρίνας ή κάτι άλλο, αλλά γιατί ήταν έργα στα οποία έπρεπε οι κεντρικές υπηρεσίες ν’ ανταποκριθούν στις κοινές υπουργικές αποφάσεις που έπρεπε να βγάλουν για να προχωρήσουν αυτά τα έργα σε άλλες δραστηριότητες, σε άλλες υποστηρίξεις. Έπρεπε να κινηθούν οι κεντρικές υπηρεσίες, γιατί το σύστημα είναι συγκεντρωτικό -η διαχείριση του Γ΄ Κοινοτικού Πλαισίου Στήριξης- και δεν το έκαναν.
      Τα έργα του Ταμείου Συνοχής, το 65% των οποίων καρκινοβατεί -το 1/3 σχεδόν έχει 0% απορρόφηση- είναι τραγικά απαραίτητα. Να σας πω ότι για το έργο των Ταγαράδων -σε απάντηση στον Ευρωβουλευτή κ. Παπαδημούλη- 20% η αποκατάσταση του Landfield, 20% απορρόφηση; Να σας πω ότι η λίμνη Κορώνεια, το δεύτερο πρόγραμμα, έχει 0% απορρόφηση; Και θα μου πείτε ότι αυτά είναι έργα εκ των προτέρων χαμένα; Είναι χαμένα γιατί δεν υπήρξαν δομές και διαδικασίες αξιόπιστες για να μπορέσουν να προχωρήσουν αυτά τα προγράμματα.
      Κύριε Υπουργέ, πρέπει να βάλετε το χέρι στην καρδιά και να δείτε πώς θα γίνουν πολλά από αυτά τα έργα τα οποία θεωρείτε ότι θ’ ακυρωθούν. Και θέλω μια θαρραλέα απάντηση ότι αυτά τα έργα μέσα από το Πρόγραμμα Δημοσίων Επενδύσεων και με ένα άλλο αξιόπιστο σύστημα της διοίκησης, θα προχωρήσουν. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ πολύ, κύριε Πρόεδρε. 
      Χαίρομαι πάντοτε συζητώντας με την κυρία Ξηροτύρη, διότι μοιράζομαι το πάθος, μοιράζομαι την αγωνία της και θέλω να την παρακαλέσω να μου αναγνωρίσει ότι το ίδιο ενδιαφέρον και το ίδιο πάθος που έχει εκείνη μπορεί να έχει και ο ομιλών, αλλά και οποιοσδήποτε σε αυτή την Κυβέρνηση. 
      Το λέω αυτό διότι θα ήθελα να σας καθησυχάσω αφού μερικές φορές οι υποψίες που έχετε ξεπερνούν τα γεγονότα και να σας πω ότι το Πρόγραμμα Δημοσίων Επενδύσεων δεν έχει μειωθεί. Έχει αυξηθεί 11% σε σχέση με πέρυσι. Το συγχρηματοδοτούμενο ομοίως είναι αυξημένο σε σχέση με πέρυσι και γι' αυτό θέλω να είστε ήσυχη. 
      Εκείνο που θέλω να σας διαβεβαιώσω είναι ότι αν φθάσουμε σε μια συμφωνία στην αναθεώρηση, αυξημένης συγχρηματοδοτήσεως από κοινοτικά κονδύλια, να είστε βέβαιοι ότι αυτό θα είναι μόνο στα πλαίσια της διασώσεως κοινοτικών κονδυλίων και όχι σε βάρος έργων. Διότι διαβεβαιώ ότι τα κονδύλια τα οποία θα αποδεσμευτούν από τη συγχρηματοδότηση, πάλι στα έργα θα παραμείνουν. Γι’  αυτό να είστε βέβαιοι. Οποιαδήποτε αυξημένη συγχρηματοδότηση θα είναι υπέρ της απορροφητικότητας και όχι κατά των έργων. Γι' αυτό θέλω να είστε απόλυτα βέβαιη και να είστε ήσυχη επ’ αυτού. Εδώ είμαστε, θα κάνουμε ταμείο στο τέλος. 
      Επίσης, θέλω να σας πω ότι η μείωση της συμμετοχής δεν έχει κανένα λόγο να υποστηρίξει καμία δημοσιονομική προοπτική και προσπάθεια της Κυβερνήσεως. Αυτό είναι εξασφαλισμένο. Προς τα εκεί πάμε καλά. Τα νούμερα πάνε καλά και το κάτω από το 3% θα το πετύχουμε χωρίς ενέσεις. Δεν μας χρειάζεται λοιπόν εκεί. Άρα η όλη η έγνοια μας είναι η συναπορροφητικότητα του Γ΄ Κοινοτικού Πλαισίου Στήριξης και σαφέστατα με αναπτυξιακή πορεία. Δεν μας ενδιαφέρει απλά και μόνο να δαπανούμε. Μας ενδιαφέρει και το τελευταίο ευρώ να γίνει επένδυση, κάτι το οποίο δεν έχει γίνει εδώ και χρόνια και πρέπει να γίνει από εδώ και μπρος. Και θέλω επιτέλους ν’ αναγνωρίσετε ότι γίνονται προσπάθειες, οι οποίες καταγράφονται με αποτελεσματικότητα και δεν είναι τυχαίο το γεγονός ότι στα δυόμισι σχεδόν χρόνια που η νέα διακυβέρνηση διαχειρίζεται αυτά τα κονδύλια, έχει υπερδιπλασιαστεί ο ρυθμός απορροφητικότητας σε σχέση με τα προηγούμενα τέσσερα χρόνια που ίσχυε το Γ΄ Κοινοτικό Πλαίσιο Στήριξης. 
      Εκείνο επίσης που ήθελα να σας αναφέρω, διότι και εσείς αναφερθήκατε στους Ταγαράδες και στην Κορώνια, που και εγώ, λόγω καταγωγής, έχω ιδιαίτερη ευαισθησία, είναι ότι όσον αφορά το Χ.Υ.Τ.Α. Ταγαράδων η συμβασιοποίηση σήμερα είναι στο 69%.
    Αλλά οφείλω να πω με πίκρα –και τα ξέρετε και εσείς και θα πρέπει να λέμε ολόκληρες τις αλήθειες και όχι το αποτέλεσμα- ότι η δημοπράτηση του διαγωνισμού για τα έργα έγινε στις 20 Οκτωβρίου του 2004. Αρχίσαμε να έχουμε μια σειρά από προσφυγές. Και ξέρετε πάρα πολύ καλά τις πρακτικές. Όποιος χάνει το έργο κάνει προσφυγή. Το αποτέλεσμα ήταν η σύμβαση να υπογραφεί τον Μάρτιο του 2006. Και από τότε το έργο υλοποιείται σύμφωνα με το συμβατικό του χρονοδιάγραμμα αφού βεβαίως χάσαμε ενάμισι χρόνο σε ενστάσεις. Η δε εισροή κοινοτικών πόρων σήμερα είναι ήδη στο 25%. 
    Όσον αφορά στην Κορώνεια η εγκριτική απόφαση για την συγχρηματοδότηση του έργου εκδόθηκε στις 19 Δεκεμβρίου 2005 μόλις από την Ευρωπαϊκή Επιτροπή μετά από σοβαρές και έντονες πιέσεις της Κυβερνήσεώς μας. Χρονοδιάγραμμα ολοκληρώσεως 31/12/2008. Θα γίνει. Γίνεται. Και βεβαίως έχει ήδη υπογραφεί η προγραμματική σύμβαση μεταξύ των αρμοδίων ελληνικών αρχών που ήταν ο πρώτος ειδικός όρος που μας είχε θέσει η Ευρωπαϊκή Επιτροπή. Άμεσα προκηρύσσεται ο διαγωνισμός για τον τεχνικό σύμβουλο η πρόσληψη του οποίου επίσης επιβάλλεται από τη σύμβαση. 
    Κλείνοντας θέλω να σας παρακαλέσω να συνεχίσετε να νοιάζεστε εξίσου για το Κοινοτικό Πλαίσιο Στήριξης για να έχω την δυνατότητα και εγώ να ενημερώνω έγκαιρα και έγκυρα την Ολομέλεια. 
    Ευχαριστώ πάρα πολύ.
    ΠΡΟΕΔΡΕΥΩΝ (Σωτήρης Χατζηγάκης): Θα συζητηθεί η πρώτη επίκαιρη ερώτηση με αριθμό 919/21-8-2006 του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Εσωτερικών, Δημόσιας Διοίκησης και Αποκέντρωσης και Δικαιοσύνης, σχετικά με την εφαρμογή των αποφάσεων των πολιτικών δικαστηρίων κ.λπ..
    Συγκεκριμένα η επίκαιρη ερώτηση του κ. Πιπεργιά έχει ως εξής:
    «Το Ελεγκτικό Συνέδριο, με τις κατά τόπους υπηρεσίες επιτρόπων, θέτει σε αμφισβήτηση, ακόμη και τις αποφάσεις των πολιτικών δικαστηρίων.
    Συγκεκριμένα, με απόφασή του, έκρινε ότι τα πολιτικά δικαστήρια στερούνται της αρμοδιότητας να κρίνουν πράξεις ή παραλείψεις της διοίκησης, που αφορούν στη μονιμοποίηση εκτάκτων συμβασιούχων υπαλλήλων και ότι ακόμα και οι τελεσίδικες αποφάσεις τους «είναι ανίσχυρες  και δεν παράγουν δεδικασμένα». Επιπρόσθετα, ότι το π.δ. 164/2004, κατισχύει των αποφάσεων των δικαστηρίων.
    Με βάση την κρίση αυτή, του Α΄ τμήματος της 8ης Συνέλευσης της 14.03.2006, που αφορούσε συμβασιούχους εργαζόμενους, που μονιμοποιήθηκαν στο Δήμο Αργοστολίου, οι υπηρεσίες των επιτρόπων του Ελεγκτικού Συνεδρίου εφαρμόζουν την με αριθμ. πρωτ. 18083/303/13.04.2006 οδηγία του Ελεγκτικού Συνεδρίου και δεν εγκρίνουν εντάλματα πληρωμής στους εργαζόμενους των δήμων, που μονιμοποιήθηκαν με δικαστικούς αγώνες. 
    Στο Δήμο Χαλκιδέων, όπως και σε άλλους δήμους της χώρας, αποφασίστηκε να εφαρμοστούν οι τελεσίδικες δικαστικές αποφάσεις και να μονιμοποιηθούν οι έκτακτοι εργαζόμενοι στην υπηρεσία καθαριότητας. Σημειώνεται ότι, πολλοί από αυτούς ήταν έκτακτοι επί δεκαπέντε χρόνια. 
    Δυστυχώς, όμως, τα εντάλματα πληρωμής των εργαζόμενων, που μονιμοποιήθηκαν με αποφάσεις των πολιτικών δικαστηρίων, δεν εκτελούνται. Έτσι, οι εργαζόμενοι παραμένουν απλήρωτοι εδώ και πολλούς μήνες. Το γεγονός αυτό, οδήγησε και τους μονιμοποιηθέντες του Δήμου Χαλκιδέων, να καταλάβουν τα γραφεία της περιφερειακής διοίκησης, καθώς και τα γραφεία της υπηρεσίας του Ελεγκτικού Συνεδρίου, που ελέγχει τους δήμους.
    Ερωτώνται οι αρμόδιοι Υπουργοί:
* Στις αρμοδιότητες του ελεγκτικού Συνεδρίου, συμπεριλαμβάνεται και ο έλεγχος των τελεσίδικων αποφάσεων των πολιτικών δικαστηρίων;
* Θα εγκριθούν τα εντάλματα πληρωμής των εργαζόμενων στους δήμους, που μονιμοποιήθηκαν με τελεσίδικες αποφάσεις των πολιτικών δικαστηρίων και αν ναι πότε θα πληρωθούν οι εργαζόμενοι;»
     Την ερώτηση του κ. Πιπεργιά θα απαντήσει ο Υπουργός Δικαιοσύνης, κ. Παπαληγούρας. Ορίστε, κύριε Υπουργέ. 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρίες και κύριοι συνάδελφοι, πράγματι υπάρχουν εργαζόμενοι σε κάποιους δήμους της χώρας οι οποίοι δεν αμείβονται, εξαιτίας της μη θεώρησης των χρηματικών ενταλμάτων πληρωμής. Ασφαλώς συνομολογώ ότι αυτό δημιουργεί πρόβλημα στους ίδιους αλλά και στις τοπικές κοινωνίες. 
     Ωστόσο προσεγγίζεται το πρόβλημα κατά εσφαλμένο τρόπο από τον συνάδελφο. Και αυτό γιατί η Κυβέρνηση δεν έχει αρνηθεί ποτέ να εφαρμόσει δικαστικές αποφάσεις. Είτε πρόκειται για αποφάσεις των πολιτικών είτε πρόκειται για αποφάσεις των διοικητικών δικαστηρίων. 
      Παράλληλα, όμως, είναι αυτονόητο ότι δεν μπορούμε να παρέμβουμε στο δικαιοδοτικό έργο της ανεξάρτητης δικαιοσύνης, σεβόμενοι τη σχετική συνταγματική επιταγή. Εξηγούμαι ειδικότερα: Οι κατά τόπους επίτροποι του Ελεγκτικού Συνεδρίου έκριναν ανίσχυρες λόγω έλλειψης δικαιοδοσίας τις αποφάσεις των μονομελών πρωτοδικείων της περιφέρειάς τους, που δέχθηκαν ότι οι διαδοχικές συμβάσεις εργασίας ιδιωτικού δικαίου ορισμένου χρόνου συνιστούν συμβάσεις εργασίας αορίστου χρόνου. Δεν το δέχθηκαν. Για το λόγο αυτό επέστρεψαν αθεώρητα τα χρηματικά εντάλματα πληρωμής. Οι δήμοι τα επανυπέβαλαν και επί της σχετικής διαφωνίας κλήθηκε πλέον να αποφανθεί το αρμόδιο τμήμα του Ελεγκτικού Συνεδρίου. 
      Ρωτάτε, κύριε συνάδελφε, εάν στις αρμοδιότητες του Ελεγκτικού Συνεδρίου συμπεριλαμβάνεται ο έλεγχος των τελεσίδικων αποφάσεων των πολιτικών δικαστηρίων. Σας πληροφορώ ότι από την από 14-3-2006 γνωμοδότηση του πρώτου τμήματος του Ελεγκτικού Συνεδρίου -την οποία αναφέρετε άλλωστε και εσείς στην ερώτησή σας- και τη σχετική πράξη του ιδίου τμήματος με την οποία κρίθηκε ότι δεν έπρεπε να θεωρηθούν συγκεκριμένα χρηματικά εντάλματα πληρωμής του Δήμου Χαλκιδέων, που σας ενδιαφέρει ειδικότερα, προκύπτει σαφώς ότι στο άρθρο 17 παράγραφος 3 του π.δ. 774/80, που είναι ο Οργανισμός του Ελεγκτικού Συνεδρίου, ορίζεται ότι κατά τον έλεγχο δαπανών, τον οποίο ασκεί το Ελεγκτικό Συνέδριο «επιτρέπεται η εξέταση και των παρεμπιπτόντως αναφυομένων ζητημάτων επιφυλασσομένων των περί δεδικασμένων διατάξεων». Περαιτέρω, το Ελεγκτικό Συνέδριο εφαρμόζοντας ανάλογα το άρθρο 313 του Κώδικα Πολιτικής Δικονομίας, το οποίο αναφέρεται στο ανυπόστατο και στην αυτοδίκαιη ακυρότητα της δικαστικής απόφασης, έκρινε ότι οι δικαστικές αποφάσεις που εκδίδονται καθ’ υπέρβαση της δικαιοδοσίας δεν παράγουν έννομα αποτελέσματα. Έτσι, το Ελεγκτικό Συνέδριο στα πλαίσια πάντοτε της αρμοδιότητάς του ελέγχει παρεμπιπτόντως και το υποστατό των δικαστικών τίτλων, όταν κατ’ επίκλησή τους και βάση αυτών εντέλλονται δαπάνες. Κατά συνέπεια το Ελεγκτικό Συνέδριο, κύριε συνάδελφε, έκρινε ότι συγκεκριμένες δαπάνες για τις οποίες είχαν εκδοθεί χρηματικά εντάλματα πληρωμής που έφθασαν ενώπιόν του δεν είναι νόμιμες. 
      (Στο σημείο αυτό την Προεδρική ‘Εδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Πιπεργιάς. 
      ΔΗΜΗΤΡΙΟΣ ΠΙΠΕΡΓΙΑΣ: Ευχαριστώ κύριε Πρόεδρε. 
      Κύριε Υπουργέ, σας ακούω τόση ώρα και μου δημιουργείται ένα εύλογο ερώτημα. Όταν ακούμε τον Υπουργό Δικαιοσύνης να λέει αυτά τα πράγματα, ο απλός πολίτης αναρωτιέται πού θα βρει το δίκιο του. Αναρωτιέται ο εργάτης καθαριότητας στη Χαλκίδα ή στο Αργοστόλι ή σε άλλους δήμους, ο οποίος κέρδισε απόφαση δικαστηρίου που τελεσιδίκησε και από την οποία παράγονται έννομα αποτελέσματα. Ποιο είναι το κράτος δικαίου; Ακούει τον Υπουργό Δικαιοσύνης να λέει ότι δεν ισχύουν οι δικαστικές αποφάσεις γιατί κάποια άλλα διοικητικά δικαστήρια, όπως το Ελεγκτικό Συνέδριο, έκριναν διαφορετικά. Βλέπει τον Υπουργό να το παίζει Πόντιος Πιλάτος και να παραπέμπει μάλιστα την υπόθεση αυτή στις χρονοβόρες διαδικασίες των διοικητικών δικαστηρίων.
      Προεκλογικά, κύριε Υπουργέ, το κόμμα σας, η Νέα Δημοκρατία, και εσείς συμμετέχοντας στην προεκλογική εκστρατεία είχατε χαϊδέψει αυτιά και είχατε υποσχεθεί στους συμβασιούχους μονιμοποίηση. Τώρα έρχεστε και το στρίβετε σιγά σιγά. Λέτε ότι το προεδρικό διάταγμα είναι πανάκεια και θα λύσει  όλα τα ζητήματα και στους εργαζομένους που έχουν τελεσίδικες αποφάσεις και δουλεύουν τους λέτε να μείνουν απλήρωτοι. Να ζήσουν με τι, κύριε Υπουργέ; Με τα σκουπίδια που μαζεύουν; Αυτή είναι η κοινωνική σας ευαισθησία;
      Εν πάση περιπτώσει, αν προκύπτει τέτοια διχογνωμία στα δικαστήρια, δεν έχετε τη νομοθετική πρωτοβουλία σαν Υπουργός να φέρετε ρύθμιση στη Βουλή, για να ρυθμιστεί το θέμα; Τι έχετε, πλην όμως εσείς προτιμάτε το ρόλο του Πόντιου Πιλάτου. Είστε κυβέρνηση απόντων. Είστε κυβέρνηση που άλλα υποσχέθηκε και άλλα πράττει. 
      Είστε Κυβέρνηση που ενέταξε κατηγορίες εργαζομένων και επειδή σας ενεπιστεύθησαν, σας έδωσαν την ψήφο τους, τους τιμωρείτε και διά της ασιτίας, διότι αυτοί οι εργαζόμενοι έχουν να πληρωθούν πάνω από έξι-επτά μήνες. Είναι απαράδεκτη η κατάσταση και αυτή πρέπει επιτέλους να πάρετε θέση. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υπουργός Δικαιοσύνης κ. Παπαληγούρας. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πιπεργιά, το δίκιο δεν το βρίσκει ο κόσμος από τον Υπουργό Δικαιοσύνης. Πρέπει να συνειδητοποιήσετε πώς είναι οργανωμένη η δικαιϊκή τάξη σε αυτόν τον τόπο. Το δίκιο του το βρίσκει στο δικαστήρια.
      ΔΗΜΗΤΡΙΟΣ ΠΙΠΕΡΓΙΑΣ: Το βρήκε. Υπάρχει τελεσίδικη απόφαση.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Σύμφωνα με το Σύνταγμα –αναφέρομαι στο άρθρο 98, παράγραφος 1, εδάφιον α΄ -αλλά και τους ειδικούς νόμους που έχουν εκδοθεί για τον έλεγχο των δαπανών, των δήμων, το μόνο αρμόδιο για τη θεώρηση χρηματικών ενταλμάτων πληρωμής αποδοχών, ή άλλων αμοιβών των εργαζομένων στους δήμους της χώρας, είναι το Ελεγκτικό Συνέδριο διά των Επιτρόπων του. Τι να κάνουμε; Έτσι ορίζεται από τους νόμους, από το Σύνταγμα. 
      Εξάλλου, όπως είναι γνωστό, το Ελεγκτικό Συνέδριο, ανώτατο δημοσιονομικό δικαστήριο της χώρας απολάβει σύμφωνα με το Σύνταγμα πλήρους αυτοτέλειας στην κρίση του. Είναι απόλυτα ανεξάρτητο. 
      Μέχρι στιγμής πάντως το Ελεγκτικό Συνέδριο έχει κρίνει ότι οι φερόμενοι ως δικαιούχοι δεν προσέφεραν νόμιμα τις υπηρεσίες τους στους δήμους, καθ’ όσον δεν τηρήθηκε η ειδική αποκλειστική διοικητική διαδικασία, η οποία προβλέπεται στο σχετικό π.δ. 164/2004, που αφορά ρυθμίσεις για τους εργαζομένους με συμβάσεις ορισμένου χρόνου στο δημόσιο τομέα.
      Σύμφωνα, λοιπόν, πάντα με το Ελεγκτικό Συνέδριο, τα μόνα αρμόδια όργανα ν’ αποφανθούν επί της συνδρομής των προϋποθέσεων του συγκεκριμένου προεδρικού διατάγματος, είναι αφ’ ενός το υπηρεσιακό συμβούλιο για θέματα υπαλλήλων ΟΤΑ του εκάστοτε νομού και αφ’ ετέρου το Ανώτατο Συμβούλιο Επιλογής Προσωπικού, στο οποίο εναπόκειται και η τελική διοικητική κρίση. Το Ελεγκτικό Συνέδριο έχει αποφανθεί ότι ο έλεγχος της τελικής αυτής διοικητικής πράξης υπάγεται στην αρμοδιότητα των τακτικών διοικητικών δικαστηρίων. Δεδομένου, όμως, ότι πράγματι για κάποιους εργαζόμενους στους δήμους δεν ακολουθήθηκε η διαδικασία αυτή, το Ελεγκτικό Συνέδριο κατέληξε ότι οι εντελλόμενες δαπάνες μισθοδοσίας δεν είναι νόμιμες και άρα δεν πρέπει να θεωρηθούν τα επίμαχα εντάλματα πληρωμών.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Σε κάθε περίπτωση, επαναλαμβάνω, ότι η λύση του προβλήματος μπορεί να δοθεί μόνον εφόσον ακολουθηθεί η προβλεπόμενη, όπως την εξήγησα, από το σχετικό προεδρικό διάταγμα διαδικασία. Αυτό πρέπει να κάνουν οι ενδιαφερόμενοι. Και εμφαντικά να υπογραμμίσω για άλλη μια φορά τη συνταγματικά κατοχυρωμένη ανεξαρτησία της δικαιοσύνης και του Ελεγκτικού Συνεδρίου και τη συνακόλουθη αυτονόητη αδυναμία παρέμβασης του Υπουργείου Δικαιοσύνης στο δικαιοδοτικό έργο της δικαιοσύνης και του Ελεγκτικού Συνέδριου. Τα περί εμπαιγμών σας τα επιστρέφω ολάκερα. Τούτη η Κυβέρνηση δεν εμπαίζει και για το λόγο αυτό ψηφίστηκε και για το λόγο αυτό θα ξαναψηφιστεί στις προσεχείς εκλογές. Αυτές τις πρακτικές άλλοι τις χρησιμοποιούν κατά κόρον. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση επί των επικαίρων ερωτήσεων. 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμεθα στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η με αριθμό 82/23-6-2006 επερώτηση των Βουλευτών του ΠΑΣΟΚ, κ.κ. Ιωάννη Παρασκευά, Μιλτιάδη Παπαϊωάννου, Κων/νου Ρόβλια, Γεωργίου Παπαγεωργίου, Αλέξανδρου Ακριβάκη, Ελένης-Μαρίας (Μιλένας) Αποστολάκη, Ιωάννη Βλατή, Βασιλείου Έξαρχου, Σωκράτη Κοσμίδη, Ανδρέα Λοβέρδου Λάζαρου Λωτίδη, Άγγελου Μανωλάκη, Εμμανουήκ Όθωνα, Θεόδωρου Πάγκαλου, Αλέξανδρου Παπαδόπουλου, Ηλία Παπαηλία, Φίλιππου Πετσάλνικου, Νικόλαου Σαλαγιάννη, Στέφανου Τζουμάκα, Ανδρέα Φούρα, Μιχαήλ Καρχιμάκη, Ευάγγελου Βενιζέλου, προς τον Υπουργό Δικαιοσύνης, σχετικά με το Σωφρονιστικό Σύστημα. 
      Κυρίες και κύριοι συνάδελφοι, έχω την τιμή να σας ανακοινώσω ότι με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππα, Κοινοβουλευτικός Εκπρόσωπος του ΠΑ.ΣO.Κ. ορίζεται ο Βουλευτής κ. Παπαϊωάννου, ενώ με απόφαση του κ. Σταύρου Κοινοβουλευτικός Εκπρόσωπος από την πλευρά της Νέας Δημοκρατίας ορίζεται ο Βουλευτής κ. Ζώης.
      Το λόγο έχει ο πρώτος επερωτών συνάδελφος κ. Ιωάννης Παρασκευάς.
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε.
      Είναι βέβαιο, κύριε Υπουργέ, ότι αυτή η Κυβέρνηση δεν εμπαίζει, αλλά παίζει, κατά τα «παιδεία παίζει», γιατί είναι μία Κυβέρνηση η οποία ουσιαστικά δίνει την εντύπωση μιας παιδικής χαράς και τίποτα περισσότερο.
      Δεν έχουμε καμία ψευδαίσθηση, κύριε Υπουργέ και αγαπητοί συνάδελφοι, ότι σήμερα, με αυτή την επίκαιρη επερώτηση, θα έχουμε κάποια απάντηση στο γιατί, στο πώς η κατάσταση στα σωφρονιστικά καταστήματα έφτασε σε αυτό το χάλι. Είναι παλιά η τακτική του κυρίου Υπουργού να μην απαντά σ’ ερωτήσεις, όπως και προηγουμένως -νομικοφανείς δικαιολογίες δεν αποτελούν ουσιαστικά και δεν στοιχειοθετούν πολιτική απάντηση- να κάνει γενικευμένες αναφορές, να παρελθοντολογεί και να καταλήγει στην ίδια επωδό μονίμως: «Κι εσείς τόσα χρόνια τι κάνατε;»
      Συνολικά ο χώρος της δικαιοσύνης δέχεται το ένα πλήγμα μετά το άλλο. Η ανεξαρτησία της δικαιοσύνης δεν είναι πια ζητούμενο. Έχει απολεσθεί στον κυκεώνα των κυβερνητικών αποφάσεων και στην αμετακίνητη θέση της κυβερνητικής παράταξης για την πλήρη άλωση και χειραγώγηση της δικαιοσύνης και των δικαστών.
      Ο ευτελισμός κάθε ίνας αξιοκρατίας από τη μια μεριά και η έλλειψη ηθικής επιβράβευσης έντιμων δικαστών στις κατά τα άλλα αδέκαστες αξιολογήσεις, δημιούργησε μια κατάσταση που τις αρνητικές επιπτώσεις της τις βιώνει ο ελληνικός λαός καθημερινά. 
      Χωρίς αξιόπιστη δικαιοσύνη, κύριε Υπουργέ, δεν λειτουργεί δημοκρατικό πολίτευμα. Η προσπάθεια χειραγώγησης ανεξάρτητων θεσμών, όπως είναι η δικαιοσύνη, μας φέρνει σε χρόνια αλήστου μνήμης, όπου η έκφραση της απόλυτης εξουσίας ήταν ο χωροφύλακας και οι δυνάμεις καταστολής.
      Το επίπεδο λειτουργίας της δικαιοσύνης, ανεξαρτησία, εγκυρότητα, ταχύτητα, αυτοδιοίκητο και κατ’ επέκταση το είδος και η ποιότητα του σωφρονιστικού συστήματος μιας χώρας, είναι δείκτες πολιτισμού μιας ευνομούμενης πολιτείας. 
      Δυστυχώς, αγαπητοί συνάδελφοι, αβίαστα μπορούμε να δεχθούμε ότι το σωφρονιστικό σύστημα με την πάροδο του χρόνου έχασε τα θετικά χαρακτηριστικά που έχουν σχέση με το σωφρονισμό. Διατήρησε όμως και μεγέθυνε την τιμωρητική πρακτική και επιδεικνύει μια εξαιρετικά μεγάλη αντοχή στο χρόνο. 
      Οι συνθήκες κράτησης προσβάλουν τον πολιτισμό μας και θέτουν στα αζήτητα σχεδόν όλες τις ανθρώπινες αξίες. Στο δίλημμα σωφρονισμός ή τιμωρία το επικρατούν καθεστώς, προ και μετά τον εγκλεισμό του ενόχου στη φυλακή, ανεπιφύλακτα απαντά τιμωρία, περιθωριοποίηση, δημιουργία εγκληματιών.
      Στα χρόνια διακυβέρνησης της Νέας Δημοκρατίας το σωφρονιστικό σύστημα της χώρας έχασε και τα τελευταία ψήγματα αξιοπιστίας και αποδοχής του από το κοινωνικό σύνολο. Η όλη δομή του συστήματος αποδιαρθρώθηκε από παρεμβάσεις πολιτικής σκοπιμότητας και μικροκομματικές εξυπηρετήσεις. Είναι πλήθος οι μετακινήσεις, οι μεταθέσεις υπαλλήλων, οι τοποθετήσεις σε υπεύθυνες θέσεις ανθρώπων χωρίς τα ουσιαστικά και τα τυπικά προσόντα, ανθρώπων που αποδόμησαν την ιεραρχική δομή του Σώματος των σωφρονιστικών υπαλλήλων και των εξωτερικών φυλάκων. Και το όλο σύστημα πνέει τα λοίσθια.
      Δεν έχετε αφήσει, κύριε Υπουργέ, παρά το μελιστάλαχτο του ύφους σας μερικές φορές, λίθο επί λίθου. Κάθε υπάλληλος, καλώς ή κακώς, υπάλληλος με προσόντα ή χωρίς προσόντα, καταλαβαίνει και καταλάβαινε όλα αυτά τα δυόμισι χρόνια διακυβέρνησης της Νέας Δημοκρατίας ότι «όποιος δεν είναι μαζί μας, είναι εναντίον μας». Άρα, δεν έχει καμία τύχη και πρέπει να πληρώσει την κακή πολιτική επιλογή που έχει κάνει.
      Οι παρενέργειες των κυβερνητικών παρεμβάσεων και παραλείψεων γεννούν τα φαινόμενα των τελευταίων ημερών.
     Η από αέρος απόδραση πριν από δύο μήνες, οι απεργίες κρατουμένων, οι μεμονωμένες αποδράσεις, οι αυτοκτονίες συνθέτουν μία εικόνα πλήρους κατεδάφισης του σωφρονιστικού συστήματος. Αποτέλεσε ή όχι παγκόσμια πρωτοτυπία η απόδραση Παλαιοκώστα; 
     Μετά το γεγονός, κύριε Υπουργέ, ψελλίσατε διάφορα. Επαγγελθήκατε έρευνες, λήψη μέτρων, τιμωρία υπευθύνων. Υποσχεθήκατε αλλαγές. Τι έγινε; Μήπως έγιναν όλα αυτά και εμείς δεν πήραμε είδηση; Ήμασταν απόντες; Δεν το νομίζω. Έχετε ως Υπουργείο και ως Κυβέρνηση καταφέρει το ακατόρθωτο. Μέσα σε δυόμισι χρόνια δεν αφήσατε τίποτε όρθιο, ούτε σωφρονιστικό σύστημα, ούτε Αστυνομία, ούτε πυροσβεστική, ούτε πανεπιστήμια. Με οτιδήποτε ασχοληθήκατε, το κατεδαφίσατε. Τις παρεμβάσεις τις δικές σας, όμως, ειδικότερα του Υπουργείου Δικαιοσύνης, τις πληρώνει το δημοκρατικό πολίτευμα και το σύνολο της κοινωνίας. Τις παρεμβάσεις του κ. Πολύδωρα τις πλήρωσε η Κασσάνδρα και η Μάνη. Τις παρεμβάσεις της κ. Γιαννάκου τις πληρώνει η παιδεία και όλη η πανεπιστημιακή κοινότητα. Συνολικά την κυβερνητική σας πολιτική σε όλους τους τομείς την πληρώνει ούτως ή άλλως ο ελληνικός λαός. 
     Θα τον πάρετε τον τίτλο, κύριε Υπουργέ, μην ανησυχείτε. Βεβαίως και θα σας αποδώσει ο ελληνικός λαός τον τίτλο της χειρότερης κυβέρνησης, χειρότερης και από εκείνης του κ. Μητσοτάκη. Αυτό είναι βέβαιο. 
     Οι αυτοκτονίες κρατουμένων, κύριε Υπουργέ, είναι είκοσι επτά φορές μεγαλύτερες στο εσωτερικό των φυλακών από το μέσο πανελλαδικό όρο. Την προηγούμενη εβδομάδα είδαν το φως της δημοσιότητας στατιστικά στοιχεία για την κατάσταση που επικρατεί στις φυλακές. Ποιο ήταν το αποτέλεσμα; Τα ναρκωτικά εντός των φυλακών είναι αγαθό εν αφθονία σε όλα τα καταστήματα. Η διακίνηση είναι σχεδόν ελεύθερη και ίσως μπορούν να χαρακτηριστούν οι φυλακές ως χώροι ελεύθερης διακίνησης ναρκωτικών. Ίσως τελικά εκεί προσπαθείτε να υλοποιήσετε την άποψη η οποία υπάρχει για την καταπολέμηση της διάδοσης των ναρκωτικών, την υιοθέτηση της ελεύθερης διακίνησης.
     Ποιος ελέγχει, κύριε Υπουργέ; Ποιος έχει την ευθύνη; Ποιες είναι οι πολιτικές που εφαρμόζονται; Είναι εν γνώσει σας η όλη κατάσταση; Τι έχετε επιτέλους να προτείνετε; Τι μέτρα προτίθεστε να πάρετε; Ο αριθμός των κρατουμένων σύμφωνα με τα επίσημα στοιχεία είναι περίπου δέκα χιλιάδες πεντακόσιοι και η δυναμικότητα των φυλακών που λειτουργούν είναι περίπου πεντέμισι χιλιάδες. Η  κράτηση, ο εγκλεισμός στη φυλακή, η στέρηση της ελευθερίας του ατόμου έχει επιλεγεί ως μέσο σωφρονισμού. Δεν σημαίνει ότι χάνει ο κρατούμενος κάθε στοιχείο αξιοπρέπειας. 
     Είναι ή δεν είναι απαράδεκτες οι συνθήκες κράτησης; Μην μου πείτε «Και εσείς τόσα χρόνια τι κάνατε;». Μην τυχόν και μου πείτε στην απάντησή σας «Και εσείς δέρνατε τους μαύρους». Είναι στοιβαγμένοι οι κρατούμενοι ή όχι; Με ποια κριτήρια γίνεται ο διαχωρισμός των κρατουμένων;  Σίγουρα είναι εν γνώσει σας το ρητό των Γραφών «ου συγχρώνται Ιουδαίοι με Σαμαρείτες». 
     Πώς εμείς, κύριε Υπουργέ, τοποθετούμε στην ίδια πτέρυγα, στο ίδιο κελί κρατούμενους με διαφορετικό ιστορικό και διαφορετικό είδος ποινής, παιδιά μικρά συγκάτοικοι με ισοβίτες και πολλαπλώς τιμωρημένους, ναρκομανείς με κρατούμενους που δεν είναι ούτε χρήστες ούτε έμποροι. Το γεγονός αυτό συνδυαζόμενο με την έλλειψη προσωπικού καθιστά τις φυλακές χώρους όπου είναι αδύνατη η εφαρμογή προγραμμάτων σωφρονισμού και επανένταξης, χώρους εξαθλίωσης του ατόμου, καταρράκωσης της προσωπικότητας, εκκόλαψης εγκληματιών, ευτελισμού των κρατουμένων, με αποτέλεσμα να είναι δικαιολογημένος ο χαρακτηρισμός των φυλακών ως σύγχρονες κοινωνικές χωματερές.
     Ο σωφρονισμός, αγαπητοί συνάδελφοι, πρέπει να ενέχει και τα στοιχεία της τιμωρίας και τα στοιχεία της μεταμέλειας, αλλά και τις προσπάθειες κοινωνικής επανένταξης. Σήμερα αυτό που συμβαίνει είναι ένα και μόνο: ευτελισμός του ατόμου και εξαθλίωση. Έχουμε χρέος να δώσουμε μια απάντηση, να σχεδιάσουμε και να υλοποιήσουμε πολιτικές με άλλες στοχεύσεις. Όποιος μπαίνει στη φυλακή δεν είναι κατ’ ανάγκη και δεν σημαίνει ότι είναι χαμένος. Μπορεί να κερδηθεί για την κοινωνία και αυτό θα πρέπει να είναι το μεγάλο στοίχημα. Τα σωφρονιστικά καταστήματα μπορούν να λειτουργήσουν ακόμα και ως κέντρα επαγγελματικής κατάρτισης.
      Θα καταθέσω μία πρόταση, κύριε Υπουργέ. Η αξιοποίηση του Δ΄ Κοινοτικού Πλαισίου Στήριξης σας δίνει αυτή τη δυνατότητα: Προγράμματα επιμόρφωσης, προγράμματα κατάρτισης, προγράμματα άθλησης, προγράμματα δημιουργικής απασχόλησης, θα δώσουν μιαν άλλη ποιότητα και μιαν άλλη αίσθηση στον κρατούμενo ότι η κοινωνία δεν τον έχει αποβάλει ολοκληρωτικά. Συνθήκες κράτησης χωρίς διαχωρισμό κρατουμένων, προγράμματα εκπαίδευσης και επιμόρφωσης, προγράμματα δημιουργικής απασχόλησης και ψυχαγωγίας, ανεκτές συνθήκες υγιεινής, αντικειμενική αντιμετώπιση των κρατουμένων, έλεγχος των διακινούμενων αντικειμένων, προγράμματα κοινωνικής απασχόλησης, έλεγχος διακίνησης ναρκωτικών ουσιών και στο τέλος ένας σοβαρότερος έλεγχος, ούτως ώστε να μην υπάρχουν ούτε επιλεκτικές ούτε κατευθυνόμενες αποφάσεις των αρμοδίων οργάνων των φυλακών. Αποτέλεσμα όλων αυτών είναι το σωφρονιστικό σύστημα να έχει πάψει να είναι σωφρονιστικό -να έχει γίνει αντισωφρονιστικό- και οι φυλακές χώροι παραγωγής εγκληματιών.
      Το προσωπικό που υπηρετεί σήμερα, κύριε Υπουργέ, είναι περίπου δυόμισι χιλιάδες υπάλληλοι όλων των ειδικοτήτων. Οι προβλεπόμενες οργανικές θέσεις, αν δεν κάνω λάθος, είναι τέσσερις χιλιάδες δώδεκα. Η Κυβέρνηση της Νέας Δημοκρατίας προσέλαβε το Σεπτέμβριο του 2005 διακόσιους δεκατρείς υπάλληλους και πριν από λίγο καιρό είχε εξαγγείλει ο κύριος Υπουργός την πρόθεσή του για πρόσληψη άλλων επτακοσίων τριάντα πέντε. Όμως τα τελευταία γεγονότα αναδεικνύουν για άλλη μια φορά την έλλειψη κανονισμού ασφαλείας φυλακών, ο οποίος δεν συντάχθηκε και δεν ψηφίστηκε, αν και προβλέπεται ρητά από το άρθρο 65 του Σωφρονιστικού Κώδικα. Το Υπουργείο Δικαιοσύνης και προσωπικά ο κύριος Υπουργός παραμένει απλός παρατηρητής και θεατής των όσων συμβαίνουν. Η μεταφορά ευθυνών εκ μέρους του Υπουργού σε σωφρονιστικούς υπαλλήλους δεν τον απαλλάσσει από τις πολιτικές του ευθύνες. Και μόνο η κινηματογραφική απόδραση με το ελικόπτερο θα έπρεπε να σας είχε οδηγήσει στο να έχετε υποβάλει την παραίτησή σας γι’ αυτό το παγκόσμιο φαινόμενο που συνέβη.
      Στα δύο μεγάλα προβλήματα του σωφρονιστικού συστήματος, τον εκσυγχρονισμό του συστήματος και την ανέγερση νέων καταστημάτων κράτησης, η Κυβέρνηση της Νέας Δημοκρατίας δεν δίνει καμία απάντηση. Η απογραφή του κ. Αλογοσκούφη οδήγησε τη χώρα στη δημοσιονομική επιτήρηση με αποτέλεσμα τη μείωση του Προγράμματος Δημοσίων Επενδύσεων και ως εκ τούτου την υποχρηματοδότηση του προγράμματος κατασκευής νέων φυλακών και την πρόσληψη προσωπικού. Είναι βέβαιον, είχαμε ανάγκη από περισσότερους αγροφύλακες.
      Για λόγους αντιπολιτευτικούς και για λόγους εξυπηρέτησης υμετέρων ακυρώθηκε το πρόγραμμα του ΠΑ.ΣΟ.Κ. για την κατασκευή νέων φυλακών. Οι εξαγγελίες του κυρίου Υπουργού δεν είναι δυνατόν να υλοποιηθούν με τη διάθεση 20.000.000 ευρώ το χρόνο αντί των 80.000.000 ευρώ του προγράμματος του ΠΑ.ΣΟ.Κ. σε συνδυασμό με την προχειρότητα, με την οποίαν αντιμετωπίζει το Υπουργείο και οι αρμόδιες υπηρεσίες τη χωροθέτηση ουσιαστικά των νέων καταστημάτων κράτησης με κορύφωση το πρόβλημα που προέκυψε με την απόφαση του Ε΄ Τμήματος του Συμβουλίου της Επικρατείας και την ακύρωση της χωροθέτησης των φυλακών.
      Κύριε Υπουργέ, μία φορά οφείλετε επιτέλους να δώσετε σαφείς απαντήσεις: Τι έργο επακριβώς έχετε εκτελέσει στον τομέα κατασκευής νέων σωφρονιστικών καταστημάτων στα δυόμισι τελευταία χρόνια; Ποια νέα σωφρονιστικά καταστήματα έχετε χωροθετήσει; Ποια είναι η τύχη των επτά νέων σωφρονιστικών καταστημάτων που είχε προγραμματίσει το ΠΑ.ΣΟ.Κ.; Και τέλος, τι γίνεται με τον Ελαιώνα; Τι παίζεται; 
      Θα επιθυμούσα, κύριε Υπουργέ, λόγω και επαγγελματικής ιδιότητας –όχι, δεν είμαι σωφρονιστικός υπάλληλος, μηχανικός είμαι- να θέσω, ρητορικά έστω, το ερώτημα: Σας έχει απασχολήσει ποτέ η αλλαγή του κτηριολογικού προγράμματος των νέων καταστημάτων κράτησης; Θα εξηγήσω τι εννοώ: Έχω την άποψη ότι αυτά τα νέα καταστήματα, τα οποία θα κατασκευαστούν, όποτε κατασκευαστούν –μάλλον τελικά από τις κυβερνήσεις ΠΑ.ΣΟ.Κ., γιατί δεν βλέπω να κατασκευάζεται κανένα επί των ημερών σας…
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι τόσο αργά. Δεν μιλάμε για δεκαετίες. Σύντομα θα γίνουν.
      ΙΩΑΝΝΗΣ ΠΑΡΑΣΚΕΥΑΣ: Ότι σύντομα θα φύγετε από τη θέση του Υπουργού και η Νέα Δημοκρατία από τη θέση της Κυβέρνησης, αυτό είναι βέβαιον.
      ΧΡΗΣΤΟΣ ΖΩΗΣ: Κύριε συνάδελφε, σας λέει ότι δεν χρειάζεται να περιμένετε πολύ.
      ΙΩΑΝΝΗΣ ΠΑΡΑΣΚΕΥΑΣ: Απάντησα, κύριε Ζώη. Θα σας στείλει ο ελληνικός λαός στη θέση που σας ταιριάζει: Ξανά στην Αντιπολίτευση.
      Έχω την άποψη ότι τα νέα καταστήματα θα πρέπει να έχουν τέτοια κτηριοδομή, ούτως ώστε να καλύπτουν τις νέες ανάγκες και να διευκολύνουν την εφαρμογή των νέων πολιτικών: προγραμμάτων επιμόρφωσης, προγραμμάτων κατάρτισης, προγραμμάτων δημιουργικής απασχόλησης, προγραμμάτων άθλησης και άλλων.
        Πολιτικές παρεμβάσεις του κυρίου Υπουργού στη λειτουργία της δικαιοσύνης, η επιλογή των μελών των ανωτάτων δικαστηρίων. Να κάνω μία παραπομπή: βλέπε κ. Σανιδάς. Δεν θα πω τίποτα περισσότερο. Οι εντολές προς τους δικαστικούς λειτουργούς, οι παρεμβάσεις στις διαδικασίες ελέγχου του παραδικαστικού κυκλώματος δημιούργησαν κλίμα ανασφάλειας στους δικαστικούς με αποτέλεσμα τη μη εύρυθμη λειτουργία των δικαστηρίων και των διαδικασιών απονομής της δικαιοσύνης. Το βιώνει όλος ο δικηγορικός κλάδος της χώρας σε όλη την επικράτεια.
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Κύριε Πρόεδρε, θα κάνω χρήση και της δευτερολογίας μου. Ούτως ή άλλως δεν θα έχω να πω τίποτα γιατί δεν πρόκειται να πάρω καμία απάντηση σε όλα αυτά.
        Το φαινόμενο επιβολής υπερβολικών ποινών είναι καθημερινό και η χρήση περιοριστικών όρων και προφυλάκισης άνευ λόγου και αιτίας έχει σαν συνέπεια τη συμφόρηση των φυλακών. 
        Ξέρετε, κύριε Υπουργέ, ότι οι χίλιες εκατό φυλακίσεις το 2005 αποτελούν ρεκόρ για τη χώρα; Μήπως τελικά έχει αυξηθεί τόσο πολύ η εγκληματικότητα; Αν δεχθούμε αυτό, τότε τελικά είναι ευθύνη της Κυβέρνησης πάλι και αυτό το γεγονός.
        Τέλος, κύριε Υπουργέ, τι γίνεται με το θεσμό της εναλλακτικής ποινής; Τι προτίθεστε να κάνετε; Οι νόμοι υπάρχουν. Είναι ψηφισμένοι από τη Βουλή. Η πολιτική βούληση για την εφαρμογή του μέτρου υπάρχει; 
        Η πολιτική του κυρίου Υπουργού έχει σαν αποτέλεσμα την κακή λειτουργία των δικαστηρίων και της απονομής της δικαιοσύνης, την κατάργηση του προγράμματος κατασκευής νέων φυλακών και δικαστικών μεγάρων, την αποδιάρθρωση του Σώματος Σωφρονιστικών Υπαλλήλων και Εξωτερικών Φυλάκων και τη δημιουργία κλίματος ανασφάλειας, τη διάλυση του συστήματος φύλαξης των φυλακών, την επιδείνωση των συνθηκών κράτησης.
        Οι διαδικασίες του κοινοβουλευτικού ελέγχου δυστυχώς επί ημερών Νέας Δημοκρατίας έχουν υποβαθμιστεί και λόγω της αλαζονείας που διακρίνει την Κυβέρνηση. 
        Εμείς, όμως, επιμένουμε να καταθέτουμε ερωτήσεις και επίκαιρες ερωτήσεις. Θεωρούμε ότι είναι και χρέος και ευθύνη μας. 
        Δώστε επιτέλους μία απάντηση, κύριε Υπουργέ: Θα συνεχίσετε την κατεδάφιση και απαξίωση του σωφρονιστικού συστήματος; Λόγω «Αλογοσκούφιας» απογραφής και μείωσης του Προγράμματος Δημοσίων Επενδύσεων θα γίνουν νέα σωφρονιστικά καταστήματα ή όχι; Οι επιλεκτικές μετακινήσεις και τοποθετήσεις θα σταματήσουν; Ή θα συνεχίσετε τον κατήφορο της διάλυσης του Σώματος Σωφρονιστικών Υπαλλήλων; Οι από ξηράς και αέρα αποδράσεις θα σταματήσουν με την καλύτερη λειτουργία του συστήματος φύλαξης; Ή προτίθεστε τελικά να κατασκευάσουμε σταθμούς μετρό έξω από τα σωφρονιστικά καταστήματα, ούτως ώστε οι αποδράσεις να γίνονται ευκολότερα και να μην ταλαιπωρούνται; Θα κατακτήσετε το έπαθλο ότι επί των ημερών σας έχουμε δυσχερέστερες συνθήκες κράτησης, το μεγαλύτερο αριθμό αυτοκτονιών. Και επιτέλους πέστε μας: θα ληφθούν κάποια μέτρα;
        Δεν έχουμε καμία ψευδαίσθηση ότι υπάρχει έστω και η παραμικρή ελπίδα βελτίωσης της κατάστασης. Είναι, όμως, βέβαιο ότι θα υπάρξει κάποια προοπτική, αγαπητοί συνάδελφοι της Νέας Δημοκρατίας και κύριε Υπουργέ, μετά τις εκλογές και όταν ο ελληνικός λαός θα σας στείλει ξανά, τη Νέα Δημοκρατία, στα έδρανα της Αντιπολίτευσης. Γιατί εκεί έχετε θητέψει αρκετό χρόνο και ίσως εκεί ξέρετε να κάνετε καλύτερα τη δουλειά αυτή.
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
        Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Τρίτης 29 Αυγούστου 2006:
        «Α. ΕΠΙΚΑΙΡΕΣ ΕΡΩΤΗΣΕΙΣ ΠΡΩΤΟΥ ΚΥΚΛΟΥ (Άρθρο 130 παράγραφος 2 και 3 του Κανονισμού της Βουλής)
        1. Η με αριθμό 924/24.8.2006 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τον Υπουργό Ανάπτυξης, σχετικά με την τροποποίηση της άδειας παραγωγής ηλεκτρικής ενέργειας στο υπό κατασκευή φράγμα Νεστορίου.
        2. Η με αριθμό 920/24.8.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Διαμαντίδη προς τον Υπουργό Εμπορικής Ναυτιλίας, σχετικά με την κατάργηση της διάταξης για την απόσυρση των υπερήλικων πλοίων κ.λπ..
        3. Η με αριθμό 927/24.8.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς την Υπουργό Εξωτερικών, σχετικά με την περιοδεία της Υπουργού σε χώρες της Μέσης Ανατολής κ.λπ..
        4. Η με αριθμό 926/24.8.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Εσωτερικών, Δημόσιας Διοίκησης και Αποκέντρωσης και Δημόσιας Τάξης, σχετικά με την αναπροσαρμογή του Πολιτικού Σχεδιασμού για την αντιμετώπιση πυρκαγιών μεγάλης έκτασης κ.λπ..
        Β. ΕΠΙΚΑΙΡΕΣ ΕΡΩΤΗΣΕΙΣ ΔΕΥΤΕΡΟΥ ΚΥΚΛΟΥ (Άρθρο 130 παράγραφος 2 και 3 του Κανονισμού της Βουλής)
        1. Η με αριθμό 921/24.8.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς την Υπουργό Τουριστικής Ανάπτυξης, σχετικά με τη διασφάλιση του τρόπου επιλογής εισαγωγής μαθητών στις επαγγελματικές σχολές του Οργανισμού Τουριστικής Εκπαίδευσης και Κατάρτισης.
        2. Η με αριθμό 928/24.8.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Αγροτικής Ανάπτυξης και Τροφίμων και Εσωτερικών, Δημόσιας Διοίκησης και Αποκέντρωσης σχετικά με την πρόσφατη πυρκαγιά στην Κασσάνδρα Χαλκιδικής, την αποζημίωση των πληγέντων κ.λπ..
        3. Η με αριθμό 925/24.8.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τη διερεύνηση των αιτιών θανάτων παιδιών στο Κέντρο Περίθαλψης Παιδιών Λεχαινών κ.λπ..
        4. Η με αριθμό 922/24.8.2006 επίκαιρη ερώτηση του Ανεξάρτητου Βουλευτή κ. Στυλιανού Παπαθεμελή προς την Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για την εισαγωγή εκμάθησης της τουρκικής γλώσσας στα Γυμνάσια κ.λπ..
        Το λόγο έχει ο κ. Βλατής.
        ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε.
        Κυρίες και κύριοι συνάδελφοι, αν και αναμφισβήτητα είναι υποχρέωση των Βουλευτών να σχολιάζουν, να κριτικάρουν και να θίγουν τα κακώς κείμενα, είναι επίσης υποχρέωσή τους να είναι προσεκτικοί στους χαρακτηρισμούς και φειδωλοί στις υποσχέσεις τους, διότι είναι πολύ πιθανόν μέσα σε σύντομο χρονικό διάστημα να βρεθούν αντιμέτωποι με αυτές.
      «Υπουργείο Ελεύθερης Απόδρασης κρατουμένων» χαρακτήριζε ο σημερινός Υπουργός Εσωτερικών κ. Παυλόπουλος το Υπουργείο Δικαιοσύνης επί κυβέρνησης Σημίτη. Ή «Φτάνει πια η διάλυση, η σήψη, η διαφθορά, το βασίλειο των κυκλωμάτων που αποτελούν το σωφρονιστικό σύστημα των κυβερνήσεων Σημίτη» διατεινόταν ο σημερινός Υπουργός Δημόσιας Τάξης κ. Πολύδωρας. Δυστυχώς έφτασε η ώρα όλοι να παραδεχθούν δημοσίως ότι οι χαρακτηρισμοί τους για τη δικαιοσύνη και το σωφρονιστικό σύστημα αντικατοπτρίζουν απόλυτα τη σημερινή κατάσταση. 
      Λαμβάνοντας υπ’ όψιν το γεγονός ότι ο εντοπισμός του προβλήματος είναι η αρχή της επίλυσής του, είναι φανερό ότι τίποτε άλλο δεν σας απομένει, κύριε Υπουργέ, παρά να ανασκουμπωθείτε και επιτέλους να πάρετε κάποιες αποφάσεις και μέτρα, προκειμένου να διορθώσετε τα στραβά του συστήματος. Βέβαια, δεν έχω κανένα σκοπό να ισχυριστώ ότι όλα έγιναν καλώς κατά την περίοδο της διακυβέρνησης της χώρας από το ΠΑ.ΣΟ.Κ.. Φυσικά έγιναν λάθη και καθυστερήσεις υπήρξαν στις εφαρμογές των προγραμμάτων. Λάθη δεν κάνουν όσοι βρίσκονται στα θυμαράκια. Ωστόσο, τα λάθη του παρελθόντος ουδέποτε αποτελούν, όπως η σημερινή Κυβέρνηση μονίμως προσπαθεί να μας πείσει, άλλοθι για τη σημερινή απραξία. 
      «Τραγική η εικόνα του σωφρονιστικού μας συστήματος» λέει ο ίδιος ο Υπουργός Δικαιοσύνης σε πρόσφατη ημερίδα. Ωστόσο, είναι χαρακτηριστική η απροθυμία της Κυβέρνησης αφ’ ενός να αναλάβει τις ευθύνες της και αφ’ ετέρου να εργαστεί για την εφ’ όλης της ύλης αναδιαμόρφωσή του. Μία σειρά από ατυχή –άραγε ατυχή;- ή καλύτερα αναμενόμενα -θα έλεγα εγώ- γεγονότα επανέφεραν στην επικαιρότητα την ανάγκη επανεξέτασης της λειτουργίας του σωφρονιστικού συστήματος της χώρας. 
      Δεν πρόκειται να μπω σε περιττές λεπτομέρειες, οφείλω ωστόσο να υπενθυμίσω το τραγικό συμβάν της απανθράκωσης τριών κρατουμένων στο κελί στις φυλακές Κορυδαλλού τον περασμένο Μάρτη και το κωμικοτραγικό συμβάν της απόδρασης του Παλαιοκώστα με ελικόπτερο από τις ίδιες φυλακές τον Ιούνιο που μας πέρασε. Διότι, παρ’ όλο που το σωφρονιστικό μας σύστημα δεν ακολουθεί τις επιταγές της σύγχρονης κοινωνίας και συνεπώς δεν εκσυγχρονίζεται, αντίθετα, η ευρηματικότητα των κρατουμένων τους οδηγεί σε όλο και πιο σύγχρονες μεθόδους αποδράσεων. 
      Ενώ οι Έλληνες παρακολουθούσαν με αμείωτο ενδιαφέρον το χρονικό της απόδρασης μιας και επρόκειτο για χολιγουντιανή παράσταση, οι υπεύθυνοι – ανεύθυνοι της Κυβέρνησης, που δυστυχώς περισσεύουν, την ίδια στιγμή ξαναέγραφαν το σενάριο, επινοώντας αιτίες για την ερασιτεχνική αντιμετώπιση της κρίσης από τους φρουρούς του Κορυδαλλού και την ηγεσία του αρμόδιου Υπουργείου. Σύμφωνα με το σενάριο της Κυβέρνησης, κανένας δεν ήταν υπεύθυνος για την απόδραση. Οι φρουροί δεν αιφνιδιάστηκαν, αλλά αντιθέτως ήταν εξαιρετικά προσεκτικοί, είχαν ως πρωταρχικό στόχο την προστασία των κρατουμένων και έτσι θεώρησαν καλύτερο να παραμείνουν θεατές. Η ηγεσία του Υπουργείου δεν ήταν υπεύθυνη, διότι πώς να φανταστεί ότι θα γινόταν τέτοια απόδραση στην Ελλάδα, ασχέτως αν το ζήτημα τοποθέτησης πλέγματος είχε ανακύψει πολύ νωρίτερα, όταν παρόμοιο περιστατικό συνέβη στη Γαλλία; Βέβαια, ο βαθμός ευκολίας απόδρασης από τις ελληνικές φυλακές και δη τον Κορυδαλλό καθιστά τα ελικόπτερα μάλλον όχι απαραίτητα. Παρ’ ότι οι νυν Υπουργοί φώναζαν επί κυβερνήσεων ΠΑ.ΣΟ.Κ. ότι οι φυλακές είναι ξέφραγο αμπέλι, καλούνται σήμερα να απαντήσουν σ’  ένα πολύ απλό ερώτημα, γιατί δεν έφραξαν το αμπέλι ή γιατί δεν ξεκίνησαν να φράζουν το αμπέλι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα κάνω χρήση της δευτερολογίας μου, κύριε Πρόεδρε.
      Γιατί δεν λάβατε τα απαραίτητα μέτρα που μέχρι πριν τρία χρόνια υποδεικνύατε τότε στην Κυβέρνηση; Και δεν είναι οι φυλακές μόνο ξέφραγο αμπέλι. Το σύγχρονο κτήριο της Διεύθυνσης Μεταγωγών που εγκαινιάστηκε τον περασμένο Σεπτέμβριο αποδεικνύει για άλλη μια φορά ότι η σημερινή Κυβέρνηση λειτουργεί βάσει του γνωστού και παμπάλαιου συστήματος «άρπα κόλλα». 
Η κλούβα δεν χωράει στο γκαράζ του κτηρίου. Τα κάγκελα των παραθύρων είναι μέσα στους σοβάδες και συνεπώς μπορούν να ξεκολλήσουν εύκολα, αθόρυβα και με τη δύναμη μόλις δύο ανδρών.  Οι κάμερες ασφαλείας είναι κόντρα στον ήλιο, με αποτέλεσμα μέχρι το μεσημέρι να μην μπορούν να καταγράψουν τίποτα. Στα κελιά των κρατουμένων δεν υπάρχουν τουαλέτες και έτσι, οι κρατούμενοι βρίσκουν αφορμή να μπαινοβγαίνουν όποτε θέλουν. Και βέβαια, τα κενά στα κάγκελα είναι αρκετά για να χωρέσει ένας μικρόσωμος κρατούμενος. Σας αναφέρω έτσι το ρεπορτάζ από «ΤΑ ΝΕΑ» στις 25/7/2006. 
      Αυτή είναι η λογική και ο σχεδιασμός των φυλακών της «νέας τάξης» ή αλλιώς της Νέας Δημοκρατίας; Αντί να λυθούν τα υπάρχοντα προβλήματα, να δημιουργούνται και νέα; Και βέβαια παραμένουν οι εννιάμισι χιλιάδες έγκλειστοι σε φυλακές, χωρητικότητας πεντέμισι χιλιάδων! Όλοι μαζί, κατάδικοι και υπόδικοι, αλλοδαποί και ημεδαποί, άνδρες και γυναίκες, ισοβίτες και ανήλικοι, βαρυποινίτες και έχοντες χρέη στο δημόσιο!
      Κύριε Υπουργέ, ένα κράτος δικαίου δεν εξαντλεί τη λειτουργία του στην έδρα των δικαστηρίων. Ένα κράτος δικαίου δικαιώνει το ρόλο του και την παρουσία του εκεί που πρέπει να προστατέψει τους αδύναμους και τους ανυπεράσπιστους και αυτοί βρίσκονται πίσω από τα σίδερα. 
      Δυο χιλιάδες εκατόν σαράντα δύο είναι οι κενές οργανικές θέσεις σωφρονιστικών υπαλλήλων και μεταξύ των ανεπαρκών σε αριθμό υπαλλήλων, υπάρχουν και αυτοί που δεν έχουν συνειδητοποιήσει τη σημασία της εργασίας για την εύρυθμη λειτουργία των φυλακών, του σωφρονιστικού συστήματος. Είναι αυτοί που κλείνουν τα μάτια τους και τα αυτιά τους γιατί δεν θέλουν να ξέρουν. Είναι αυτοί που χρηματίζονται και κάνουν πως δεν ξέρουν, είναι αυτοί που αδιαφορούν! 
      Και τα αρμόδια Υπουργεία αποδεικνύονται για άλλη μια φορά ανεπαρκή, αποποιούνται των ευθυνών τους και δεν αναλαμβάνουν δράση. Το ίδιο συνέβη βέβαια και με τις φωτιές. Και στείλατε τον «ανεύθυνο» Νομάρχη Θεσσαλονίκης να κάνει βόλτα με τη μηχανή και να μας ενημερώνει από τα κανάλια για τις φωτιές στη Χαλκιδική!
      Οι επίσημες εκθέσεις της Ευρωπαϊκής Ένωσης που αναφέρονται στις ελληνικές φυλακές, τις χαρακτηρίζουν ουσιαστικά «άθλιες αποθήκες», στις οποίες στοιβάζονται εκατοντάδες άτομα. Επίσης αναφέρεται ότι υπάρχουν εξοντωτικές ποινές, αστυνομική βία, άθλιες συνθήκες διαβίωσης, «θεσμοθέτηση» του «καρφώματος», ανεπαρκή μέτρα ασφάλειας. Το αποτέλεσμα είναι απεργίες κρατουμένων, αυτοκτονίες, ατυχήματα, αποδράσεις. 
      Και η στάση της σημερινής Κυβέρνησης απέναντι στο παρακμιακό σωφρονιστικό μας σύστημα είναι η αδιαφορία, η κωλυσιεργία, η αποποίηση ευθυνών ή καλύτερα η μετατόπιση των ευθυνών στις παρελθούσες κυβερνήσεις. 
      Και επειδή για όλα τα δεινά αυτού του τόπου φταίει το ΠΑ.ΣΟ.Κ., κύριε Υπουργέ, θα πρέπει προφανώς να περιμένουμε να επανέλθει το ΠΑ.ΣΟ.Κ. στην εξουσία για να τα διορθώσει. Και βέβαια αυτό είναι κάτι που φαίνεται ότι δεν θα αργήσει να γίνει!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Βλατή.
      Το λόγο έχει ο κ. Πετσάλνικος.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κύριε Πρόεδρε, θα μου επιτρέψετε να κάνω χρήση του Βήματος. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πετσάλνικε, θα πάρετε όλο το χρόνο σας;
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κύριε Πρόεδρε, θα ζητήσω πιθανόν την ανοχή σας για ένα λεπτό αν δεν ολοκληρώσω όσα θέλω να πω στην πρωτολογία μου, αλλά θα ήθελα να επιφυλαχθώ και για την δευτερολογία μου. 
      Κύριοι συνάδελφοι, σήμερα συζητάμε την κατάσταση που επικρατεί στο σωφρονιστικό σύστημα, το οποίο είναι ένα από τα πιο σημαντικά θέματα, γιατί πράγματι οι φυλακές δεν επιτρέπεται, σε καμιά χώρα και σε καμιά χρονική περίοδο, να είναι απλά χώρος εγκλεισμού ανθρώπων. Δεν επιτρέπεται να αποτελούν «αποθήκες» ανθρώπων και ψυχών. Γι’ αυτό και η προσπάθεια για συνεχή βελτίωση των συνθηκών λειτουργίας και των όρων κράτησης, θα πρέπει να είναι έντονη από οποιαδήποτε κυβέρνηση. Και αυτή η προσπάθεια θα έπρεπε να είναι έντονη και από την σημερινή Κυβέρνηση. 
      Θα μου επιτρέψετε να έρθω σε μια σειρά από ερωτήματα που θα απευθύνω στον Υπουργό Δικαιοσύνης της σημερινής Κυβέρνησης της Νέας Δημοκρατίας και να αναφερθώ επιγραμματικά σε ορισμένα από τα σημαντικότερα μέτρα που είχαμε λάβει κατά την περίοδο της δικής μας διακυβέρνησης, κατά την περίοδο της θητείας μου στο Υπουργείο Δικαιοσύνης.
      Θυμίζω ότι είχαμε θέσει –λίγο πριν, βέβαια, πριν πάω στο Υπουργείο Δικαιοσύνης- σε ισχύ, μετά από μια πολύ συστηματική επεξεργασία -επί ημερών του αείμνηστου Βαγγέλη Γιαννόπουλου είχε ολοκληρωθεί αυτή η διαδικασία- έναν νέο σύγχρονο σωφρονιστικό κώδικα. 
      Όπως επίσης θυμίζω ότι το 2002, που ήμουν στο Υπουργείο Δικαιοσύνης, είχαμε θεσμοθετήσει το ειδικό Σώμα Επιθεώρησης και Ελέγχου Καταστημάτων Κράτησης για να υπάρχει συνεχής έλεγχος και για να προλαμβάνονται περιπτώσεις παρανομιών εντός του σωφρονιστικού συστήματος. 
      Επίσης, είχαμε καταρτίσει και είχαμε θέσει από  το 2003 σε ισχύ για πρώτη φορά στη χώρα μας τον Eσωτερικό Κανονισμό Λειτουργίας των Καταστημάτων Κράτησης που είχε επεξεργαστεί το Κεντρικό Επιστημονικό Συμβούλιο Φυλακών.
       Τον Νοέμβριο του 2003 είχα υπογράψει και είχε εκδοθεί το προεδρικό διάταγμα για τη Σύσταση και Λειτουργία της «Επανόδου», που σκοπό έχει τη σωφρονιστική και μετά σωφρονιστική μέριμνα των κρατουμένων με στόχο την κοινωνική επανένταξή τους και την επαγγελματική αποκατάσταση των αποφυλακιζομένων. 
      Από τον Σεπτέμβριο του 2002 είχαμε λειτουργήσει πρότυπο σε όλον τον κόσμο Κέντρο Απεξάρτησης Κρατουμένων στον Ελειώνα Θηβών δυναμικότητας διακοσίων πενήντα ατόμων και είχε ξεκινήσει ήδη η εφαρμογή του προγράμματος με τους πρώτους εβδομήντα κρατουμένους. 
      Επίσης, είχαμε ιδρύσει και είχαμε λειτουργήσει το γυμνάσιο και λυκειακές τάξεις στο Ειδικό Κατάστημα Κράτησης Νέων στον Αυλώνα, καθώς επίσης από το σχολικό έτος 2002-2003 και το Γυμνάσιο στο Ειδικό Κατάστημα Κράτησης Νέων Βόλου. Τέλος, στη Λάρισα είχαμε δημιουργήσει το Σχολείο Δεύτερης Ευκαιρίας για ενηλίκους κρατουμένους.
      Η πιο σημαντική όμως πρωτοβουλία και παρέμβασή μας αφορούσε τις υποδομές, γιατί χωρίς σύγχρονες υποδομές δεν μπορείς να εφαρμόσεις σύγχρονη σωφρονιστική πολιτική και δεν μπορείς να αξιοποιήσεις τις δυνατότητες αυτού του σύγχρονου σωφρονιστικού κώδικα στον οποίο αναφέρθηκα νωρίτερα. 
      Γι’ αυτόν το λόγο είχαμε καταρτίσει το Εθνικό Χωροταξικό Σχέδιο όπως είχε ζητήσει το Συμβούλιο Επικρατείας, γιατί η όλη προσπάθεια είχε ξεκινήσει το 1997 αλλά αμέσως άρχισαν διάφορες προσφυγές. Στην πρώτη έναρξη εργασιών, στην Ηλεία για παράδειγμα, νέου τύπου σωφρονιστικού καταστήματος, υπήρξαν προσφυγές και το 2000 το Συμβούλιο Επικρατείας αποφάσισε ότι πρέπει να καταρτιστεί Εθνικό Χωροταξικό Σχέδιο. Καταρτίστηκε, δημοσιεύτηκε το Νοέμβριο του 2001 και με βάση αυτό ξεκινήσαμε την προσπάθεια ανεύρεσης οικοπέδων. Πείσαμε τις τοπικές κοινωνίες, όταν ανακοίνωσα μάλιστα ότι στη στελέχωση των νέων σωφρονιστικών καταστημάτων, πέραν των άλλων αντικειμενικών κριτηρίων, θα λαμβάνεται υπ’ όψιν και η εντοπιότητα. Τότε άλλαξε η αρνητική μέχρι τότε άποψη των τοπικών κοινωνιών και πράγματι εξασφαλίσαμε οικόπεδα σε εννέα περιοχές. Εκπονήθηκαν οι μελέτες, έγινε η προκήρυξη και θεμελιώθηκαν, ξεκίνησε η κατασκευή μ’ επτά νέου τύπου σωφρονιστικών καταστημάτων στα Τρίκαλα, στη Μαγνησία, στη Φθιώτιδα, στα Γρεβενά, στις Σέρρες, στη Δράμα και στα Χανιά, ενώ στο στάδιο της αποπεράτωσης -πάνω από το 90% είχε κατασκευαστεί ήδη- βρισκόταν το Μάρτιο του 2004 το δεύτερο Κέντρο Απεξάρτησης Κρατουμένων Ναρκομανών στη Κασσάνδρα της Χαλκιδικής. 
      Καταθέτω στα Πρακτικά τον κατάλογο των νέων σωφρονιστικών καταστημάτων, με το πότε έγινε η δημοπράτηση, πότε έγινε η θεμελίωση, πότε ξεκίνησαν οι εργασίες. Είχα πει στον κ. Παπαληγούρα όταν του παρέδιδα το Υπουργείο Δικαιοσύνης ότι αν μείνει δυο χρόνια Υπουργός Δικαιοσύνης θα είναι τυχερός, διότι θα ολοκληρώνονταν τα σωφρονιστικά νέου τύπου καταστήματα που θα άλλαζαν τη μορφή συνολικά του σωφρονιστικού μας συστήματος. 
      (Στο σημείο αυτό ο Βουλευτής κ. Πετσάλνικος, καταθέτει για τα Πρακτικά τον προαναφερθέντα κατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       Οι χρηματοδοτήσεις προς τη Θέμιδα επί των ημερών μας κατά τα έτη 2001, 2002, 2003 ήταν συνολικά της τάξης των 203.000.000 ευρώ. Υπερκάλυπταν την ανάγκη των 195.000.000 ευρώ, που ήταν ο προϋπολογισμός για την αποπεράτωση όλων αυτών των σωφρονιστικών καταστημάτων. 
      Θα έπρεπε, λοιπόν, να συνεχίσει με τους ίδιους εντατικούς ρυθμούς η ανέγερση των νέου τύπου σωφρονιστικών καταστημάτων. Δυστυχώς όμως υπάρχει μια μεγάλη καθυστέρηση στο πρόγραμμα της ανέγερσης αυτών των σωφρονιστικών καταστημάτων κι ενώ τον Μάιο του 2005 εδώ στη Βουλή, στη Διακομματική Επιτροπή για τα ναρκωτικά ο κύριος Υπουργός διαβεβαίωνε –επί λέξει διαβάζω- ότι «μέσα στο 2005 χωρίς μια μέρα καθυστέρησης θα έχουμε την ολοκλήρωση μιας μεγάλης φυλακής, το πρώτο τρίμηνο του 2006 θα έχουμε τη δεύτερη και πιθανότατα άλλες τρεις μέχρι το τέλος του 2006» διαπιστώνουμε ότι αυτές οι δεσμεύσεις είναι πλέον άνευ αντικειμένου. Η μόνη μια φυλακή που έχει παραδοθεί είναι των Τρικάλων, της οποίας η κατασκευή είχε ξεκινήσει το 2002. 
      Όμως, και εδώ απαξιώνεται αυτό το νέο πρόγραμμα του νέου τύπου σωφρονιστικών καταστημάτων, γιατί σε μια φυλακή των τετρακοσίων κρατουμένων θα στοιβαχτούν, δυστυχώς, κύριε Υπουργέ, όπως διαβάζουμε και ακούμε, πάνω από εξακόσιοι κρατούμενοι, ίσως και επτακόσιοι. Δηλαδή σε κελιά σύγχρονου τύπου των δύο ατόμων, φοβάμαι ότι ήδη στεγάζονται τρία και τέσσερα άτομα. Επομένως αναιρείται η προσπάθεια για μια ποιοτική αναβάθμιση και στα νέου τύπου σωφρονιστικά καταστήματα.
      Υπάρχουν μία σειρά από ερωτήματα και με αυτά θα κλείσω, κύριε Πρόεδρε. Ερωτάται η Κυβέρνηση γιατί μεταξύ άλλων εγκαταλείφθηκε στην ουσία η συνέχιση της ανέγερσης του νέου σωφρονιστικού καταστήματος στην Κασσαβέτεια Βόλου, πέραν των καθυστερήσεων που αναφέρθηκαν στα άλλα σωφρονιστικά καταστήματα. 
      Γιατί στην ουσία ματαιώθηκε η κατασκευή του νέου σωφρονιστικού καταστήματος στη Νεάπολη Κρήτης, για το οποίο είχε εξευρεθεί οικόπεδο και είχε γίνει και η προκήρυξη της κατασκευής του καταστήματος αυτού; 
      Γιατί εγκαταλείφθηκε η διαδικασία για ανέγερση του νέου σωφρονιστικού καταστήματος στην Κέρκυρα, ενώ γνωρίζετε ότι υπάρχουν ήδη από το 2002 προς 2003 τα απαραίτητα κονδύλια που είχαμε μεταφέρει στην περιφέρεια Ιονίων Νήσων για την εξασφάλιση του απαραίτητου οικοπέδου και μετά την έναρξη κατασκευής νέου σωφρονιστικού καταστήματος στην Κέρκυρα; 
      Γιατί εγκαταλείφθηκε η διαδικασία εξεύρεσης οικοπέδων στα Ιωάννινα και στην Αρκαδία, ενώ είχαμε προχωρήσει επί των ημερών μας στη διαδικασία αυτή; 
      Γιατί εγκαταλείφθηκε η αποπεράτωση –το 10% έμενε για να αποπερατωθεί- του δεύτερου κέντρου απεξάρτησης στη Χαλκιδική, ενώ το πρόβλημα των υπό εξάρτηση κρατουμένων, όπως ειπώθηκε ήδη και από τον πρώτο ομιλητή συνάδελφο του ΠΑ.ΣΟ.Κ., είναι τεράστιο; 
      Γιατί δεν λειτουργήσατε την «ΕΠΑΝΟΔΟ», κύριε Υπουργέ; Είχα τότε την απαιτούμενη ευαισθησία -ενώ, όπως είπα, το Νοέμβριο είχαμε δημοσιεύσει το προεδρικό διάταγμα που δημιουργούσε την «ΕΠΑΝΟΔΟ»- να μην τοποθετήσω Διοικητικό Συμβούλιο, γιατί σε λίγους μήνες γίνονταν εκλογές. Αυτό από λόγους ευαισθησίας. Η όποια νέα κυβέρνηση θα έπρεπε να έχει την ελευθερία κινήσεων. Όμως, από τότε έχουν περάσει σχεδόν τρία χρόνια και δεν έχει λειτουργήσει η «ΕΠΑΝΟΔΟΣ» που θα βοηθούσε τους κρατουμένους που αποφυλακίζονται στην ομαλή επανένταξη στην κοινωνική και επαγγελματική ζωή. Γιατί δεν λειτουργείτε την «ΕΠΑΝΟΔΟ»; 
      Τέλος, ερωτάσθε γιατί περιθωριοποιήθηκε το Ειδικό Σώμα Επιθεώρησης και Ελέγχου των Καταστημάτων Κράτησης και, βέβαια, γιατί περιθωριοποιήσατε και το Κεντρικό Επιστημονικό Συμβούλιο Φυλακών. 
      Η κ. Σπινέλη, καθηγήτρια εγνωσμένου κύρους, που ήταν Πρόεδρος επί των ημερών μας, έκανε εξαιρετική δουλειά με τους συνεργάτες της. Την αλλάξατε.  Δεν αντιλαμβάνομαι για ποιο λόγο. Όμως, εκτός αυτού, δεν συνεδριάζει πλέον. Δεν λαμβάνεται η γνώμη του. Δεν υπάρχει μία επιστημονική, συστηματική εργασία και συμβολή από πλευράς του Κεντρικού Επιστημονικού Συμβουλίου Φυλακών. 
      Τέλος, κύριε Υπουργέ, μας είπατε πάρα πολλές φορές εδώ, σε αυτήν την Αίθουσα –και το Σεπτέμβριο και τον Οκτώβριο και το Δεκέμβριο του 2004, καθώς επίσης και το Μάιο του 2005 πάλι στη Βουλή- ότι είχατε προχωρήσει τη διαδικασία για να κατασκευαστεί μια φυλακή στην Αλβανία, όπου θα μεταφέρονταν οι Αλβανοί κρατούμενοι, οι Αλβανοί κατάδικοι στις ελληνικές φυλακές. Μάλιστα, το είχατε πολλές φορές παρουσιάσει ως πολύ μεγάλη κατάκτηση. Τι γίνεται αυτή η υπόθεση; 
      Τότε σας είχα πει ότι πρέπει να προσέξετε, διότι το Διεθνές Δίκαιο προβλέπει και τη συγκατάθεση των κρατουμένων για να γίνει η μεταγωγή τους σε άλλη χώρα. Εν πάση περιπτώσει, όμως, εσείς λέγατε ότι οσονούπω θα ξεκινούσε η κατασκευή και μάλιστα θα ήταν και πιο φθηνή, αφού θα κατασκευαζόταν στην Αλβανία, για να αποσυμφορηθούν από τους Αλβανούς κρατουμένους οι ελληνικές φυλακές. Πού βρίσκεται; Και αυτό εγκαταλείφθηκε; Και αυτό ήταν μία από τις γνωστές πομπώδεις εξαγγελίες της Κυβέρνησης σε ό,τι αφορά το σωφρονιστικό σύστημα; 
      Για όλους αυτούς τους λόγους, ερωτάσθε γιατί η πολιτική που ακολουθείτε δεν βελτιώνει, αλλά αντίθετα επιδεινώνει τις συνθήκες κράτησης. 
      Σας ερωτώ: Πήρατε μία πρωτοβουλία σε εθνικό επίπεδο για βελτίωση της λειτουργίας του σωφρονιστικού συστήματος; Πήρατε μία πρωτοβουλία για να εξασφαλίσετε έστω ένα νέο οικόπεδο, να προγραμματίσετε και να μελετήσετε την κατασκευή επιπρόσθετων σωφρονιστικών καταστημάτων, πέραν αυτών που βρήκατε στη διαδικασία της κατασκευής από τη δική μας πλευρά; Οι καθυστερήσεις αυτές... 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Ολοκληρώνω, κύριε Πρόεδρε, και ευχαριστώ για την ανοχή σας.
      ΠΡΟΕΔΡΕΥΩΝ (Σωτήρης Χατζηγάκης): Δεν είναι ανοχή, είναι συμψηφισμός. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Οι ολιγωρίες αυτές, κύριε Υπουργέ, δυστυχώς επιδεινώνουν και οξύνουν τις συνθήκες λειτουργίας του σωφρονιστικού συστήματος. Γι’ αυτό, και δεν είναι εντελώς παράδοξα, ακραία φαινόμενα, όπως αυτό για παράδειγμα της απόδρασης του κρατουμένου με ελικόπτερο, που καταγράφεται στις πρωτοφανείς, θα έλεγα, επιτυχίες της Κυβέρνησης της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κοσμίδης έχει το λόγο.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, από τα χρόνια διακυβέρνησης του ΠΑ.ΣΟ.Κ., η χώρα μας διαθέτει σύγχρονο σωφρονιστικό κώδικα και ικανοποιητικό κανονιστικό πλαίσιο λειτουργίας των φυλακών, καθώς και επαρκείς ελεγκτικούς μηχανισμούς -δικαστικούς και διοικητικούς- όπως το Σώμα Επιθεώρησης και Ελέγχου των Καταστημάτων Κράτησης, που συστήθηκε το 2002. 
Και υπάρχει και ο Συνήγορος του Πολίτη, θεσμός που εισήχθη επί διακυβέρνησης ΠΑ.ΣΟ.Κ. και η δικαιοδοσία του οποίου καλό είναι να μην περιορίζεται, παρά μόνο όπου υφίσταται δικαστικός έλεγχος. Αυτό που δεν διαθέτει η χώρα μας είναι ένα σύγχρονο δίκτυο καταστημάτων κατάλληλα κατανεμημένο γεωγραφικά, αλλά και κατά κατηγορίες κρατουμένων. 
      Κυρίες και κύριοι συνάδελφοι, για τις ανάγκες προετοιμασίας παρέμβασής μου σε συνέδριο του 2002 στο Καστελόριζο της Εταιρείας Δικαστικών Μελετών με θέμα το σωφρονιστικό σύστημα, ζήτησα τότε και έλαβα από το Υπουργείο Δικαιοσύνης ακριβή στοιχεία για το πρόγραμμα ανέγερσης Kαταστημάτων Kράτησης. 
      Σας καταθέτω τα στοιχεία εκείνα. Το 2002: Πρώτα απ’ όλα, σύμφωνα με τις προδιαγραφές του νόμου, στις υπάρχουσες ελληνικές φυλακές μπορούσαν τότε να κρατούνται τέσσερις χιλιάδες οκτακόσια είκοσι πέντε άτομα. Στον ίδιο χρόνο στις φυλακές αυτές εκρατούντο οκτώ χιλιάδες τετρακόσια άτομα. Θεωρώ ότι προσφυώς στην τότε παρέμβασή μου είπα ότι οι μισοί περίπου κρατούμενοι φιλοξενούνται σε ράντζα και θεώρησα προφανές ότι με αυτές τις συνθήκες δύσκολα μπορεί να ασκηθεί σωφρονιστική πολιτική. 
      Όμως, υπήρξε τότε ένα πολύ συγκεκριμένο και φιλόδοξο πρόγραμμα κάλυψης των κενών αυτών. Υπήρξε ένα πρόγραμμα ανέγερσης δεκαεπτά νέων Καταστημάτων Κράτησης χωρητικότητας τεσσάρων χιλιάδων επτακοσίων εξήντα νέων θέσεων και τριών κέντρων απεξάρτησης τοξικομανών εννιακοσίων θέσεων, με ισόρροπη γεωγραφική κατανομή, σύμφωνα με το δημοσιευμένο από 28.11.2001 ειδικό χωροταξικό σχέδιο. Το πρόγραμμα αυτό είχε χρονικό ορίζοντα ολοκλήρωσης το τρέχον έτος 2006 και προϋπολογισμό με κατανομή στα χρόνια 386.000.000 ευρώ. Οι φυλακές, σύμφωνα με το πρόγραμμα, θα ανεγερθούν σε οικόπεδα ογδόντα στρεμμάτων, θα είναι διώροφες, με κτισμένη επιφάνεια δεκαπέντε χιλιάδων τετραγωνικών μέτρων σε δέκα πτέρυγες των είκοσι οκτώ ατόμων και αίθουσες άθλησης, ψυχαγωγίας και κατάρτισης. 
      Εσείς θα μας πείτε ποια ήταν η τύχη του προγράμματος. Αν καλώς ενθυμούμαι, σε κάποια ευκαιρία ο κύριος Υπουργός ανέφερε ότι το πρόγραμμα δεν είχε επαρκή χρηματοδότηση. Μα, πώς να έχει, όταν η Κυβέρνηση μείωσε θεαματικά το Πρόγραμμα Δημοσίων Επενδύσεων στα χρόνια της διακυβέρνησής της; Η ευθύνη είναι αποκλειστικά της σημερινής Κυβέρνησης. 
      Σε κάθε περίπτωση είναι φανερό ότι η σημερινή Κυβέρνηση στον τομέα της αντεγκληματικής και σωφρονιστικής πολιτικής δεν είχε κανένα σχέδιο δράσης, ούτε διαμόρφωσε στα χρόνια διακυβέρνησής της τέτοιο σχέδιο και επομένως ευλόγως επικρίνεται και επερωτάται. 
      Και βέβαια καταλυτική απόδειξη των καταγγελιών μας  αποτελεί η απίστευτη, θεαματική και κινηματογραφική απόδραση σκληρού εγκληματία από τις φυλακές Κορυδαλλού. Η απόδραση αυτή, ως μνημείο ανικανότητας και ανεπάρκειας, θα στιγματίζει διαρκώς το βίο αυτής της Κυβέρνησης.
      Κάποια στοιχεία που είχα συλλέξει τότε έχουν μεγάλο ενδιαφέρον. Από τους οκτώ χιλιάδες τετρακόσιους κρατούμενους τότε, το 45% ήταν αλλοδαποί, όταν πριν την είσοδο του κύματος αλλοδαπών στην Ελλάδα το ποσοστό αλλοδαπών κρατουμένων δεν ξεπερνούσε το 2%-3%. Θεωρώ ότι αυτό το φαινόμενο είναι συγκυριακό και υπερφορτώνει τις φυλακές, όμως νομοτελειακά θα επανέλθει σε φυσιολογικά επίπεδα. 
      Να σκεφτούμε, επίσης, ότι το 40% των κρατουμένων είναι παραβάτες τις νομοθεσίας για τα ναρκωτικά.
      Επίσης το 27% των κρατουμένων ήταν τότε υπόδικοι, των οποίων γνωρίζουμε όλοι ότι το μεγαλύτερο…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό θα χρειαστώ, κύριε Πρόεδρε.
      …ποσοστό τελικά αθωώνεται ή εισπράττει ποινές μετατρέψιμες ή αναστελλόμενες. 
      Κυρίες και κύριοι συνάδελφοι, θέλω να σημειώσω κλείνοντας ότι το πρόβλημα δεν περιορίζεται στο πώς θα διαμορφώσουμε κατάλληλες συνθήκες διαβίωσης, κατάρτισης και επανένταξης των κρατουμένων. Θεωρώ μείζον και σημαντικό θέμα την απάντηση στο ερώτημα πώς μπορεί να περιοριστεί ο αριθμός των κρατουμένων, πώς διαμορφώνεται ένα πλαίσιο κοινωνικής συνοχής, όπου η παραβατικότητα δεν θα βρίσκει έδαφος άνθησης, αλλά θα αποτελεί περιθωριακό φαινόμενο. 
      Κλείνω μ’ ένα ερώτημα στο οποίο θα παρακαλούσα, κύριε Υπουργέ, να μου απαντήσετε. Έχετε στο μυαλό σας να εισαγάγετε και στην Ελλάδα το θεσμό της κατ’ οίκον έκτισης ποινής; Όπως θα ξέρετε, σε κάποιες χώρες ήδη ισχύει η κατ’ οίκον έκτιση ποινής για ορισμένες κατηγορίες κρατουμένων όπου ο κρατούμενος εκτίει την ποινή στο σπίτι. Έχει στο βραχίονά του ένα μπιπ και αν παραβιάσει την έκταση στην οποία επιτρέπεται να διακινείται, επισημαίνεται, εντοπίζεται και επανέρχεται στις φυλακές. Θα ήθελα να μου πείτε αν σκέφτεστε να εισαγάγετε αυτόν το θεσμό. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κοσμίδη. 
      Το λόγο έχει ο κ. Μανωλάκης. 
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε. 
      Κύριε Υπουργέ, θα ξεκινήσω με την έκθεση του Συνηγόρου του Πολίτη για το 2005. Εκεί λέγεται ότι η πρόσφατη κρίση στο Δικαστικό Σώμα προκάλεσε μία άνευ προηγουμένου υπερφόρτωση των φυλακών και ότι ο σωφρονισμός και η επανένταξη αποτελεί ανεκπλήρωτο στόχο. 
      Λέει βέβαια και άλλα πράγματα. Λέει ότι σε μία επιτόπια έρευνα σε χώρους φυλακών διαπιστώθηκαν σημαντικά προβλήματα ως προς τις βασικές παροχές ενώ εντοπίστηκαν και προβλήματα στην μεταφορά κρατουμένων. 
      Επομένως με αυτό το χειρισμό της υπόθεσης του παραδικαστικού κυκλώματος, που φυσικά έπρεπε να ανοίξει -αλλά κατά την άποψή μου «μαζί με τα ξερά καίγονται και τα χλωρά» και έχει δημιουργηθεί μέσα στους δικαστές ένα κλίμα, όπως ειπώθηκε και λίγο πριν, φόβου, ανασφάλειας κ.λπ.- έχουμε πάρα πολλούς κρατούμενους, πράγμα που έπρεπε να είχαμε αποφύγει. 
      Ξέρετε, κάποιες φορές μέσα σε κάθε Σώμα, στους δικαστές εν προκειμένω, μπορεί να συμβαίνει αυτό που γίνεται και στη δημόσια τάξη, με την οποία ασχολούμαι συνέχεια, η μια πλευρά καρφώνει την άλλη και στο τέλος φταίει η πολιτική ηγεσία. Νομίζω ότι είναι ένα θέμα το οποίο πρέπει να δούμε καλύτερα. 
      Όσον αφορά το σωφρονισμό, είναι αλήθεια ότι και παλαιότερα αλλά και σήμερα είναι πολύ δύσκολο να πούμε ότι έχουμε σωφρονισμό. Περισσότερο έχουμε παραγωγή πιο έμπειρων εγκληματιών κρατουμένων παρά σωφρονισμού. Ειπώθηκε λίγο πριν από τον συνάδελφό μου το θέμα της κράτησης κατ’ οίκον. Ξέρετε ότι εκτός από τη στέρηση ελευθεριών υπάρχει και η ημιελεύθερη διαβίωση, κάτι που γίνεται περίπου και σε άλλα προγράμματα υγείας. Για παράδειγμα οι ψυχικά άρρωστοι δεν βρίσκονται σήμερα μέσα σε νοσοκομεία, αλλά βγαίνουν και έχουν επαφή με την κοινωνία. Υπάρχει μία αποασυλοποίηση. 
      Τι σκέφτεστε να κάνετε για τέτοιους θεσμούς; Δεν μιλώ για τις πολιτικές κοινωνικής επανένταξης. Από προσωπική μου πείρα, επισκεπτόμενος φυλακές και της περιοχής μου, ξέρω ότι τέτοια προγράμματα συμμετοχής των κρατουμένων σε πολιτιστικές εκδηλώσεις, σε αθλητικές εκδηλώσεις, σε κοινωνικό έργο, σε επαγγελματική δραστηριότητα είναι λίγα. Ευτυχώς που πολλές φορές η Τοπική Αυτοδιοίκηση κάνει κάποια πράγματα. 
      Ο Συνήγορος του Πολίτη θίγει και το θέμα των αδειών και ιδιαίτερα σε σχέση με τους αλλοδαπούς. Ειπώθηκε και πριν ότι περίπου οι μισοί κρατούμενοι σήμερα είναι αλλοδαποί. Υπάρχει ένα πρόβλημα με το θέμα των αδειών των αλλοδαπών, όπως υπάρχει και με των ημεδαπών όσον αφορά την τεκμηρίωση πολλές φορές εις αρνήσεις. 
Είδαμε τελευταία έναν σκληρό, θα έλεγα, βαρυποινίτη να μην κάνει καλή χρήση αυτών των αδειών, που δείχνει και την αντίθετη πλευρά. 
	Έχω ζητήσει με ερώτησή μου στη Βουλή να μάθω περισσότερα για το τι κάνουμε με τη Δικαστική Αστυνομία. Ξέρω ότι έχετε συστήσει επιτροπή, ότι έχετε συναντηθεί με τον Πρωθυπουργό, όμως δεν βλέπω αποτελέσματα, πράγμα που θα βοηθούσε.
	Επίσης έχετε συστήσει επιτροπή για την παιδική παραβατικότητα. Και εκεί δεν βλέπω αποτελέσματα. Ξέρετε κι εσείς, όπως όλοι μας, πόσο συγκλονίστηκε η ελληνική κοινωνία από το θέμα του Άλεξ και της παιδικής παραβατικότητας. 
      Επίσης είδα τελευταία μια αύξηση των εξαγοράσιμων ποινών σε 42% το μήνα Αύγουστο. Δεν ξέρω για ποιο λόγο γίνεται αυτή η εισπρακτική πολιτική. 
      Τώρα για τις συνθήκες ασφάλειας μέσα στις φυλακές τα είπαν και οι συνάδελφοί μου. Η υπόθεση Παλαιοκώστα τα λέει όλα δυστυχώς. Μπορεί να υπάρχουν και κάποιες ευθύνες και στην Αστυνομία –είναι ένα πράγμα που έχω συζητήσει με τον Υπουργό Δημόσιας Τάξης- όμως δεν νομίζω ότι εξαντλείται η ευθύνη, όσον αφορά τις δικές σας υπηρεσίες, μόνο σε διοικητικό επίπεδο. Υπάρχουν σίγουρα και πολιτικές ευθύνες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα κάνω χρήση και του υπόλοιπου χρόνου μου, κύριε Πρόεδρε. 
      Για τις συνθήκες κράτησης ειπώθηκαν πάρα πολλά πράγματα. Το ολοκαύτωμα του Κορυδαλλού τα λέει όλα. 
      Πρόσφατα, πριν από λίγες μέρες, είχαμε δύο θανάτους στην Κέρκυρα για ναρκωτικά και νομίζω ότι είναι άστοχο το ότι δεν προχώρησε η δημιουργία κέντρων αποτοξίνωσης κρατουμένων. Άλλα δύο νομίζω –απ’ ό,τι άκουσα και από τον κ. Πετσάλνικο και το ξέρετε κι εσείς καλύτερα- δεν προχώρησαν, αυτά που είχαν δρομολογηθεί. 
      Όσον αφορά το πρόγραμμα των νέων φυλακών: Παρ’ ότι στα Τρίκαλα το εγκαινιάσατε –και ο αγαπητός φίλος δίπλα σας, κ. Σκούρας- και αυτό έγινε με κάποια καθυστέρηση. Σύμφωνα και με τις δικές σας δηλώσεις, υπήρξε μια εφτάμηνη καθυστέρηση. Πρέπει να σας πω για το Νομό μας, όπου πολιτευόμαστε, ότι στις φυλακές Κορίνθου που εν μέρει, εδώ και χρόνια, είναι σ’ ένα ποσοστό στρατιωτικές φυλακές, παρά τις φιλότιμες προσπάθειες που γίνονται εκεί από τους υπαλλήλους κι από το διευθυντή, νομίζω ότι υπάρχει πρόβλημα και γι’ αυτό πρέπει γρήγορα να προχωρήσουν –δεν ξέρω αν θα μας ενημερώσετε κι επίσημα σήμερα εδώ- οι φυλακές στον Άγιο Ιωάννη Κορινθίας. Δράττομαι της ευκαιρίας για να σας ρωτήσω γι’ αυτό, κύριε Υπουργέ. Νομίζω ότι θα βοηθούσε στην αποσυμφόρηση και των φυλακών Κορίνθου και της περιοχής, αλλά εν πάση περιπτώσει θα έλυνε και άλλα προβλήματα. 
      Γνωρίζετε ότι, παρ’ ότι είμαι στην Επιτροπή Δικαιοσύνης, αποφεύγω να κάνω ερωτήσεις σ’ εσάς λόγω και των καλών σχέσεων που έχω και μ’ εσάς και με τους συνεργάτες σας, όμως τα ερωτήματα των συναδέλφων Βουλευτών για το ποιοι έχουν προσληφθεί στη «ΘΕΜΙΔΑ», τι παίρνουν, τι επιτροπές υπάρχουν, όλα αυτά νομίζω ότι πρέπει να απαντηθούν στη Βουλή. Σας είχαμε κάνει σχετική ερώτηση. Δεν μας δώσατε απάντηση εδώ. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Θα τελειώσω λέγοντας ότι  σίγουρα χρειάζεται περισσότερο χρήμα -και είδα το 2006 να είναι περιορισμένο αυτό που θα δώσουμε για τα σωφρονιστικά καταστήματα- όμως χρειάζεται και μια άλλη φιλοσοφία. Και το κέντρο ημι-ελεύθερης διαβίωσης αλλά και το κέντρο αποκατάστασης αποφυλακιζομένων πρέπει να προχωρήσουν, προκειμένου και να μπαίνουν λιγότεροι μέσα στις φυλακές αλλά και αυτοί που ήδη είναι, να επανεντάσσονται καλύτερα στην κοινωνία. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρίες και κύριοι συνάδελφοι, μπαίνω στον πειρασμό να σας ευχαριστήσω γιατί με την επερώτησή σας μου δίνετε την ευκαιρία να παρουσιάσω το ουσιαστικό έργο που δυόμισι χρόνια τώρα έχει επιτελεστεί και στον τομέα του σωφρονιστικού συστήματος. 
      Η αλήθεια βέβαια είναι ότι δεν είχε αυτή τη σκοπιμότητα η επερώτησή σας. Και μόνο η επιλογή όμως του θέματός της καταδεικνύει ότι δεν έχετε αντιληφθεί το λόγο για τον οποίο βρίσκεστε στην Aντιπολίτευση, αφού στην πραγματικότητα μας καταλογίζετε ότι δεν καταφέραμε με δικές μας δράσεις επί δυόμισι χρόνια να αντιμετωπίσουμε και να επιλύσουμε όλα τα προβλήματα που η δική σας αδράνεια είχε συσσωρεύσει επί είκοσι πέντε.
      ΑΠΟΣΤΟΛΟΣ ΚΑΚΛΑΜΑΝΗΣ: Το επιχείρημα αυτό έχει εξαερωθεί, κύριε Υπουργέ.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Το Μάρτιο του 2004 παραλάβαμε ένα σωφρονιστικό σύστημα που ήταν σε τροχιά πλήρους αποσάθρωσης. Ο εκρηκτικός συνωστισμός εννιάμισι χιλιάδων κρατουμένων σε φυλακές χωρητικότητας πεντέμισι χιλιάδων, πεπαλαιωμένες, με υποτυπώδη συντήρηση και ελλειμματικό προσωπικό δημιουργούσε πράγματι συνθήκες μεσαιωνικές στο σωφρονιστικό σύστημα.
      Στην πράξη, τα τελευταία δεκαπέντε χρόνια και παρά τη ραγδαία άνοδο της εγκληματικότητας, είχατε κατασκευάσει μια μόνο φυλακή δυναμικότητας μόλις διακοσίων ογδόντα κρατουμένων στο Μαλανδρίνο Φωκίδας και αυτή με τεράστια εγγενή κατασκευαστικά και λειτουργικά προβλήματα. 
      Χαρακτηριστικότερο όλων –εικονογραφεί πλήρως την κατάσταση- ήταν η απουσία πρόβλεψης για τη διαχείριση των λυμάτων της φυλακής, η οποία είχε σαν αποτέλεσμα την επιβάρυνση του κρατικού προϋπολογισμού με 900.000 δραχμές την ημέρα για την απαιτούμενη μεταφορά των βοθρολυμάτων. Κοντά 1.000.000 δραχμές την ημέρα, διότι δεν είχε υπάρξει πρόβλεψη αντιμετώπισης των λυμάτων!
      Προκειμένου να ανταποκριθούμε στις τραγικές ανάγκες από τη χρόνια εγκατάλειψη του σωφρονιστικού συστήματος, υιοθετήσαμε εξ αρχής και συστηματικά υλοποιούμε ένα ολοκληρωμένο πρόγραμμα σωφρονιστικής πολιτικής με δυο κύριους άξονες: πρώτον, την αποσυμφόρηση των υπερκορεσμένων φυλακών μας και, δεύτερον, τον εξανθρωπισμό του σωφρονιστικού συστήματος.
      Είκοσι καίριες δράσεις προς την κατεύθυνση αυτή αποτυπώνουν το σχεδιασμό της πολιτικής μας και τα αποτελέσματα που έχουμε ήδη επιφέρει:
      Πρώτον, σχεδιάσαμε και εφαρμόζουμε -παρά τη δύσκολη δημοσιονομική συγκυρία- ένα ταχύρρυθμο πρόγραμμα κατασκευής επτά νέων φυλακών χωρητικότητας δύο χιλιάδων επτακοσίων κρατουμένων.
      Το πρώτο από τα επτά Καταστήματα Κράτησης στα Τρίκαλα κατασκευάστηκε σε χρόνο ρεκόρ. Ήδη άρχισε να λειτουργεί πριν από ενάμιση μήνα. Σε άλλον ενάμιση μήνα παραδίδεται το δεύτερο νέο Κατάστημα Κράτησης στο Δομοκό και σε άλλους τρεις μήνες παραδίδεται το τρίτο Κατάστημα Κράτησης στα Γρεβενά.
      Τέλος του έτους, αρχή του 2007, θα λειτουργήσει και η τέταρτη νέα φυλακή στον Ελεώνα Θηβών, όπου θα μεταφερθούν –σας ενημερώνω- περίπου τριακόσιες πενήντα γυναίκες κατάδικοι που κρατούνται σήμερα στον Κορυδαλλό. Τότε, η φυλακή του Κορυδαλλού θα καταστεί πια αμιγώς φυλακή υποδίκων.
      Ακόμα, στο πρώτο εξάμηνο του 2007 θα έχουν περατωθεί τα Καταστήματα Κράτησης Σερρών και Δράμας και στις αρχές του 2008 το τελευταίο εκ των επτά Καταστημάτων Κράτησης στα Χανιά.
      Δεύτερον, σχεδιάζουμε και δρομολογούμε την σε δεύτερη φάση κατασκευή πέντε επιπλέον νέων Καταστημάτων Κράτησης συνολικής χωρητικότητας τεσσάρων χιλιάδων κρατουμένων, δύο εκ των οποίων θα καλύπτουν τις ανάγκες του Νομού Αττικής.
      Ο στόχος του Υπουργείου Δικαιοσύνης είναι οι τρεις από αυτές τις φυλακές να ενταχθούν στο Πρόγραμμα Έργων Σύμπραξης Δημόσιου και Ιδιωτικού Τομέα, στο περίφημο Σ.Δ.Ι.Τ., ώστε να ολοκληρωθούν σε ταχύτερο διάστημα συγκριτικά με τη συνήθη διαδικασία και τους συνήθεις χρόνους, όταν η χρηματοδότηση γίνεται από το Πρόγραμμα Δημοσίων Επενδύσεων.
      Ήδη, μετά από αλλεπάλληλες συνεργασίες με το Υπουργείο Οικονομίας και Οικονομικών, βρισκόμαστε στη φάση της τελικής ολοκλήρωσης των σχετικών φακέλων και της υποβολής τους –είναι θέμα λίγων ημερών- στην αρμόδια εξ Υπουργών Επιτροπή έγκρισης. 
      Τρίτον, τροποποιήσαμε ακόμη τον καθιερωμένο τύπο φυλακών, έτσι ώστε να αυξηθεί η δυναμικότητα από τους διακόσιους ογδόντα στους τετρακόσιους κρατούμενους ανά φυλακή, αυξάνοντας παράλληλα αισθητά τα διαθέσιμα τετραγωνικά μέτρα ανά άτομο. Συγκεκριμένα, οι κατασκευαζόμενες νέες φυλακές έχουν από διακόσια κελιά η κάθε μια, με εμβαδόν 14,2 τ.μ. ανά κελί και κοινόχρηστους χώρους –για την ψυχαγωγία, για την άθληση, για τις δυνατότητες επαγγελματικής κατάρτισης των κρατουμένων- που θα βελτιώσουν αισθητά τις σημερινές συνθήκες κράτησης και φύλαξης. 
      Τέταρτον, ελαστικοποιήσαμε τα κριτήρια μεταφοράς από τις «κλειστές» στις αγροτικές φυλακές που είχαν μείνει αναξιοποίητες, λιγότερο πάντως ασφυκτιούσες σε σχέση με τις «κλειστές». Ήδη, έχουν μεταφερθεί περίπου εφτακόσιοι πρόσθετοι κρατούμενοι στις αγροτικές φυλακές.
      Πέμπτον, ο νόμος μας 3346/2005 για την επιτάχυνση της απονομής της δικαιοσύνης και τα ευεργετικά μέτρα για τους καταδικασθέντες για πλημμελήματα, την ποινή των οποίων είχαν εν μέρει εκτίσει, επέτρεψαν την αποφυλάκιση και άλλων τετρακοσίων πενήντα περίπου κρατουμένων.
      Έκτον, συνεχίζω τις διαπραγματεύσεις με ομολόγους μου των κρατών-μελών της Ευρωπαϊκής Ένωσης, αλλά και τρίτων –βαλκανικών κυρίως- κρατών,  στην προσπάθεια μεταφοράς αλλοδαπών κρατουμένων στις χώρες απ’ όπου προέρχονται, ώστε να εκτίσουν εκεί το υπόλοιπο της ποινής τους. 
      Πρόκειται για προσπάθεια αυτονόητης σημασίας, δεδομένου ότι το 40% περίπου των κρατουμένων είναι αλλοδαποί και περίπου το 51% του 40% είναι αλβανικής καταγωγής, Αλβανοί υπήκοοι ακριβέστερα.
      Έβδομον, ολοκληρώσαμε το διαχωρισμό των κρατουμένων ανάλογα με το είδος του  αδικήματος και το ύψος της ποινής τους. Επί των ημερών του ΠΑ.ΣΟ.Κ, σε κάθε φυλακή συνωστίζονταν αδιάκριτα στα ίδια κελιά κατάδικοι με υπόδικους, βαρυποινίτες με νεαρούς μικροπαραβάτες, έμποροι ναρκωτικών με κατάδικους του κοινού ποινικού νόμου. Έτσι, οι φυλακές όχι απλώς αδυνατούσαν να ασκήσουν τον πιο στοιχειώδη έστω σωφρονιστικό ρόλο, αλλά είχαν καταστεί στην πραγματικότητα σχολειά διαφθοράς, σχολειά εγκλήματος.
      Όγδοον, ενισχύουμε το Κέντρο Απεξάρτησης Τοξικομανών Κρατουμένων στον Ελαιώνα Θηβών, ώστε πέραν της Μονάδας Απεξάρτησης Ανδρών, να λειτουργήσει για πρώτη φορά και Μονάδα Απεξάρτησης Γυναικών. Αυτό θα γίνει στις αρχές του καινούργιου χρόνου. 
      Ακόμα, σχεδιάζεται η ολοκλήρωση της ανέγερσης τμήματος του Κέντρου Απεξάρτησης Τοξικομανών Κρατουμένων στη βόρεια Ελλάδα, στη Χαλκιδική. 
      Απαντώ στον κ. Πετσάλνικο ότι η καθυστέρηση της ολοκλήρωσης της ανέγερσης οφείλεται στις προηγούμενες κυβερνήσεις –και είναι και αυτό ενδεικτικό του τρόπου με τον οποίο πολιτεύτηκε η προηγούμενη κυβέρνηση- διότι αυτήν την ώρα αναζητείται από τα αρμόδια κοινοτικά όργανα επιστροφή χρημάτων για προβλήματα τα οποία έχουν δημιουργηθεί στη διαδικασία της ανέγερσης αυτού του συγκροτήματος κτηρίων. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Για ποια κτήρια μιλάτε, κύριε Υπουργέ;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μιλάω για τη Χαλκιδική, για το Κέντρο Απεξάρτησης στην Κασσάνδρα. 
      Ένατον, αναβαθμίζουμε την επιμόρφωση των κρατουμένων. Σ’ αυτό το πλαίσιο εγκαινιάσαμε σε συνεργασία με το Υπουργείο Παιδείας και ήδη λειτουργούν κανονικά τρία καινούργια Σχολεία Δεύτερης Ευκαιρίας, στη Δικαστική Φυλακή του Κορυδαλλού, στο Κατάστημα Κράτησης Γυναικών Κορυδαλλού και στη Φυλακή της Λάρισας. Είναι καινούργια κτήρια, τα οποία πράγματι επιτρέπουν κάτω από πολύ καλές συνθήκες τη λειτουργία αυτών των σχολειών. Για την επόμενη σχολική χρονιά προγραμματίζουμε μαζί με το Υπουργείο Παιδείας τη λειτουργία Σχολείου Δεύτερης Ευκαιρίας στις Φυλακές της Θεσσαλονίκης και στις Φυλακές των Τρικάλων. Σημειώνω ότι οι απαιτούμενοι χώροι για τη δημιουργία Σχολείων Δεύτερης Ευκαιρίας έχουν προβλεφθεί και στις επτά νέες φυλακές. 
      Παράλληλα, για να καταστήσουμε ελκυστικότερη την παρακολούθηση των σχολειών στις φυλακές, με το π.δ. 75/2005 διασφαλίσαμε τον ευεργετικό υπολογισμό κάθε μέρας εκπαίδευσης των κρατουμένων ως δύο ημέρες κράτησής τους, τουλάχιστον για όσους φοιτούν στα Σχολειά Δεύτερης Ευκαιρίας. 
      Επιπλέον σχεδιάσαμε -και εφαρμόζονται σε συνεργασία με το Υπουργείο Παιδείας- πρόσθετα προγράμματα δημιουργικής απασχόλησης και ενημέρωσης κρατουμένων στα μεγάλα Καταστήματα Κράτησης. Αυτά περιλαμβάνουν άθληση, ενημέρωση των κρατουμένων σε θέματα υγείας και άλλα, ενώ ακόμα εφαρμόζονται εκπαιδευτικά προγράμματα σε είκοσι Καταστήματα Κράτησης, που σχετίζονται με την εκμάθηση της ελληνικής γλώσσας, στοιχείων μαθηματικών, χρήσης ηλεκτρονικών  υπολογιστών, μουσικής και άλλων αντικειμένων. 
      Δέκατον, αναβαθμίζουμε την επαγγελματική κατάρτιση των κρατουμένων. Σ' αυτό το πλαίσιο σχεδιάσαμε από κοινού με το Υπουργείο Απασχόλησης και Κοινωνικής Απασχόλησης πενήντα τέσσερα προγράμματα επαγγελματικής κατάρτισης για πολλά Καταστήματα Κράτησης. Τα προγράμματα αυτά έχουν ήδη προκηρυχθεί και θα ξεκινήσουν να εφαρμόζονται σύντομα. Κριτήριο επιλογής των επαγγελμάτων που επελέγησαν ήσαν οι κενές ανά ειδικότητα θέσεις στην αγορά εργασίας. Η σχετική έρευνα έγινε από το Παρατηρητήριο Απασχόλησης και κατάληξε στην υπόδειξη συγκεκριμένων επαγγελμάτων, για τα οποία δεν θα υπάρχει αύριο, όταν θα αποφυλακιστεί ο κρατούμενος, ισχυρός ανταγωνισμός. Ενδεικτικά και μόνο αναφέρω τα ακόλουθα επαγγέλματα: βιβλιοδέτες, ζαχαροπλάστες, τυπογράφοι, αρτοποιοί και άλλα: Για το σκοπό αυτό αναμορφώσαμε τις αναγκαίες αίθουσες στα Καταστήματα Κράτησης, για να υποδεχθούν ακριβώς τα προγράμματα αυτά και όπως είπα, αμέσως μετά από την προκήρυξη να λειτουργήσουν ως επαγγελματικά εργαστήρια για τους κρατούμενους. 
      Ενδέκατον, εντάξαμε εξήντα οκτώ νέους φορείς -δήμους, κοινότητες, εταιρείες προστασίας ανηλίκων και άλλα νομικά πρόσωπα- στο θεσμό της κοινωνικής εργασίας των κρατουμένων ως εναλλακτικής μορφής έκτισης της ποινής τους. Έτσι μπορούν πράγματι πληρέστερα να προετοιμαστούν για την κοινωνική επανένταξή τους. 
      Θέλω να σημειώσω εδώ σε απάντηση ερωτήματος συναδέλφων ότι προς το παρόν δεν είναι στις άμεσες προτεραιότητές μας η υιοθέτηση συστήματος έκτισης των ποινών φυλάκισης, με περιορισμό κατ’ οίκον. Τουλάχιστον δεν είναι στις άμεσες σήμερα προτεραιότητές μας. 
      Δωδέκατον, ενισχύουμε το ιατρικό και νοσηλευτικό προσωπικό των Καταστημάτων Κράτησης. Ήδη ολοκληρώνεται η διαδικασία διορισμού σαράντα δύο υπαλλήλων κατηγορίας Π.Ε. Ιατρών και Ψυχολόγων, είκοσι επτά υπαλλήλων του κλάδου Τ.Ε. Υγείας-Πρόνοιας, και οκτώ υπαλλήλων κατηγορίας Δ.Ε. Νοσηλευτών, δηλαδή εβδομήντα επτά συνολικά υγειονομικών. Τελειώνει τώρα η διαδικασία.
      Δημιουργήσαμε, ακόμη, νέα οδοντιατρεία σε επτά φυλακές της χώρας. Έχει ήδη εγκατασταθεί ο απαραίτητος εξοπλισμός και λειτουργούν πέντε καινούργια οδοντιατρεία, ενώ προχωρούν οι εργασίες για την ολοκλήρωση και των άλλων δύο, στα οποία αναφέρθηκα.
      Βελτιώσαμε ακόμη τη σίτιση των κρατουμένων φορέων του AIDS αυξάνοντας το κόστος διατροφής τους στο διπλάσιο. 
      Δέκατο τρίτο. Καθιερώσαμε ως διαρκή θεσμό κύκλους πολιτιστικών εκδηλώσεων στα σωφρονιστικά καταστήματα της χώρας. Με τον τίτλο-μήνυμα «Η ζωή είναι παντού», οργανώσαμε έναν πρώτο κύκλο πενήντα εκδηλώσεων το Σεπτέμβριο του 2005. Η πρωτοβουλία αυτή επαναλήφθηκε κατά τη διάρκεια των γιορτών των Χριστουγέννων του 2005 και της Πρωτοχρονιάς του 2006. Τον Ιούνιο του 2006 οργανώθηκε ένας τρίτος κύκλος εβδομήντα πολιτιστικών και αθλητικών εκδηλώσεων στις φυλακές της χώρας και ήδη σχεδιάζεται ο τέταρτος κύκλος για το φθινόπωρο.
      Η πρωτοβουλία αυτή του Υπουργείου Δικαιοσύνης άνοιξε και έφερε οξυγόνο μέσα στις φυλακές, στις φυλακές που ήταν μέχρι πρόσφατα καταδικασμένες στο σκοτάδι και στη λήθη. Αυτές μας οι πρωτοβουλίες είναι αυτονόητο ότι στόχο έχουν να βοηθήσουν τους κρατούμενους, δίδοντάς τους θάρρος, πίστη, ελπίδα. Αλλά συγχρόνως στόχος τους είναι και η ευαισθητοποίηση της κοινωνίας για την ομαλή επανένταξή τους.
      Δέκατο τέταρτο. Προσωπικό. Ακούστηκαν και στο θέμα αυτό ανακρίβειες αλλά και από κάποιους προσεκτικότερους συναδέλφους διατυπώθηκε ερώτημα, σε σχέση με τις κενές οργανικές θέσεις και γενικά τους υπηρετούντες στις φυλακές. Το απαντώ: Αυξάνουμε σημαντικά τον αριθμό των σωφρονιστικών υπαλλήλων και εξωτερικών φρουρών στις φυλακές. 
      Ολοκληρώθηκε από μηνών ο διορισμός διακοσίων δεκατριών νέων σωφρονιστικών υπαλλήλων κατηγορίας Δ.Ε. Φύλαξης και εντός μηνός τοποθετούνται άλλοι ενενήντα ένας διαφόρων κλάδων και ειδικοτήτων. Ήδη ξεκίνησε η υποβολή αιτήσεων από τους υποψηφίους για την κάλυψη νέων διακοσίων ογδόντα θέσεων σωφρονιστικών υπαλλήλων κατηγορίας ΔΕ Φύλαξης, με διαγωνισμό. Ακόμα έχει εγκριθεί η κατ’ εξαίρεση πρόσληψη επιπλέον διακοσίων σωφρονιστικών υπαλλήλων για το 2006. Εξάλλου ήδη ολοκληρώνεται ο διαγωνισμός για την πρόσληψη διακοσίων είκοσι πέντε  υπαλλήλων εξωτερικής φρούρησης ενώ έχει εγκριθεί και η κατ’ εξαίρεση επιπλέον πρόσληψη άλλων εκατόν ογδόντα για το 2006.
      Δέκατο πέμπτο. Εφοδιάσαμε με νέο εξοπλισμό και υλικοτεχνική υποδομή την υπηρεσία εξωτερικής φρούρησης καταστημάτων κράτησης -με αλεξίσφαιρα γιλέκα, με αντιασφυξιογόνες μάσκες, με ασυρμάτους, με περίστροφα νεότερου τύπου πάντως από αυτά που υπήρχαν, με υποπολυβόλα- προκειμένου ακριβώς να ενισχυθεί η ασφάλεια  των φυλακών αλλά και το αίσθημα ασφαλείας των πολιτών. Και επίσης να αισθανθούν πράγματι ασφαλέστεροι και οι ίδιοι οι υπάλληλοι της εξωτερικής φρούρησης. 
      Δέκατο έκτο. Με κοινή υπουργική απόφαση δική μου και του Υπουργού Δημόσιας Τάξης δώσαμε τη δυνατότητα αγοράς, κατοχής και μεταφοράς ατομικού ιδιωτικού οπλισμού από το προσωπικό των εξωτερικών φρουρών. Έτσι ικανοποιήθηκε ένα πάγιο αίτημά τους και δόθηκε λύση σε ένα καίριο πρόβλημα.
      Δέκατο έβδομο. Ολοκληρώσαμε το σχέδιο του κανονισμού λειτουργίας της εξωτερικής φρούρησης, το οποίο δεν είχε καταρτισθεί το 2000 όταν το ΠΑΣΟΚ συνέστησε την υπηρεσία αυτή και σήμερα βρισκόμαστε στο τελικό στάδιο της επεξεργασίας του από το Συμβούλιο της Επικρατείας.
      Δέκατο όγδοο. Έγιναν πλήθος σημαντικών παρεμβάσεων που αφορούν στην επισκευή σκοπιών στα υφιστάμενα καταστήματα κράτησης, αναβάθμιση των ηλεκτρικών εγκαταστάσεων, τοποθέτηση κλιματιστικών μηχανημάτων κ.λπ. προκειμένου να βελτιωθούν οι συνθήκες εργασίας εξωτερικών φρουρών και σωφρονιστικών υπαλλήλων.
      Δέκατο ένατο. Εντατικοποιήσαμε τους ελέγχους στη διακίνηση ναρκωτικών ουσιών και άλλων απαγορευμένων αντικειμένων στις φυλακές. Προωθούμε την προμήθεια νέων μηχανημάτων ανίχνευσης ναρκωτικών ουσιών, ώστε να ενισχυθεί περαιτέρω ο έλεγχος εισόδου των ουσιών αυτών στις φυλακές. 
      Εικοστό. Για την αποτελεσματικότερη θωράκιση των καταστημάτων κράτησης σχεδιάσαμε και υλοποιούμε πρόσθετα συγκεκριμένα μέτρα που αναβαθμίζουν την ασφάλεια στις φυλακές της χώρας. Ανέθεσα –και εδώ απαντώ πάλι σε ερώτημα το οποίο διατυπώθηκε από συνάδελφο προηγουμένως- στο Κεντρικό Επιστημονικό Συμβούλιο Φυλακών,  το οποίο καθόλου δεν αργεί, αλλά συστηματικά και πυκνά συνέρχεται- αλλά και σε άλλους ειδικούς να μελετήσουν και έχουν ήδη προτείνει πρόσθετα μέτρα ασφάλειας. Αυτά τέθηκαν υπ’ όψιν και των προϊσταμένων των καταστημάτων κράτησης της χώρας, ιεραρχήθηκε η σταδιακή εφαρμογή τους και ήδη πολλά από αυτά τα νέα μέτρα ασφάλειας έχουν αρχίσει να υλοποιούνται στις φυλακές της χώρας. 
      Ακόμα, την αναβάθμιση της ασφάλειας στα καταστήματα κράτησης υπηρετεί η σύσταση ειδικής γραμματείας στο Υπουργείο Δικαιοσύνης, που ολοκληρώθηκε ήδη, με αρμοδιότητα το σχεδιασμό και την υλοποίηση των αναγκαίων μέτρων ασφάλειας στις φυλακές.
      Κυρίες και κύριοι συνάδελφοι, αναφέρθηκα με συντομία σε είκοσι μέτρα μας, η συντριπτική πλειονότητα των οποίων έχει ήδη ολοκληρωθεί, ενώ τα λίγα που βρίσκονται στη φάση της υλοποίησης έχουν συγκεκριμένο χρονοδιάγραμμα και διασφαλισμένους τους αναγκαίους πόρους για την εφαρμογή. Έχουμε όραμα, έχουμε φιλοσοφία, έχουμε πρόγραμμα, έχουμε δράσεις για τις φυλακές. 
      Αναφέρεστε στην ερώτησή σας σε αυτοκτονίες κρατουμένων. Και εδώ τα στοιχεία μιλούν από μόνα τους. Μεταξύ του 2004 και του 2006 σημειώθηκαν και επιβεβαιώθηκαν από τον εισαγγελέα εννέα αυτοκτονίες κρατουμένων. Μεταξύ 2001 και 2003 είχατε δώδεκα αυτοκτονίες. Δεν μου αρέσουν βέβαια οι συγκρίσεις και οι συμψηφισμοί όταν πρόκειται για ανθρώπινες ζωές. Κάθε αυτοκτονία κάποιου έγκλειστου συνανθρώπου μας, ρίχνει βαριά σκιά στο σωφρονιστικό σύστημα. Αλλά με θλίβει το γεγονός ότι προσπαθείτε με ψεύτικα στοιχεία να δημιουργήσετε ψεύτικες εντυπώσεις. 
      Καταθέτω το σχετικό πίνακα με τις αυτοκτονίες κρατουμένων κατά τα έτη που μόλις είπα.
      (Στο σημείο αυτό ο Υπουργός κ. Παπαληγούρας καταθέτει για τα Πρακτικά το προαναφερθέν έγγραφο, το οποίο έχει ως εξής:
      ( Να φωτογραφηθεί ο πίνακας σελ. 118 )
      Ισχυρίζεστε ακόμα ότι οι μετακινήσεις υπαλλήλων των καταστημάτων κράτησης γίνονται με κομματικά κριτήρια. Κρίνετε εξ ιδίων τα αλλότρια. Τέτοιου τύπου αντιλήψεις και πρακτικές δεν χαρακτηρίζουν πάντως τούτη την Κυβέρνηση. Οι προϊστάμενοι των καταστημάτων κράτησης επελέγησαν από το αρμόδιο υπηρεσιακό συμβούλιο σύμφωνα με τις διατάξεις του νόμου και σας γνωρίζω ότι για την επιλογή είκοσι επτά θέσεων προϊσταμένων διευθύνσεων  μόλις σαράντα υπάλληλοι πληρούσαν τις τυπικές προϋποθέσεις και εξ αυτών ένας αριθμός αρνήθηκε, υπέβαλε δήλωση ότι δεν επιθυμεί την προαγωγή ή την ανάληψη αυτών των καθηκόντων. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Θα τους ρωτήσετε εσείς, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Εσείς να ρωτήσετε γιατί, κύριε Υπουργέ.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης):. Απόδειξη ότι οι επιλογές δεν έγιναν με κομματικά κριτήρια αποτελεί το γεγονός ότι έως σήμερα δεν έχει περιέλθει στο Υπουργείο Δικαιοσύνης ούτε μία προσφυγή στα διοικητικά δικαστήρια για μη επιλογή σε θέση προϊσταμένου. 
      Η προ τριμήνου απόδραση δύο βαρυποινιτών από τη Φυλακή Κορυδαλλού καταδεικνύει πράγματι ότι το οργανωμένο έγκλημα έχει γίνει πια αδίστακτο, πιο επικίνδυνο από ποτέ. Η από αέρος επίθεση ανέδειξε ένα έλλειμμα επαγγελματισμού των υπευθύνων της φυλακής και γι’ αυτό το λόγο υπήρξε άμεση η αντίδραση από πλευράς Υπουργείου Δικαιοσύνης. Παρήγγειλα άμεσα, πέρα από την εισαγγελική έρευνα βέβαια, ένορκη διοικητική εξέταση και συγχρόνως έθεσα τους υπεύθυνους της φυλακής σε διαθεσιμότητα.
      Κατά τα λοιπά ενώ ως κυβέρνηση την αγνοούσατε, φαίνεται ότι ως Αντιπολίτευση ανακαλύψατε αιφνίδια την έννοια της πολιτικής ευθύνης και μάλιστα της πολιτικής ευθιξίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Δώστε μου παρακαλώ, ακόμα τρία λεπτά, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Υπουργέ.
      ΑΝΑΣΤΑΣHΣ ΠΑΠΑΛΗΓΟΥΡΑΣ (Υπουργός Δικαιοσύνης): Την είχατε καταστήσει σημαία της αντιπολιτευτικής σας αμηχανίας.
      Άρχισα να συγκεντρώνω τα ονόματα των Υπουργών που έχετε ζητήσει να παραιτηθούν. Κατάφερα να τους μετρήσω όλους πλην δύο, στο Υπουργικό Συμβούλιο. Αλλά, κύριοι συνάδελφοι, οι αποδράσεις από τις ελληνικές φυλακές είναι συνήθεις. Επί των δικών σας ημερών κατέστησαν συνήθεις. Δεν ήσαν νωρίτερα, αλλά επί  των δικών σας ημερών κατέστησαν συνήθεις.
      Η πρωτοτυπία και η κινηματογραφική πράγματι διάσταση στην τελευταία απόδραση από τον Κορυδαλλό από μόνη της σε καμία περίπτωση δεν εξηγεί την αντίδρασή σας. Αντίθετα, αυτή η αντίδρασή σας αποδεικνύει ότι έχετε πάρα πολύ ρηχή μνήμη. Ξεχνάτε ότι το Μάιο του 1996, είκοσι ένας κρατούμενοι απέδρασαν από τις φυλακές Τρικάλων, ανοίγοντας τρύπα στο συρματόπλεγμα. Ξεχνάτε ότι το Φεβρουάριο του 1997, σαράντα τέσσερις βαρυποινίτες κρατούμενοι των φυλακών Κερκύρας απέδρασαν μέσα από τούνελ μήκους εκατό μέτρων. Ξεχνάτε ότι τον Αύγουστο του 1998, σαράντα ανήλικοι κρατούμενοι δραπέτευσαν από τις φυλακές του Αυλώνα πηδώντας απλώς τη μάνδρα. Αυτές είναι οι μαζικές και θεαματικότερες αποδράσεις. 
      Υπάρχουν πολύ περισσότερες μεμονωμένες. Ξεχνάτε την απόδραση του Ματέι το 1998, που κατέληξε μάλιστα σε θάνατο της ομήρου που κρατούσε.
       Ξεχνάτε την απόδραση του διαβόητου κακοποιού Πάσαρη το 2001 που εκτέλεσε τρεις αστυνομικούς πριν διαφύγει στη Ρουμανία. 
      Ξεχνάτε την απόδραση του Σέντομ το 2002, που έφυγε σαν κύριος από τον Κορυδαλλό ντυμένος νοσοκόμος. 
      Δεν θέλετε να ξέρετε ότι κατά τη δική σας τελευταία δεκαετία –και θα καταθέσω σχετικό πίνακα-  απέδρασαν από τις φυλακές τριακόσιοι εβδομήντα κρατούμενοι! Κατά μέσο όρο δραπέτευαν από τις φυλακές τρεις κρατούμενοι το μήνα! Ένας κρατούμενος το δεκαήμερο! 
      ΑΠΟΣΤΟΛΟΣ ΚΑΚΛΑΜΑΝΗΣ: Τρεισήμισι το μήνα. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι, κύριε Πρόεδρε, κάντε τη διαίρεση. Ένας ανά δέκα μέρες, τρεις το μήνα. Και ουδείς βεβαίως Υπουργός σας παραιτήθηκε γι’ αυτό. Καταθέτω το σχετικό πίνακα.
      (Στο σημείο αυτό ο Υπουργός Δικαιοσύνης κ. Αναστάσης Παπαληγούρας καταθέτει για τα Πρακτικά τον προαναφερθέντα πίνακα ο οποίος έχει ως εξής:
      (Να φωτογραφηθεί ο πίνακας σελ. 123 )
      ΑΠΟΣΤΟΛΟΣ ΚΑΚΛΑΜΑΝΗΣ: Συναγωνισμός αυτοκτονιών και αποδράσεων; Εκεί είναι το ζήτημα; 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εσείς τα θέτετε .
      ΑΠΟΣΤΟΛΟΣ ΚΑΚΛΑΜΑΝΗΣ: Σ’ αυτά απαντάτε. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αυτά είναι τα θέματα για τα οποία με επερωτάτε.
      Για την πολιτική ευθύνη που επιμένουν να αναζητούν οι κύριοι Βουλευτές του ΠΑ.ΣΟ.Κ., έχω να πω πως η πολιτική ευθύνη μίας Κυβέρνησης και ενός Υπουργού συνίσταται στη μεθοδική, στη συστηματική, στην ιεραρχημένη αντιμετώπιση των αναγκών και των προβλημάτων του τομέα του. Αυτήν την πολιτική ευθύνη την αποδεχόμαστε. Μ’ αυτή μας έχει επιφορτίσει πράγματι η λαϊκή εντολή και αυτή διέπει τις επιλογές και τις πράξεις μας. 
      Μέσα σ’ αυτά τα δυόμισι χρόνια το Υπουργείο Δικαιοσύνης έχει να παρουσιάσει στον τομέα της σωφρονιστικής πολιτικής έργο το οποίο έδωσε διέξοδο σε σωρευμένα προβλήματα μιας ολόκληρης τουλάχιστον δεκαετίας και δεν μπορώ παρά να σας ευχαριστήσω για άλλη μία φορά που μου δώσατε την ευκαιρία να σας παρουσιάσω το έργο αυτό. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κύριο  Υπουργό.
      Ο κοινοβουλευτικός εκπρόσωπος του ΠΑ.ΣΟ.Κ. κ. Μιλτιάδης Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κύριοι συνάδελφοι, δεν θα ακολουθήσω τον Υπουργό, ούτε «στα ψεύτικα τα λόγια τα μεγάλα», ούτε ασφαλώς σε λογικές ωραιοποιήσεων και καταστάσεων σ’ ένα ζήτημα, σ’ ένα πρόβλημα τεράστιας σημασίας.
    Εγώ θα ξεκινήσω από διαπιστώσεις σκληρές για όλους μας. Η πρώτη διαπίστωση, κύριε Υπουργέ –και αυτό βγήκε και από την ομιλία σας- είναι ότι η χώρα δεν έχει σωφρονιστικό σύστημα. Η χώρα δεν έχει αντεγκληματική πολιτική. Λείπουν οι υποδομές, λείπει το προσωπικό. Υπηρετούν δυόμισι χιλιάδες υπάλληλοι σε σύνολο τεσσάρων χιλιάδων  οργανικών θέσεων που θα έπρεπε να ήταν περισσότερες. Λείπουν τα προγράμματα εκπαίδευσης και κατάρτισης. Λίγα είναι αυτά που έχετε κάνει, όπως λίγα ήταν και αυτά που είχαμε κάνει και εμείς. Και οι επιπτώσεις είναι γνωστές. Οι φυλακές είναι χώροι παραγωγής εγκληματιών και όχι σχολειά με στόχο την επανένταξη των κρατουμένων στο κοινωνικό σύνολο. 
    Το πρόβλημα είναι μόνο ελληνικό; Όχι, κύριοι συνάδελφοι, είναι διεθνές. Σε όλες τις χώρες του κόσμου και στις χώρες της Ευρώπης η ίδια προβληματική, η ίδια ανησυχία υπάρχει. Συνδέεται με την αύξηση εγκληματικότητας, με την έλλειψη κοινωνικής ευαισθησίας για τα ζητήματα των φυλακών –να τα λέμε αυτά- αλλά και διεκδικήσεων. Κανένας δεν διεκδικεί, δεν κάνει πορείες για καλύτερες φυλακές. Οι δαπάνες των κοινωνικών δαπανών και κυρίως των κοινωνικών υποδομών στον χώρο των φυλακών, δυστυχώς, στις σύγχρονες κυρίαρχες ιδεολογίες θεωρούνται αντιπαραγωγικές. Έτσι δουλεύει παντού το σύστημα. 
    Στάθηκε ο Υπουργός στην λογική του παρελθόντος -αυτό κάνουν όλοι- και αν το ΠΑ.ΣΟ.Κ. έχει ευθύνη για την σημερινή κατάσταση. Εγώ θα σας πω ναι, κύριε Υπουργέ, έχει ευθύνες. Πάντα είχα μια προσωπική θέση. Δεν έχει αξία. Καλύτερα να χτίσουμε στην Ελλάδα μια φυλακή παρά ένα νοσοκομείο. Και αυτό το διαπίστωσα και εγώ όταν έγινα Υπουργός Δικαιοσύνης το 1985. Ομως, κύριε Υπουργέ, έξω απ’ όλα αυτά, μετά το 1996-1997 το ΠΑ.ΣΟ.Κ. καταθέτει ένα τεράστιο έργο γύρω από τα ζητήματα του σωφρονιστικού συστήματος και των φυλακών το οποίο εσείς θέλετε να ισοπεδώσετε. 
    Μπορείτε να μας κατηγορήσετε ότι αργήσαμε να συνειδητοποιήσουμε το πρόβλημα. Όμως σας θυμίζω: σύγχρονος Σωφρονιστικός Κώδικας του 1999, ο ν. 2776. Αναβάθμιση υποδομών και επιλογή να κάνουμε την «ΘΕΜΙΔΑ Κατασκευαστική» η οποία έχει καταθέσει ένα τεράστιο έργο το οποίο προσπαθήσατε να απαξιώσετε. Τον Οκτώβριο του 2000 –αναφέρθηκε και ο κ. Κοσμίδης- ξεκίνησε και στην συνέχεια εγκρίθηκε το ειδικό πλαίσιο και χωροταξικού σχεδιασμού και η εφ’ όρου ανάπτυξη καταστημάτων κράτησης που συνολικά προέβλεπε δεκαεπτά νέα καταστήματα με σύγχρονες προδιαγραφές και σε συνέπεια με τις απαιτήσεις του Σωφρονιστικού Κώδικα. 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Τι έγιναν αυτά, κύριε Παπαϊωάνου;
    ΜΙΛΤΙΑΔΗΣ ΠΑΠΑΪΩΑΝΝΟΥ: Σας τα είπε πριν ο κ. Πετσάλνικος, θα σας τα πω τώρα και εγώ. Δέκα εφτά. 
    Υπήρχε, λοιπόν, ολοκληρωμένος σχεδιασμός, υπήρχε έργο, υπήρχαν φυλακές που άρχισαν να κατασκευάζονται όπως οι φυλακές των Τρικάλων που είχατε την τύχη να πάτε καθυστερημένα επί των ημερών σας να εγκαινιάσετε πριν από λίγες μέρες και πολλά άλλα τα οποία θα σας πω αμέσως μετά. Ο απολογισμός, λοιπόν, των τελευταίων χρόνων είναι αναμφίβολα θετικός. 
    Εσείς τι κάνατε ως Νέα Δημοκρατία; Πρώτον, απαξιώσατε το ΠΑ.ΣΟ.Κ.. Σκανδαλολογία. Σας θυμίζω πόσα είπατε για τη «ΘΕΜΙΔΑ». Τίποτα δεν είδαμε να γίνεται. Ανακολουθία λόγων. Να μην διαβάσω το πρόγραμμά σας. Έλλειψη πιστώσεων. Είπατε προηγουμένως να γίνουν τα έργα. Πώς να γίνουν τα έργα, κύριε Υπουργέ; Έχετε διαβάσει τον προϋπολογισμό; Ξέρετε ότι το σύνολο των πιστώσεων του Υπουργείου σας συνολικά είναι 5,2 αύξηση, πολύ κάτω από την μέση αύξηση των συλλογικών δαπανών του προϋπολογισμού; Θέλετε να σας πω τι γίνεται σε σχέση με το σωφρονιστικό σύστημα; 
    Ακούστε, κύριε Υπουργέ. Το 2004: πληρωμές για έργα χρηματοδοτούμενα από εθνικούς πόρους 61.721.000 ευρώ. Το 2006: 30.000.000. Αγορά ή πώληση ή απαλλοτρίωση εδάφους ή κτισμάτων: μηδέν. Το 2004: 7.500.000 ευρώ. Επιχορηγήσεις νομικών προσώπων, συμμετοχή του δημοσίου στην «ΘΕΜΙΔΑ Κατασκευαστική». Δεν ρίχνετε μια ματιά στον προϋπολογισμό; Πώς θα γίνουν τα έργα χωρίς να υπάρχουν οι αναγκαίες πιστώσεις στο πρόγραμμα δημοσίων επενδύσεων, αφού γνωρίζετε ότι οι φυλακές γίνονται κυρίως από το πρόγραμμα δημοσίων επενδύσεων. 
    Αναθεωρείτε το πρόγραμμα και περνάτε την πρώτη φάση. Και αντί να πάτε στις φυλακές των διακοσίων σαράντα ατόμων, που είναι η σύγχρονη λογική για να λειτουργεί σωστά ένα σωφρονιστικό κατάστημα, το πάτε στα τετρακόσια άτομα. Αρχίζετε να φτιάχνετε φυλακές των χιλίων ατόμων οι οποίες είναι ξεπερασμένες. Σας θυμίζω εδώ ότι μια φυλακή δεν πρέπει να έχει παραπάνω από τετρακόσια άτομα. Στη συνέχεια όλο αυτό το παρουσιάζετε ως θετικό έργο -άκουσα και τον διευθύνοντα σύμβουλο της «ΘΕΜΙΔΑΣ Κατασκευαστικής»- γιατί ξέρετε μειώσαμε, λέει, το κόστος κατασκευής ανά κρατούμενο. Και αυτό το θεωρείτε επιτυχία. 
      Είναι δυνατόν; Όλα προχωρούν με ρυθμούς χελώνας. Σας θυμίζω το μεγάλο φιάσκο σε ό,τι αφορά τις φυλακές των Γρεβενών και του Δομοκού, που στείλατε τα προεδρικά διατάγματα στο Συμβούλιο της Επικρατείας και σας επεστράφησαν. Kαι σας θυμίζω ακόμα, κύριε Υπουργέ, ότι  σας  ζητούσαμε να καταθέσετε τα στοιχεία, πριν κάνουμε την επερώτηση στη Βουλή των Ελλήνων, και δεν μας καταθέσατε τα στοιχεία. Αυτή είναι η αντίληψή σας για τη λειτουργία των δημοκρατικών θεσμών. Ξέρετε, μας είπατε, ο όγκος είναι μεγάλος…
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Τι λέτε;
      ΜΙΛΤΙΑΔΗΣ ΠΑΠΑΪΩΑΝΝΟΥ: Εδώ έχω την απάντησή σας. Θα σας τη διαβάσω.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Για διαβάστε τη.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ή τα στοιχεία είναι μεγάλα και δεν μπορούν να κατατεθούν στη Βουλή...
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Σας κάλεσα στο Υπουργείο να τα δείτε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν μας δώσατε τα στοιχεία. Και όχι μόνο αυτό, αλλά επειδή υπάρχει και ένας άκρατος κομματισμός. Τί μας απαντήσατε; Ακούστε, κύριοι συνάδελφοι, απάντηση από Υπουργό Δικαιοσύνης της Κυβέρνησης του κ. Κωνσταντίνου Καραμανλή, της σεμνότητας και της ταπεινότητας και του σεβασμού της λειτουργίας της δημοκρατίας: «Τα ονόματα των προσληφθέντων υπαλλήλων, καθώς και τα λοιπά αιτούμενα στοιχεία, αποδοχές, προσόντα, διάφορα παραστατικά πρόσληψης δεν αναφέρονται για λόγους προστασίας προσωπικών δεδομένων». Δεν θα μάθει δηλαδή ποτέ ο ελληνικός λαός ότι ο Διευθύνων Σύμβουλος της «ΘΕΜΙΔΟΣ Κατασκευαστικής» δεν έχει πτυχίο. Είναι ο κομματάρχης του κ. Παπαληγούρα, μιας και μας προκαλείτε
      Δεν θα μας πείτε τα ονοματεπώνυμα. Είναι θέμα προσωπικών στοιχείων ποιοι είναι οι δημόσιοι υπάλληλοι που υπηρετούν στο ελληνικό κράτος, κύριε Υπουργέ! Αυτή είναι η αντίληψή σας για τη δημοκρατία! Πρώτη φορά γίνεται αυτό στη Βουλή των Ελλήνων και γίνεται από τον Υπουργό Δικαιοσύνης. Και σήμερα έρχεστε να μας πείτε: Ξέρετε, εμείς συνεχίζουμε -με ρυθμούς χελώνας, όπως είπα- κάποια έργα που εσείς ξεκινήσατε. Γιατί όλα όσα μας είπατε, περί αυτού είναι.
      Μας είπατε, κύριε Υπουργέ, για κομματισμό. Να σας πω, λοιπόν, για τον κομματισμό; Από τους τριάντα αρχιφύλακες αντικαταστάθηκαν οι είκοσι επτά και μάλιστα με γνώσεις απολυτηρίου δημοτικού. Το θέμα για μας δεν είναι ότι είναι δεξιοί. Το θέμα για μας είναι ότι είναι αδέξιοι, είναι ακατάλληλοι για τις θέσεις τις οποίες τους τοποθετήσατε. Οι αλλαγές στους τμηματάρχες έφτασαν στο 80% του συνόλου των υπηρετούντων. Διευθυντές έμειναν από τους παλιούς, όσους εμείς είχαμε κάνει –και είχαμε κάνει αρκετούς- και προέρχονται από το χώρο της Νέας Δημοκρατίας. Η αλλαγή του διευθυντή των φυλακών του Κορυδαλλού έγινε δυο φορές, μία με την πυρκαγιά και μία με τον Παλαιοκώστα. Όμως στο θέμα του Παλαιοκώστα θα επανέλθω.
      Για τι μας μιλάτε, κύριε Υπουργέ; Να σας πω τι έχει γίνει με τους εξωτερικούς φρουρούς και τις μεταθέσεις; Να σας πω τι έχει γίνει στην Αλικαρνασσό, στη Χαλκίδα; Ο κομματισμός χωρίς όρια.
      Είπατε ότι το ΠΑ.ΣΟ.Κ. δεν έχει κάνει κανένα έργο. Για πείτε μου, κύριε Υπουργέ: Ποιος έφτιαξε το Κατάστημα Κράτησης Νέων στον Αυλώνα; Ποιος έφτιαξε το Κατάστημα Απεξάρτησης Τοξικομανών στον Ελαιώνα των Θηβών; Ποιος έχει ξεκινήσει το Κατάστημα Απεξάρτησης Τοξικομανών Βορείου Ελλάδος στην Κασσάνδρα Χαλκιδικής; Ποιος ξεκίνησε το Κατάστημα Κράτησης Χανίων και Τρικάλων; Ποιος ολοκλήρωσε τον εκσυγχρονισμό και την επέκταση των φυλακών Ναυπλίου και Κορίνθου; Ποιος ολοκλήρωσε τις εργασίες ανακαίνισης των Καταστημάτων Κράτησης Βόλου, Νεάπολης, Κρήτης, Χαλκίδας, Λάρισας, Κέρκυρας, αγροτικής φυλακής Κασσαβέτειας, αγροτικής φυλακής Τίρυνθας, αγροτικής φυλακής Κασσάνδρας; Ποιος κατασκεύασε τον βρεφονηπιακό σταθμό στις γυναικείες φυλακές Κορυδαλλού; Ποιος έφτιαξε τις δύο αίθουσες στις γυναικείες φυλακές Κορυδαλλού για συνεδριάσεις δικαστηρίων καθώς και χώρους υψίστης ασφαλείας για κρατούμενους στις γυναικείες και ανδρικές φυλακές; Ποιος δημοπράτησε τα Καταστήματα Κράτησης Σερρών, Δράμας, Δομοκού, Γρεβενών; Και ουκ έστιν αριθμός.
      Έτσι βλέπετε εσείς ότι δεν έγινε κανένα έργο; Και θέλετε να σας πιστέψει ο ελληνικός λαός; Λέτε εσείς την αλήθεια;
      Αναφερθήκατε προηγουμένως και θέλω να σταθώ λίγο σ’ αυτό, κύριε Υπουργέ, πολύ ήρεμα και ήσυχα, σε ό,τι έχει σχέση με τους κινδύνους που υπάρχουν από τη μετατροπή των εγκαταστάσεων του Κέντρου Απεξάρτησης Τοξικομανών Κρατουμένων Ελαιώνα Θηβών σε Κατάστημα Κράτησης Γυναικών. Δεν ξέρω ακριβώς και θα δω τα στοιχεία και θα τα δούμε όλοι μας τα στοιχεία σε σχέση μ’ αυτά που είπατε και αφορούν την Ευρωπαϊκή Ένωση και τη χρηματοδότηση του Κέντρου Απεξάρτησης Θεσσαλονίκης. Για σκεφτείτε όμως λίγο το θέμα των Θηβών, μήπως έχουμε και κει προβλήματα, γιατί αυτός ο χώρος απ’ ότι γνωρίζω είχε μπει σε μια λογική του να γίνει όλος Κέντρο Απεξάρτησης Τοξικομανών και σ’ αυτό το πλαίσιο χρηματοδοτήθηκε από πλευράς Ευρωπαϊκής Ένωσης.
      Να πάω στις υποθέσεις κρατουμένων, στην υπόθεση Παλαιοκώστα. Εγώ θα σας θυμίσω ότι στο παρελθόν, όταν πράγματι υπήρξαν και επί των ημερών μας προβλήματα, κάποιος γενικός γραμματέας παραιτήθηκε, όταν υπήρξε ένα κορυφαίο ζήτημα. Υπήρξε πολιτική ευαισθησία. 
      Αλλά για πείτε μας για την υπόθεση Παλαιοκώστα…
      ΑΝΑΣΤΑΣHΣ ΠΑΠΑΛΗΓΟΥΡΑΣ (Υπουργός Δικαιοσύνης): Έφθαναν   στο επίπεδο του γενικού γραμματέα.
      ΜΙΛΤΙΑΔΗΣ ΠΑΠΑΪΩΑΝΝΟΥ:  Θα φθάσω και σ’ εσάς, περιμένετε. 
      Θέλω, όμως, να μας ενημερώσετε για τα εξής: Ο κ. Παλαιοκώστας στις φυλακές είχε ευνοϊκή μεταχείριση; Πόσες φορές ζητήθηκε η μεταγωγή του και απερρίφθη από το Υπουργείο Δικαιοσύνης; Άλλοι μας είπαν τρεις, άλλοι μας είπαν τέσσερις, άλλοι μας είπαν δέκα. Έχω και συγκεκριμένες ημερομηνίες. Μάλιστα, την τελευταία φορά, ενώ με την Προεδρία του κ. Πανούρη διετάχθη η μεταγωγή των υπολοίπων τεσσάρων κρατουμένων, στον μόνο που δε διετάχθη ήταν στον κ. Παλαιοκώστα. Υπάρχει απάντηση σ' αυτό το ερώτημα; Είναι κρίσιμα τα ερωτήματα αυτά, γιατί κάποιοι συνάδελφοι σάς μίλησαν –και όχι βέβαια αδικαιολόγητα- για ευνοϊκή μεταχείριση κρατουμένων. Μήπως και εδώ είναι κομματικά τα κριτήρια; Μήπως υπάρχουν θέματα παρεμβάσεων; Σ’ αυτά τα κρίσιμα ερωτήματα δεν δίνετε απαντήσεις, κύριε Υπουργέ.
      Σε σχέση με τα ζητήματα που μας θέσατε, τα είκοσι δύο ή είκοσι, που διαβάσατε, τα οποία είναι δράσεις καθημερινές, μας είπατε «Ξέρετε, εμείς αγοράσαμε γιλέκα για τους εξωτερικούς φρουρούς». Μόνο που δεν μας είπατε ότι αγοράσατε προϊόντα καθαρισμού των φυλακών. Αυτές είναι οι δράσεις σας; Η καθημερινή διαχείριση και η συντήρηση των φυλακών; Μα, εδώ ανέκυψε και το κορυφαίο ζήτημα, το οποίο βγήκε και μέσα από εισαγγελικό πόρισμα ότι οι συγκεκριμένοι κρατούμενοι με την πυρκαγιά που έγινε στον Κορυδαλλό, κάηκαν, γιατί  υπήρχαν κενά στην πυρασφάλεια. Αυτό δεν σας αγγίζει; Το θέμα είναι μόνο οι διοικητικές ευθύνες; Δεν υπάρχουν θέματα πιστώσεων σε σχέση με τις φυλακές; Αυτό το πόρισμα τελικά πού είναι, κύριε Υπουργέ;
      Στη συνέχεια είχαμε την απόδραση Παλαιοκώστα, την οποία εάν μπορούσε κάποιος να την απομονώσει ως φαινόμενο, θα μπορούσε πράγματι να πει ότι έγινε μια απόδραση κινηματογραφικού χαρακτήρα. Εδώ, όμως, έχουμε καθημερινά στην ελληνική κοινωνική πραγματικότητα μια δραματική αύξηση της εγκληματικότητας (ληστείες, ανθρωποκτονίες, δραπέτες φυλακών να δολοφονούν αθώους πολίτες). Σας θυμίζω εδώ την υπόθεση της Δραπετσώνας εκείνες τις ημέρες. Εσείς το μόνο που βρήκατε να κάνετε, είναι το Διευθυντή των φυλακών που πριν λίγες μέρες είχατε αλλάξει, να τον θέσετε πάλι σε διαθεσιμότητα, λες και το πρόβλημα είναι κάθε φορά οι διοικητικοί υπάλληλοι. 
      Σε σχέση, κύριε Υπουργέ, με το γενικότερο πρόβλημα του έργου σας, γιατί αναφερθήκατε και σ' αυτό –δεν ήταν στις προθέσεις μου να ασχοληθώ- και στις παραιτήσεις Υπουργών που έχουμε ζητήσει, θέλω να σας πω το εξής: Έχουμε ζητήσει κατ’ επανάληψη τη δική σας παραίτηση, γιατί η πολιτική σας αποτυπώνεται, δυστυχώς, σε μία πολιτική κομματικού παρεμβατισμού σ’ όλα τα επίπεδα δράσης του Υπουργείου Δικαιοσύνης, ξεκινώντας από την ίδια τη δικαιοσύνη, που θα έπρεπε να είναι ανεξάρτητη. Αυτό είναι το αξιακό σας πλαίσιο, το αξιακό σας πρότυπο. Δεν είναι το θέμα αυτή τη στιγμή η επιλογή του άλφα ή του βήτα. Άλλωστε, αυτήν την αρμοδιότητα την έχει το Υπουργικό Συμβούλιο.
      Είναι δυνατόν, κύριε Υπουργέ, να μη ζητούμε την παραίτησή σας, όταν εσείς εισηγείσθε να είναι επικεφαλείς της δικαιοσύνης δικαστές οι οποίοι έχουν παραβεί τον τυπικό νόμο; Περί αυτού πρόκειται. Είναι δυνατόν, εγγυητής της νομιμότητας αυτήν τη στιγμή να είναι ο Εισαγγελέας του Αρείου Πάγου, που αποδεδειγμένα έχει χτίσει αυθαίρετο και έχει εκδοθεί πρωτόκολλο κατεδάφισης του αυθαιρέτου; 
      Χθες διάβαζα στην «ΕΛΕΥΘΕΡΟΤΥΠΙΑ» άρθρο ενός αξιόλογου ανθρώπου, ο οποίος είπε το εξής: «Για σκεφθείτε αύριο το πρωί ο κάθε παραβάτης, ο κάθε πολίτης που έχει χτίσει ένα αυθαίρετο, να πηγαίνει στο δικαστήριο και να λέει πώς θα τον δικάσουμε, αφού δεν δικάστηκε ο Εισαγγελέας του Αρείου Πάγου;». Αυτό είναι το αξιακό σας πλαίσιο. Δεν σας αγγίζει; Δεν είναι για εμάς ο κ. Σανιδάς το πρόβλημα. Το πρόβλημα είστε εσείς, οι δικές σας επιλογές. 
      Δεν αισθανθήκατε ποτέ την ανάγκη ως Υπουργός Δικαιοσύνης μ’ αυτά τα οποία γίνονται και αυτήν τη στιγμή ακόμα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δεν θα δευτερολογήσω. Κρατείστε μου ένα, δύο λεπτά. 
      ΠΡΟΕΔΡΕΥΩΝ (Γεώργιος Σούρλας): Ναι, κύριε Παπαϊωάννου, συνεχίστε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Να σας πω, κύριοι, για το μεγάλο θέμα των υποκλοπών, το οποίο θέλετε κάθε μέρα να κουκουλώνετε; 
      Ζήσαμε πάλι πριν από λίγες ημέρες, στις 27 Ιουλίου, την κοινοβουλευτική πλειοψηφία να θέλει να κλείσει την υπόθεση άρον-άρον, ενώ είχαμε συμφωνήσει να κληθεί η οικογένεια Τσαλικίδη, που πλέον από το πολιτικό ζήτημα υπάρχει και θέμα ηθικής τάξης. Όταν μία οικογένεια, η οποία έχει χάσει έναν άνθρωπό της, ζητάει να πει τις θέσεις και τις απόψεις της στην Εθνική Αντιπροσωπεία, εμείς της στερούμε αυτό το δικαίωμα; Δεν σας αγγίζουν καθόλου αυτά τα ζητήματα, τα οποία είναι ζητήματα δημοκρατίας αλλά και ηθικής τάξης; 
      Όταν αυτήν τη στιγμή η Εθνική Αντιπροσωπεία ενώ έχει –αν έχει-  στρεβλωμένη άποψη από πλευράς Διοικητή της Ε.Υ.Π. όσον αφορά το πεδίο έρευνας, όσον αφορά τις υποκλοπές -από πλευράς Εθνικής Υπηρεσίας Πληροφοριών δεν έχει καθόλου γνώση, από πλευράς Αστυνομίας- και λέτε, όχι, δεν θα έρθει ο κ. Σύρρος να καταθέσει, δεν κατανοείτε ότι ως Υπουργός Δικαιοσύνης είστε βαθύτατα εκτεθειμένος μ’ αυτές τις πράξεις της κοινοβουλευτικής πλειοψηφίας; Δεν είστε ένα όλον; Δεν είναι η Νέα Δημοκρατία πίσω απ’ όλα αυτά; 
      Άρα, κύριε Υπουργέ, το θέμα των πολιτικών σας ευθυνών –μιας και αναφέρθηκα σε αυτές- είναι τεράστιο. Προσπαθήσατε να αξιοποιήσετε προς ίδιον όφελος το γεγονός ότι η προηγούμενη ηγεσία –και η νέα ηγεσία, αν θέλετε- του Αρείου Πάγου –και πολύ καλά κάνει- και η δικαιοσύνη κάνουν την αυτοκάθαρσή τους. Και αυτή την υπόθεση την πήρατε εσείς και ο κ. Καραμανλής ως αρχάγγελοι της κάθαρσης, ως ο Μιχαήλ και ο Σεραφείμ; Είναι δυνατόν; Αυτές είναι οι στρεβλώσεις, τις οποίες έχετε επιφέρει στο πολιτικό σύστημα της χώρας.
      ΑΠΟΣΤΟΛΟΣ ΚΑΚΛΑΜΑΝΗΣ: Και ο Γαβριήλ…
      ΜΙΛΤΙΑΔΗΣ ΠΑΠΑΪΩΑΝΝΟΥ: Και ο Γαβριήλ.
      Απλά και μόνο –και τελειώνω μ’ αυτό- θέλω να πω το εξής: Αυτή η Κυβέρνηση έχει μία λογική: Ανάθεμα στο παρελθόν. Ο ελληνικός λαός, όμως, σας ψήφισε για το παρόν και το μέλλον. Εμείς είμαστε περήφανοι για το παρελθόν. Μπορεί να κάναμε λάθη, μπορεί να είχαμε αδυναμίες. Επιδείξαμε, όμως, έργο. Πήγαμε τη χώρα μπροστά. Εσείς την πηγαίνετε πίσω και μας γυρίζετε δυστυχώς και σε πολύ κακές λογικές του παρελθόντος με άξονα τον κομματισμό, το στήσιμο του κράτους της Δεξιάς, που είναι η κυρίαρχη επιλογή σας, έστω κι αν αυτό έχει βαθύτατα αρνητικές επιδράσεις στην εξέλιξη της ελληνικής κοινωνίας. 
      Δυστυχώς, αυτό το κράτος το έχετε βάλει στη δική σας λογική, πάνω πολλές φορές και από το εθνικό συμφέρον. Και αναφέρομαι στην υπόθεση των υποκλοπών. Πιστεύω ότι αυτή η υπόθεση πρέπει να φτάσει στην άκρη, να ανακαλυφθούν οι δράστες. Διότι αν δεν αποκαλυφθούν οι δράστες, κύριε Υπουργέ, να ξέρετε ότι πλέον των άλλων, θα υπάρχει βλάβη και στο γενικότερο εθνικό συμφέρον.
      Αυτοί είστε. Είστε κατώτεροι των περιστάσεων. Γι’ αυτό όσο πιο γρήγορα φύγετε, τόσο καλύτερα για τη χώρα πάνω απ’ όλα, αλλά και για τους πολίτες αυτής της χώρας. Και μην έχετε καμία αμφιβολία ότι αυτό θα γίνει στις επόμενες εκλογές.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαϊωάννου.
      Ο Κοινοβουλευτικός Εκπρόσωπος της Νέας Δημοκρατίας κ. Χρήστος Ζώης έχει το λόγο.
      ΧΡΗΣΤΟΣ ΖΩΗΣ: Ευχαριστώ, κύριε Πρόεδρε.
      Κύριε Πρόεδρε, ο προλαλήσας και κατελθών του Βήματος της Αίθουσας αυτής κύριος Κοινοβουλευτικός Εκπρόσωπος της Αξιωματικής Αντιπολίτευσης επιχείρησε να ζωγραφίσει έναν πίνακα χάους, έναν πίνακα τον οποίο ήθελε να αποδώσει στην Κυβέρνηση και ότι ένας πίνακας χάους, αδυναμιών, καταστροφής είναι αυτός που αξίζει στην παρούσα Κυβέρνηση.
      Κύριε Παπαϊωάννου, ατυχήσατε. Και το μόνο που μπορείτε…
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα δείξει.
      ΧΡΗΣΤΟΣ ΖΩΗΣ: Ατυχήσατε. Πετάξατε πινελιές ατάκτως σ’ έναν καμβά μ’ όλα τα χρώματα του πάνελ. Και το μόνο που μπορείτε να πείτε απέναντι σε αυτό που σας λέω τώρα, είναι ότι απλώς σας αρέσει η μοντέρνα ζωγραφική. Κι εκεί, όμως, η κριτική θα ήταν πολύ δυσμενής. 
      Η αλήθεια είναι ότι εδώ συζητούμε κάτι πολύ συγκεκριμένο. Τα θέματα τα οποία έθεσε ο κ. Παπαϊωάννου ξεφεύγουν του συγκεκριμένου –τα περισσότερα- και ακουμπούν σχεδόν όλο το φάσμα της πολιτικής επικαιρότητας. 
      Εγώ δεν θα μπω στην παγίδα να απαντήσω σε όλα αυτά. Απαντήσεις έχουν δοθεί εκεί που πρέπει και θα δίνονται εκεί και όπου πρέπει. Για  παράδειγμα, δόθηκαν οι απαντήσεις όταν έπρεπε στην Επιτροπή Θεσμών και Διαφάνειας για το ποιος πρέπει να είναι ο ρόλος και η αποστολή αυτής της Κοινοβουλευτικής Επιτροπής, η οποία σε καμία περίπτωση δεν θα έπρεπε να εξελιχθεί σε αίθουσα δικαστηρίου. Δεν είναι αυτή η αποστολή της.
      Βεβαίως, αυτή η επιτροπή συντέλεσε τα μέγιστα, ώστε να παραχθεί το έργο, που έχει παραχθεί. Αυτό το έργο μπορεί να τεθεί και υπόψη των λειτουργών της δικαιοσύνης. Δεν είναι, όμως, αυτή η επιτροπή που θα υποκαταστήσει τη δικαιοσύνη στο ρόλο της. 
      Και έρχομαι τώρα στο συγκεκριμένο, κύριε Πρόεδρε. Και εγώ καλωσορίζω όπως και ο κύριος Υπουργός Δικαιοσύνης, την πρωτοβουλία των συναδέλφων της Αξιωματικής Αντιπολίτευσης, ώστε με τη σημερινή συζήτηση να αναδειχθεί όχι μόνο το ενδιαφέρον τους στους πολίτες για το σωφρονιστικό σύστημα, αλλά να πάρουν και τις απαντήσεις που προσδοκούσαν να πάρουν –εγώ έτσι πιστεύω ότι πρέπει να ασκείται ο κοινοβουλευτικός έλεγχος- από τον αρμόδιο Υπουργό. 
      Δεν το έχω σχολιάσει μέχρι τώρα, κύριε Πρόεδρε, αλλά σήμερα νομίζω ότι στην αρχή αυτής της κοινοβουλευτικής περιόδου θα έπρεπε να τεθεί ο δάκτυλος επί τον τύπον των ήλων. Και αυτό παρακαλώ πολύ να μην το λάβετε ούτε ως υπόδειξη προς το Προεδρείο ούτε ως μομφή στους συναδέλφους που σήμερα δεν είναι παρόντες, καίτοι είχαν την πρωτοβουλία της κατάθεσης αυτής της επερώτησης. Αλλά νομίζω ότι κάποια στιγμή θα πρέπει, για την καλύτερη λειτουργία και του κοινοβουλευτικού μας συστήματος και του Σώματoς, να είμαστε παρόντες όταν θέλουμε να επερωτήσουμε την Kυβέρνηση, όταν πιστεύουμε ότι έχουμε εκείνα τα επιχειρήματα και τα όπλα, με τα οποία μπορούμε να τη φέρουμε σε δύσκολη θέση, όπως θέλουμε να πιστεύουμε. Πρέπει να είμαστε παρόντες, όχι μόνο όταν απαντάει ο Υπουργός, αλλά να είμαστε παρόντες και για να δευτερολογήσουμε για να αντεπιχειρήσουμε, να αντιλέξουμε, να τον φέρουμε σε δύσκολη θέση, να καταδείξουμε με τα στοιχεία τα δικά μας ότι αυτά που ακούσαμε από τον κύριο Υπουργό δεν στέκουν. 
      Αλλά αναρωτιέμαι μήπως τελικά δεν πρόκειται για κακή λειτουργία, αλλά για μία πραγματική αδυναμία. Και μετατρέπουμε την πραγματική μας αδυναμία σε πολιτικό επιχείρημα, ισχυριζόμενοι από το Βήμα της Βουλής ότι δεν έχει και πολύ σημασία το τι θα απαντήσει ο αρμόδιος Υπουργός. Αυτό ακούστηκε από τον πρώτο των εισηγητών, τον οποίο κατά τα άλλα εκτιμώ, είναι καλός συνάδελφος. Αλλά δεν μπορεί να λέγεται «εγώ τώρα θα δευτερολογήσω, εξάλλου δεν έχει και πολύ σημασία τι θα πει ο Υπουργός, ξέρω ότι δεν θα μου απαντήσει». 
      Όμως, κύριε Πρόεδρε, κύριοι συνάδελφοι, ο Υπουργός απήντησε και απήντησε με λεπτομέρειες, απήντησε με σχέδιο, απήντησε με πρόγραμμα. Έθεσε το χρονοδιάγραμμα, έδωσε τους χρόνους. Εξήγησε όλα τα στάδια υλοποίησης αυτού του προγράμματος. Κατέθεσε νούμερα. Κατέθεσε συγκεκριμένα στοιχεία, τα οποία δεν είναι αυτή την ώρα οι συνάδελφοι εδώ να τα ακούσουν. Ελπίζω όποιος πάρει το λόγο να μπορεί να απαντήσει επαρκώς και ουσιαστικώς. Αυτά τα στοιχεία έχω την εντύπωση ότι δεν μπορούν να απαντηθούν.
      Κύριε Πρόεδρε, το ότι ο κύριος Υπουργός μιλάει με τη δύναμη των στοιχείων και των έργων της Κυβέρνησης δεν σημαίνει ότι το σωφρονιστικό σύστημα ανθεί, ότι είναι ένας κήπος του παραδείσου, ένας κήπος της Εδέμ στον οποίο όλα τα λουλούδια μπορούν να ανθίσουν και μπορεί να αντιμετωπιστεί εν τη γενέσει της ή εν πάση περιπτώσει εκεί που παλιά λειτουργούσαν οι φυλακές ως «σχολεία» του κακού, σήμερα να επιτελέσουν τον πρωταρχικό τους στόχο, που είναι ο σωφρονισμός και η επανένταξη. Όχι. Και αυτό βεβαίως δεν μπορεί να γίνει, όχι μόνο στην Ελλάδα, αλλά πουθενά στον κόσμο. Δεν μπορεί να ισχυριστεί κανείς ότι έχει βρει το τέλειο σύστημα με το οποίο θα αποδώσει και θα επανεντάξει στην κοινωνία όλους όσους σήμερα είναι εγκλεισμένοι. Όποιος το ισχυριζόταν αυτό, πολύ απλά θα ισχυριζόταν ότι ζει σε μια κοινωνία την οποία αδυνατεί ο οποιοσδήποτε άλλος να τη δει.
      Εμείς είμαστε ρεαλιστές και όχι γιατί η πολιτική είναι η τέχνη του εφικτού, αλλά γιατί πιστεύουμε ότι έτσι ανταποκρινόμαστε με τον καλύτερο δυνατό τρόπο στην πρόκληση και στην πρόσκληση που απευθύνει η κοινωνία στην εκάστοτε κυβέρνηση να επιτελέσει με τον καλύτερο τρόπο το καθήκον της. Και αυτός ποιος είναι; Στη διάρκεια των τεσσάρων χρόνων που έχει συνταγματικά μπροστά της μια κυβέρνηση για να παρουσιάσει έργο, να το παρουσιάσει. Αυτή η Κυβέρνηση έχει δυόμισι χρόνια ήδη. Και εγώ δεν λέω ότι είναι λίγος χρόνος. Όμως, προσέξτε, κύριε Πρόεδρε: εγκαλείται η Κυβέρνηση γιατί στα δυόμισι χρόνια δεν υλοποίησε όσα χρειάστηκε η κυβέρνηση του ΠΑ.ΣΟ.Κ. για να συνειδητοποιήσει ότι πρέπει να γίνουν. Και χρειάστηκε, αν δεν με απατά η μνήμη μου, από τα όσα άκουσα και από τους ίδιους τους εισηγητές, τουλάχιστον μια δεκαετία.
Εγώ δεν λέω είκοσι-είκοσι πέντε χρόνια, εγώ λέω από το 1993 ως το 2002. Δέκα χρόνια χρειάστηκε, κύριοι συνάδελφοι, η κυβέρνησή σας για να συνειδητοποιήσει τι πρέπει να γίνει, για να απαντηθούν οι σκοποί που πρέπει να θέτει μία κοινωνία για την επανένταξη, για το σωφρονισμό όλων όσων είναι εγκλεισμένοι στα σωφρονιστικά καταστήματα. 
      Ανοίγω εδώ μια παρένθεση για να απαντήσω στον κ. Παπαϊωάννου – που απουσιάζει- ο οποίος μίλησε για ιδεολογίες, προσπαθώντας να δώσει και ένα ιδεολογικό φορτίο και περιεχόμενο στην αντιπαράθεση, ότι ο φιλελευθερισμός είναι εκείνη η ιδεολογία, εκείνο το «σύστημα» εντός εισαγωγικών, το οποίο άνοιξε έναν άλλο δρόμο και έδωσε μια άλλη διάσταση στον τρόπο με τον οποίο πρέπει να επιτελείται ο σωφρονισμός. Και είναι τα αυταρχικά καθεστώτα, οι αυταρχικές ιδεολογίες, οι οποίες έβλεπαν  τα καταστήματα εγκλεισμού και έβλεπαν -αν θέλετε- μέσα στους τόπους εκτέλεσης ποινών τα κολαστήρια που θα τιμωρούσαν, που θα εξουθένωναν όσους είχαν παραβεί το νόμο. Αυτή είναι η αλήθεια, κύριε τέως Πρόεδρε του Σώματος. 
      Λέω, λοιπόν, κύριε Πρόεδρε, ότι αν μπορεί κανείς να ζητήσει από την σημερινή Κυβέρνηση κάτι, είναι να συνεχίσει την ίδια προσπάθεια, με την ίδια δύναμη, με την ίδια όρεξη, με την ίδια συνέπεια, ώστε ως το τέλος της τετραετίας να αποδώσει ένα έργο το οποίο θα είναι μετρήσιμο, ένα έργο το οποίο θα είναι ελέγξιμο, γιατί ο ίδιος ο κύριος Υπουργός έδωσε τα στοιχεία, έδωσε το μέτρο του δυνατού ελέγχου. 
      Και αν μπορεί κάτι περισσότερο να κάνει, αυτό είναι να προσπαθήσει να συνεγείρει περισσότερο την κοινωνία με συγκεκριμένες πρωτοβουλίες, διότι πράγματι -και εδώ θα συμφωνήσω και με τον κ. Παπαϊωάννου και με όλους τους άλλους ομιλητές της Αξιωματικής Αντιπολίτευσης-  η σωφρονιστική πολιτική δεν εξαντλείται ούτε στις προθέσεις μιας κυβέρνησης ούτε στην επιστημοσύνη των πλέον ειδικών. Η σωφρονιστική πολιτική πρέπει να βιώνεται στην καθημερινότητά μας από το σύνολο της κοινωνίας μας, από το σύνολο των πολιτών. 
      Έχω να κάνω μία πρόταση, κύριε Υπουργέ, στην κατεύθυνση αυτή που μόλις τόνισα και κλείνω μ’ αυτό. Να αναζητήσετε αυτόν τον ιερέα, τον οποίο έχω δει και εγώ σε ένα-δυο ρεπορτάζ στα Μέσα Ενημέρωσης, που με το υστέρημά του, με τις προσφορές του ποιμνίου του μπορεί και εξαγοράζει τις ποινές όλων όσων είναι καταδικασμένοι και δεν έχουν τις δυνατότητες να εξαγοράσουν τις ποινές τους και τους αποδίδει στην κοινωνία. Είναι μια πράξη αγάπης. Να τον αναζητήσετε, να τον τιμήσετε όπως του αξίζει, να τον φέρετε στο προσκήνιο, να του ζητήσετε να ενισχύσει το λόγο του στο ποίμνιό του, να ζητήσετε περισσότερη προβολή για τέτοιου είδους ανθρώπους, για τέτοιου είδους πολίτες που τιμούν την κοινωνία μας, που τιμούν την Εκκλησία και με τον τρόπο αυτό να δώσετε ένα άλλο περιεχόμενο στον τρόπο με τον οποίο πρέπει να αντιμετωπίζεται ο σωφρονισμός, πρέπει να απαντάται το «στοίχημα», η πρόκληση που έχει η κοινωνία μας για το σωφρονισμό όλων όσων έχουν υποπέσει σε αδικήματα και εκτίουν ποινές, ώστε το στοίχημα αυτό να απαντηθεί από όλους μας.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Με αφορμή τα όσα είπε ο κ. Ζώης, απευθυνόμενος και στο Προεδρείο καλοπροαίρετα, θα ήθελα να πω ότι ο διάλογος, η κριτική, η αμφισβήτηση είναι συστατικά στοιχεία της δημοκρατίας στην οποιαδήποτε έκφρασή της, αλλά κύρια όμως μέσα στην Αίθουσα του Εθνικού Κοινοβουλίου. 
      Έχετε δίκιο, κύριε Ζώη να επισημαίνετε ότι θα πρέπει να είναι παρόντες όσοι επερωτούν, όσοι συμμετέχουν και όχι μόνο από τα κόμματα της Αντιπολιτεύσεως αλλά και από το κυβερνών κόμμα. Πρέπει να παρευρίσκονται και να παρακολουθούν οι του αρμόδιου τομέα και που ο Κανονισμός υπαγορεύει και επιβάλλει. Δυστυχώς, όμως το Προεδρείο δεν μπορεί να επιβάλει την υποχρεωτική παρουσία, μπορεί μόνο να υποβάλει την έκκληση, κάτι που έκανε πολλά χρόνια τώρα ο κ. Κακλαμάνης ως Πρόεδρος της Βουλής σε μια αγωνιώδη προσπάθεια να αναβαθμίσουμε το κύρος του Κοινοβουλίου και παρά τη μακρά του θητεία καθημερινά τιμά με την παρουσία του το Εθνικό Κοινοβούλιο και αυτό είναι ένα φωτεινό παράδειγμα για τους νεότερους.
      Κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, να πούμε πρώτα-πρώτα κάποια πράγματα, τα οποία για εμένα είναι στοιχειώδη.
Δεν υπάρχει πιο άχαρο άκουσμα από την Αντιπολίτευση να επικαλείται για τη δική της «κακή» τακτική απέναντι στην Κυβέρνηση, αυτό που η εκάστοτε κυβέρνηση έκανε ως αντιπολίτευση στη σημερινή Αντιπολίτευση. 
      Επίσης, δεν υπάρχει άλλο πιο άχαρο άκουσμα από αυτό από μία κυβέρνηση -αλλά θα θεωρήσετε ότι κάνω μια διάκριση υπέρ της πλευράς στην οποία ανήκω τώρα ως Αντιπολίτευση- η οποία έρχεται με μία νωπή εντολή του λαού, ο οποίος υποτίθεται ότι έχει λάβει υπόψη του και τα καλά και τα αρνητικά των προηγουμένων κυβερνήσεων και προσδοκά από αυτή κάποιες σημαντικές αλλαγές. Αυτό συμβαίνει όταν μάλιστα αυτή -περιγράφοντας και τη σχετική διάταξη του Συντάγματος- ορκίζεται με υπόδειξη των μελών, από τον Αρχηγό του Κόμματος που πλειοψηφεί στις εκλογές και μάλιστα, όταν το Σύνταγμα  δεν μιλάει ούτε για «νέα διακυβέρνηση» ούτε για νεότερη.
      Σκεφτείτε αύριο το ΠΑ.ΣΟ.Κ., κύριε Πρόεδρε, να πει ότι η «νεότερη διακυβέρνηση του ΠΑ.ΣΟ.Κ….». Μα, η κυβέρνηση είναι! Τι πάει να πει αυτό; Όλα αυτά είναι σημειολογικά. Είναι προτάσεις διαφόρων επικοινωνιολογούντων, οι οποίες στο τέλος γελοιοποιούν, διότι το «νέο» και το «παλιό» κρίνεται από τη συγκεκριμένη πραγματικότητα. 
      Κύριε Υπουργέ, θα άξιζε να απαντήσετε σ’ αυτά που είπε ο κ. Παπαϊωάννου στο τέλος, τα οποία σας αφορούν και προσωπικώς. Κύριε Πρόεδρε, ο κ. Παπαϊωάννου -και μας το είπε ήδη, αλλά δεν το άκουσε ο κ. Ζώης- έφυγε αφού τοποθετήθηκε και αφού άκουσε τον κύριο Υπουργό και όλους, διότι στις 14:15΄ δρομολόγιο για την περιφέρεια όπου θα ταξιδέψει, δεν του επέτρεπε να παραμείνει περισσότερο. 
      ΧΡΗΣΤΟΣ ΖΩΗΣ: Πάντως, δεν αναφέρθηκα στον κ. Παπαϊωάννου! 
      ΑΠΟΣΤΟΛΟΣ ΚΑΚΛΑΜΑΝΗΣ: Το δεύτερο, κύριε Πρόεδρε, πάνω στο οποίο θέλω να πω την άποψή μου είναι αυτό που είπε ο εκλεκτός και ιδιαίτερα αγαπητός σε μένα –και το ξέρει- συνάδελφος κ. Ζώης για το τι θα έπρεπε να γίνει στην αρχή της περιόδου και μήπως θα έπρεπε να τακτοποιηθούν κάποια πράγματα. 
      Πράγματι, καμία περίοδος της Βουλής δεν τελειώνει, χωρίς να έχουν σημειωθεί και θετικά και αρνητικά φαινόμενα, ιδίως προς το τέλος της περιόδου, που οι εκλογές και ο σχετικός ζήλος «αδειάζουν» την Αίθουσα. 
      Όμως, αυτά τα πράγματα και ιδιαίτερα αυτά στα οποία αναφέρθηκε ο κ. Ζώης δεν αφορούν την προηγούμενη περίοδο, αλλά αφορούν όλους εμάς που είμεθα μέλη αυτής ή και αυτής της περιόδου. Ο Κανονισμός είναι σαφής. Δεν προβλέπει «δάνειο» χρόνου από τη δευτερολογία. 
      Και για άλλη μια φορά, κύριε Πρόεδρε, σας το λέω -το έχω πει πάρα πολλές φορές, αλλά δεν θέλω να είμαι εδώ μέσα ο άνθρωπος που επισημαίνει πια κάτι αρνητικό, σαν να είναι μόνο αυτός που το βλέπει ότι ο Κανονισμός είναι σαφής. Δευτερολογία σημαίνει ότι μένει κανείς για να ακούσει. Και αυτό ισχύει και για Υπουργούς, οι οποίοι πολλές φορές δεν δευτερολογούν ή δεν τριτολογούν, ιδιαίτερα δε στη συζήτηση των νομοσχεδίων, όπως συνέβη προχθές, κύριε Υπουργέ, και φέρει την υπογραφή σας και γι’ αυτό και το αναφέρω. 
      Είναι δυνατόν ο Υπουργός Δικαιοσύνης, όχι της υπερατλαντικής χώρας ή κάποιας βορειοευρωπαϊκής χώρας, όπου υπάρχουν άλλα ήθη και άλλες συνήθειες, άλλες κοινωνικές αντιλήψεις και άλλη κουλτούρα ακόμα και στις σχέσεις των δύο φύλων κ.λπ., να υπογράφει νομοσχέδιο που χθες έγινε –δυστυχώς- νόμος του κράτους με τον οποίο οποιοσδήποτε, είτε άνδρας –τώρα πολλοί νομίζουν ότι αφορά τις γυναίκες- είτε γυναίκα ισχυριστεί ότι υφίσταται σεξουαλική όχληση, να μπορεί να εγείρει αγωγή; 
      Είναι ακριβώς η ίδια λογική από ένα πολύ σωστό μέτρο που εισηγήθηκε ο Γεώργιος Ράλλης και δυστυχώς έχει εκφυλιστεί σε μια βιομηχανία αγωγών εναντίον των Μ.Μ.Ε.. 
      Το ίδιο λοιπόν ψήφισε η Βουλή με την πλειοψηφία της νέας διακυβέρνησης, να φέρει τις νέες αντιλήψεις, μια διάταξη που υπακούει στις προτεσταντικές αντιλήψεις εκείνες που δεν διαφέρουν πολύ από των άλλων κοινωνιών που φορούν στις γυναίκες μια μπούργκα ή ένα φερεντζέ. 
      Εσείς το υπογράψατε και οφείλατε ως Υπουργός Δικαιοσύνης να μην το υπογράψετε, διότι ανατρέπει μια βασική αρχή του δικαιικού μας συστήματος. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, μιλάτε για το άρθρο 17; 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι. 
      ΠΡΟΕΔΡΕΥΩΝ (Γεώργιος Σούρλας): Όμως ψηφίστηκε απ’ όλους τους Βουλευτές!
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όλη η Βουλή το ψήφισε! 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι. Λέω την άποψή μου, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Καλά κάνετε και τη λέτε την άποψή σας, αλλά ψηφίστηκε απ’ όλους τους Βουλευτές. Θα μπορούσαν να μην το ψηφίσουν.
      ΑΠΟΣΤΟΛΟΣ ΚΑΚΛΑΜΑΝΗΣ: Μέμφομαι ειδικότερα τον κύριο Υπουργό. Γνωρίζω ότι οι πλείστοι συνάδελφοι, δικηγόροι, νομικοί εδώ της Αιθούσης διατύπωσαν αντιρρήσεις. 
      ΠΡΟΕΔΡΕΥΩΝ (Γεώργιος Σούρλας): Αλλά το ψήφισαν! 
      ΑΠΟΣΤΟΛΟΣ ΚΑΚΛΑΜΑΝΗΣ: Ψηφίστηκε. Μα, ό,τι ψηφίζουμε δεν σημαίνει ότι είναι το άριστο. Και πρέπει με αίσθηση ευθύνης να εισηγούνται οι Υπουργοί εδώ νομοθετήματα που η πλειοψηφία -ή για να μη θεωρηθεί και η μειοψηφία μερικές φορές- έχει αντιφεμινιστικές απόψεις και αυτό είναι μια βλακεία και δεν αφορά το γυναικείο κίνημα, όπως δεν αφορά το άλλο φύλο, των ανδρών, αφορά όλους εκείνους που σας βεβαιώ κι εγώ ότι θα στήσουν μια βιομηχανία αμφοτέρων των φύλων. 
      Ειδικότερα ο αγαπητός μου κ. Ζώης ανεφέρθη στο φιλελευθερισμό.
      Να το ξεκαθαρίσουμε μια και καλή, φιλελεύθερος είμαι εγώ, κύριε Ζώη. Δυστυχώς το κόμμα στο οποίο ανήκετε δεν είναι φιλελεύθερο, είναι νεοφιλελεύθερο. Υπάρχει αυτή η μεγάλη διαφορά και αυτή η αντίληψη του νεοφιλελευθερισμού επιβάλλει στον κ. Αλογοσκούφη και στη συνέχεια στον κ. Παπαληγούρα να διαθέτει 30.000.000 στο Πρόγραμμα Δημοσίων Επενδύσεων και να ισχυρίζεται ότι το 2008 θα τελειώσει το πρόγραμμα των φυλακών, το οποίο όμως το πολιτικά φιλελεύθερο ΠΑ.ΣΟ.Κ. είχε με 300.000.000 οριοθετήσει κάθε χρόνο, καθορίζοντας για το πρώτο έτος και τις σχετικές πιστώσεις, ώστε το 2006 να τελειώσει το πρόγραμμα. Να λοιπόν μια απλή διαφορά μεταξύ φιλελευθερισμού, του πολιτικού φιλελευθερισμού και του οικονομικού φιλελευθερισμού, που είναι η ζούγκλα. Και ο οικονομικός φιλελευθερισμός οδηγεί και στην κατάργηση και των πολιτικών ελευθεριών, των ατομικών δικαιωμάτων, διότι μια κοινωνία η οποία πλήττεται από νεοφιλελεύθερες οικονομικές πολιτικές, ανθίσταται, εξεγείρεται και τότε η τάχα φιλελεύθερη αλλά ουσιαστικά νεοφιλελεύθερη εξουσία ακολουθεί την οδό των κατασταλτικών μέτρων.
       Γι’ αυτό δεν έχει καμία σχέση ο νεοφιλελευθερισμός με τον πολιτικό φιλελευθερισμό, την παράταξη του Ελευθερίου Βενιζέλου, του κεντρώου δημοκρατικού χώρου, της μη κομμουνιστικής Αριστεράς, της προοδευτικής δημοκρατικής παράταξης. Εσείς είστε η συντηρητική παράταξη, πώς να το κάνουμε! Δημοκρατικά λειτουργείτε, δεν σας το αμφισβητούμε αυτό, κόμμα είσαστε, ο λαός σας ψηφίζει, αλλά είστε ένα συντηρητικό κόμμα, γι’ αυτό λέμε ότι εσείς είσαστε η Δεξιά, η Αριστερά, ο δημοκρατικός προοδευτικός χώρος, είμαστε εμείς, το παλαιό Κέντρο και η Αριστερά και από εδώ δεξιά μου, είναι το Κομμουνιστικό Κόμμα. 
      Κύριε Πρόεδρε, ο κύριος Υπουργός δεν είπε, επίσης, λέξη γι’ αυτό το μεγάλο σκάνδαλο των υποκλοπών. Κάτι θέλησε να πει ο κ. Ζώης και κάνει λάθος. Όπως, επίσης, έχει βαρύτατη ευθύνη ο κύριος Υπουργός για την ιστορία της λεγόμενης «κάθαρσης». 
      Θα κλείσω, κύριε Πρόεδρε, επειδή, δυστυχώς, αφ’ ης έγινε Υπουργός ο κ. Παπαληγούρας -ίσως φταίει που είναι το ΠΑ.ΣΟ.Κ. εδώ και δεν είναι από εκεί, ώστε να μπορεί να ακούει με το δεξί του αφτί- δεν ακούει με το αριστερό του αφτί τίποτα! Έτσι, ό,τι και να λέμε από εδώ δεν το ακούει! 
      Εγώ, κύριε Υπουργέ, επειδή αυτά που λέμε εμείς δυσκολεύεστε να τα κατανοήσετε, θα σας διαβάσω αυτά που γράφει δικαστής διελθών όλες τις βαθμίδες,  με μόνο ελάττωμα ότι συνέχεε, δυστυχώς, το ρόλο του ως δικαστού με τη μεγάλη εμπιστοσύνη προς το κόμμα που εψήφιζε. Αντί να το ψηφίζει μόνο στις κάλπες, ήθελε με κάθε τρόπο να το υπηρετεί. Διέπραξε και το μεγάλο παράπτωμα, αν και μη ων Πρόεδρος του Αρείου Πάγου κατά την απόφαση της Βουλής για παραπομπή του Ανδρέα Παπανδρέου, να δεχθεί να γίνει Πρόεδρος του Ειδικού Δικαστηρίου. 
      Όμως, εγώ τον διαβάζω, διότι είναι από τους επί συντάξει, επιτίμους –όπως θέλετε πείτε τον- δικαστές που παρακολουθούν τα θέματα της δικαιοσύνης, έστω από τη δική του σκοπιά, δηλαδή τη δική σας σκοπιά, τις δικές σας αντιλήψεις. Και πονάει για εσάς, για το κόμμα που θεωρεί αυτόν έναν εκ των στυλοβατών του. 
      Λέει, λοιπόν, τα εξής: «Τα αλλεπάλληλα κρούσματα αποδράσεως σεσημασμένων και επικινδύνων ληστών και δολοφόνων, είτε δι’ ελικοπτέρου προσγειωθέντος στο κέντρο των φυλακών Κορυδαλλού είτε διά παραβιάσεως της πενθημέρου αδείας κρατουμένων, αποκαλύπτουν τη θλιβερή κατάσταση του σωφρονιστικού συστήματος αλλά και τον επιπόλαιο τρόπο με τον οποίον τα αρμόδια συμβούλια χορηγούν άδειες σε πρόσωπα επικίνδυνα με βεβαιότητα αποδράσεως»… 
      «Εξάλλου, η απάθεια του Υπουργείου Δικαιοσύνης ενώπιον των φαινομένων αυτών και η αδράνειά του να μεταβάλει αμέσως τη σχετική νομοθεσία περί αδειών, ώστε να επιτρέπει τη χορήγησή τους σε μη υπότροπους εγκληματίες, αγανακτεί τους πολίτες».
      Και εγώ θα προσέθετα εδώ, κύριε Υπουργέ, ότι κάθε μέρα απαραδέκτως δεν παραβιάζετε μόνο πολιτικούς κανόνες, αλλά καθημερινώς ασχολείστε με τα ενδότερα της δικαιοσύνης, με διαδικασίες κρίσεως λειτουργών της δικαιοσύνης από τα αρμόδια ανακριτικά ή υπηρεσιακά συμβούλια. Αυτό είναι μέγα παράπτωμα. Σας το λέγει ένας πρώην Υπουργός της Δικαιοσύνης, που υπερηφανεύεται ότι δεν προέτεινε κάποιον κ. Κεδίκογλου για Πρόεδρο του Αρείου Πάγου ούτε κάποιον κ. Σανιδά για εισαγγελέα του Αρείου Πάγου, αλλά τον Αεροπαγίτη Κωνσταντινόπουλο, μη ανήκοντα ουδαμού!
      Μπορείτε. Διότι οι νεότεροι ίσως δεν θα γνωρίζουν. Οι Υπουργοί Δικαιοσύνης απ’ αυτά κρίνονται, κύριε Υπουργέ: Αν δηλαδή κάνουν επιλογές κατ’ επιβολήν κομματικής εντολής ή ακόμη χειρότερα –ή μάλλον το πρώτο είναι χειρότερο και το δεύτερο, επίσης, βαρύ- λόγω δικής τους κομματικής αντιλήψεως. 
      Κλείνει, λοιπόν, ο κ. Κόκκινος και λέει τα εξής: «Γενικώς οι επιλεκτικές διώξεις» –αναφέρεται στην ιστορία της κάθαρσης- «και μεταχειρίσεις δικαστών και δικηγόρων απογοητεύουν όσους ήλπιζαν σε μια πλήρη εξυγίανση της δικαιοσύνης και, βεβαίως, δεν ευνοεί αυτήν το γεγονός ότι ο Υπουργός που καθυστέρησε την υπόθεση των τηλεφωνικών υποκλοπών επί έντεκα μήνες, χωρίς ουσιαστική πρόοδο της ερεύνησης τούτων, έτυχε τιμητικής τοποθετήσεως». 
      «Και φυσικά» –εδώ κάνει ένα μικρό λάθος ο κ. Κόκκινος- «ο κ. Παπαγγελόπουλος, όπως και ο κ. Λινός, δυστυχώς, παγιδεύτηκαν από τη δικαιοσύνη και διά του παρόντος εδώ κυρίου Υπουργού».
      Έτσι, παραβίασαν το καθήκον τους και την ποινική δικονομία. Αντί τεσσάρων, το πολύ οκτώ μηνών, προκαταρκτική εξέταση, έντεκα μήνες. Σκέπασαν όλη αυτήν την ιστορία, η οποία, κύριε Ζώη δεν θα παραμείνει έτσι, στο σκότος. Η επιτροπή μας θα συνεχίσει το έργο της. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, παρακαλώ ολοκληρώστε.
      ΑΠΟΣΤΟΛΟΣ ΚΑΚΛΑΜΑΝΗΣ: Έχετε δίκιο, ζητώ συγγνώμη από τον ακολουθούντα κ. Κοσμίδη...
      ΠΡΟΕΔΡΕΥΩΝ (Γεώργιος Σούρλας): Τότε το Προεδρείο πώς θα μπορεί να επιβληθεί στους Βουλευτές με το πεντάλεπτο;
      ΑΠΟΣΤΟΛΟΣ ΚΑΚΛΑΜΑΝΗΣ: Μισό λεπτό, κύριε Πρόεδρε, γιατί αξίζει τον κόπο, επειδή ο κύριος Υπουργός δεν ακούει από το αριστερό του αυτί! 
      ΠΡΟΕΔΡΕΥΩΝ (Γεώργιος Σούρλας): Εγώ δεν αμφισβητώ ότι δεν αξίζει τον κόπο, αλλά  εσείς είπατε να τηρούμε το χρόνο, κύριε Πρόεδρε. Πώς θα τον τηρούμε;
      ΑΠΟΣΤΟΛΟΣ ΚΑΚΛΑΜΑΝΗΣ: Διότι και εδώ δεν νομίζω ότι ο κύριος Υπουργός να θεωρεί ότι ο κ. Δημήτρης Ρίζος αιφνιδίως εστράφη εναντίον της Κυβέρνησης. 
      Λέει ο κ. Κόκκινος με αφορμή το επεισόδιο των δύο κοκαϊνομανών που πέθαναν στην Κέρκυρα: «Κατάδικοι δραπετεύουν με ελικόπτερα που προσγειώνονται στο κλειστό προαύλιο της φυλακής. Άλλοι κατάδικοι που την κοπανάνε, αφού λαδώσουν τους φύλακες. Διεφθαρμένες επιτροπές χορηγούν πενθήμερες άδειες σε ισοβίτες, οι οποίοι ουδέποτε επιστρέφουν. Και όργιο και απίστευτη ασυδοσία στη διακίνηση ναρκωτικών μέσα στις φυλακές σε συνεργασία σωφρονιστικών υπαλλήλων και φυλακισμένων φυσικά. Ο νέος Υπουργός Δικαιοσύνης κ. Παπαληγούρας και η νέα διακυβέρνηση της Νέας Δημοκρατίας μάς έδωσαν την ελπίδα για βαθιές τομές και στο άρρωστο σωφρονιστικό μας σύστημα, αλλά σήμερα η κατάσταση αντί να βελτιωθεί, επιδεινώνεται». Γιατί όμως; Δεν σας τα λέει μόνο το ΠΑ.ΣΟ.Κ. σας τα λένε άνθρωποι που μπορεί να υπερβάλλουν εναντίον του ΠΑ.ΣΟ.Κ. αλλά έχουν καλή διάθεση απέναντί σας. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, ολοκληρώστε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, υπήρξε μία πρόταση σε ό,τι αφορά την αποσυμφόρηση των φυλακών. Τολμήστε τη. Όταν στις φυλακές - το 40% και πλέον είναι από ναρκωτικά -εσείς ο ίδιος το είπατε-  ενώ το εμπόριο των ναρκωτικών οργιάζει, όταν πολλοί κατάδικοι σπεύδουν στα νοσοκομεία των κρατουμένων -άλλοι όχι καθ’ έξιν εγκληματίες, αλλά για μικρότερα παραπτώματα βρίσκονται στις φυλακές- η κατ’ οίκον κράτηση θα είναι ένα  σωτήριο μέτρο, αν περιβληθεί με τις αναγκαίες εγγυήσεις -όχι όπως το μέτρο της αδείας με τον τρόπο που δίδεται-  γιατί με δώδεκα χιλιάδες κρατουμένους και μόνο δύο χιλιάδες υπαλλήλους δεν νοείται ούτε καν στοιχειώδης φύλαξη παρά σωφρονισμός των κρατουμένων στις ελληνικές φυλακές.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Ο κ. Πετσάλνικος έχει το λόγο για τρία λεπτά.
      Παράκληση να τηρηθεί ο χρόνος, όπως στη συνέχεια  και από τον κ. Κοσμίδη.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Ευχαριστώ, κύριε Πρόεδρε. 
      Κατ’ αρχήν οφείλω και εγώ μία παρατήρηση στον κ. Ζώη. 
      Η Επιτροπή Θεσμών και Διαφάνειας,  κύριε Ζώη, δεν υποκαθιστά τη δικαιοσύνη και δεν είναι αυτός ο ρόλος της. Γνωρίζετε πολύ καλά -γιατί συμμετέχετε στις συνεδριάσεις της επιτροπής αυτής- ότι δεν επιδιώκουμε αυτό, αλλά η Επιτροπή Θεσμών και Διαφάνειας  έχει την υποχρέωση να διερευνήσει την αλήθεια, να συμβάλει στην αποκάλυψη της αλήθειας και να πέσει άπλετο φως. Γι’ αυτό και μας εξέπληξε η απόφαση της Πλειοψηφίας, δηλαδή της δικής σας πλειοψηφίας … 
      ΑΠΟΣΤΟΛΟΣ ΚΑΚΛΑΜΑΝΗΣ: Απόπειρα, όχι απόφαση.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Λέω ότι  άποψη της Πλειοψηφίας της Νέας Δημοκρατίας, τη βδομάδα εκείνη ήταν ότι η επιτροπή ολοκληρώνει το έργο της. Δεν είναι έτσι. Είχαμε συμφωνήσει, όπως θυμάστε και εσείς, ότι θα πρέπει να γίνει κλήση και άλλων, θα πρέπει να κληθούν και εκπρόσωποι της οικογένειας Τσαλικίδη αλλά και ο στρατηγός Σύρος και ενδεχομένως και άλλα πρόσωπα. Θα κάνουμε χρήση του Κανονισμού, κύριε Ζώη, δεν θα φιμωθεί με τέτοιες απόψεις η Επιτροπή Θεσμών και Διαφάνειας, ούτε πρόκειται να συμμετάσχουμε σε οποιαδήποτε απόπειρα συγκάλυψης αυτού του τεράστιου σκανδάλου των υποκλοπών, όπως επιδιώκει, όπως αποδεικνύεται από τα γεγονότα, και η Κυβέρνηση και δυστυχώς η πλειοψηφία της Νέας Δημοκρατίας.
      Έρχομαι τώρα επιγραμματικά στα θέματα της επερώτησης, κύριε Πρόεδρε. Το κέντρο απεξάρτησης στη Χαλκιδική, κύριε Υπουργέ, πρέπει να το θέσετε σε λειτουργία. Αφήσατε ένα υπονοούμενο. Είπατε ότι η Ευρωπαϊκή Ένωση ζητάει επιστροφή χρημάτων για τον τρόπο κατασκευής του.
      Για ενημέρωση του Σώματος λέω τα εξής: Αυτό το έργο, το κέντρο απεξάρτησης των κρατουμένων που είναι εξαρτημένοι από διάφορες ουσίες, εντάχθηκε στο Β΄ Κ.Π.Σ. και επροτάθη και  ενέκρινε η αρμοδία διαχειριστική αρχή τη συνέχιση της δεύτερης φάσης του στο Γ΄ Κ.Π.Σ..
Δεν είχε κάνει κανένα λάθος το Υπουργείο Δικαιοσύνης. Αργότερα η ίδια αρχή απεφάσισε ότι αυτό το έργο πιθανά δεν είναι επιλέξιμο στο Γ’ Κοινοτικό Πλαίσιο Στήριξης, χωρίς όμως ευθύνη –επαναλαμβάνω- του Υπουργείου Δικαιοσύνης. Και εκκρεμεί ακριβώς η ένσταση κατά της απένταξης, διότι δεν έγινε λάθος από το Υπουργείο Δικαιοσύνης.
      Απόδραση Παλαιοκώστα: Είπατε έναν πολύ μεγάλο, πομπώδη όρο, ότι δεχθήκατε «επίθεση από αέρος». Είναι πολεμικός όρος αυτός, κύριε Υπουργέ. Δηλαδή η «άμυνα από εδάφους» είναι αυτό που μας είπατε, ότι θα δημιουργήσετε Ειδική Γραμματεία για την ασφάλεια στις φυλακές; Μα, το ειδικό σώμα Ελέγχου και Επιθεώρησης των σωφρονιστικών καταστημάτων γιατί το βάζετε στο περιθώριο;  Προς τι η δημιουργία συνεχώς διαφόρων νέων υπηρεσιών, όπως είναι η ειδική γραμματεία ασφάλειας των φυλακών; Μεγάλες εκφράσεις! Δεν έχουν ρόλο, θα περιπλέξουν ακόμη περισσότερο τα πράγματα. Και σας θυμίζω ότι σε άλλη απόδραση στο παρελθόν υπήρξε η απαραίτητη πολιτική ευθιξία, υπήρξε παραίτηση τότε, για λόγους ευθιξίας, του Γενικού Γραμματέα του Υπουργείου Δικαιοσύνης όταν υπήρξε η απόδραση του Σέντομ με βοήθεια μέσα από τις φυλακές, από την ψυχολόγο των φυλακών. Στην περίπτωση αυτής της πρωτοφανούς απόδρασης με ελικόπτερο δεν είδαμε κανένα ίχνος ευθιξίας να υπάρχει από πλευράς της πολιτικής ηγεσίας, της Κυβέρνησης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε, με δύο αναφορές. Μεταφορά γυναικείων φυλακών στον Ελαιώνα Θηβών. Προσέξτε, κύριε Υπουργέ, γιατί αυτό σημαίνει αλλαγή του φυσικού αντικειμένου. Και επειδή το έργο Ελαιώνας Θηβών ως κέντρο απεξάρτησης είχε χρηματοδοτηθεί από την Ευρωπαϊκή Ένωση, προσέξτε να μην υπάρξουν εμπλοκές με την Ευρωπαϊκή Ένωση και στο τέλος ούτε καν ο σχεδιασμός αυτός πραγματοποιηθεί ή δημιουργηθούν άλλα προβλήματα.
      Και κλείνω επαναδιατυπώνοντας τα ερωτήματά μου. Δεν απαντήσατε γιατί δεν λειτουργείτε την «ΕΠΑΝΟΔΟ», αφού βρήκατε έτοιμο κι είχε εκδοθεί το προεδρικό διάταγμα, όπως είπα, από το τέλος του 2003.
      Γιατί δεν ενεργοποιείτε το θεσμό εναλλακτικής έκτισης ποινής; Είχαμε προχωρήσει τις διαδικασίες για εξήντα επιμελητές κοινωνικής αρωγής και αυτό θα συμβάλει και στην αποσυμφόρηση των σωφρονιστικών καταστημάτων.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Απάντησα. Προφανώς δεν ήσασταν στην Αίθουσα.
      ΦΙΛΙΠΠΟΣ ΠΕΤΣΑΛΝΙΚΟΣ (Δ’ Αντιπρόεδρος της Βουλής): Γιατί ματαιώσατε το νέο σωφρονιστικό κατάστημα στη Νεάπολη Κρήτης;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Απάντησα. Δεν ήσασταν στην Αίθουσα.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα πάρετε το λόγο αμέσως μετά τον κ. Πετσάλνικο. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Γιατί στην ουσία ματαιώσατε τη συνέχιση των εργασιών στην Κασσαβέτεια, για ένα νέο σωφρονιστικό κατάστημα που είχαν ξεκινήσει οι εργασίες επί των ημερών μας;
      Γιατί στην ουσία έχετε ματαιώσει τη διαδικασία για να ανεγερθούν νέες φυλακές στην Κέρκυρα; Ακόμη δεν έχει εξευρεθεί το οικόπεδο.
      Και τέλος, περιμένω μια απάντηση για την Αλβανία και περιμένει κι ο ελληνικός λαός. Γιατί σας είχαμε ακούσει -και σας είχε ακούσει και ο ελληνικός λαός- πολλές φορές. Στις 27/9/2004 λέγατε εδώ στην Αίθουσα ότι συμφωνήσατε με τον ομόλογό σας Αλβανό να προωθήσετε άμεσα τη χρηματοδότηση από ελληνικής πλευράς της ανέγερσης μιας φυλακής στην Αλβανία. Τα ίδια επαναλαμβάνατε λίγο αργότερα, στις 20/10/2004, ότι εκεί θα μεταφερθούν οι Αλβανοί κρατούμενοι που έχουν καταδικαστεί από τα ελληνικά δικαστήρια. Το Μάιο του 2005 λέγατε ότι πράγματι διαπραγματεύεστε με την αλβανική κυβέρνηση να κτίσετε μια φυλακή στην Αλβανία με ελληνικά κεφάλαια. Τι έγινε αυτό το πρόγραμμα; Γιατί από τότε δεν έχουμε ακούσει τίποτε.
      Θεωρώ και εκτιμώ και φοβάμαι ότι ήταν μία θεαματική ανακοίνωση, που δημιουργούσε εντυπώσεις ότι με αυτόν τον τρόπο θα αποσυμφορηθούν οι ελληνικές φυλακές από τους Αλβανούς που έχουν καταδικαστεί στην Ελλάδα. Αλλά, όπως σας είχα πει, απαραίτητη προϋπόθεση, εκτός όλων των άλλων, -το επαναλαμβάνω- είναι να υπάρχει και η σύμφωνη γνώμη του κρατουμένου, για να γίνει η μεταφορά του.
      Άρα, λοιπόν, υπάρχει αυτό το πρόβλημα. Δεν την είχατε εξασφαλίσει. Αλλά τι γίνεται και με τις ανακοινώσεις σας ότι προχωρά και θα γίνει η φυλακή στην Αλβανία; 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ποτέ δεν έχω κάνει τέτοια ανακοίνωση. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Μήπως ξεκινήσατε χωρίς σχεδιασμό, χωρίς να έχετε καμιά σιγουριά, χωρίς να έχετε διασφαλίσει τη συμβολή και τη συμμετοχή της άλλης πλευράς; Και όλα αυτά είναι οι αδυναμίες, οι ελλείψεις, οι καθυστερήσεις και η δημιουργία εντυπώσεων που είχατε τότε επιδιώξει, για τα οποία επερωτάστε  σήμερα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πετσάλνικε.
      Ο Υπουργός Δικαιοσύνης κ. Παπαληγούρας έχει το λόγο για να δευτερολογήσει και να ολοκληρώσουμε τη συνεδρίασή μας. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Επικαλούνται κάποιοι εκ των συναδέλφων –νομίζω ελαφρά τη καρδία- την δήθεν ακύρωση από πλευράς Νέας Δημοκρατίας του προγράμματος κατασκευής νέων φυλακών. Εγώ ομολογώ ότι εκπλήσσομαι απ’ αυτήν την επιμονή τους στη διαστρέβλωση της πραγματικότητας.
      Το 2001 εσείς, με τον πιο επίσημο τρόπο καταθέσατε στη Βουλή κατάλογο, με τη μορφή μάλιστα Απόφασης που περιλαμβάνεται σε Φ.Ε.Κ., το οποίο και καταθέτω. 
      (Στο σημείο αυτό ο Υπουργός Δικαιοσύνης κ. Αναστάσης Παπαληγούρας καταθέτει για τα Πρακτικά το προαναφερθέν Φ.Ε.Κ., το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Καταθέσατε, λοιπόν, στη Βουλή μεγαλεπήβολο κατάλογο κατασκευής δεκαεπτά νέων καταστημάτων κράτησης. Αυτός ο κατάλογος είχε προϋπολογισμό 324.000.000 ευρώ –και μάλιστα με τιμές 2000- και χρονοδιάγραμμα υλοποίησης μέχρι το 2005. 
      Το Μάρτιο του 2004, δηλαδή όταν πια είχαν διανυθεί τα 2/3 του χρονοδιαγράμματός σας, από τα δεκαεπτά καταστήματα κράτησης του καταλόγου σας δύο ακυρώθηκαν από το Συμβούλιο της Επικρατείας ως μη έχοντα νόμιμες προϋποθέσεις ανέγερσης, άλλα έξι διέθεταν μηδενική χρηματοδότηση…
      ΦΙΛΙΠΠΟΣ ΠΕΤΣΑΛΝΙΚΟΣ (Δ’ Αντιπρόεδρος της Βουλής): Δεν έχω τη δυνατότητα τριτολογίας! Λέτε αναλήθειες!
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Πετσάλνικε, να ολοκληρώσει ο κύριος Υπουργός. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Θα τα καταθέσω. To πρόβλημά  σας είναι ότι δεν μπορείτε να αμφισβητήσετε τα επίσημα στοιχεία. Αυτά προκύπτουν από τον πίνακα που θα καταθέσω, τον οποίο υπογράφουν ο Οικονομικός και Τεχνικός Διευθυντής της «ΘΕΜΙΣ», βασικά στελέχη, παλαιά στελέχη, των δικών σας ημερών στελέχη της εταιρείας.
      Στα γήπεδα των υπόλοιπων εννέα καταστημάτων κράτησης που συμπεριλαμβάνονται στο «πρόγραμμά» σας είχατε κατασκευάσει το 2001-2002 όλους κι όλους τους εξωτερικούς τοίχους τριών φυλακών, τον περίγυρο και μόνο! Και αποφασίσατε να δημοπρατήσετε όλα τα καταστήματα κράτησης μονομιάς λίγους μήνες πριν από τις εκλογές και ενώ είχαν παρέλθει παραπάνω από τα 2/3 του χρόνου.
      ΦΙΛΙΠΠΟΣ ΠΕΤΣΑΛΝΙΚΟΣ (Δ’ Αντιπρόεδρος της Βουλής): Λέτε ανακρίβειες! Για να γίνει ένα κατάστημα, πρέπει να υπάρχουν τα σχετικά κονδύλια!
      ΠΡΟΕΔΡΕΥΩΝ (Γεώργιος Σούρλας): Κύριε Πετσάλνικε, παρακαλώ μη διακόπτετε τον Υπουργό. Ο Υπουργός δεν σας διέκοψε καθόλου.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όλα αυτά σε απόδειξη ότι μιλάμε για ένα πρόγραμμα-«φάντασμα». 
      ΦΙΛΙΠΠΟΣ ΠΕΤΣΑΛΝΙΚΟΣ (Δ’ Αντιπρόεδρος της Βουλής): Είχαν εγκριθεί τα οικόπεδα, οι μελέτες, …
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Άκουσα ωστόσο ότι το δικό σας πρόγραμμα είχε δρομολογηθεί και ότι εμείς απλά και μόνο αυτό που κάνουμε –και μάλιστα με καθυστερήσεις- είναι ότι ολοκληρώνουμε το δικό σας πρόγραμμα, τα έργα που εσείς είχατε ξεκινήσει.
      Για να τελειώνουμε λοιπόν μ’ αυτήν την ιστορία, εγώ θα καταθέσω πίνακα που καταγράφει αναλυτικά σε πιο ακριβώς σημείο βρισκόταν κάθε έργο του προγράμματος-«φάντασμα» το 2004, όταν αναλάβαμε εμείς. Και πάλι υπογράφεται από τα ίδια τα στελέχη της εταιρείας που προανέφερα.
      (Στο σημείο αυτό ο Υπουργός Δικαιοσύνης κ. Αναστάσιος Παπαληγούρας καταθέτει για τα Πρακτικά «Πίνακα εξέλιξης ‘Εργων των 6 δημοπρατηθέντων καταστημάτων κράτησης, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Σύμφωνα, λοιπόν, με το περιεχόμενο αυτού του πίνακα από τα έξι έργα, των οποίων είχε ολοκληρωθεί η δημοπράτηση και είχε υπογραφεί η σχετική σύμβαση, μόνο στο κατάστημα κράτησης Νικηφόρου Δράμας είχαν ξεκινήσει οι εργασίες εκσκαφών δύο μήνες πριν από τις εκλογές και σε ποσοστό μόλις 2,17% επί του συνόλου των εργασιών του έργου. Στα υπόλοιπα πέντε έργα το ποσοστό εκτέλεσης των εργασιών το Μάρτιο του 2004 ήταν ένα ολοστρόγγυλο μηδενικό, 0%! 
      Ειδικότερα:
      Κατάστημα κράτησης Τρικάλων. Ποσοστό εκτέλεσης εργασιών: 0%. Έναρξη εργασιών: Απρίλιος του 2004. Ορίστε το ημερολόγιο έργου, το οποίο   καταθέτω.
      Κατάστημα κράτησης Δομοκού. Ποσοστό εκτέλεσης εργασιών: 0%. Έναρξη εργασιών: Μάιος του 2004. Καταθέτω το σχετικό ημερολόγιο έργου.
      ΦΙΛΙΠΠΟΣ ΠΕΤΣΑΛΝΙΚΟΣ (Δ’ Αντιπρόεδρος της Βουλής): Δεν θα έχουμε την ευκαιρία να απαντήσουμε και να αποδείξουμε ότι εκτίθεστε, κύριε Υπουργέ;
      ΠΡΟΕΔΡΕΥΩΝ (Γεώργιος Σούρλας): Κύριε Πετσάλνικε, σας παρακαλώ πολύ!
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κατάστημα κράτησης Γρεβενών. Ποσοστό εκτέλεσης εργασιών: 0%. Έναρξη εργασιών: Απρίλιος του 2004. Ιδού απόσπασμα από το ημερολόγιο του έργου, το οποίο  καταθέτω.
      Κατάστημα κράτησης Σερρών. Ποσοστό εκτέλεσης εργασιών: 0%. Έναρξη εργασιών: τέλη Μαρτίου του 2004. Το καταθέτω.
      Κατάστημα κράτησης Χανίων. Ποσοστό εκτέλεσης εργασιών: 0%. Έναρξη εργασιών: Ιούνιος του 2005. Καταθέτω το απόσπασμα από το ημερολόγιο του έργου. 
      (Στο σημείο αυτό ο Υπουργός Δικαιοσύνης κ. Αναστάσης Παπαληγούρας καταθέτει για τα Πρακτικά αποσπάσματα Ημερολογίου Εργων των φυλακών Δράμας, Τρικάλων, Δομοκού, Γρεβενών, Σερρών,  και Χανίων, τα οποία βρίσκονται στο Αρχείο του Τμήματος Γραμματείας της Δ/νσης Στενογραφίας και Πρακτικών της Βουλής).
      Στον ίδιο πίνακα θα διαπιστώσετε, κύριοι συνάδελφοι, ότι στις περισσότερες περιπτώσεις αυτών των έργων, που δεν είχαν βέβαια ξεκινήσει, πριν από το 2004, δεν υπήρχε καν πλήρης τεχνική μελέτη και η απαιτούμενη πολεοδομική άδεια, που παρέχεται με τη μορφή κοινής υπουργικής απόφασης. 
      Αυτά τα «μη έργα», είναι που κληθήκαμε, υποτίθεται, εμείς να ολοκληρώσουμε. Λοιπόν, σήμερα σε λιγότερο από δυόμισι χρόνια, έχουμε προχωρήσει με γρήγορους ρυθμούς. Ήδη παραδώσαμε μία φυλακή και οι άλλες επτά θα παραδοθούν σύμφωνα με το χρονοδιάγραμμα που έχουμε πει.
      ΑΠΟΣΤΟΛΟΣ ΚΑΚΛΑΜΑΝΗΣ: Τι πιστώσεις έχετε γι’ αυτά τα έργα κάθε χρόνο; 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αναφορικά με τα υπόλοιπα έργα της εταιρείας...
      ΑΠΟΣΤΟΛΟΣ ΚΑΚΛΑΜΑΝΗΣ: Πόσα έχετε κάθε χρόνο;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αναφορικά με τα υπόλοιπα έργα, επαναλαμβάνω, της εταιρείας...
      ΑΠΟΣΤΟΛΟΣ ΚΑΚΛΑΜΑΝΗΣ: Από το Πρόγραμμα Δημοσίων Επενδύσεων τι ποσά έχετε, κύριε Υπουργέ, κάθε χρόνο; 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν ακούσατε ότι μίλησα και για Πρόγραμμα Δημοσίων Επενδύσεων; Μίλησα και για Σ.Δ.Ι.Τ.. 
      ΑΠΟΣΤΟΛΟΣ ΚΑΚΛΑΜΑΝΗΣ: Πόσα έχετε το χρόνο; 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αναφορικά με τα υπόλοιπα έργα της εταιρείας «ΘΕΜΙΣ», να τονίσω πως το σημαντικότερο από αυτά, το Ειρηνοδικείο Αθηνών, με προϋπολογισμό δαπάνης 12,2 εκατομμύρια ευρώ, θα παραδοθεί στις αρχές του 2007. Εμείς, όχι μόνο ακυρώσαμε τον πρόχειρο προεκλογικό σχετικό διαγωνισμό σας, που έβριθε παρανομιών –- χαρακτηριστικότερο παράδειγμα είναι ότι οι οικονομικές προσφορές για τη μελέτη και κατασκευή του έργου ανοίχτηκαν πριν ολοκληρωθεί η αξιολόγηση και η βαθμολόγηση της τεχνικής προσφοράς- αλλά εκπονήσαμε την πλήρη μελέτη του έργου, το δημοπρατήσαμε με διεθνή διαγωνισμό και έτσι ολοκληρώνεται πράγματι ένα μεγάλο έργο μέσα σε λίγους μήνες από σήμερα.
      Για την Αλβανία: Είναι ανακριβές αυτό που είπατε, κύριε Πετσάλνικε, ότι είπα ότι έχει ξεκινήσει η κατασκευή φυλακής.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Θα ξεκινήσει είπατε.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ούτε ότι θα ξεκινήσει. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Είπατε ότι θα ξεκινήσει...
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μίλησα για διαπραγματεύσεις, οι οποίες γίνονται. Και πράγματι ήρθε η Αλβανική Αντιπροσωπεία με τον ομόλογό μου στην Ελλάδα, πήγα αντίστοιχα και εγώ εκεί και ξεκινήσαμε μία ολόκληρη συζήτηση, και επέμεινα –και νομίζω ότι θα έπρεπε να το θεωρήσετε ως σώφρον εκ μέρους μου- τουλάχιστον κάποιες προϋποθέσεις σε περίπτωση κατά την οποία προχωρούσαμε ένα τέτοιο σχέδιο, να πληρούνται. Αυτές οι κατ’ εμέ αυτονόητες προϋποθέσεις, που όμως τελικά δεν θεωρήθηκαν από την αλβανική πλευρά αυτονόητες, ήταν, πρώτον ότι θα δεχτούν τις ποινές που έχουν επιβληθεί από τα ελληνικά δικαστήρια και απλώς πρόκειται να εκτιθεί στην Αλβανία το υπόλοιπο της ποινής. Δεύτερον, ότι θα έχουμε αποφασιστικό λόγο για το ποιος θα είναι αυτός ο οποίος θα μεταφερθεί στην Αλβανία, πάντοτε με τη συναίνεσή τους. Αλλά, το πρόβλημα δεν ήταν αυτό που νομίζετε, διότι όταν έχουμε να κάνουμε με δύο χιλιάδες και περισσότερους κρατούμενους, δεν υπήρχε πρόβλημα ότι θα βρίσκαμε τον αναγκαίο αριθμό. Όμως και πάλι η αλβανική πλευρά επεφύλασσε στον εαυτό της τη δυνατότητα να επιλέξει ποιοι θα πήγαιναν στη φυλακή της Αλβανίας.
      ΑΠΟΣΤΟΛΟΣ ΚΑΚΛΑΜΑΝΗΣ: Μας τους έστειλαν. Δεν είναι κορόιδα να τους πάρουν πίσω!
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Το τρίτο είναι ότι επιμέναμε ότι εάν πράγματι κατασκευάζαμε μια τέτοια φυλακή, θα επρόκειτο για φυλακή η οποία θα κατασκευάζονταν αμιγώς για καταδικασμένους στην Ελλάδα Αλβανούς υπηκόους και δεν θα είχε τη δυνατότητα η αλβανική πλευρά να αξιοποιήσει αυτές τις φυλακές, για να στεγάσει, να περιορίσει κρατούμενους που είχαν καταδικαστεί από αλβανικά δικαστήρια. 
      Σε αυτές τις τρεις για μένα αυτονόητες, επαναλαμβάνω, προϋποθέσεις, δεν συμφώνησε η αλβανική πλευρά. Μάλιστα, εν τω μεταξύ προέκυψε και το εξής δυσάρεστο. Οι Ιταλοί οι οποίοι είχαν αντίστοιχα επιχειρήσει πλέον στην πράξη την κατασκευή μιας ανάλογης φυλακής, για την κράτηση στην Αλβανία, Αλβανών καταδικασμένων στην Ιταλία, οι ίδιοι ευθέως μας είπαν μην το προχωρήσετε, μην το αποτολμήσετε, διότι θα την πάθετε όπως την πάθαμε εμείς. Έκτισαν πράγματι μία φυλακή επτακοσίων κρατουμένων οι Ιταλοί και ήταν μόλις διψήφιος ο αριθμός των κρατουμένων στην Ιταλία, που έγιναν δεκτοί στην ιταλική φυλακή της Αλβανίας, για να εκτίσουν εκεί το υπόλοιπο της ποινής τους!
      Μετά από αυτά, αντιλαμβάνεστε ότι σταμάτησα την οποιαδήποτε επί του συγκεκριμένου θέματος διαπραγμάτευση με την αλβανική πλευρά. 
      ΑΠΟΣΤΟΛΟΣ ΚΑΚΛΑΜΑΝΗΣ: Στον κ. Μπερίσα που θα έρθει τώρα να θέσετε το θέμα. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Επιμένετε να μας καταλογίζετε πολιτική ευθύνη για την απόδραση από τον Κορυδαλλό. Είπα, τριακόσιοι εβδομήντα δύο ήταν αυτοί οι οποίοι απέδρασαν κατά τη διάρκεια της τελευταίας δεκαετίας.
     Θέλω να σημειώσετε, παρακαλώ, ότι κατά τη διάρκεια των τελευταίων τριών χρόνων, είχαμε μία δραματική μείωση στις αποδράσεις. Ενώ –επαναλαμβάνω- μεταξύ του 1993 και του 2003, επί των δικών σας δηλαδή ημερών, είχαμε τριακόσιες εβδομήντα δύο αποδράσεις, μία το δεκαήμερο, κατά τη διάρκεια των τριών τελευταίων χρόνων, έχουμε είκοσι έναν και μόνο κρατούμενους οι οποίοι απέδρασαν. 
     Έχουμε μία δραματική μείωση και είμαστε πολύ ευτυχείς γι’ αυτό.
     ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Από αέρος!
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι, κύριε Πετσάλνικε. Και από τη στεριά και υποβρυχίως, συνολικά.
     ΑΠΟΣΤΟΛΟΣ ΚΑΚΛΑΜΑΝΗΣ: Τρεις το μήνα.
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μέσα στα τρία χρόνια, είκοσι μία αποδράσεις. Μέσα σε δέκα, τριακόσιες εβδομήντα αποδράσεις.
     Όμως, επιμένετε –γιατί το άκουσα και από τον πρώην Πρόεδρο της Βουλής- για ευθιξία. Και πού ήταν η δική σας ευθιξία για τους τριακόσιους εβδομήντα δύο; Και γενικότερα, πού είναι η δική σας ευθιξία, για παράδειγμα, για το ναυάγιο του «ΣΑΜΙΝΑ»; Και πού είναι η δική σας ευθιξία για τη χρεοκοπία της Ολυμπιακής; Και πού είναι η δική σας ευθιξία για το όνειδος του Κτηματολογίου; Και πού είναι η δική σας ευθιξία για το δράμα του Χρηματιστηρίου;
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Διαρρηγνύετε τάχα τα ιμάτιά σας χάριν φθηνών εντυπώσεων και προσχηματικά ζητάτε την παραίτηση των Υπουργών της Κυβέρνησης. Ζητάτε δηλαδή, για παράδειγμα, κάθε φορά που πεθαίνει κάποιος από λάθος γιατρού σε κρατικό νοσοκομείο, να παραιτείται ο Υπουργός Υγείας; ‘Η κάθε φορά που υπάρχει μία ληστεία, να παραιτείται ο Υπουργός Δημόσιας Τάξης; Ζητάτε κάθε φορά που συμβαίνει δυστύχημα λόγω κακοτεχνίας του οδικού δικτύου, να παραιτείται ο Υπουργός ΠΕ.ΧΩ.Δ.Ε.;
      ΑΠΟΣΤΟΛΟΣ ΚΑΚΛΑΜΑΝΗΣ: Εμείς νομίζαμε ότι η νέα διακυβέρνηση είχε αυτές τις αρχές, αυτή την ευθιξία που δεν την είχε η άλλη!
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όμως έγινε ακόμα μία αναφορά για τις επιλογές αυτής της Κυβέρνησης στο πρόσωπο του κ. Σανιδά και στο πρόσωπο του κ. Κεδίκογλου. 
      Μπορεί να έχετε άλλη άποψη απ’ αυτήν που φαίνεται ότι είχε συνολικά το Υπουργικό Συμβούλιο, αλλά αυτό το οποίο δεν σας επιτρέπεται είναι να κατασυκοφαντείτε κατά τον τρόπο αυτό την ηγεσία της δικαιοσύνης, γιατί έτσι βλάπτετε τους θεσμούς.
      Ο κ. Σανιδάς έχει απαντήσει. Άλλωστε, αυτή η υπόθεση έχει απασχολήσει δύο φορές σε ανώτατο επίπεδο τη δικαιοσύνη. Και στις δύο περιπτώσεις αποφάνθηκε ότι δεν υπάρχει θέμα.
      Ο κ. Κακλαμάνης μίλησε για κάθαρση. 
      Εγώ είμαι περήφανος, κύριε Κακλαμάνη, για το γεγονός ότι είχα την ευθύνη αυτού του Υπουργείου και αντέδρασα κατά τον τρόπο που αντέδρασα μόλις τα κρούσματα αυτά βγήκαν στην επιφάνεια.
      ΑΠΟΣΤΟΛΟΣ ΚΑΚΛΑΜΑΝΗΣ: Δηλαδή, δεν θα γινόταν κάθαρση; Την κάθαρση την κάνατε εσείς;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Τότε γιατί το λέτε;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Σας έχω πει κατ’ επανάληψη στην Αίθουσα ότι δύο πράγματα είναι αυτά για τα οποία είμαστε περήφανοι: σχετικά με την κάθαρση στη Δικαιοσύνη: πρώτον διότι άμεσα αντιδράσαμε και εξοπλίσαμε τη δικαστική ηγεσία ώστε να μπορέσει πράγματι να προχωρήσει στην κάθαρση, την ώρα που επί των δικών σας ημερών τέτοια πολιτική βούληση δεν είχε εκδηλωθεί. Ακόμα και η δωροδοκία δικαστή ήταν πλημμέλημα, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι το θέμα, κύριε Υπουργέ;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Βεβαίως, αυτό είναι το θέμα. 
      ΑΠΟΣΤΟΛΟΣ ΚΑΚΛΑΜΑΝΗΣ: Ή έχετε δυσφημίσει τη δικαιοσύνη;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εμείς εξοπλίσαμε τη δικαιοσύνη, έτσι ώστε να μπορέσει πράγματι να προχωρήσει στην αναγκαία κάθαρση.
      ΑΠΟΣΤΟΛΟΣ ΚΑΚΛΑΜΑΝΗΣ: Σας τα λέει ο κ. Κόκκινος εδώ, ο δικός σας άνθρωπος.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν έπρεπε να ασχολείστε εσείς ως Υπουργός με το τι κάνουν τα δικαστικά συμβούλια.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ. Μη διακόπτετε τον κύριο Υπουργό.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ακόμα, δεύτερο, έχει μία βαθιά συμβολική σημασία το γεγονός ότι αντιδράσαμε κατ’ αυτόν τον τρόπο, κύριε Πρόεδρε. Και αυτή η μεγάλη συμβολική σημασία έγκειται στο γεγονός ότι ακριβώς σηματοδοτήσαμε ότι αυτή η Κυβέρνηση έθετε πλέον τέρμα σ’ αυτό το καθεστώς της ανοχής, της ηθικής χαλαρότητας που υπήρχε επί των προηγούμενων ετών.
      ΑΠΟΣΤΟΛΟΣ ΚΑΚΛΑΜΑΝΗΣ: Δυσφημείτε τη δικαιοσύνη και τους λειτουργούς της με αυτό που λέτε.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Πρόεδρε, μην διακόπτετε.
      ΑΠΟΣΤΟΛΟΣ ΚΑΚΛΑΜΑΝΗΣ: Έτσι είναι, δεν το καταλαβαίνετε; Είστε αρμόδιος για τη διοίκηση και όχι για την δικανική λειτουργία. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι, κύριε Πρόεδρε. Είμαστε αντίθετα περήφανοι για το γεγονός ότι η δικαιοσύνη πράγματι προχωρά στην αυτοκάθαρσή της. Και προχωρά με τα όπλα τα οποία δώσαμε εμείς και προχωρά και με το όλο κλίμα που δημιούργησε αυτή η Κυβέρνηση. 
      ΑΠΟΣΤΟΛΟΣ ΚΑΚΛΑΜΑΝΗΣ: Εξαγγέλλετε κάθε φορά ποιοι θα διωχθούν και το λέτε αυτό σεβασμό στη δικαιοσύνη; Σεβασμό στη δικαιοσύνη το λέτε. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν εξαγγέλλουμε τίποτα. Τα έχουμε πει αυτά. Θέλετε τώρα για άλλη μια φορά να τα κουβεντιάσουμε; Για ακόμη μια φορά λέω ότι δεν είναι ακριβές…
      ΑΠΟΣΤΟΛΟΣ ΚΑΚΛΑΜΑΝΗΣ: Τι είπατε στο κ. Λινό και στον κ. Παπαγγελόπουλο στο γραφείο σας;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μπορεί να μιλάμε και οι δυο μαζί; 
      Είναι ανακριβές ότι υπήρξε…
      ΑΠΟΣΤΟΛΟΣ ΚΑΚΛΑΜΑΝΗΣ: Τι είπατε στον κ. Λινό στο γραφείο σας, τι είπατε για τον Παπαγγελόπουλο, για τις υποκλοπές; Τι εντολές δώσατε και παγιδεύσατε τη δικαιοσύνη;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μα, τι λέτε τώρα; 
      ΑΠΟΣΤΟΛΟΣ ΚΑΚΛΑΜΑΝΗΣ: Σας τα λέει ο δικός σας, ο κ. Κόκκινος. Σας λέει με την κομματική του συνέπεια, διότι δικός σας είναι. Κομματικά τον επιλέξατε και αυτόν.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Και τον επικαλείσθε; Μα, εσείς τον υβρίζατε προχθές. 
      ΠΡΟΕΔΡΕΥΩΝ (Γεώργιος Σούρλας): Παρακαλώ μην καταργείτε το Προεδρείο και την κοινοβουλευτική διαδικασία. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Τι λέτε τώρα, κύριε Κακλαμάνη;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ένα λεπτό.
      Κύριε Πρόεδρε, ο κύριος Υπουργός σας άκουσε δεκαέξι λεπτά χωρίς να σας διακόψει και παρακαλώ αυτό να το εκτιμήσετε. Θερμή παράκληση: Μην αγνοείτε το Προεδρείο. Δεν μπορείτε να διακόψετε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, η Αίθουσα είναι Αίθουσα διαλόγου. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πρόεδρε, το διάλογο αυτόν δεν τον επιτρέπει. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν είναι Αίθουσα διακοπών, κύριε Πρόεδρε. Μπορείτε να με αφήσετε, σας παρακαλώ, να πω αυτά που έχω να πω;
      ΑΠΟΣΤΟΛΟΣ ΚΑΚΛΑΜΑΝΗΣ: Δεν μπορείτε ως Υπουργός Δικαιοσύνης να εξαγγέλλετε τι αποφάσεις βγάζουν τα δικαστήρια. Δεν είστε δικηγόρος, κύριε Σούρλα, είστε γιατρός.
      ΠΡΟΕΔΡΕΥΩΝ (Γεώργιος Σούρλας): Ευτυχώς, δεν είμαι.
      ΑΠΟΣΤΟΛΟΣ ΚΑΚΛΑΜΑΝΗΣ: Όσοι είναι νομικοί εδώ πέρα και ακούν τον Υπουργό Δικαιοσύνης να λέει ότι εξαρτώνται οι αποφάσεις των δικαστικών συμβουλίων, αγανακτούν.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, δεν μπορούμε να συνεχίσουμε έτσι. 
      ΑΠΟΣΤΟΛΟΣ ΚΑΚΛΑΜΑΝΗΣ: Λέτε ότι εάν δεν ήσασταν εσείς, η δικαιοσύνη θα ήταν διεφθαρμένη.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αυτό είπα; 
      ΑΠΟΣΤΟΛΟΣ ΚΑΚΛΑΜΑΝΗΣ: Το είπε και ο Πρωθυπουργός ότι παραλάβατε διεφθαρμένη δικαιοσύνη.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Πρόεδρε. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εξήγησα, είναι ανακριβή αυτά που λέτε. 
      ΠΡΟΕΔΡΕΥΩΝ (Γεώργιος Σούρλας): Κύριε Κακλαμάνη, ο Υπουργός σας σεβάστηκε. Έχει το δικαίωμα να εκφράσει ελεύθερα και απεριόριστα τη γνώμη του και θα κριθεί. Δεν έχετε, όμως, το δικαίωμα να τον διακόπτετε, κύριε Πρόεδρε.
      Κύριε Υπουργέ, συνεχίστε.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, εάν μπορεί να αποκατασταθεί κάπως η ηρεμία…
      ΠΡΟΕΔΡΕΥΩΝ (Γεώργιος Σούρλας): Πρέπει να αποκατασταθεί η ηρεμία. 
      ΑΠΟΣΤΟΛΟΣ ΚΑΚΛΑΜΑΝΗΣ: Υπάρχει ηρεμία, κύριε Υπουργέ. Εσείς την διαταράσσετε. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αισθάνομαι την ηθική υποχρέωση να πω τα παρακάτω. Οι ισχυρισμοί Βουλευτών του ΠΑ.ΣΟ.Κ. διαψεύδονται από τα στοιχεία της εταιρείας «ΘΕΜΙΣ ΚΑΤΑΣΚΕΥΑΣΤΙΚΗ», τα οποία επαναλαμβάνω ότι υπογράφουν βασικά στελέχη της, στελέχη που επί των δικών σας ημερών προσελήφθησαν. Αυτά τα στοιχεία δεν επιδέχονται αμφισβήτηση.
      Θέλω, όμως, να καταθέσω και έναν ακόμα πίνακα, τον τελευταίο, με τα συγκεντρωτικά στοιχεία του τρόπου ανάθεσης και του κόστους των έργων της εταιρείας «ΘΕΜΙΣ ΚΑΤΑΣΚΕΥΑΣΤΙΚΗ» από τον Απρίλιο του 1998 έως τον Απρίλιο του 2006. Ο πίνακας αυτός καταδεικνύει ότι σήμερα το μέσο κόστος των έργων είναι 30% μικρότερο σε σύγκριση με το μέσο κόστος κατά τη διάρκεια του δικού σας παρελθόντος. Με άλλα λόγια, τα έργα, τα οποία εμείς κατασκευάζουμε, στοιχίζουν στο φορολογούμενο πολίτη 30% φθηνότερα από ό,τι τα δικά σας. Και όλα αυτά τα καταφέρνει αυτός για τον οποίο τάχα δεν δίνουμε στοιχεία -όπως ανακριβώς ισχυρίστηκε ο κ. Παπαϊωάννου- και είναι ο διευθύνων σύμβουλος της «ΘΕΜΙΔΟΣ» χάρη στον οποίο έχει πράγματι ταχύτατα προχωρήσει το συγκεκριμένο αυτό κατασκευαστικό πρόγραμμα και χάρη στην ακεραιότητα και στην ικανότητα του οποίου έχουμε καταφέρει αυτά τα λαμπρά οικονομικά αποτελέσματα.
      (Στο σημείο αυτό ο Υπουργός Δικαιοσύνης κ. Αναστάσιος Παπαληγούρας καταθέτει για τα Πρακτικά Συγκριτικό Συνοπτικο Πίνακα Τρόπου Ανάθεσης και Κόστους Εργων, που βρίσκεται στο Αρχείο του Τμήματος Γραμματείας της Δ/νσης Στενογραφίας και Πρακτικών της Βουλής)
      Τέλος, ο κ. Παπαϊωάννου πρόλαβε να πει πριν φύγει ότι «ε, καλά δεν έγινε και τίποτα» που η Δικαιοσύνη ασχολήθηκε με τη «ΘΕΜΙΔΑ». Σκανδαλολογούσατε, όταν μιλάγατε για τα έργα και τις ημέρες της «ΘΕΜΙΔΟΣ». 
      ΑΠΟΣΤΟΛΟΣ ΚΑΚΛΑΜΑΝΗΣ: Σας είπαμε γιατί έφυγε ο κ. Παπαϊωάννου.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εγώ θα το πω. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, μη διακόπτετε. Στο κάτω-κάτω επερωτών είναι, ας φρόντιζε να είναι εδώ ο κ. Παπαϊωάννου. Είναι Κοινοβουλευτικός Εκπρόσωπος και ας φρόντιζε να μην έχει την υποχρέωση αυτή. 
      ΑΠΟΣΤΟΛΟΣ ΚΑΚΛΑΜΑΝΗΣ: Όταν υπάρχει τέτοιο κώλυμα;
      ΠΡΟΕΔΡΕΥΩΝ (Γεώργιος Σούρλας): Ναι, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Μα τι λέτε τώρα;
      ΠΡΟΕΔΡΕΥΩΝ (Γεώργιος Σούρλας): Όχι κύριε Πρόεδρε, δεν είναι σε δεύτερη μοίρα το Κοινοβούλιο από τις προσωπικές ή κομματικές υποχρεώσεις. 
      ΑΠΟΣΤΟΛΟΣ ΚΑΚΛΑΜΑΝΗΣ: Μα τι λέτε; 
      ΠΡΟΕΔΡΕΥΩΝ (Γεώργιος Σούρλας): Δεν είναι σε δεύτερη μοίρα η υποχρέωση του Κοινοβουλευτικού Εκπροσώπου. Έπρεπε να είναι στην Αίθουσα σε τελευταία ανάλυση, όπως είναι και ο κ. Κοσμίδης μόνο από τους επερωτώντες Βουλευτές. Μην το λέτε εσείς αυτό, κύριε Πρόεδρε. 
      ΑΝΑΣΤΑΣHΣ ΠΑΠΑΛΗΓΟΥΡΑΣ (Υπουργός Δικαιοσύνης): Εγώ θυμάμαι ότι στην Αίθουσα αυτή, όλοι, συμπεριλαμβανομένου και του πρώην Πρόεδρου της Βουλής, έχουμε υπογραμμίσει την ανάγκη να έρχονται πρώτα τα κοινοβουλευτικά μας καθήκοντα και μετά τα όποια άλλα κομματικά. 
      Εσείς τα έχετε πει κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Με προκαλείτε και θα σας πω, κύριε Παπαληγούρα, πόσες φορές ήσασταν την προηγούμενη περίοδο. 
      ΑΝΑΣΤΑΣHΣ ΠΑΠΑΛΗΓΟΥΡΑΣ (Υπουργός Δικαιοσύνης): Να το πείτε. 
      ΠΡΟΕΔΡΕΥΩΝ (Γεώργιος Σούρλας): Παρακαλώ ηρεμία, κύριε Πρόεδρε. Σας παρακαλώ πολύ!
      ΑΠΟΣΤΟΛΟΣ ΚΑΚΛΑΜΑΝΗΣ: Να δείτε το απουσιολόγιο. Δεν είναι σωστό αυτό που κάνετε, όταν σας εξήγησε ο κ. Παπαϊωάννου γιατί θα έφευγε. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Να το πείτε. Υπερηφανεύομαι ότι είμαι από τους πιο τακτικούς. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Πρόεδρε, δεν μπορώ να σας δώσω ξανά το λόγο. Δεν ωφελεί το Κοινοβούλιο αυτή η ένταση. 
      ΑΠΟΣΤΟΛΟΣ ΚΑΚΛΑΜΑΝΗΣ: Εσείς το κάνατε θέμα για έναν Βουλευτή ο οποίος είναι υπόδειγμα. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πρόεδρε, είναι θέμα, δεν το κάναμε. Είναι θέμα. Εσείς μας διδάξατε ότι έτσι πρέπει να συμπεριφερόμεθα ως Κοινοβουλευτικοί. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό δείχνει κακοπιστία. 
      ΠΡΟΕΔΡΕΥΩΝ (Γεώργιος Σούρλας): Όχι, δεν είναι κακοπιστία. Αφήστε τον Υπουργό να μιλήσει. 
      Συνεχίστε, κύριε Υπουργέ. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Έλεγα λοιπόν, σε απόδειξη ότι δεν επρόκειτο για σκανδαλολογία –αυτό είναι το «τίποτα» που έλεγε ο κ. Παπαιωάννου- ότι κατά το δημοσιευθέν πόρισμα του Σώματος Επιθεωρητών Ελεγκτών Δημόσιας Διοίκησης, που επιλήφθηκε καθώς βοούσε ο κόσμος για τις συστηματικές παρανομίες στην «Θέμιδα», διεκτραγωδούνται –εγώ τα έχω διαβάσει από τις εφημερίδες, διότι φαίνεται ότι το σχετικό πόρισμα έφτασε και εκεί- πρωτοφανείς υπερβάσεις, ανεπίτρεπτες κακοτεχνίες, στημένοι διαγωνισμοί, αναθέσεις έργων με απαράδεκτα χαμηλές εκπτώσεις. Αυτά είναι τα πεπραγμένα σας. 
      Τελειώνω λέγοντας ότι επί των δικών μας ημερών δεν είναι καθεστώς η αδιαφάνεια οι παρανομίες και η διαφθορά. Και είμαστε πράγματι υπερήφανοι, διότι και στον τομέα της δικαιοσύνης έχουν γίνει σημαντικότατα βήματα, τα οποία διασφαλίζουν μία ποιοτικότερη και ταχύτερη απονομή της δικαιοσύνης καθώς και ένα ποιο ανθρώπινο σωφρονιστικό σύστημα. 
      Ευχαριστώ. 
       (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της υπ’ αριθμόν 82/23-6-2006 επερωτήσεως είκοσι δύο Βουλευτών του ΠΑ.ΣΟ.Κ, προς τον Υπουργό Δικαιοσύνης σχετικά με το Σωφρονιστικό Σύστημα. 
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 14.14΄ λύεται η συνεδρίαση για την προσεχή Τρίτη 29 Αυγούστου 2006 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ



2
ΣΥΝΕΔΡΙΑΣΗ 24-8-06  ΣΕΛ.

