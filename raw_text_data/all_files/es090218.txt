      
      (Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
      
      ΠΙΝΑΚΑΣ ΠΕΡΙΕΧΟΜΕΝΩΝ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄ 
      ΣΥΝΕΔΡΙΑΣΗ ?΄
      Τετάρτη 18 Φεβρουαρίου 2009
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το 7ο Δημοτικό Σχολείο Αγίας Παρασκευής, το 1ο Γυμνάσιο Κορωπίου, το 3ο Γυμνάσιο Νίκαιας, το 1ο Δημοτικό Σχολείο Τρίπολης, το Δημοτικό Σχολείο Μητρόπολης Καρδίτσας και το 18ο και 29ο Δημοτικά Σχολεία Βόλου, σελ.
      3. Επί διαδικαστικού θέματος, σελ.
      4. Επί του Κανονισμού, σελ.
      5. Επί προσωπικού θέματος, σελ.
      6. Αναφορά καταδίκης για την επίθεση στον καθηγητή κ. Ι. Πανούση, σελ.
      7. Αναφορά καταδίκης για την τρομοκρατική επίθεση στον τηλεοπτικό σταθμό ALTER, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 19 Φεβρουαρίου 2009, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      Συζήτηση επί της αρχής του σχεδίου νόμου του Υπουργείου Υγείας και Κοινωνικής Αλληλεγγύης: «Ρύθμιση όρων απασχόλησης των νοσοκομειακών ιατρών του ΕΣΥ σύμφωνα με το π.δ. 76/2005 και άλλες διατάξεις», σελ.
      
      ΟΜΙΛΗΤΕΣ
      Α. Επί διαδικαστικού θέματος:
      ΑΒΡΑΜΟΠΟΥΛΟΣ Δ., σελ.
      ΑΔΡΑΚΤΑΣ Π., σελ.
      ΚΟΥΡΑΚΗΣ Α., σελ.
      ΠΑΠΑΔΗΜΗΤΡΙΟΥ Ε., σελ.
      ΠΑΠΟΥΤΣΗΣ Χ., σελ.
      ΡΟΝΤΟΥΛΗΣ Α., σελ.
      ΣΟΥΡΛΑΣ Γ., σελ.
      ΧΑΡΑΛΑΜΠΟΥΣ Χ., σελ.
      
      Β. Επί του Κανονισμού:
      ΠΑΠΟΥΤΣΗΣ Χ., σελ.
      ΠΕΤΣΑΛΝΙΚΟΣ Φ., σελ.
      
      Γ. Επί προσωπικού θέματος:
      ΑΒΡΑΜΟΠΟΥΛΟΣ Δ., σελ.
      ΛΑΜΠΙΡΗΣ Η., σελ.
      ΠΑΠΟΥΤΣΗΣ Χ., σελ.
      ΠΕΤΣΑΛΝΙΚΟΣ Φ., σελ.
      ΡΟΝΤΟΥΛΗΣ Α., σελ.
      ΦΛΩΡΙΔΗΣ Γ., σελ.
      
      Δ. Επί του σχεδίου νόμου του Υπουργείου Υγείας και Κοινωνικής Αλληλεγγύης:
      ΑΒΡΑΜΟΠΟΥΛΟΣ Δ., σελ.
      ΑΔΡΑΚΤΑΣ Π., σελ.
      Α’Ι’ΒΑΛΙΩΤΗΣ Κ., σελ.
      ΑΛΑΒΑΝΟΣ Α., σελ.
      ΑΠΟΣΤΟΛΑΤΟΣ Β., σελ.
      ΒΕΡΡΑΣ Μ., σελ.
      ΓΕΙΤΟΝΑΣ Κ., σελ.
      ΓΕΡΟΝΤΟΠΟΥΛΟΣ Κ., σελ.
      ΔΡΑΓΩΝΑ Θ., σελ.
      ΚΑΡΑΤΖΑΦΕΡΗΣ Γ., σελ.
      ΚΟΥΡΑΚΗΣ Α., σελ.
      ΛΑΜΠΙΡΗΣ Η., σελ.
      ΛΕΒΕΝΤΗΣ Α., σελ.
      ΠΑΠΑΓΕΩΡΓΙΟΥ Γ. (Ν. ‘Αρτας), σελ.
      ΠΑΠΟΥΤΣΗΣ Χ., σελ.
      ΡΟΝΤΟΥΛΗΣ Α., σελ.
      ΣΑΜΠΑΖΙΩΤΗΣ Δ., σελ.
      ΣΚΑΝΔΑΛΑΚΗΣ Π., σελ.
      ΣΚΟΥΛΑΚΗΣ Ε., σελ.
      ΣΟΥΡΛΑΣ Γ., σελ.
      ΣΠΗΛΙΟΠΟΥΛΟΣ Κ., σελ.
      ΤΣΟΥΚΑΛΗΣ Ν., σελ.
      ΦΛΩΡΙΔΗΣ Γ., σελ.
      ΧΑΡΑΛΑΜΠΟΥΣ Χ., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄ 
      ΣΥΝΕΔΡΙΑΣΗ ?
      Τετάρτη 18 Φεβρουαρίου 2009
      Αθήνα, σήμερα στις 18 Φεβρουαρίου 2009, ημέρα Τετάρτη και ώρα 10.08΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 17 Φεβρουαρίου 2009 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΠΘ΄ συνεδριάσεώς του, της Τρίτης 17 Φεβρουαρίου 2009 σε ό,τι αφορά την ψήφιση στο σύνολο των σχεδίων νόμου:
      1) «Τροποποιήσεις επενδυτικών νόμων και άλλες διατάξεις».
      2) «Κύρωση του Μνημονίου Κατανόησης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ινδονησίας για συνεργασία στον τομέα του τουρισμού».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ηλία Λαμπίρη, Βουλευτή Νομού Ρεθύμνης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Τοπικό Συμβούλιο Σκοπής Δήμου Σητείας ζητεί την κατασκευή συμπληρωματικού κλάδου στον κόμβο του Δ.Δ. Σκοπής.
      2) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κ. Σχοινιωτάκη - Ζερβάκη Μαρία, νηπιαγωγός ζητεί να λάβει τα αναδρομικά από τη σύνταξη και το μετοχικό.
      3) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Οροπεδίου Λασιθίου ζητεί να περιληφθεί η περιοχή του Δήμου του στην Α΄ ζώνη των 200 ευρώ για το επίδομα θέρμανσης.
      4) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την αναστολή της Απόφασης 11984/08 από τον ΟΑΕΔ Θεσσαλίας, σύμφωνα με την οποία προκηρύχθηκαν θέσεις προστατευόμενων του ν.2643/98 για τον ιδιωτικό τομέα της περιοχής.
      5) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί να ενταχθούν στο σχέδιο νόμου «Τροποποιήσεις Επενδυτικών Νόμων και άλλες διατάξεις» θέματα όπως η αύξηση του ορίου προϋπολογισμού για τα επενδυτικά σχέδια που θα εξετάζονται στις περιφέρειες κ.λπ..
      6) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δικηγορικός Σύλλογος Βόλου ζητεί τη συμπερίληψη στην επόμενη προκήρυξη ή σε ειδική προκήρυξη και όσων ελεύθερων επαγγελματιών προέβησαν σε έναρξη επιτηδεύματος το έτος 2008, δίνοντάς τους τη δυνατότητα να επωφεληθούν της παρεχόμενης επιχορήγησης που δίδεται από τον Οργανισμό Απασχόλησης Εργατικού Δυναμικού.
      7) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Κατασκευαστών Οικοδομικών Έργων Ν. Μαγνησίας ζητεί επιδότηση των τόκων των στεγαστικών δανείων για αγορά κατοικίας τουλάχιστον για μία επταετία κ.λπ..
      8) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ομάδα Παραγωγών Βιομηχανικής Ντομάτας «ΕΑΣ Αλμυρού» Νομού Μαγνησίας ζητεί να αποκατασταθεί η αδικία και να τους επιστραφεί το ΦΠΑ που αντιστοιχεί στο ποσό της επιδότησης.
      9) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Ιδιοκτητών Ακινήτων - Οικιστών Πεδίου Άρεως Δήμου Βόλου ζητεί να περιληφθούν κατ’ εξαίρεση οι πλημμυροπαθείς επαγγελματίες εκείνης της περιοχής στους δικαιούχους δανείου, παρότι δεν υπήρξε κερδοφορία το 2006, λόγω της ανωτέρω φυσικής καταστροφής.
      10) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Σύλλογος Υπαλλήλων ΟΠΑΠ Αποσπασμένων στη Γενική Γραμματεία Αθλητισμού ζητεί τη μετατροπή της εργασιακής σχέσης των μελών του από ορισμένου σε αορίστου χρόνου.
      11) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ομοσπονδία Συλλόγων Επαγγελματιών Γεωπόνων ζητεί την επίλυση εκκρεμοτήτων σχετικών με το πρόγραμμα «Εγκατάσταση Νέων Γεωργών» Μέτρο 1.1.2.
      12) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε αναφορά με την οποία το Σωματείο Εργαζομένων στο Γενικό Νομαρχιακό Νοσοκομείο Ρεθύμνου ζητεί την πλήρωση θέσης Διευθυντή Νοσηλευτικής στο πιο πάνω Νοσοκομείο.
      13) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Φόβος Ιωάννης, Μαθηματικός στο Γυμνασιακό Παράρτημα Φυλακών ΕΚΚΝ Βόλου ζητεί να βρεθεί κάποιος τρόπος να κατοχυρωθεί η οργανική του θέση, για να έχει το δικαίωμα αίτησης μετάθεσης εφόσον η απόσπασή του πραγματοποιείται κατά κανόνα για να εξυπηρετήσει ανάγκες της υπηρεσίας κ.λπ..
      14) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Ξενοδόχων Νομού Μαγνησίας ζητεί την αναβάθμιση και τον εκσυγχρονισμό των ξενοδοχειακών μονάδων δύο αστέρων.
      15) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Γονέων και Κηδεμόνων των μαθητών του 8ου Γυμνασίου Βόλου ζητεί τη λειτουργία ενός Ενιαίου Αθλητικού Σχολείου που θα στεγαστεί στο Πανθεσσαλικό Στάδιο.
      16) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία οι Σύλλογοι «Ελ. Βενιζέλος» και «Κύδων» Νομού Χανίων ζητούν να εξασφαλιστεί η απρόσκοπτη προετοιμασία των αθλητών ακοντισμού, δισκοβολίας και σφαιροβολίας, τόσο των δρόμων, όσο και των ριπών για βολές κάποιες καθορισμένες ώρες εβδομαδιαίως στην περιοχή τους.
      17) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ομοσπονδία Ενώσεων Προσωπικού Λιμενικού Σώματος ζητεί να προχωρήσουν τάχιστα οι διαδικασίες πρόσληψης νέων στελεχών στο Λιμενικό Σώμα με κύριο βάρος στις ειδικότητες των αποφοίτων Σχολών Εμπορικού Ναυτικού κ.λπ..
      18) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Παναγιώτης Γεωργιάδης, κάτοικος Δράμας ζητεί την επίλυση συνταξιοδοτικού προβλήματος του θανόντος πατρός του.
      19) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται σε εγκύκλιο του ΙΚΑ που υποχρεώνει τους ασθενείς καρκινοπαθείς να πληρώνουν τις χημειοθεραπείες.
      20) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ζητεί να πληροφορηθεί για τη θητεία δημοτικού συμβούλου.
      21) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύνδεσμος Εξαγωγέων Κρήτης ζητεί την οικονομική και στελεχειακή ενίσχυση του Ελληνικού Οργανισμού Εξωτερικού Εμπορίου κ.λπ.
      22) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται σε αιτήματα των Νοσοκομειακών Ιατρών του Νοσοκομείου Αγίου Νικολάου Κρήτης.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8994/21-3-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β13-201/10-4-2008 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Εμ. Στρατάκης, με θέμα «Ευαισθητοποίηση και ενημέρωση πολιτών για τους κινδύνους που ελλοχεύει η αλόγιστη χρήση διαφόρων προϊόντων που παράγονται», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή σας γνωστοποιούμε τα ακόλουθα:
      Η Γενική Γραμματεία Καταναλωτή, στην πολιτική που εφαρμόζει για την προστασία των καταναλωτών, έχει εντάξει σε συνεργασία με άλλες αρμόδιες αρχές (ΥΠΕΧΩΔΕ, Γενικό Χημείο του Κράτους, ΥΠΑΝ / Γενική Γραμματεία Βιομηχανίας), δράσεις οι οποίες αποσκοπούν στην προστασία του περιβάλλοντος όπως:
      1. Εφαρμόζει τη νομοθεσία για την ενημέρωση των Καταναλωτών σχετικά με τις εκπομπές καυσαερίων στους χώρους πώλησης των νέων επιβατηγών αυτοκινήτων.
      2. Συνεργάζεται με το ΥΠΕΧΩΔΕ για τη διεξαγωγή ελέγχων για τις απαγορευμένες ουσίες που καταστρέφουν τη στοιβάδα του όζοντος.
       3. Συνεργάζεται με το Γενικό Χημείο του Κράτους και τις Δ/νσεις Εμπορίου των Ν.Α.  για την εφαρμογή της νομοθεσίας σχετικά με τις προδιαγραφές και την επισήμανση  (οδηγίες χρήσεις - πληροφορίες ή και σύμβολα κινδύνου) των χημικών προϊόντων.
      4. Έχει εκδώσει αγορανομικές διατάξεις σχετικά με τη χρήση του όρου οικολογικό σε καταναλωτικά προϊόντα.
      5. Υλοποίησε σε συνεργασία με εκπροσώπους Ανωτάτων Εκπαιδευτικών Ιδρυμάτων και Φορέων Ποιότητας, δειγματοληπτικούς και εργαστηριακούς ελέγχους επίπλων και προϊόντων σύνθετης συγκολλημένης ξυλείας που χρησιμοποιούνται στην κατασκευή επίπλων ως προς την εκλυόμενη φορμαλδεΰδη και άλλους οργανικούς ρύπους από αυτά. Επίσης, προωθεί σχέδιο Κοινής Υπουργικής Απόφασης (έχει τεθεί σε Δημόσια Διαβούλευση), σε ενίσχυση του υφιστάμενου νομικού πλαισίου, το οποίο προβλέπει ως επιτρεπτή, τη χαμηλότερη κλάση εκλυόμενης φορμαλδεΰδης επίπλων και προϊόντων σύνθετης συγκολλημένης ξυλείας που προορίζονται για έπιπλα και τα οποία θα διατίθενται στη χώρα μας, καθώς και την υποχρέωση συμμόρφωσης με τις απαιτήσεις του ισχύοντος προτύπου ως προς τη μετανάστευση ορισμένων χημικών στοιχείων για τα παιδικά έπιπλα. Με αυτό τον τρόπο εξασφαλίζει υψηλότερο επίπεδο προστασίας για τους καταναλωτές / χρήστες με βάση την αρχή της πρόληψης και την αποτελεσματικότερη εποπτεία της αγοράς ως προς την ποιότητα και την ασφάλεια των προϊόντων σύνθετης συγκολλημένης ξυλείας και επίπλων.
      6. Διοργανώνει εκδηλώσεις ενημέρωσης του καταναλωτικού κοινού, όπως στα πλαίσια του Συνεδρίου για την Ευρωπαϊκή Στρατηγική Καταναλωτή, που πραγματοποιήθηκε στην Αθήνα, στις 3 και 4 Φεβρουαρίου 2006, με τη συμμετοχή εκπροσώπου της Δ/νσης Περιβάλλοντος του Γ.Χ.Κ.. Στο συνέδριο παρουσιάστηκαν ομιλίες με θέματα υγείας και ασφάλειας του καταναλωτή από βιομηχανικά καταναλωτικά προϊόντα και αυτά που ελλοχεύουν χημικούς κινδύνους, καθώς και δράσεις που λαμβάνονται από τις αρμόδιες Υπηρεσίες για την προστασία του καταναλωτικού κοινού, σε εφαρμογή του υφιστάμενου νομικού πλαισίου.
      7. Παρακολουθεί τον Κανονισμό REACH, Καν. 1907/2006/ΕΚ του Ευρωπαϊκού Κοινοβουλίου και του Συμβουλίου, με τον οποίο η Ευρωπαϊκή Κοινότητα προβαίνει σε μια αναθεώρηση της ισχύουσας νομοθεσίας, προκειμένου να επιτύχει τη βελτίωση της υγείας του ανθρώπου και του περιβάλλοντος, την αύξηση της διαφάνειας, την προώθηση των δοκιμών στις οποίες δεν χρησιμοποιούνται ζώα, την πρόληψη του κερματισμού της εσωτερικής αγοράς και την αναβάθμιση της ανταγωνιστικότητας της κοινοτικής χημικής βιομηχανίας. Η Γενική Γραμματεία Καταναλωτή συνδράμει μέσω των Υπηρεσιών Εμπορίου των Νομαρχιακών Αυτοδιοικήσεων στον έλεγχο της εφαρμογής του Κανονισμού REACH στα καταναλωτικά προϊόντα.
      Σύμφωνα με την Υπουργική Απόφαση με αριθμό 3013966/2726 (ΦΕΚ 1025/Β΄/22.06.2007), η επισπεύδουσα αρχή για την εφαρμογή των διατάξεων του Κανονισμού 1907/2006/ΕΚ καθώς και για τη συγκρότηση του εθνικού γραφείου στήριξης για την παροχή συμβουλών σε παρασκευαστές, εισαγωγείς, μεταγενέστερους χρήστες και σε κάθε άλλο ενδιαφερόμενο σχετικά με τις αντίστοιχες ευθύνες και υποχρεώσεις τους, δυνάμει του προαναφερόμενου Κανονισμού, είναι η Δ/νση Περιβάλλοντος του Γενικού Χημείου του Κράτους.
      Επιπλέον, σύμφωνα με το άρθρο 1, παρ. 3, στοιχείο ε, του Ν. 2251/94 όπως έχει τροποποιηθεί και συμπληρωθεί από το Ν. 3587/2007 (ΦΕΚ 152.10-07-2007), η Γενική Γραμματεία Καταναλωτή μεριμνά για την πληροφόρηση και την επιμόρφωση των καταναλωτών σε θέματα που αφορούν στην προστασία του φυσικού περιβάλλοντος και στην προαγωγή της βιώσιμης κατανάλωσης. Για το σκοπό αυτό έχουν πραγματοποιηθεί από τη Δ/νση Πολιτικής Καταναλωτή τα ακόλουθα:
      8. Έχουν διοργανωθεί Ημερίδες, όπως αυτή με θέμα τις διατροφικές συνήθειες των Ελλήνων καταναλωτών και τη δημιουργία Εθνικής Πλατφόρμας για τη διατροφή, τη φυσική δραστηριότητα και την υγεία, που πραγματοποιήθηκε στην Αθήνα, στις 23 Νοεμβρίου 2007, στην οποία παρουσιάστηκαν οι θετικές επιπτώσεις της Μεσογειακής διατροφής στην υγεία του ανθρώπου.
      9. Έχουν εισηγηθεί θέματα α) βιώσιμης κατανάλωσης, στα πλαίσια του σεμιναρίου Περιβαλλοντικής Εκπαίδευσης «Κατανάλωση - Πολιτισμός και Περιβαλλοντική Εκπαίδευση» που διοργάνωσε το Κέντρο Περιβαλλοντικής Εκπαίδευσης Μολάων στις 2 και 3 Μαρτίου 2007 στους Μολάους Λακωνίας και β) αειφορίας και κατανάλωσης στα πλαίσια ημερίδας «Καταναλωτισμός-Ανακύκλωση-Αλλάζοντας συμπεριφορές» που συνδιοργάνωσαν στις 20/04/2007 στην Αλεξανδρούπολη η Ένωση Προστασίας Καταναλωτών Έβρου, η Νομαρχία Έβρου, οι Δ/νσεις Πρωτοβάθμιας και Δευτεροβάθμιας Εκπαίδευσης του Νομού Έβρου καθώς και η Πανελλήνια Ένωση Εκπαιδευτικών Περιβαλλοντικής Εκπαίδευσης.
      10. Έχουν εκδοθεί φυλλάδια σχετικά με τη βιώσιμη κατανάλωση και την ενεργειακή επισήμανση των ηλεκτρικών συσκευών. Προέβη στην έκδοση ενημερωτικού φυλλαδίου σχετικά με τις επισημάνσεις των χημικών προϊόντων που πρέπει να γνωρίζουν για να προστατεύονται οι καταναλωτές, σε συνεργασία με τη Δ/νση Περιβάλλοντος του Γ.Χ.Κ. και επεξεργάζεται την έκδοση νέου φυλλαδίου σχετικά με τα απορρυπαντικά.
      Επιπλέον σας επισυνάπτουμε το με αριθμ. πρωτ. 4577/8-4-08 έγγραφο του Ενιαίου Φορέα Ελέγχου Τροφίμων (ΕΦΕΤ).
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 5608/4-2-2008 ερώτηση του Βουλευτή κ. Δημητρίου Ρέππα δόθηκε με το υπ’ αριθμ. 10951/25-2-2009 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Δημήτρης Π. Ρέππας, σχετικά με την υλοποίηση των διατάξεων του άρθρου 35 ν. 3448/2006 για τη ρύθμιση ζητημάτων που αφορούν στην αποτέφρωση νεκρών, θέτουμε υπ’ όψιν σας τα ακόλουθα:
      Στις ανωτέρω διατάξεις παρέχεται εξουσιοδότηση για την έκδοση:
      α) προεδρικού διατάγματος, με πρόταση των Υπουργών Εσωτερικών, Περιβάλλοντος, Χωροταξίας και Δημοσίων Έργων και Υγείας και Κοινωνικής Αλληλεγγύης, με το οποίο καθορίζονται οι χώροι δημιουργίας κέντρων αποτέφρωσης νεκρών, οι όροι και ο έλεγχος λειτουργίας τους, καθώς και οι ειδικότερες προϋποθέσεις αποτέφρωσης και
      β) κοινής απόφασης των ίδιων Υπουργών, με την οποία ρυθμίζονται ειδικότερα σχετικά ζητήματα, καθώς και ζητήματα με χαρακτήρα τεχνικό ή λεπτομερειακό.
      Επιπλέον, στις διατάξεις του άρθρου 75 (παρ. Ι περίπτ. β 10 και ΙΙ περίπτ. 8) του Κώδικα Δήμων και Κοινοτήτων (κυρωτικός ν.3463/2006), ορίζεται ότι μεταξύ των αρμοδιοτήτων των πρωτοβάθμιων ΟΤΑ περιλαμβάνονται:
      - η παροχή γνώμης για τον καθορισμό χώρων αποτέφρωσης νεκρών και
      - η δημιουργία, συντήρηση και λειτουργία κέντρων αποτέφρωσης και η χορήγηση άδειας αποτέφρωσης νεκρών.
      Για την εξέταση των συναφών, με την αποτέφρωση νεκρών, ζητημάτων (υγειονομικού, περιβαλλοντικού, χωροταξικού-πολεοδομικού κ.λπ. ενδιαφέροντος, αλλά και καθαρά τεχνικού και οργανωτικού χαρακτήρα) και την εκπόνηση των ανωτέρω κανονιστικών πράξεων, έχει συσταθεί, με πρωτοβουλία του Υπουργείου μας και λειτουργεί, ομάδα εργασίας αποτελούμενη από εκπροσώπους των συναρμόδιων Υπουργείων Εσωτερικών, ΠΕΧΩΔΕ και Υγείας και Κοινωνικής Αλληλεγγύης, καθώς και της ΚΕΔΚΕ, της Εκκλησίας της Ελλάδος και άλλων ενδιαφερόμενων φορέων που διαθέτουν την απαιτούμενη γνώση και πείρα στα σχετικά ζητήματα (Εθνικής Επιτροπής για τα Δικαιώματα του Ανθρώπου, Επιτροπής για το Δικαίωμα της Αποτέφρωσης των Νεκρών στην Ελλάδα, Συνδέσμου Φίλων Αποτέφρωσης).
      Η ανωτέρω ομάδα εργασίας έχει ολοκληρώσει, κατά το μεγαλύτερο μέρος τους, την εξέταση και επεξεργασία των θεμάτων που αφορούν στην υλοποίηση των διατάξεων του άρθρου 35 ν.3448/2006 και την εκπόνηση των συναφών κανονιστικών πράξεων και αναμένεται σύντομα η προώθηση του σχεδίου προεδρικού διατάγματος, για την υπογραφή του από τους συναρμόδιους Υπουργούς. Παράλληλα καταβάλλεται προσπάθεια προκειμένου, στο χρονικό διάστημα που μεσολαβεί μέχρι την έκδοσή του, να έχει ολοκληρωθεί και η διαδικασία εκπόνησης και έκδοσης της σχετικής υπουργικής απόφασης.
      Η κίνηση της σχετικής διαδικασίας ίδρυσης και λειτουργίας κέντρων αποτέφρωσης, μετά την έκδοση των ανωτέρω κανονιστικών πράξεων και σύμφωνα με τους όρους και προδιαγραφές που θα τίθενται σε αυτές, θα προέλθει από τους ενδιαφερόμενους Δήμους ή Κοινότητες, κατά τα οριζόμενα στις προαναφερόμενες διατάξεις του άρθρου 75 παρ. Ι περίπτ. β 10 και ΙΙ περίπτ. 8 του ν.3463/2006.
      Ο Υφυπουργός
      ΘΑΝΑΣΗΣ ΝΑΚΟΣ»
      3. Στην με αριθμό 9505/1.4.2008 ερώτηση των Βουλευτών κυρίων Δημητρίου Τσιόγκα, Αχιλλέα Κανταρτζή και Νικολάου Γκατζή δόθηκε με το υπ’ αριθμ. Β-1313/23.4.2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό  9505/ 01-04-2008 που κατατέθηκε στη Βουλή από τους Βουλευτές κ.κ. Τάκη Τσιόγκα, Αχιλλέα Κανταρτζή και Νίκο Γκατζή, και αφορά τις συνθήκες λειτουργίας των σιδηροδρομικών εγκαταστάσεων και την στελέχωσή τους με το απαιτούμενο προσωπικό, θέτουμε υπόψη σας τα εξής:
      1. Ο διορισμός και η πρόσληψη προσωπικού στον ΟΣΕ γίνεται ύστερα από έγκριση επιτροπής που αποτελείται από τον Υπουργό Εσωτερικών, τον Υπουργό Οικονομίας και Οικονομικών και το Γενικό Γραμματέα της Κυβέρνησης (αρ. 2 ΠΥΣ 33/2006-ΦΕΚ Α' 280 και ΠΥΣ 15/2007-ΦΕΚ Α' 288). Επιπλέον, για την έγκριση του προσωπικού απαιτείται απόφαση από τη Διυπουργική Επιτροπή ΔΕΚΟ κατά τις διατάξεις του Ν. 3429/05.
      Ενόψει του επικείμενου εταιρικού μετασχηματισμού του ΟΣΕ, οι εταιρείες προβλέπεται να προχωρήσουν σε επαναπροσδιορισμό των προσλήψεών τους.
      2. Τα συστήματα Σηματοδότησης και Τηλεδιοίκησης που είναι εγκατεστημένα στα τμήματα γραμμής του άξονα Αθήνας-Θεσσαλονίκης λειτουργούν κανονικά αλλά σε ορισμένες περιπτώσεις (ιδιαίτερα στο τμήμα γραμμής Δομοκός-Λάρισα-Πλατύ και στο τμήμα Οινόη-Τιθορέα) και για λόγους που επιβάλλονται από εκτελούμενες εργολαβίες της ΕΡΓΟΣΕ, αλλά και εκτεταμένες κλοπές και δολιοφθορές των καλωδίων, ο χειρισμός του συστήματος και η ομαλή διεξαγωγή της κυκλοφορίας διασφαλίζεται και από το προσωπικό των σταθμών.
      3. Τέλος, πληροφορούμε ότι από το ΥΠ.Μ.Ε. προωθούνται παράλληλα όλα τα θεσμικά και διοικητικά μέτρα που απαιτούνται για την ενίσχυση της ασφάλειας του σιδηροδρομικού συστήματος. Σε αυτή την κατεύθυνση το ΥΠ.Μ.Ε. έχει εγκρίνει και δημοσιεύσει τους κανόνες ασφαλείας για τις σιδηροδρομικές μεταφορές με την υπ' αριθμ. Φ4/οικ.27887/2166/2006 (Β΄ 643) υπουργική απόφαση, ενώ συστάθηκε και λειτουργεί βάσει των Π.Δ. 160/2007 (ΦΕΚ Α΄ 201) και Π.Δ. 186/2007 (ΦΕΚ Α΄ 221) το Τμήμα Ασφαλείας Σιδηροδρόμων, στο οποίο έχει ανατεθεί η άσκηση των καθηκόντων της Αρχής Ασφάλειας Σιδηροδρομικών Μεταφορών, ως τμήμα της Διεύθυνσης Εμπορευματικών Μεταφορών του ΥΠ.Μ.Ε.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 9881/8-4-08 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. 1047739/1185/23.4.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 9881/8.4.2008 ερώτησης, που κατέθεσε ο Βουλευτής κ. Παναγιώτης Λαφαζάνης, σχετικά με το ανωτέρω θέμα, σας γνωρίζουμε τα εξής:
      Α. Βασική προτεραιότητα του Υπουργείου Οικονομίας & Οικονομικών είναι η αντιμετώπιση φαινομένων φοροδιαφυγής οπουδήποτε αυτά εκδηλώνονται και προς το σκοπό αυτό προωθείται κάθε αναγκαίο διοικητικό ή νομοθετικό ή άλλο μέτρο για την αποτροπή και την καταστολή κατά το δυνατόν του φαινομένου αυτού.
      Οι ελεγκτικές υπηρεσίες μέσα στα πλαίσια των αρμοδιοτήτων τους ιεραρχούν, προγραμματίζουν και διενεργούν ελέγχους προς όλες τις κατευθύνσεις για τον εντοπισμό διάπραξης φορολογικών παραβάσεων και ιδιαίτερα τυχόν παραβάσεων έκδοσης και λήψης πλαστών και εικονικών φορολογικών στοιχείων, που αποτελούν κριτήριο επιλογής υποθέσεων για οριστικό (τακτικό) φορολογικό έλεγχο.
      Η αρμόδια υπηρεσία μας (Δ/νση Έλεγχου) στα πλαίσια των αρμοδιοτήτων της ενημερώνει άμεσα τις ελεγκτικές υπηρεσίες για τους εκδότες και λήπτες πλαστών και εικονικών φορολογικών στοιχείων κάθε φορά που εντοπίζεται τέτοια περίπτωση.
      Ταυτόχρoνα εισάγει την πληροφορία σε εφαρμογή του εσωτερικού δικτύου μας ώστε να είναι προσβάσιμη στον ελεγκτή που του έχει ανατεθεί ο σχετικός έλεγχος.
      Έχει θεσπισθεί και εφαρμόζεται ένα ιδιαίτερα αυστηρό νομοθετικό πλαίσιο που προβλέπει βαρύτατες διοικητικές και ποινικές κυρώσεις για την αντιμετώπιση του φαινομένου των πλαστών και εικονικών φορολογικών στοιχείων, καθώς αυτό αποτελεί πράγματι μια από τις κυριότερες μορφές φοροδιαφυγής.
      Όσον αφορά τα στοιχεία που ζητούνται, δηλαδή πόσες είναι οι ετήσιες απώλειες εσόδων από τα πλαστά και εικονικά φορολογικά στοιχεία, σας γνωρίζουμε ότι, τα έσοδα από κάθε τέτοια περίπτωση δεν παρακολουθούνται ξεχωριστά.
      Β. Η Υπηρεσία Ειδικών Ελέγχων (ΥΠΕΕ) στα πλαίσια των αρμοδιοτήτων της, διενεργεί προληπτικούς και προσωρινούς ελέγχους για τη διαπίστωση της ορθής εφαρμογής των διατάξεων της φορολογικής και τελωνειακής νομοθεσίας, σε εκτέλεση του ετήσιου προγραμματισμού δράσης της, στοχεύοντας εκτός των άλλων στη δραστική αντιμετώπιση του φαινομένου της οικονομικής απάτης, με τη χρήση στις συναλλαγές πλαστών και εικονικών φορολογικών στοιχείων, καθόσον αυτό αποτελεί διαρκή στόχο πρώτης προτεραιότητας για την υπηρεσία.
      Προς την κατεύθυνση αυτή η ΥΠΕΕ έχει εκπονήσει οδηγό ελέγχου πλαστών, εικονικών και νοθευμένων φορολογικών στοιχείων στον οποίο περιλαμβάνονται αναλυτικές οδηγίες δράσης των ελεγκτικών οργάνων της.
      Από τους διενεργούμενους ελέγχους η ΥΠΕΕ έχει διαπιστώσει και καταγράψει κατά κλάδο επιχειρηματικής δραστηριότητας μεγάλο αριθμό παραβάσεων, σημαντικό μέρος των οποίων αφορά τη χρήση πλαστών, εικονικών και νοθευμένων φορολογικών στοιχείων.
      Για την υλοποίηση των στόχων της, η ΥΠΕΕ και για το τρέχον έτος έχει πραγματοποιήσει σημαντικό αριθμό ελέγχων, κινούμενη εντός των πλαισίων που χαράχθηκαν από το ετήσιο πρόγραμμα δράσης της, οι έλεγχοι δε αυτοί θα εντατικοποιηθούν ακόμη περισσότερο.
      Γ. 1. Από 1.1.2003 εφαρμόζεται με επιτυχία το μέτρο της έκδοσης, σήμανσης και διαφύλαξης των φορολογικών στοιχείων του ΚΒΣ με τη χρήση Ειδικών Ασφαλών Φορολογικών Διατάξεων Σήμανσης που καθιερώθηκε με την Α ΥΟΟ ΠΟΛ. 1284/20.12.2002 (όπως συμπληρώθηκε και κωδικοποιήθηκε με την ΑΥΟΟ ΠΟΛ. 1082/2.6.2003) και καταλαμβάνει όλα τα φορολογικά. στοιχεία του ΚΒΣ, που εκδίδονται μηχανογραφικά. Με την εφαρμογή του εν λόγω μέτρου επιτεύχθηκε, μεταξύ άλλων, η σήμανση και η ασφαλής πιστοποίηση της γνησιότητας των εκδιδομένων στοιχείων και κατ' αποτέλεσμα ο περιορισμός της δυνατότητας έκδοσης πλαστών φορολογικών στοιχείων.
      2. Περαιτέρω, το Υπουργείο Οικονομίας & Οικονομικών στα πλαίσια των προσπαθειών που διαρκώς καταβάλλει για την πάταξη της φοροδιαφυγής και τη διαφάνεια των συναλλαγών και ειδικότερα για τον περιορισμό του φαινομένου των εικονικών συναλλαγών θέσπισε, την υποχρέωση εξόφλησης των τιμολογίων αξίας 15.000 ευρώ και άνω από αγορά αγαθών ή λήψη υπηρεσιών με δίγραμμη επιταγή ή κατάθεση σε τραπεζικό λογαριασμό, καθώς επίσης και την υποχρέωση αναγραφής στα εκδιδόμενα δελτία αποστολής του αριθμού κυκλοφορίας του πρώτου χρησιμοποιούμενου κατά την μεταφορά των αγαθών ΦΙΧ ή ΔΧ φορτηγού αυτοκινήτου, ή το όνομα του πλωτού μέσου επί θαλάσσιων μεταφορών και αφετέρου την υποχρέωση υποβολής των συγκεντρωτικών καταστάσεων πελατών προμηθευτών του άρθρου 20 παρ. 1 α του ΚΒΣ αποκλειστικά και μόνο με τη χρήση ηλεκτρονικής μεθόδου επικοινωνίας μέσω διαδικτύου, για την αποτελεσματικότερη, ταχύτερη και καθολική επεξεργασία και διασταύρωση των φορολογικών στοιχείων αξίας των αντισυμβαλλομένων.
      3. Τέλος, σχετικά με την αναφορά σας για την εγκατάσταση ηλεκτρονικού συστήματος στη Γενική Γραμματεία Πληροφοριακών Συστημάτων, στο οποίο θα έχουν πρόσβαση όλοι οι ενδιαφερόμενοι και το οποίο θα επιτρέπει στους αντισυμβαλλόμενους, μέσω ηλεκτρονικών κωδικών με οn line σύνδεση, να ελέγχουν άμεσα την πιστότητα των εκδιδόμενων φορολογικών στοιχείων, σας πληροφορούμε ότι ο εκσυγχρονισμός των ηλεκτρονικών μέσων και υλικών καθώς και των ηλεκτρονικών εφαρμογών στο σύνολο των διαδικασιών του Υπουργείου αποτελεί άμεση και κύρια προτεραιότητά μας.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      5. Στις με αριθμό 12816/20.1.09 και 13497/29.1.09 ερωτήσεις του Βουλευτή κ. Βαΐτση Αποστολάτου δόθηκε με το υπ΄αριθμ. 10196/13.2.09 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 12816/20-1-2009 και 13497/29.1.2009 ερωτήσεις που κατατέθηκαν στη Βουλή από το Βουλευτή κ. Β. Αποστολάτο σχετικά με τη λειτουργία των Νοσοκομείων ΑΡΕΤΑΙΕΙΟ και ΑΙΓΙΝΗΤΕΙΟ, σας γνωρίζουμε τα ακόλουθα:
      Αναφορικά με τη δαπάνη μισθοδοσίας των ειδικευόμενων ιατρών των Νοσοκομείων ΑΡΕΤΑΙΕΙΟ και ΑΙΓΙΝΗΤΕΙΟ, σας γνωρίζουμε ότι με την αρ. ΔΥ5α/οικ.13844/30-1-09 Υπουργική Απόφαση επιχορηγήθηκαν τα προαναφερόμενα Νοσοκομεία με τα κάτωθι ποσά:
      1. ΑΡΕΤΑΙΕΙΟ: 500.000 ευρώ
      2. ΑΙΓΙΝΗΤΕΙΟ: 500.000 ευρώ,
      από τον προϋπολογισμό εξόδων του Υπουργείου Υγείας και Κοινωνικής Αλληλεγγύης, οικονομικού έτους 2009.
      Σχετικά με την περίθαλψη ανασφάλιστων, σας γνωρίζουμε ότι υφίσταται σoβαρό οικονομικό πρόβλημα σε όλα τα Νοσοκομεία της χώρας, δεδομένου ότι οι δαπάνες περίθαλψης ανασφάλιστων πολιτών είναι πολλαπλάσιες σε σχέση με τις πιστώσεις που είναι εγγεγραμμένες στον Τακτικό Προϋπολογισμό.
      Το συγκεκριμένο πρόβλημα θα εξεταστεί συνολικά σε συνεργασία με το Υπουργείο Οικονομίας και Οικονομικών.
      Για τα λοιπά θέματα αρμόδιο να απαντήσει είναι το συνερωτώμενο Υπουργείο Εθνικής Παιδείας και Θρησκευμάτων.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      6. Στην με αριθμό 12767/20.1.09 ερώτηση του Βουλευτή Κωστή Αϊβαλιώτη δόθηκε με το υπ’ αριθμ. 4674Β/13.2.08 έγγραφο από τον Υφυπουργό ΥΠΕΧΩΔΕ η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα ακόλουθα:
      Σύμφωνα με τα στοιχεία του έτους 2007, η αξιοποίηση/ανακύκλωση των αποβλήτων χαρτιού/χαρτονιού και πλαστικών που εμπίπτουν στις διατάξεις του ν. 2939/01 σχετικά με την εναλλακτική διαχείριση συσκευασιών και άλλων προϊόντων, ανέρχεται:
      α) σε 318.000 τόνους χαρτιού/χαρτονιού επί 400.000 τόνων παραγομένων απορριμμάτων χαρτιού/χαρτονιού και
      β) σε 40.500 τόνους πλαστικών επί 295.000 τόνων παραγομένων πλαστικών.
      Επισημαίνεται ότι τα στοιχεία που αφορούν στο έτος 2008 είναι υπό επεξεργασία, όμως εκτιμάται ότι οι ποσότητες αξιοποίησης / ανακύκλωσης βαίνουν αυξανόμενες.
      Επιπλέον, σύμφωνα με στοιχεία του Τμήματος Διαχείρισης Στερεών Αποβλήτων/ΥΠΕΧΩΔΕ το έτος 2007 συλλέχθηκαν 197.941 τόνοι χαρτιού/χαρτονιού και 9.476,94 τόνοι πλαστικών. Για τις ποσότητες που συλλέχθηκαν το έτος 2008 τα στοιχεία δεν είναι πλήρη, επειδή οι φορείς έχουν υποχρέωση να τα υποβάλλουν έως τον Φεβρουάριο του 2009.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      7. Στην με αριθμό 12903/21.1.09 ερώτηση του Βουλευτή Σπυρίδωνος Κουβέλη δόθηκε με του υπ’ αριθμ. 4690Β/13.2.09 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      Σε συνέχεια του υπ' αρ. 2813Β-2829Β/18-7-08 εγγράφου μας, σας ενημερώνουμε επιπλέον ότι σύμφωνα με σχετικό έγγραφο του Γενικού Γραμματέα του αρμόδιου Δήμου Αθηναίων, (α.π. 022955/3-2-2009), «η μελέτη ανάπλασης Άλσους Παγκρατίου περιλαμβάνει κατ΄ εξοχήν παρεμβάσεις αναβάθμισης και εμπλουτισμό του υπάρχοντος σήμερα πρασίνου καθώς και έργα περίφραξης και σύγχρονου οικολογικού ηλεκτροφωτισμού σε αντικατάσταση του κατεστραμμένου παλαιού ηλεκτροφωτισμού. »
      Σε ότι αφορά την αναβίωση του ιστορικού θεάτρου (300 θεάτρου περίπου) του Άλσους «...όχι μόνο δεν κόβεται ούτε ένα δένδρο, αλλά σήμερα μετά από «περίεργο» κλείσιμό του, στη θέση του υπάρχει ένα απαράδεκτο τσιμεντένιο γήπεδο μπάσκετ, ενώ οι συνολικοί χώροι του Άλσους είναι υποβαθμισμένοι και μη επισκέψιμοι τουλάχιστον τις βραδινές ώρες.»
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      8. Στην με αριθμό 9337/31-3-2008 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./711/17-4-2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 9337/31.3.08 ερώτησης του Βουλευτή κ. Γεωργίου Σούρλα και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      1. Η Διεύθυνση Γραμμάτων, με βάση τις διατάξεις του Π .Δ. 191/2003 «Οργανισμός Υπουργείου Πολιτισμού», δεν έχει αρμοδιότητα χρηματοδότησης έργων συντήρησης των διαφόρων Βιβλιοθηκών της Χώρας, παρά μόνο διαθέτει σ' αυτές σειρές βιβλίων βραβευμένων με Κρατικό Βραβείο λογοτεχνίας, στα πλαίσια της διάδοσης και προβολής της νεοελληνικής λογοτεχνίας.
      2. Στο Νομό λειτουργούν δύο μουσεία, το Αθανασάκειο Αρχαιολογικό Μουσείο Βόλου που είναι ένα από τα παλαιότερα Μουσεία της χώρας, όπου στεγάζονται αρχαιολογικά ευρήματα από όλη τη Θεσσαλία, από την παλαιολιθική έως τη ρωμαϊκή περίοδο, και το Αρχαιολογικό Μουσείο Αλμυρού, στο οποίο εκτίθενται ευρήματα από την περιοχή του Αλμυρού που προβάλλουν την ανθρώπινη δραστηριότητα από τη νεολιθική περίοδο μέχρι τα ελληνιστικά χρόνια.
      3. Η Διεύθυνση Νεώτερης Πολιτιστικής Κληρονομιάς συνεργάζεται με την υπηρεσία Νεώτερων Μνημείων και Τεχνικών Έργων Θεσσαλίας για την αποκατάσταση του Μουσείου Θεοφίλου - «Οικία Κοντού» στην Ανακασιά Βόλου, καθώς και για την ολοκλήρωση της αποκατάστασης της οικίας Π. Νιρβάνα στη Σκόπελο και τη μετασκευή της σε εκθετήριο της ιστορίας της πόλης της Σκοπέλου. Επίσης, στο πλαίσιο της καταγραφής της άυλης και υλικής Πολιτιστικής Κληρονομιάς, η Διεύθυνση Νεώτερης Πολιτιστικής Κληρονομιάς δημιούργησε Αρχείο Μουσείων και Συλλογών Νεώτερης Πολιτιστικής Κληρονομιάς, καθώς και Αρχείο Λαογραφικών Σωματείων και Συγκροτημάτων Παραδοσιακού Χορού. Η Διεύθυνση Νεώτερης Πολιτιστικής Κληρονομιάς συνεργάζεται επίσης με το Μουσείο - Πλινθοκεραμοποιείο Τσαλαπάτα του Πολιτιστικού Ιδρύματος της Τράπεζας Πειραιώς, ενώ παρέχει επιστημονική και τεχνική βοήθεια στα τοπικά Μουσεία.
      4. Τα Μουσεία Μοντέρνας και Σύγχρονης Τέχνης και οι Πινακοθήκες του Νομού Μαγνησίας, τα οποία εμπίπτουν στην αρμοδιότητα της Διεύθυνσης Εικαστικών Τεχνών, ως προς το αντικείμενο, είναι τα εξής:
      - Δημοτική Πινακοθήκη Βόλου, Κέντρο Τέχνης Τζόρτζιο Ντε Κίρικο, 
      - Δημοτική Πινακοθήκη Ιωλκού, Ανακασιά
      - Δημοτικό Μουσείο Νικόλα γλύπτη, Αγ. Γεώργιος Νηλείας
      - Κοινοτική Πινακοθήκη Μακρινίτσας
      Η δημιουργία πολιτιστικών και πνευματικών κέντρων, μουσείων, πινακοθηκών κ.λπ., καθώς και η προστασία μουσείων, μνημείων κ.λπ. και των εγκαταστάσεών τους ανήκει στους Δήμους και τις Κοινότητες της περιοχής αυτών, σύμφωνα με τον Δημοτικό και Κοινοτικό Κώδικα.
      Ο Υπουργός
      ΜΙΧΑΛΗΣ ΛΙΑΠΗΣ»
      9. Στην με αριθμό 9195/27-3-2008 ερώτηση του Βουλευτή κ. Μιχάλη Τιμοσίδη δόθηκε με το υπ’ αριθμ. 7017/4/8123/17-4-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Boυλευτής κ. Μ. Τιμοσίδης, σας γνωρίζουμε ότι, κατ' αρχάς, δεν απορρίπτεται η πρόταση αναβάθμισης του Πυροσβεστικού Κλιμακίου Θάσου και η ίδρυση πυροσβεστικού Κλιμακίου στα Λιμενάρια, αλλά, επί του παρόντος και υπό τις υφιστάμενες συνθήκες, αυτό δεν είναι εφικτό, λαμβανομένων υπ' όψη και των μεγάλων ελλείψεων πυροσβεστικού προσωπικού, αφού, όπως είναι γνωστό, το προσωπικό που υπηρετεί σήμερα στο Πυροσβεστικό Σώμα υπολείπεται της οργανικής του δύναμης σε ποσοστό 30% περίπου. Επισημαίνεται δε ότι, με βάση την προαναφερόμενη κατάσταση, προέχει και αποτελεί προτεραιότητα της Υπηρεσίας η κάλυψη κενών οργανικών θέσεων των ήδη λειτουργουσών πυροσβεστικών Υπηρεσιών, καθώς και αυτών που έχουν προ ετών ιδρυθεί και δεν έχουν λειτουργήσει ακόμη, ενώ η δημιουργία νέων υπηρεσιακών αναγκών, άνευ των απαραίτητων προϋποθέσεων, θα δυσχέρανε την ομαλή λειτουργία των Υπηρεσιών που λειτουργούν σήμερα, χωρίς αυτό να σημαίνει ότι στον επικείμενο επανασχεδιασμό μας δεν θα ληφθούν υπόψη τα θέματα τα οποία θίγονται με την ερώτηση του κ. συναδέλφου.
      Στο σημείο αυτό πρέπει να επισημάνουμε ότι οι πυροσβεστικές Υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα. Σαφώς, η υπάρχουσα έλλειψη δύναμης δημιουργεί υπηρεσιακές δυσλειτουργίες και γι' αυτό, από την πρώτη στιγμή της παρουσίας μας στο Υπουργείο, θέσαμε ως προτεραιότητα τη σταδιακή κάλυψη όλων των κενών οργανικών θέσεων του προσωπικού, ώστε να μπορέσει το Σώμα να επιτελέσει την αποστολή του, όπως απαιτεί ο ρόλος του. Ήδη, προκηρύχθηκε και βρίσκεται σε εξέλιξη διαγωνισμός πρόσληψης 1.260 πυροσβεστών για όλη τη χώρα. Οι υπόλοιπες κενές θέσεις θα πληρωθούν με μελλοντικούς διαγωνισμούς πρόσληψης. Στο πλαίσιο αυτό θα αντιμετωπισθεί και το θέμα της περαιτέρω στελέχωσης και του Πυροσβεστικού Κλιμακίου Θάσου. Επίσης οι Πυροσβεστικές Υπηρεσίες του νομού Καβάλας θα ενισχυθούν με υλικοτεχνικό εξοπλισμό, στα πλαίσια υλοποίησης των προγραμμάτων προμηθειών του Πυροσβεστικού Σώματος που βρίσκονται σε εξέλιξη.
      Τέλος, σε ό,τι αφορά την πυροπροστασία της νήσου Θάσου, σας πληροφορούμε ότι, εκτός από τις αρμόδιες τοπικές Υπηρεσίες, η αντιμετώπιση των δασικών και λοιπών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα για το σκοπό αυτό επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς ή άλλου συμβάντος και στη Θάσο.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      10.  Στην με αριθμό 5105/25-1-2008 ερώτηση των Βουλευτών κυρίων Ευάγγελου Αργύρη, Ιωάννου Δριβελέγκα, Γιάννη Κουτσούκου, Δημητρίου Τσιρώνη, Ιωάννου Αμοιρίδη και Μιχαήλ Τιμοσίδη δόθηκε με το υπ’ αριθμ. 771/26-2-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές Κ.Κ. Β. Αργύρης, Γ. Δριβελέγκας, Γ. Κουτσούκος, Δ. Τσιρώνης, Γ. Αμοιρίδης, Μ. Τιμοσίδης, σας πληροφορούμε τα εξής:
      Για την εφαρμογή του συστήματος Παροχής Συμβουλών εκδόθηκε η υπ' αριθμ. 303894/11-8-2006 ΚΥΑ με θέμα «Συμπληρωματικά μέτρα για την εφαρμογή του συστήματος παροχής συμβουλών σε γεωργούς (Καν. (ΕΚ)1782/2003)». Το σύστημα περιλαμβάνει υπεύθυνο φορέα για τη λειτουργία και υπεύθυνο φορέα για την εποπτεία του συστήματος.
      Με την υπ' αριθμ. 223490/06 ΚΥΑ (ΦΕΚ 1725/Β ') θεσμοθετήθηκε η διαδικασία για την ένταξη Γεωτεχνικών στα Μητρώα Δοκίμων Γεωργικών Συμβούλων.
      Κατόπιν παρατηρήσεων της Ευρωπαϊκής Επιτροπής απεφασίσθη από το Υπουργείο Αγροτικής Ανάπτυξης και Τροφίμων ότι φορέας πιστοποίησης των Γεωργικών Συμβουλών αναλαμβάνει ο Οργανισμός Πιστοποίησης και Επίβλεψης Γεωργικών Προϊόντων (ΟΠΕΓΕΠ) - AGROCERT ώστε οι Υπηρεσίες Παροχής Γεωργικών Συμβουλών στη γεωργική εκμετάλλευση και Παροχής Δασοκομικών Συμβουλών να περιλαμβάνουν όλους τους κλάδους και ειδικότητες (γεωτεχνικούς, οικονομικούς κ.λπ.).
      Με την υπ' αριθμ. ΚΥΑ 267630/13.12.2007, ο Οργανισμός Πιστοποίησης και Επίβλεψης Γεωργικών Προϊόντων (ΟΠΕΓΕΠ) - AGROCERT, ανέλαβε την αρμοδιότητα της Πιστοποίησης των Γεωργικών Συμβούλων.
      Στις 21/12/2007 εκδόθηκε από τον ΟΠΕΓΕΠ Ανακοίνωση πρόσκληση υποβολής αιτήσεων εγγραφής των Δοκίμων Γεωργικών Συμβούλων και των Συνεργατών τους, στα καταρτιζόμενα στον ΟΠΕΓΕΠ Μητρώα. Καταληκτική ημερομηνία υποβολής των αιτήσεων ορίστηκε η 25η Ιανουαρίου 2008. Η Ανακοίνωση - Πρόσκληση, εστάλη για δημοσίευση σε 27 ημερήσιες αθηναϊκές και επαρχιακές εφημερίδες, σε 2 γεωτεχνικά περιοδικά και σε 5 ιστοσελίδες αγροτικού ενδιαφέροντος.
      Μετά την επίσημη παραλαβή του Μητρώου από το ΓΕΩΤ.Ε.Ε., στις 4/1/2008, ο Οργανισμός κινήθηκε άμεσα αποστέλλοντας αυθημερόν 1175 συστημένες επιστολές προς όλους τους εγγεγραμμένους στο Μητρώο του ΓΕΩΤ.Ε.Ε. Δοκίμους Γεωργικούς Συμβούλους και Συνεργάτες τους, προκειμένου να υποβληθούν αιτήσεις για αξιολόγηση και εγγραφή τους στο Μητρώο του ΟΠΕΓΕΠ.
      Με απόφαση του Διοικητικού Συμβουλίου του Οργανισμού Πιστοποίησης και Επίβλεψης Γεωργικών Προϊόντων - AGROCERT, στις 12/02/2008 πιστοποιήθηκαν 500 Γεωργικοί Σύμβουλοι και 179 Συνεργάτες Γεωργικών Συμβούλων, οι οποίοι υπέβαλαν εμπρόθεσμα αιτήσεις και πληρούσαν τις προϋποθέσεις της κείμενης νομοθεσίας, για την εγγραφή τους στα τηρούμενα στον ΟΠΕΓΕΠ Μητρώα.
      Η πιστοποίηση ισχύει για τρία (3) έτη. Στους πιστοποιημένους Γεωργικούς Συμβούλους και Συνεργάτες θα χορηγηθούν πιστοποιητικά στα οποία θα αναγράφεται ο αριθμός του Μητρώου και οι θεματικές ενότητες που καλύπτει η πιστοποίηση. Μετά το πέρας των 3 ετών, η ισχύς του πιστοποιητικού θα επανεξεταστεί από τον ΟΠΕΓΕΠ.
      Ο έλεγχος των πιστοποιημένων Γεωργικών Συμβούλων θα διενεργείται από εντεταλμένους ελεγκτές του υπό κατάρτιση Μητρώου Ελεγκτών του ΟΠΕΓΕΠ.
      Επισημαίνεται τέλος ότι, εντός των ερχόμενων ημερών θα ανακοινωθεί από τον ΟΠΕΓΕΠ πρόσκληση – εκδήλωσης ενδιαφέροντος των «Δομών Γεωργικών Συμβούλων», των Αγροτικών Συνεταιριστικών Οργανώσεων (ΑΣΟ) και των συνιστώμενων από τις ΑΣΟ κάθε βαθμίδας Δομών, που επιθυμούννα εγγραφούν στο «Μητρώο Γεωργικών Συμβούλων» που τηρείται στον ΟΠΕΓΕΠ.
      Παράλληλα, ο ΟΠΕΓΕΠ προγραμματίζει την επιμόρφωση των Γεωργικών Συμβούλων και των ελεγκτών, στο αμέσως προσεχές διάστημα.
      Με το Μέτρο 4.7 του Επιχειρησιακού Προγράμματος «Αγροτική Ανάπτυξη - Ανασυγκρότηση της Υπαίθρου 2000 - 2006» προβλέπεται η χρηματοδότηση του ΟΠΕΓΕΠ για τη Βελτίωση του Συστήματος Παροχής Γεωργικών Συμβουλών με ποσό ύψους 1.500.000 € για τη δημιουργία υποδομών για την έκδοση προτύπου οδηγού εφαρμογής, για ενημέρωση.
      Κατά την 4 η Προγραμματική Περίοδο στο πλαίσιο του Προγράμματος Αγροτικής Ανάπτυξης 2007 - 2013 «ΑΛΕΞΑΝΔΡΟΣ ΜΠΑΛΤΑΤΖΗΣ» προβλέπεται το Μέτρο 1.1.4 «Χρήση Υπηρεσιών Παροχής Γεωργικών Συμβουλών στην εκμετάλλευση και Παροχή Δασοκομικών Συμβουλών» βάσει του οποίου παρέχεται στήριξη στους γεωργοί)ς και δασοκαλλιεργητές για τη χρήση των υπηρεσιών αυτών.
      Στόχος του μέτρου είναι:
      - Η διαρκής βελτίωση της τήρησης των κανονιστικών προτύπων.
      - Η βελτίωση των επιδόσεων και της αειφορίας των γεωργικών και δασικών εκμεταλλεύσεων.
      Όσον αφορά τη συχνότητα χορήγησης της ενίσχυσης στους γεωργούς και δασοκαλλιεργητές, επισημαίνεται ότι, ενισχύεται ο γεωργός ή δασοκαλλιεργητής μια φορά για το σύνολο των απαιτούμενων συμβουλών. Σε εξαιρετικές περιπτώσεις δύναται να γίνει και δεύτερη φορά χρήση των Υπηρεσιών Παροχής Συμβουλών από τον ίδιο γεωργό ή δασοκαλλιεργητή.
      Το συνολικό ποσό της ενίσχυσης για τη Χρήση Υπηρεσιών Παροχής Συμβουλών δύναται να φθάσει στο 80% των επιλέξιμων δαπανών χωρίς αυτό να υπερβεί τα 1.500 ΕΥΡΩ ανά παρεχόμενη υπηρεσία στο σύνολο των προτύπων και κανονιστικών απαιτήσεων.
      Η διαδικασία θα έχει ως εξής :
      Μετά την υπογραφή σχετικής ΚΥ Α για την εφαρμογή του Μέτρου 1.1.4 του ΠΑΑ 2007 - 2013 και την Υποβολή Πρόσκλησης Εκδήλωσης Ενδιαφέροντος εκ μέρους της Γενικής Δ/νσης Φυτικής Παραγωγής του Υπουργείου Αγροτικής Ανάπτυξης και Τροφίμων οι ενδιαφερόμενοι θα υποβάλλουν σχετικές αιτήσεις και εφόσον τηρούν τις προβλεπόμενες προϋποθέσεις και προτεραιότητες και υποβάλλουν τα σχετικά παραστατικά πληρωμής τα οποία θα περιλαμβάνουν τα πεδία των συμβουλών που τους παρασχέθηκαν από την Υπηρεσία Παροχής Συμβουλών της επιλογής τους, θα τους παρέχεται η σχετική ενίσχυση.
      Ο αριθμός των γεωργών και δασοκαλλιεργητών που προβλέπεται να ενισχυθούν ανέρχεται σε 25.000.
      Ο Υπουργός
      Α. ΚΟΝΤΟΣ»)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο συνάδελφο.
       Έχω την τιμή να ανακοινώσω στο Σώμα το δελτίο επίκαιρων ερωτήσεων της Πέμπτης 19 Φεβρουαρίου 2009.
       Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
       1. Η με αριθμό 536/16-2-2009 επίκαιρη ερώτηση της Βουλευτού της Νέας Δημοκρατίας κ. Φωτεινής Πιπιλή προς τον Υπουργό Πολιτισμού, σχετικά με τις εργασίες αναστήλωσης και διαμόρφωσης στον αρχαιολογικό χώρο του Λυκείου του Αριστοτέλη κ.λπ..
       2. Η με αριθμό 533/16-2-2009 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Σοφίας Σακοράφα προς τον Υπουργό Περιβάλλοντος, Χωροταξίας και Δημοσίων Έργων, σχετικά με το Πάρκο Περιβαλλοντικής Ευαισθητοποίησης «Αντώνης Τρίτσης» κ.λπ..
       3. Η με αριθμό 547/16-2-2009 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Παναγιώτας-Εύας Μελά προς τον Υπουργό Εσωτερικών, σχετικά με τη δημιουργία υπόγειου γκαράζ στη συμβολή των οδών Πατησίων και Κύπρου κ.λπ..
       4. Η με αριθμό 549/16-2-2009 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Δικαιοσύνης, σχετικά με την ίδρυση Εφετείου στο Ηράκλειο κ.λπ..
       5. Η με αριθμό 544/16-2-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Οικονομίας και Οικονομικών, σχετικά με τη μείωση των αμοιβών των διοικητών των δημοσίων οργανισμών κ.λπ..
       Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
       1. Η με αριθμό 541/16-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αχμέτ Χατζή Οσμάν προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των καπνοπαραγωγών της Ροδόπης για τις καταστροφές που υπέστησαν το 2008 κ.λπ..
       2. Η με αριθμό 527/16-2-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με τις απώλειες των εσόδων των ασφαλιστικών ταμείων και την επιδείνωση των οικονομικών του ασφαλιστικού συστήματος κ.λπ..
       3. Η με αριθμό 545/16-2-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Αγροτικής Ανάπτυξης και Τροφίμων, σχετικά με τα οξύτατα προβλήματα στον αγροτικό τομέα κ.λπ..
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
       Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης «Ρύθμιση όρων απασχόλησης των νοσοκομειακών ιατρών του ΕΣΥ σύμφωνα με το π.δ. 76/2005 και άλλες διατάξεις».
       Στη σημερινή και στην αυριανή συνεδρίαση θα συζητηθεί το νομοσχέδιο επί της αρχής. Έχω τη σύμφωνη γνώμη των Βουλευτών όλων των πτερύγων;
       ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, μπορώ να έχω το λόγο; 
       ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Παπουτσή.
       ΧΡΗΣΤΟΣ ΠΑΠΟΥΤΣΗΣ: Παρακαλώ, μπορείτε να μου υπενθυμίσετε την απόφαση της Διάσκεψης των Προέδρων όσον αφορά την οργάνωση της συζήτησης του νομοσχεδίου;
       ΠΡΟΕΔΡΕΥΟΥΣΑ (Έλσα Παπαδημητρίου): Γνωρίζω πολύ καλά, όπως και πολλοί συμμετέχοντες, ότι στη Διάσκεψη των Προέδρων η απόφαση ήταν για δύο μέρες, όμως επειδή προβλέπεται πραγματικό ενδιαφέρον, απ’ ό,τι επισημάναμε, εισηγούμαι να δοθούν δύο μέρες επί της αρχής και στην αρχή της ερχόμενης εβδομάδας να μπούμε στην συζήτηση επί των άρθρων.
       ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ για την διευκρίνιση. Επομένως, για να αποκαταστήσουμε την τάξη και την αλήθεια για την συζήτηση σήμερα το πρωί, υπάρχει μία νέα πρόταση της Προέδρου προκειμένου να συζητηθεί το νομοσχέδιο δύο μέρες επί της αρχής και την επόμενη εβδομάδα επί των άρθρων.
       ΠΡΟΕΔΡΕΥΟΥΣΑ (Έλσα Παπαδημητρίου): Κύριε Παπουτσή, δεν θα ζητούσα τη σύμφωνη γνώμη της Ολομέλειας, εάν δεν είχε υπάρξει άλλη απόφαση. Τη ζήτησα για την διευκόλυνση του κοινοβουλευτικού έργου.
       ΧΡΗΣΤΟΣ ΠΑΠΟΥΤΣΗΣ: Δεν πήρα το λόγο τυχαία. Απλώς το πρωί άκουσα τον κύριο Υπουργό από τηλεοράσεως να ανακοινώνει την ημερήσια διάταξη της Βουλής και γι’ αυτό ακριβώς θέτω το θέμα.
      Πρόκειται λοιπόν περί μιας νέας πρότασης της Προέδρου, η οποία τώρα τίθεται προς έγκριση στο Σώμα, ενώ το πρωί ο κ. Υπουργός την ανακοίνωσε από τηλεοράσεως. Γι’ αυτό εξεπλάγην, δεδομένου ότι εγώ ήρθα σήμερα, όπως και όλοι οι συνάδελφοι, με βάση τον προγραμματισμό τον οποίο αποφάσισε η Διάσκεψη των Προέδρων σύμφωνα, με την οποία το νομοσχέδιο θα ολοκλήρωνε την ψηφοφορία του και επί των άρθρων αύριο το μεσημέρι. 
      Εν πάση περιπτώσει, όμως, στέκομαι στην δική σας πρόταση. Σας λέω: ευχαρίστως να το συζητήσουμε όσο θέλετε. Ούτως ή άλλως είναι εξαιρετικής σημασίας νομοθέτημα. Εμείς είμαστε εδώ, προκειμένου να συζητήσουμε όσο αναλυτικά χρειάζεται. Και μάλιστα, παρακαλώ, επειδή ακριβώς προτίθενται πολλοί συνάδελφοι να πάρουν το λόγο, θα  ήθελα και το Προεδρείο να δίνει άνεση χρόνου στους συναδέλφους, προκειμένου να εκφραστούν με τον καλύτερο δυνατό τρόπο.
      ΠΡΟΕΔΡΕΥΟΥΣΑ (Έλσα Παπαδημητρίου): Για να γίνω σαφής, επειδή αυτό μας έχει εκφραστεί από πολλούς συναδέλφους όλων των πτερύγων, αποφασίσαμε, ως Προεδρείο, να το εισηγηθούμε και θεωρώ αυτονόητο ότι εφόσον θα γινόταν τέτοια πρόταση θα έπρεπε ο Πρόεδρος –και όντως απ’ ό,τι φαίνεται έτσι έγινε- να συνεννοηθεί και για την άνεση χρόνου την παρουσία στην Ελλάδα κ.λπ. του Υπουργού. 
      Ευχαριστώ πάρα πολύ για την συναίνεσή σας. 
      Κύριε Υπουργέ, έχετε το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κυρία Πρόεδρε. 
      Επειδή, πραγματικά, έχει εκδηλωθεί ενδιαφέρον απ’ όλες τις πτέρυγες της Βουλής για μια ευρεία και σε βάθος συζήτηση, όχι μόνο συμφωνούμε με την πρότασή σας, αλλά από την άλλη μεριά, είναι αυτονόητο ότι είχα ενημερωθεί γι’ αυτό το ενδιαφέρον. Και χαίρομαι που γίνεται αυτή η πρόταση. Και χαίρομαι που συμφωνεί και ο κ. Παπουτσής. Όσο περισσότεροι συμμετέχουν, τόσο καλύτερη θα είναι η συζήτηση. Γιατί τα όσα προηγήθηκαν κατά τη διάρκεια της προηγούμενης εβδομάδας, αυτό δείχνουν, ότι όλοι νοιαζόμαστε το ίδιο για να φτάσουμε στο επιθυμητό αποτέλεσμα. Συνεπώς, δεχόμαστε την πρότασή σας και προχωρούμε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ,  κύριε Υπουργέ. 
      Βεβαίως, θα υπάρξει θετική απάντηση στο αίτημά σας για λελογισμένη άνεση χρόνου. Άρα οι κυρίες και οι κύριοι συνάδελφοι μπορούν να εισηγηθούν με άνεση. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Τι ώρα θα τελειώσει, κυρία Πρόεδρε; 
      ΠΡΟΕΔΡΕΥΟΥΣΑ (Έλσα Παπαδημητρίου): Θα δούμε πόσοι θα εγγραφούν για να υπολογίσουμε το διήμερο, κύριε Γιαννόπουλε και θα σας ανακοινωθεί πολύ σύντομα. 
      Θα ήθελα να κάνω γνωστό στο Σώμα ότι με επιστολή του προς τον Πρόεδρο, κ. Σιούφα, ο γραμματέας της Κοινοβουλευτικής Ομάδας της Νέας Δημοκρατίας, κ. Τραγάκης, ανακοινώνει ότι ορίζει Κοινοβουλευτικό Εκπρόσωπο τον Βουλευτή Ηλείας κ. Αδρακτά. Επίσης, με επιστολή του στον Πρόεδρο, ο Κοινοβουλευτικός Εκπρόσωπος του ΚΚΕ, κ. Χαλβατζής ορίζει για την σημερινή συζήτηση Κοινοβουλευτικό Εκπρόσωπο τον Βουλευτή Χαράλαμπο Χαραλάμπους. Ο κ. Αλαβάνος, Πρόεδρος της Κοινοβουλευτικής Ομάδας του ΣΥΡΙΖΑ ορίζει ως Κοινοβουλευτικό Εκπρόσωπο τον κ. Κουράκη Αναστάσιο και ειδικό αγορητή τον κ. Αθανάσιο Λεβέντη. Με επιστολή του, επίσης, στον Πρόεδρο ο Κοινοβουλευτικός Εκπρόσωπος του ΛΑΟΣ, κ. Ροντούλης ορίζει ως ειδικό αγορητή τον κ. Αποστολάτο. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρία Πρόεδρε, μπορώ να έχω το λόγο;
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κυρία Πρόεδρε.
      Θα ήθελα να μου επιτραπεί να προχωρήσω στην ανακοίνωση των νομοτεχνικών μεταβολών. Το κείμενο, απ’ ό,τι βλέπω ήδη, διανέμεται στους συναδέλφους, ώστε να γίνονται παρατηρήσεις επί της ουσίας με βάση τις αλλαγές που έγιναν; 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Πότε; Τώρα; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μήπως είναι καλύτερα να το έχετε στα χέρια σας, κυρία Πρόεδρε, πριν; 
      ΠΡΟΕΔΡΕΥΟΥΣΑ (Έλσα Παπαδημητρίου): Να το διαβάσετε, να κατατεθεί και να διανεμηθεί. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Θα το διαβάσω, αλλά καλό θα είναι να το έχουν οι συνάδελφοι στα χέρια τους, να ξέρουν περί τίνος πρόκειται και για τι μιλάω. 
      ΠΡΟΕΔΡΕΥΟΥΣΑ (Έλσα Παπαδημητρίου): Βλέπω ότι γίνεται η διανομή, κύριε Υπουργέ. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μπορούμε να ξεκινήσουμε, λοιπόν. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, μήπως μέχρι να διανεμηθεί, να εισηγηθεί ο πρώτος εισηγητής και να σας δώσω το λόγο αμέσως μετά;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Να μοιραστούν πρώτα. Πολύ ωραία.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Σκανδαλάκης έχει το λόγο.
      ΚΥΡΙΑΚΟΣ ΓΕΡΟΝΤΟΠΟΥΛΟΣ: Αν δεν ακουστούν, κυρία Πρόεδρε, δεν μπορεί να μιλήσει ο κ. Σκανδαλάκης.
      ΠΡΟΕΔΡΕΥΟΥΣΑ (Έλσα Παπαδημητρίου): Να εισηγηθεί ο κ. Σκανδαλάκης κι αν υπάρχει κάτι καινούργιο…
      Κύριε Σκανδαλάκη, συναίνεσε ο κύριος Υπουργός και παρακαλώ την εισήγησή σας.
       ΠΑΝΑΓΙΩΤΗΣ ΣΚΑΝΔΑΛΑΚΗΣ: Να εισηγηθεί πρώτα τις αλλαγές ο κύριος Υπουργός.
      ΠΑΝΑΓΙΩΤΗΣ ΑΔΡΑΚΤΑΣ: Κυρία Πρόεδρε, πρέπει οι συνάδελφοι να δουν τις αλλαγές, καθώς και ο κ. Σκανδαλάκης, για να τοποθετηθεί και επί των αλλαγών. Διότι θα μιλάει και δεν θα ξέρουν οι συνάδελφοι τι έχει αλλάξει. Παράκληση. Ένα λεπτό είναι.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Άλλο νομοσχέδιο έχουμε, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Γείτονα, γίνεται η διανομή.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, λέω ότι έχουμε άλλο νομοσχέδιο!
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Έλσα Παπαδημητρίου): Δεν έχετε άλλο νομοσχέδιο.
      Καλό θα ήταν, για την καλή διεξαγωγή της συζήτησης, να ακουστεί ο κύριος Υπουργός. Το δικαιούται. Δεν είναι η πρώτη φορά που δίνονται βελτιώσεις και προσθήκες στην αρχή της συζήτησης. 
      Ορίστε, κύριε Υπουργέ, έχετε το λόγο.
       ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κυρία Πρόεδρε.
      «Στο τέλος του άρθρου 1 προστίθεται εδάφιο ως εξής:
      «Ο παρών νόμος αφορά στο σύνολο του ιατρικού προσωπικού του κλάδου ΕΣΥ, στο οποίο περιλαμβάνονται και οι οδοντίατροι, καθώς και οι ιατροί που ανήκουν στο Νοσοκομείο «Παπαγεωργίου» της Θεσσαλονίκης και στις κλινικές, τμήματα, εργαστήρια και μονάδες αυτού.»
      Τα τελευταία δύο εδάφια της παραγράφου Β του άρθρου 4 αντικαθίστανται ως εξής: «Ο επιλεγόμενος ιατρός προσλαμβάνεται, με την επιφύλαξη του επόμενου εδαφίου της παρούσης παραγράφου στον εισαγωγικό βαθμό του Επιμελητή Β’ και ακολούθως εξελίσσεται βαθμολογικά μέσα στο σύστημα. Με απόφαση της Διοίκησης του Νοσοκομείου, έως και το 20% των κενούμενων θέσεων, δύνανται να προκηρυχθούν στο βαθμό της κενωθείσας θέσης.»
      Τα πρώτα δύο εδάφια της παραγράφου Ε του άρθρου 4 αντικαθίστανται ως εξής: «Ιατροί που υπηρετούν στο ΕΣΥ δύνανται να διεκδικήσουν προκηρυσσόμενη θέση σε άλλο Νοσοκομείο και, αν επιλεγούν, διατηρούν το βαθμό τους.»
      Η παράγραφος Ζ του άρθρου 4 αντικαθίσταται ως εξής: «Ζ) Σε κάθε Τμήμα Νοσοκομείου του ΕΣΥ, εφόσον υπηρετούν περισσότεροι του ενός Διευθυντές, δημιουργείται θέση Συντονιστή Διευθυντή. Η κάλυψη της θέσης του Συντονιστή Διευθυντή γίνεται με ανοικτή προκήρυξη, μεταξύ των Διευθυντών Ιατρών κλάδου ΕΣΥ. Ο Συντονιστής Διευθυντής εκλέγεται με τετραετή θητεία, η οποία ανανεώνεται κατόπιν ατομικής αξιολόγησης από το αρμόδιο, κατά τις διατάξεις του παρόντος, Όργανο για την αξιολόγησή του. Οι υπηρετούντες Διευθυντές σε οργανική θέση, κατά την έναρξη ισχύος του παρόντος νόμου, καθίστανται Συντονιστές Διευθυντές μέχρι την αποχώρησή τους για οποιοδήποτε λόγο.»
      Η περίπτωση α΄ της παραγράφου Θ του άρθρου 4 αντικαθίσταται ως εξής: «α – Συμβούλιο προσλήψεων – κρίσεων με ανοιχτές προκηρύξεις
      Τα μέλη του Συμβουλίου προσλήψεων – κρίσεων με ανοικτές προκηρύξεις, είναι τα εξής:
      1. Ο Διοικητής του Νοσοκομείου ως Πρόεδρος του Συμβουλίου με Αναπληρωτή του το Διευθυντή Ιατρικής Υπηρεσίας και σε περίπτωση που ο τελευταίος δεν είναι ιατρός κλάδου ΕΣΥ, από τον Υποδιοικητή του Νοσοκομείου.
      2. Ο Πρόεδρος του Επιστημονικού Συμβουλίου που αναπληρώνεται από το νόμιμο αντικαταστάτη του, εφόσον είναι ιατροί κλάδου ΕΣΥ. Σε περίπτωση που δεν συντρέχει η προϋπόθεση αυτή, αντικαθίσταται από τον αρχαιότερο σε προϋπηρεσία ιατρό κλάδου ΕΣΥ του Νοσοκομείου.
      3. Ο Συντονιστής Διευθυντής του οικείου τμήματος, που αναπληρώνεται από το νόμιμο αντικαταστάτη του, εφόσον είναι ιατροί κλάδου ΕΣΥ. Σε περίπτωση που δεν συντρέχει η  προϋπόθεση αυτή, αντικαθίστανται από τους αρχαιότερους σε προϋπηρεσία ιατρούς κλάδου ΕΣΥ του τμήματος.
      4. Δύο Επιμελητές Α΄, ιατροί κλάδου ΕΣΥ, που υπηρετούν σε Νοσοκομείο ή Κέντρο Υγείας της ίδιας με την κρινόμενη θέση υγειονομικής περιφέρειας και έχουν την ίδια με την κρινόμενη θέση ειδικότητα. Οι Επιμελητές αυτοί εκλέγονται με κλήρωση για κάθε κρίση από σχετικό κατάλογο, που συντάσσει και διατηρεί η οικεία υγειονομική περιφέρεια και επικαιροποιείται σε ετήσια βάση.
      Ο τέταρτος και πέμπτος κριτής είναι συγχρόνως και εισηγητές, οι οποίοι υποχρεώνονται να καταθέσουν τις εισηγήσεις τους σε ενάμισι μήνα από το πέρας της προκήρυξης. Ενστάσεις υποβάλλονται εντός είκοσι ημερών από την κατάθεση των εισηγήσεων. Οι εισηγητές απαντούν επί των ενστάσεων εντός δεκαπέντε ημερών και το Συμβούλιο συνεδριάζει και αποφασίζει σε διάστημα δεκαπέντε ημερών από την τελευταία ημερομηνία απάντησης των ενστάσεων.
      Έδρα του Συμβουλίου είναι το Νοσοκομείο που προκηρύσσει τη θέση.»
      Προστίθεται στην παράγραφο Θ, με αναρίθμηση των επόμενων περιπτώσεων του άρθρου 4, νέα περίπτωση β΄ ως εξής:
      «β – Συμβούλιο Επιλογής Διευθυντών
      Το Συμβούλιο αποτελείται από:
      1. Το Διοικητή του Νοσοκομείου ως Πρόεδρο με Αναπληρωτή του το Διευθυντή Ιατρικής Υπηρεσίας και σε περίπτωση που ο τελευταίος δεν είναι ιατρός κλάδου ΕΣΥ, από τον Υποδιοικητή του Νοσοκομείου.
      2. Τον Πρόεδρο του Επιστημονικού Συμβουλίου που αναπληρώνεται από το νόμιμο αντικαταστάτη του, εφόσον είναι ιατροί κλάδου ΕΣΥ. Σε περίπτωση που δεν συντρέχει η προϋπόθεση αυτή, αντικαθίστανται από τον αρχαιότερο σε προϋπηρεσία ιατρό κλάδου ΕΣΥ του νοσοκομείου.
      3. Τον Συντονιστή Διευθυντή του οικείου τμήματος, που αναπληρώνεται από το νόμιμο αντικαταστάτη του, εφόσον είναι ιατροί κλάδου ΕΣΥ. Σε περίπτωση που δεν συντρέχει η προϋπόθεση αυτή, αντικαθίστανται από τους αρχαιότερους σε προϋπηρεσία Διευθυντές κλάδου ΕΣΥ του τμήματος.
      4. Δυο Διευθυντές, ιατρούς κλάδου ΕΣΥ, που υπηρετούν σε νοσοκομείο ή κέντρο υγείας της ίδιας με την κρινόμενη θέση υγειονομικής περιφέρειας και έχουν την ίδια με την κρινόμενη θέση ειδικότητα. Οι Διευθυντές αυτοί εκλέγονται με κλήρωση για κάθε κρίση από σχετικό κατάλογο, που συντάσσει και διατηρεί η οικεία υγειονομική περιφέρεια και επικαιροποιείται σε ετήσια βάση. 
      Εισηγητές είναι οι δυο Διευθυντές που εκλέγονται με κλήρωση από τον κατάλογο της υγειονομικής περιφέρειας. Και οι δυο αναπληρώνονται από τους νόμιμους αναπληρωτές τους. 
      Η επιλογή γίνεται μεταξύ των αιτούντων και οι εισηγητές υποβάλλουν τις εισηγήσεις τους εντός δεκαπέντε ημερών από τη λήψη των φακέλων. Τυχόν ενστάσεις υποβάλλονται εντός δεκαπέντε ημερών από την κοινοποίηση των εισηγήσεων. Οι εισηγητές απαντούν εντός δεκαπέντε ημερών από την παραλαβή των ενστάσεων. 
      Το Συμβούλιο Επιλογής συγκαλείται υποχρεωτικά από το Διοικητή του Νοσοκομείου, εντός δεκαπέντε ημερών από τις απαντήσεις επί των ενστάσεων. Έδρα του Συμβουλίου είναι το Νοσοκομείο που προκηρύσσει τη θέση.»
      Η περίπτωση β΄ της παραγράφου Θ΄ του άρθρου 4 αναριθμείται σε γ΄ και το τελευταίο της εδάφιο αντικαθίσταται ως εξής: «Η πρώτη διαδικασία αξιολόγησης δύναται να αρχίσει ένα μήνα μετά την έναρξη ισχύος του παρόντος».
      Η περίπτωση γ΄ της παραγράφου Θ΄ του άρθρου 4 αναριθμείται σε δ΄ και αντικαθίσταται ως εξής: «δ. Συμβούλιο Επιλογής Συντονιστών Διευθυντών.
      Το Συμβούλιο αποτελείται από: 
      1. Τον Διοικητή του Νοσοκομείου ως Πρόεδρο με Αναπληρωτή του τον Διευθυντή της Ιατρικής Υπηρεσίας και σε περίπτωση που ο τελευταίος δεν είναι ιατρός κλάδου ΕΣΥ, από τον Υποδιοικητή του Νοσοκομείου.
      2. Τον Πρόεδρο του Επιστημονικού Συμβουλίου που αναπληρώνεται από το νόμιμο αντικαταστάτη του, εφόσον είναι ιατροί κλάδου ΕΣΥ. Σε περίπτωση που δεν συντρέχει η προϋπόθεση αυτή, αντικαθίστανται από τον αρχαιότερο σε προϋπηρεσία ιατρό κλάδου ΕΣΥ του νοσοκομείου.
      3. Τον Διευθυντή του οικείου με την κρινόμενη θέση Τομέα, που αναπληρώνεται από το νόμιμο αντικαταστάτη του, εφόσον είναι ιατροί κλάδου ΕΣΥ. Σε περίπτωση που δεν συντρέχει η προϋπόθεση αυτή, αντικαθίστανται από τους αρχαιότερους σε προϋπηρεσία Συντονιστές Διευθυντές κλάδου ΕΣΥ του νοσοκομείου. 
      5. Δυο Συντονιστές Διευθυντές, ιατρούς κλάδους ΕΣΥ, που υπηρετούν σε νοσοκομείο της ίδιας με την κρινόμενη θέση υγειονομικής περιφέρειας και έχουν την ίδια με την κρινόμενη θέση ειδικότητα. Οι Συντονιστές Διευθυντές αυτοί εκλέγονται με κλήρωση από σχετικό κατάλογο, που συντάσσει και διατηρεί η οικεία υγειονομική περιφέρεια και επικαιροποιείται σε ετήσια βάση. 
      Εισηγητές είναι οι δυο Συντονιστές Διευθυντές, που εκλέγονται με κλήρωση από τον κατάλογο της υγειονομικής περιφέρειας. Και οι δυο αναπληρώνονται από τους νόμιμους αναπληρωτές τους.
      Δικαίωμα υποψηφιότητας έχουν οι Διευθυντές που πληρούν τους όρους προϋπηρεσίας και τα κριτήρια του παρόντος άρθρου. Η επιλογή γίνεται μεταξύ των αιτούντων και οι εισηγητές υποβάλλουν τις εισηγήσεις τους εντός δεκαπέντε ημερών από τη λήψη των φακέλων. Τυχόν ενστάσεις υποβάλλονται εντός δεκαπέντε ημερών από την κοινοποίηση των εισηγήσεων. Οι εισηγητές απαντούν εντός δεκαπέντε ημερών από την παραλαβή των ενστάσεων.
      Το Συμβούλιο Επιλογής συγκαλείται υποχρεωτικά από τον Διοικητή του Νοσοκομείου, εντός δεκαπέντε ημερών από τις απαντήσεις επί των ενστάσεων. Έδρα του Συμβουλίου είναι το νοσοκομείο που προκηρύσσει τη θέση.
      Όπου ως εκλεκτορικά σώματα αναφέρονται η Γενική Συνέλευση του Τομέα ή μέρος αυτής, σε νοσοκομεία όπου υπάρχουν πανεπιστημιακές κλινικές δεν καλούνται και δεν συμμετέχουν με οποιονδήποτε τρόπο (ούτε στον υπολογισμό της απαρτίας) οι πανεπιστημιακοί ιατροί. Στην περίπτωση αυτή, το Συμβούλιο Επιλογής, που αποτελείται αποκλειστικά από ιατρούς κλάδου ΕΣΥ, συγκαλείται από τον Διοικητή του Νοσοκομείου ή το νόμιμο αναπληρωτή του. 
      Το τελευταίο εδάφιο του άρθρου 4 διαγράφεται.
      Η πρώτη παράγραφος του άρθρου 6 αντικαθίσταται ως εξής: «1. Το άρθρο 43 του ν. 3205/2003 (ΦΕΚ 297 Α΄) αντικαθίσταται ως κάτωθι: «1. Οι μηνιαίοι βασικοί μισθοί όλων των βαθμών της ιεραρχίας του κλάδου των ιατρών του Εθνικού Συστήματος Υγείας (ΕΣΥ) ορίζονται από 1ης Ιανουαρίου 2009 στα παρακάτω ποσά:
      α. Διευθυντής 2054 ευρώ
      β. Επιμελητής Α΄ 1759 ευρώ
      γ. Επιμελητής Β΄ 1468 ευρώ
      δ. Ειδικευόμενος  1027 ευρώ
      2. Στο ιατρικό προσωπικό του κλάδου ΕΣΥ περιλαμβάνονται και οι οδοντίατροι, καθώς και οι ιατροί που ανήκουν στο Νοσοκομείο Παπαγεωργίου της Θεσσαλονίκης και στις κλινικές, τμήματα, εργαστήρια και μονάδες αυτού».
      Το άρθρο 8 αντικαθίσταται ως εξής: «Με την πάροδο έτους από την έναρξη ισχύος του παρόντος νόμου θα διεξαχθούν διαπραγματεύσεις μεταξύ του Υπουργείου Υγείας και Κοινωνικής Αλληλεγγύης και της Ομοσπονδίας Ενώσεων Νοσοκομειακών Ιατρών Ελλάδος για την τροποποίηση κατόπιν συμφωνίας των ρυθμίσεων του κεφαλαίου Α΄».
      Προστίθεται νέο άρθρο 9 –με αναρίθμηση των επομένων- ως εξής: «Η υπογραφείσα την 1η Δεκεμβρίου 2008 Κλαδική Συλλογική Σύμβαση Εργασίας μεταξύ του Υπουργού Υγείας και Κοινωνικής Αλληλεγγύης και της Ομοσπονδίας Ενώσεων Νοσοκομειακών Γιατρών Ελλάδος ισχύει, όπως τροποποιείται με τις διατάξεις του παρόντος νόμου».
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε  Υπουργέ.
      Ο κ. Παπουτσής, Κοινοβουλευτικός Εκπρόσωπος του ΠΑΣΟΚ, έχει ζητήσει το λόγο.
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, αισθάνομαι ειλικρινά αμήχανα και αισθάνομαι αμήχανα, διότι μόλις προηγουμένως ο κύριος Υπουργός  ζήτησε το λόγο, προκειμένου να ανακοινώσει στο Σώμα ορισμένες νομοτεχνικές βελτιώσεις του νομοσχεδίου, το οποίο συζήτησε η Επιτροπή Κοινωνικών Υποθέσεων της Βουλής σύμφωνα με τον Κανονισμό της Βουλής και ακούσαμε όλοι οι συνάδελφοι έκπληκτοι να αναγιγνώσκει ένα νέο νομοσχέδιο. Η Κυβέρνηση, βεβαίως, μπορεί να επιλέγει τον τρόπο με τον οποίο νομοθετεί. Και είναι προφανής ο τρόπος: Η επιλογή είναι: νομοθετούμε στο πόδι. Όμως, κυρία Πρόεδρε, είμαι απόλυτα βέβαιος ότι εσείς, ο Πρόεδρος της Βουλής, όλοι οι συνάδελφοι έχουμε υποχρέωση να σεβαστούμε το κύρος του Κοινοβουλίου και κυρίως το κύρος της νομοθετικής εργασίας. 
      Η συζήτηση την οποία ο κύριος Υπουργός  προηγουμένως εισήγαγε είναι μία συζήτηση επί της τετάρτης ή της πέμπτης εκδοχής, αν δεν με απατά η μνήμη μου, επί του ιδίου νομοθετήματος και στο οποίο η Βουλή των Ελλήνων έχει ήδη συζητήσει στα πλαίσια της Επιτροπής Κοινωνικών Υποθέσεων με την ακρόαση των φορέων, οι οποίοι αντετέθησαν στις απόψεις οι οποίες ήταν εγγεγραμμένες στο προηγούμενο νομοσχέδιο, όπως επίσης έχουμε ενώπιόν μας την Έκθεση του Γενικού Λογιστηρίου του Κράτους επί του προηγούμενου νομοσχεδίου. Όμως τώρα ο κύριος Υπουργός έρχεται και τροποποιεί. Ουσιαστικά παρουσίασε εφτά σελίδες τροπολογίες, χωρίς οι τροπολογίες αυτές να έχουν κατατεθεί στη Βουλή σύμφωνα με τη νόμιμη διαδικασία, σύμφωνα με τον Κανονισμό της Βουλής που προβλέπει τρεις μέρες πριν. 
      Λοιπόν, ερωτώ: Πώς, κυρία Πρόεδρε, εσείς ως Προεδρείο και πώς εμείς, κυρίες και κύριοι συνάδελφοι, μπορούμε να νομιμοποιήσουμε μία διαδικασία η οποία προσβάλλει τα κοινοβουλευτικά ήθη της χώρας μας, για ένα θέμα εξαιρετικής σημασίας, όπως είναι η υγεία, όπως είναι το μέλλον των ιατρών, βασικοί πυλώνες του Εθνικού Συστήματος Υγείας; Θεωρώ ότι το καινούργιο νομοσχέδιο, το οποίο εισήγαγε ο κ. Αβραμόπουλος, ομολογώντας στην ουσία ότι αποσύρει το προηγούμενο νομοσχέδιο, πρέπει να επανέλθει σύμφωνα με τις διαδικασίες που προβλέπει ο Κανονισμός, να κατατεθεί στην Επιτροπή, να έρθει με την Έκθεση του Γενικού Λογιστηρίου του Κράτους και όλα τα κόμματα, όλες οι πολιτικές δυνάμεις να έχουμε τη δυνατότητα να τοποθετηθούμε επί της ουσίας των νέων τροποποιήσεων. Και επιπλέον, επειδή άκουσα τον κύριο Υπουργό και προηγουμένως να αναφέρει ότι, σύμφωνα με το νομοσχέδιο που θα ψηφιστεί, θα τροποποιηθεί η σύμβαση την οποία υπέγραψε με την Ομοσπονδία των Νοσοκομειακών Γιατρών, θα ήθελα να πω πρώτα απ' όλα ότι αυτό είναι απαράδεκτο, δεν μπορεί να γίνει αποδεκτό από τη Βουλή των Ελλήνων. Δεύτερον θα ήθελα να ρωτήσω: Η ίδια η Ομοσπονδία των Νοσοκομειακών Γιατρών έχει ερωτηθεί; Υπάρχει συμφωνία επί αυτών; Εδώ δεν το γνωρίζουμε. 
      Επειδή, λοιπόν, πρόκειται περί πρωτοφανών καταστάσεων που δεν τις έχει ξαναζήσει το Ελληνικό Κοινοβούλιο, κυρία Πρόεδρε, σας παρακαλώ πάρα πολύ να ζητήσετε από την Κυβέρνηση, όπως αυτό που υπενόησε ο κύριος Υπουργός, δηλαδή την απόσυρση του νομοσχεδίου του, να το καταστήσει και επισήμως διά δηλώσεώς του, να αποσύρει το νομοσχέδιο και με το νέο νομοσχέδιο, το οποίο προηγουμένως ανέγνωσε να προσέλθουμε στην Επιτροπή και να ακολουθηθεί η κανονική διαδικασία. Διαφορετικά, όλα τα υπόλοιπα θα είναι μέσα στο κλίμα των ημερών, δεδομένου ότι έχει αρχίσει και το Τριώδιο και ως εκ τούτου σας παρακαλώ πάρα πολύ, οφείλουμε να προστατεύσουμε το κύρος του Κοινοβουλίου.
      Σας ευχαριστώ, κυρία Πρόεδρε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Και  το Προεδρείο πρέπει να πάρει θέση!
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κύριος Υπουργός.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρία Πρόεδρε, την προηγούμενη εβδομάδα συνήλθε η αρμόδια Επιτροπή της Βουλής. Κατά τη διάρκεια των συζητήσεων, όπως γίνεται σε αυτό το χώρο, εγώ περίμενα με την εμπειρία που έχει ο κ. Παπουτσής να το γνωρίζει αυτό…
      ΧΡΗΣΤΟΣ ΠΑΠΟΥΤΣΗΣ: Βεβαίως και το γνωρίζω!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): ...γίνονται βελτιώσεις και αλλαγές στα κείμενα.
      ΗΛΙΑΣ ΛΑΜΠΙΡΗΣ: Μα, αυτό είναι καινούργιο νομοσχέδιο!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Οι βελτιώσεις, λοιπόν, αυτές είναι αποτέλεσμα της συνθετικής δουλειάς, που προηγήθηκε κατά τη διάρκεια των συζητήσεων στην αρμόδια Επιτροπή. 
      Και θα σας φέρω ένα παράδειγμα, κύριε Παπουτσή. Το άρθρο 4 κατατέθηκε ως είχε στη σύμβαση. Σας παραπέμπω λίγο στα Πρακτικά για να θυμηθείτε, εάν δεν ήσασταν εκεί ή δεν σας ενημέρωσαν, ότι συνάδελφοι από όλες τις πτέρυγες της Βουλής συμφώνησαν για κάποιες σημαντικές αλλαγές, με κορυφαία εκείνη που θέλει να υιοθετούνται κριτήρια αξιολόγησης για την ανέλιξη των γιατρών, έτσι ώστε να μη γίνονται όλοι μια μέρα διευθυντές, το αξίζουν δεν το αξίζουν.
      Αυτό για εσάς συνιστά νέα νομοθετική πρωτοβουλία; 
      ΧΡΗΣΤΟΣ ΠΑΠΟΥΤΣΗΣ: Βεβαίως.
       ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Είναι ακριβώς ο σεβασμός στη δουλειά που έκανε την προηγούμενη εβδομάδα η αρμόδια επιτροπή.
      Το δεύτερο που θέλω να σας πω είναι ότι η ΟΕΝΓΕ -μιας και την επικαλεστήκατε- με την οποία εμείς είμαστε σε ανοικτή γραμμή συνεννόησης, έχει δεχθεί ότι κατά τη διάρκεια της συζήτησης έγιναν βελτιώσεις. Εκείνο που απομένει είναι να συνέλθει –αυτό όμως αφορά στην ίδια- το γενικό της συμβούλιο, για να μας δώσει τις τελικές της απαντήσεις και θέσεις. Εμείς δεν είμαστε εδώ για να προκαταλάβουμε τη διαδικασία αυτή στο εσωτερικό του ανώτατου συνδικαλιστικού οργάνου των εργαζομένων στα νοσοκομεία. Συνεπώς, τα όσα σήμερα σας παρουσίασα, είναι αυτά που προέκυψαν από τη δική μας συζήτηση. 
      Θα περίμενα δε από εσάς να χαιρετίσετε το γεγονός ότι δεν παρέμεινε ως είχε στην αρχική μας πρόταση, το νομοσχέδιο που υποβάλαμε και ότι συμβάλατε και εσείς, ώστε να βελτιωθεί ακόμα περισσότερο. Αυτή είναι η αλήθεια και δε νομίζω ότι τα όσα είπατε πρωτύτερα ευσταθούν. 
      Και φαντάζομαι ότι μπορούμε τώρα να συμφωνήσουμε πως προχωρούμε τη συζήτηση. Και εδώ είμαστε. Έχουμε και την επόμενη φάση, που θα ακολουθήσει στην κατ’ άρθρον συζήτηση, για να υπάρξουν ακόμα περισσότερες βελτιώσεις. Φαντάζομαι ότι όλοι συμφωνούμε πως ήρθε η στιγμή μέσα από αυτή την τομή, που είναι ιστορικής αξίας, να διαμορφώσουμε ένα νέο τοπίο για το Εθνικό Σύστημα Υγείας και να δώσουμε στους γιατρούς ένα περιβάλλον πραγματικά πολιτισμένο για να εργάζονται, να μπουν επιτέλους κανόνες στο παιχνίδι μέσα στο Εθνικό Σύστημα Υγείας και να βελτιωθούν οι αποδοχές τους, κάτι που φαίνεται και από τα όσα σας ανακοίνωσα πρωτύτερα. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Το λόγο έχει ο κ. Αδρακτάς. Τοποθετηθείτε γρήγορα, κύριε συνάδελφε.
      ΠΑΝΑΓΙΩΤΗΣ ΑΔΡΑΚΤΑΣ: Άκουσα τον Κοινοβουλευτικό Εκπρόσωπο του ΠΑΣΟΚ να αισθάνεται αμήχανα. Εγώ αισθάνομαι πολύ ικανοποιημένος, και αν θέλετε, και υπερήφανος γιατί σε ένα τόσο σπουδαίο νομοσχέδιο, που φέρνει τέτοιες τομές μετά από τριάντα χρόνια –θα τα πούμε όμως στη συνέχεια κατά τη συζήτηση του νομοσχεδίου- τι εισήχθη σήμερα; Τι καινούργιο εισήχθη στο Κοινοβούλιο;
      ΧΡΗΣΤΟΣ ΠΑΠΟΥΤΣΗΣ: Εφτά σελίδες τροπολογίες. 
      ΠΑΝΑΓΙΩΤΗΣ ΑΔΡΑΚΤΑΣ: Άκουσε το Υπουργείο, άκουσε ο αρμόδιος Υπουργός όλη τη συζήτηση που έγινε και έλαβε υπ' όψιν το τι έπρεπε να αλλάξει σε αυτό το νομοσχέδιο. Μόνο τιμή και μπράβο οφείλουμε αυτή τη στιγμή στο αρμόδιο Υπουργείο και στον Υπουργό μας, διότι πραγματικά εσείς είχατε συνηθίσει να έρχονται νομοσχέδια, χωρίς να ακούτε ούτε τι λένε οι φορείς ούτε τι λένε τα άλλα κόμματα και νομοθετούσατε με τη δική σας πρωτοβουλία, ως είχατε και το δικαίωμα αυτό. Τούτη η Κυβέρνηση, αυτό το Υπουργείο, αυτός ο Υπουργός έφερε αυτή την καινοτομία. Και μπράβο και συγχαρητήρια γιατί σε αυτό το μεγάλο νομοσχέδιο, σε αυτήν την τομή έλαβε υπ' όψιν και τι είπαν οι φορείς και τι είπαν τα κόμματα και τι είπαν οι συνδικαλιστικές οργανώσεις. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Κοινοβουλευτικός Εκπρόσωπος του ΚΚΕ κ. Χαραλάμπους.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κυρία Πρόεδρε, εγώ δεν έχω την εμπειρία των προλαλησάντων και έτσι δεν ξέρω αν υπάρχει πράγματι στην ιστορία της Βουλής να έρχονται τη μέρα που θα συζητηθεί ένα νομοσχέδιο, περίπου όσες σελίδες είναι το νομοσχέδιο νομοτεχνικές βελτιώσεις. Εμείς θεωρούμε ότι η διαδικασία που ο Κοινοβουλευτικός Εκπρόσωπος του ΠΑΣΟΚ είπε είναι πιο σωστή διότι, αν θέλετε, σε αυτές τις επτά σελίδες που ήρθαν εμείς έχουμε και πάρα πολλές απορίες. Ο ρόλος της επιτροπής είναι να γίνει συζήτηση, αλλά να λυθούν και απορίες. Πώς είναι δυνατόν, πραγματικά, να παίρνουμε το πρωί σελίδες όσες περίπου είναι το νομοσχέδιο και να έχει την απαίτηση ο κύριος Υπουργός να τοποθετηθούμε και μάλιστα υπεύθυνα πάνω, όπως είπε ο ίδιος το πρωί, στη μεγαλύτερη τομή που γίνεται, από τότε που το ΕΣΥ ξεκίνησε στη χώρα μας; 
      Και επειδή ειπώθηκε ότι η ΟΕΝΓΕ συμφωνεί για βελτιώσεις, κύριε Υπουργέ, σήμερα εσείς βγήκατε σε παράθυρο τηλεοπτικού καναλιού γιατί η ΟΕΝΓΕ αυτή τη στιγμή συνεχίζει τις κινητοποιήσεις. Εσείς μας διαβεβαιώνετε ότι είναι ευχαριστημένοι αλλά οί ίδιοι με τις πράξεις τους αποδεικνύουν το αντίθετο. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Κουράκης έχει το λόγο. 
      ΑΝΑΣΤΑΣΙΟΣ ΚΟΥΡΑΚΗΣ: Κύριε Πρόεδρε, θεωρούμε ότι είναι ευθύς εξαρχής εξωφρενικό να υπογράφεται μια σύμβαση, να αποστέλλεται στην Ευρωπαϊκή Ένωση ότι εμείς πραγματικά, θα προχωρήσουμε σε αυτή τη σύμβαση, γιατί όπως ξέρετε, έμπαινε το θέμα του σαρανταοκτάωρου, που ο μόνος τρόπος για να παρακαμφθεί  ήταν να βρεθεί ένας άλλος τρόπος για να υπάρξει μια συλλογική σύμβαση. Φτάνουμε στο ευτυχές γεγονός, για πρώτη φορά να υπογράφεται συλλογική σύμβαση με έναν επαγγελματικό φορέα, από πλευράς του δημοσίου. Το χαιρετήσαμε και ήταν και δική μας πρόταση. 
      Από κει και πέρα, η μόνη διαδικασία που θα μπορούσε να υπάρξει είναι να έρθει στη Βουλή για κύρωση αυτή η σύμβαση, με ένα και μοναδικό άρθρο, που να λέει ότι κυρώνεται η παραπάνω σύμβαση και αυτολεξεί και αυτούσια να παρατεθεί το κείμενο της σύμβασης. Αντ’ αυτού, έχουμε μια παλινωδία του κυρίου Υπουργού με το προηγούμενο πριν από αυτές τις τροποποιήσεις, που είναι ένα μέρος της σύμβασης εξαιρετικά παραποιημένο. Προφανώς, θίγονται ουσιαστικά ζητήματα και των εργασιακών των γιατρών και των προσλήψεων και πολλά άλλα. 
      Στη συνέχεια βλέπουμε τις σημερινές τροποποιήσεις του Υπουργού, που προσπαθούν να προσεγγίσουν κατά τι τη σύμβαση, αφαιρώντας, βέβαια, ουσιαστικά σημεία. Θα ήθελα την τοποθέτηση του Υπουργού επ’ αυτού, όσον αφορά το θέμα των νοσηλευτών, όπου…
      ΠΡΟΕΔΡΕΥΟΥΣΑ (Έλσα Παπαδημητρίου):  Όχι επί της ουσίας, κύριε Κουράκη. 
      ΑΝΑΣΤΑΣΙΟΣ ΚΟΥΡΑΚΗΣ: Ναι. Επίσης είναι εξωφρενικό αυτό το οποίο προβάλλεται από το ΠΑΣΟΚ όσον αφορά το άρθρο 4. Εμείς θεωρούμε ότι το κείμενο το οποίο φέρνει σήμερα η Κυβέρνηση ο Υπουργός προσεγγίζει…
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριε Κουράκη, πείτε μας την άποψή σας στο συζητούμενο διαδικαστικό. Όχι την άποψη του ΠΑΣΟΚ επί κάποιου άρθρου. Σας παρακαλώ για να τελειώνουμε. 
      ΑΝΑΣΤΑΣΙΟΣ ΚΟΥΡΑΚΗΣ: Κυρία Πρόεδρε, η καρδιά του διαδικαστικού προβλήματος αφορά το άρθρο 4. 
      ΠΡΟΕΔΡΕΥΟΥΣΑ (Έλσα Παπαδημητρίου): Στην ώρα του. 
      ΑΝΑΣΤΑΣΙΟΣ ΚΟΥΡΑΚΗΣ: Εντάξει, κατανοητό. Η παρέμβαση που έχει κάνει το ΠΑΣΟΚ γι’ αυτό το ζήτημα θεωρούμε ότι είναι εκτός τόπου και χρόνου. Επιφυλάσσομαι να τοποθετηθώ επί της ουσίας γύρω από το πολυδιευθυντικό ζήτημα, που αφορά το άρθρο 4. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Ροντούλης έχει το λόγο. 
      ΑΣΤΕΡΙΟΣ ΡΟΝΤΟΥΛΗΣ: Κύριε Υπουργέ, σας άκουσα με μεγάλη προσοχή κατά τη διάρκεια των εργασιών της Επιτροπής. Εκεί τονίζατε ένα γεγονός, ότι πρόκειται για ένα νομοσχέδιο πάρα πολύ σημαντικό που θα επιφέρει ρήξεις στο ΕΣΥ, θα επιφέρει ανατροπές επί τα βελτίω. Και, αν θυμάστε καλά, τουλάχιστον εμείς το είχαμε αποδεχθεί, είχαμε συμφωνήσει, σας είχαμε κάνει προτάσεις πολλές, εκ των οποίων αποδεχθήκατε. Όμως, σε κάθε περίπτωση, βλέπουμε ότι υπάρχει μια διαρκής παλινωδία. Δηλαδή αλλάζουν πολύ συχνά τα κείμενα  και οι  τοποθετήσεις σας. Μας δημιουργείται ένα μείζον ερώτημα: Τη στιγμή που έχουμε μια τέτοια ανατροπή, που εμείς θα τη δεχθούμε στο ΕΣΥ, είναι δυνατόν να υπάρχει αυτή η προχειρότητα; 
      Βεβαίως, καταλαβαίνω το σύνθετο των  όποιων αποφάσεων πρέπει να πάρετε και των όποιων διαδικαστικών ζητημάτων ρυθμίσετε. Όμως, στο Σώμα δημιουργούνται αμφιβολίες από αυτές τις διαρκείς παλινωδίες και αλλαγές. Θα συμπληρώσω δε ότι υπάρχει ένα μεγάλο έλλειμμα στο νομοσχέδιο. Δεν αναφέρεται τίποτα για τους πανεπιστημιακούς γιατρούς. Θεωρούμε ότι θα πρέπει να το ξαναδούμε με ψυχραιμία. Να ξαναέρθει το θέμα στην Επιτροπή και να δούμε από την αρχή το Σώμα του νομοσχεδίου, με την παράκληση να γίνουν ειδικές προβλέψεις και για τους πανεπιστημιακούς γιατρούς. Επειδή εμείς αποδεχόμεθα τη βασική θέση του Υπουργείου ότι πρόκειται για ένα νομοσχέδιο που θα επιφέρει τομές στο Εθνικό Σύστημα Υγείας, πρόταση μας είναι, με ψυχραιμία να ξαναδούμε το θέμα, γιατί αφορά την υγεία, το μείζον αγαθό του ελληνικού λαού. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, επειδή ο κ. Γείτονας ζήτησε να τοποθετηθεί το Προεδρείο, θέλω να σας πω ότι μπορεί ο κ. Χαραλάμπους να είναι καινούριος στη Βουλή –όχι και τόσο πια- αλλά για μας τους φευ παλαιοτέρους είναι πάγια, καλώς ή κακώς –κακώς εάν θέλετε- η τακτική να έρχονται προ της έναρξης της συζήτησης βελτιώσεις και προσθήκες, πολλώ μάλλον, κύριε Γείτονα, που στις συνεδριάσεις της Επιτροπής γι’ αυτό το νομοσχέδιο ο κύριος Υπουργός συνήνεσε στο να διαπραγματευθεί, να επεξεργαστεί και να φέρει στη Βουλή πολλές εκ των προτάσεων των Βουλευτών που φαίνεται ότι είχαν τη συναίνεση του σώματος της Επιτροπής. 
      Το Προεδρείο, έχοντας και γνώση ότι αυτή η τακτική έχει καθιερωθεί ως νομολογία περίπου, δεν κρίνει ότι υπάρχει θέμα. Θεωρεί ότι είναι η πάγια τακτική και σας καλεί, κύριε Υπουργέ, κυρίες και κύριοι συνάδελφοι, να προχωρήσουμε στη συζήτηση καλώντας τον πρώτο εισηγητή. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν συμφωνεί η δήθεν νομολογία με τον Κανονισμό, με το Σύνταγμα…
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, θα ήθελα το λόγο. 
      ΠΡΟΕΔΡΕΥΟΥΣΑ (Έλσα Παπαδημητρίου): Μόνο ένα λεπτό στον κύριο Παπουτσή και θα ξεκινήσουμε. 
      Ορίστε, κύριε Παπουτσή, έχετε το λόγο. 
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, με συγχωρείτε, αλλά εκπλήσσομαι με αυτά που είπατε προηγουμένως και αναρωτιέμαι εάν πράγματι το Προεδρείο έχει αυτή την άποψη και εμμένει σ’ αυτήν. 
      Ενθυμούμαι ότι τόσο κατά την περίοδο της Προεδρίας του κ. Κακλαμάνη, όσο και της κ. Μπενάκη και μέχρι τώρα του Προέδρου κ. Σιούφα, ουδέποτε το Προεδρείο -όχι το Σώμα- έκανε αποδεκτή τη διαδικασία που ζητάει ο κύριος Υπουργός, δηλαδή με νέες τροπολογίες –δεν πρόκειται περί νομοτεχνικών βελτιώσεων…
      ΠΡΟΕΔΡΕΥΟΥΣΑ (Έλσα Παπαδημητρίου): Πρόκειται για βελτιώσεις και προσθήκες. Θα φέρω στη μνήμη σας, δυστυχώς, πάρα πολλά παραδείγματα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι τροπολογίες και έπρεπε να ακολουθηθεί άλλη διαδικασία. 
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, με συγχωρείτε. Η δική μου εμπειρία εννέα χρόνια στο Ελληνικό Κοινοβούλιο και δεκαέξι χρόνια στο Ευρωπαϊκό Κοινοβούλιο ουδέποτε μου φέρνει στη μνήμη κάτι τέτοιο. Να τροποποιείται με τροποποιήσεις, με προσθήκες ένα νομοθέτημα το οποίο εισάγεται για συζήτηση. 
      Θεωρώ ότι είναι απαράδεκτο. Θεωρώ, κυρία Πρόεδρε, ότι έχετε υποχρέωση και εσείς, όπως και όλοι μας, να προστατεύσουμε τη νομοθετική διαδικασία και το κύρος του Κοινοβουλίου και να μην αποδεχθούμε αυτή την πρακτική της Κυβέρνησης. Επιπλέον, ζητώ να ακολουθήσουμε τη νόμιμη διαδικασία, τη διαδικασία δηλαδή που προβλέπει ο Κανονισμός. 
      Ο κύριος Υπουργός ομολόγησε –διότι αυτό έπραξε- ότι απέσυρε το νομοσχέδιο, το οποίο είχε συζητήσει στην Επιτροπή. Έρχεται με νέο νομοσχέδιο. Η Επιτροπή πρέπει να συζητήσει το νέο νομοσχέδιο επί τη βάσει της έκθεσης του Επιστημονικού Συμβουλίου της Βουλής, η οποία αφορά το προηγούμενο νομοσχέδιο. 
      Ρωτώ: Το νέο νομοσχέδιο του κ. Αβραμόπουλου, έχει έκθεση του Γενικού Λογιστηρίου; Όχι. 
      (Χειροκροτήματα από την πτέρυγα του ΠΑΣΟΚ)
      Σας ρωτώ λοιπόν, με ποια διαδικασία, κυρία Πρόεδρε, επιμένετε να συζητήσουμε; 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Σκανδαλάκης έχει το λόγο. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρία Πρόεδρε, θα ήθελα το λόγο. 
      ΠΡΟΕΔΡΕΥΟΥΣΑ (Έλσα Παπαδημητρίου): Θα μου επιτρέψετε, κύριε Υπουργέ, να ξεκινήσουμε τη συζήτηση. Δεν έχει νόημα πλέον. 
      Ο κ. Σκανδαλάκης έχει το λόγο. 
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Κυρία Πρόεδρε, κυρίες και κύριοι συνάδελφοι, δυστυχώς το ΠΑΣΟΚ έχει προφανώς κάποια σύγχυση μεταξύ εξαιρέσεων και κανόνων. Κύριοι συνάδελφοι του ΠΑΣΟΚ, η εξαίρεση ήταν κανόνας κάποτε για σας. Τώρα αν το κάνετε εξαίρεση σήμερα, δεν θα το συζητήσουμε. 
      Το υπό συζήτηση νομοσχέδιο είναι η μεγαλύτερη και ουσιαστικότερη μεταρρύθμιση- παρέμβαση στο χώρο της δημόσιας υγείας, από την εποχή της ιδρύσεως του Εθνικού Συστήματος Υγείας μέχρι σήμερα, ένα νομοσχέδιο που θέτει τα θεμέλια για ένα νέο ξεκίνημα στο δημόσιο σύστημα υπηρεσιών υγείας, ένα νομοσχέδιο που εξασφαλίζει, παρά τη δεδομένη παγκόσμια οικονομική κρίση, όρους απασχόλησης και μισθολογικές απολαβές, αντίστοιχες και αντάξιες της επιστημονικής επάρκειας, της ποιότητας και της προσφοράς των γιατρών μας. Η σπουδαιότητα και η δυναμική του σχεδίου νόμου αναδείχθηκε κατά τη διάρκεια της συζήτησης που έγινε στη Διαρκή Επιτροπή Κοινωνικών Υποθέσεων. Ως παλαιός κοινοβουλευτικός θέλω να επισημάνω με έμφαση το πόσο σημαντική και ουσιαστική ήταν η κατάθεση των απόψεων και των προτάσεων των εμπλεκομένων φορέων, αλλά και των συναδέλφων για την τελική διαμόρφωση του νομοσχεδίου. 
      Στο σημείο αυτό θέλω να συγχαρώ την πολιτική ηγεσία του Υπουργείου Κοινωνικής Αλληλεγγύης και τους προηγούμενους Υπουργούς και Υφυπουργούς –βλέπω εδώ τον κ. Γιαννόπουλο, τον κ. Κωνσταντόπουλο, τον κ. Κακλαμάνη, τον κ. Παπαγεωργίου, τον κ. Σαλμά- αλλά ιδιαίτερα τον Υπουργό κ. Δημήτριο Αβραμόπουλο για τη δημοκρατική ευαισθησία, την πολιτική οξυδέρκεια, το θάρρος και την τόλμη που επέδειξε κατά την επεξεργασία του νομοσχεδίου. Επιτύχαμε έτσι μέσα από έναν γόνιμο, θα έλεγα, διάλογο και υπεύθυνη αξιολόγηση των προτάσεων, τις οποίες καταθέσαμε οι συνάδελφοι στην Επιτροπή, να προχωρήσουμε στο τελικό αποτέλεσμα, που είναι η σύνθεση προτάσεων όλων των εμπλεκομένων φορέων. 
       Κυρίες και κύριοι συνάδελφοι, βεβαίως σας ξένισαν σήμερα οι λίγες αλλαγές τις οποίες έκανε στο νομοσχέδιο ο Υπουργός, γιατί αυτές ζητήσαμε εμείς. Αν δεν τις είχε βάλει θα τον κατηγορούσαμε ότι δεν μας άκουσε. Σήμερα, λοιπόν, που έρχεται και προσθέτει αυτά τα οποία ζητήσαμε εμείς, σήμερα εμείς φέρνουμε αντίρρηση. Ούτε στη ζέστη ούτε στο κρύο! Τελικά αποφασίστε, κύριοι συνάδελφοι: Θέλουμε τις βελτιώσεις ή όχι;
      Η Υγεία και η κοινωνική αλληλεγγύη, η καθημερινή ιατρική φροντίδα είναι υπόθεση πάνω απ’ όλα εθνική. Ευθύνη μας είναι να ενισχύσουμε την ποιότητα υπηρεσιών του δημόσιου συστήματος υγείας. Το διακύβευμα της πολιτικής στην Υγεία και την κοινωνική φροντίδα είναι η προάσπιση του δικαιώματος στη ζωή. Στην επαφή του πολίτου με το Εθνικό Σύστημα Υγείας κρίνεται η αξιοπιστία της Πολιτείας και η αποτελεσματικότητα του κοινωνικού κράτους. 
      Με το προτεινόμενο σχέδιο νόμου η Κυβέρνηση της Νέας Δημοκρατίας, η Κυβέρνηση του Κώστα Καραμανλή δίνει λύση σε σειρά προβλημάτων κεφαλαιώδους σημασίας, τα οποία αποτελούσαν τροχοπέδη στην ολοκληρωμένη παροχή υπηρεσιών υγείας προς τον πολίτη, όπως επίσης στην υπηρεσιακή εξέλιξη και την αξιοπρεπή αμοιβή των νοσοκομειακών γιατρών. Το παρόν νομοσχέδιο συντάχθηκε μετά από διάλογο με την Ομοσπονδία Ενώσεων Νοσοκομειακών Γιατρών Ελλάδος και ρυθμίζονται οι όροι απασχόλησης των νοσοκομειακών γιατρών αναφορικά με τα ανώτατα επιτρεπτά όρια εργασίας, τις αποδοχές, την ένταξη και την εξέλιξη των ιατρών, επιλύοντας μια σειρά από πάγια μισθολογικά και θεσμικά αιτήματα των  νοσοκομειακών ιατρών. 
      Με το υπό συζήτηση νομοσχέδιο αντιμετωπίζεται επιτέλους το χρόνιο πρόβλημα έλλειψης νοσηλευτικού προσωπικού με την πρόσληψη συγκεκριμένου αριθμού νοσηλευτών, με την απόλυτη τήρηση της νομιμότητος, των συνταγματικών διατάξεων, επιτυγχάνοντας τις διαδικασίες πρόσληψης προσωπικού στα νοσοκομεία με μια ρύθμιση περιορισμένης χρονικής διάρκειας. 
      Κυρίες και κύριοι συνάδελφοι, ας δούμε αναλυτικά τι προτείνει το νομοσχέδιο, το οποίο φέρνουμε εδώ στο Κοινοβούλιο. Σύμφωνα με τις σχετικές προβλέψεις της εθνικής κοινοτικής νομοθεσίας τα ανώτατα όρια είναι σαράντα οκτώ ώρες εργασίας εβδομαδιαίως για τους ειδικευμένους γιατρούς και πενήντα οκτώ ώρες εργασίας για τους ειδικευόμενους γιατρούς. Εάν δεν θέλουμε να εθελοτυφλούμε, όσοι έχουμε σχέση με το χώρο της υγείας γνωρίζουμε ότι η εφαρμογή των όρων αυτών είναι ανέφικτη. Οποιαδήποτε προσπάθεια εφαρμογής τους θα οδηγούσε σε ανατροπή της ομαλής λειτουργίας του προγράμματος των εφημεριών των νοσοκομείων, με δεδομένο αποτέλεσμα τους σοβαρούς κινδύνους στη δημόσια υγεία. 
      Με το υπό ψήφιση σχέδιο νόμου εφαρμόζεται η μόνη δυνατότητα για νόμιμη και μόνιμη εργασιακή διευθέτηση. Η σύναψη συμφωνίας του πολιτειακού φορέα με τους νοσοκομειακούς γιατρούς, που συζητήθηκε και υπεγράφη το Δεκέμβριο του 2008, είναι διαρκής και σύννομη λύση που δεσμεύει το σύνολο και οι ρυθμίσεις της αντανακλώνται στις διατάξεις αυτού του νομοσχεδίου.
      Κυρίες και κύριοι συνάδελφοι, είπα ότι εάν είχαμε δει τη συμφωνία, θα βλέπαμε ότι οι αποκλίσεις ήταν ελάχιστες. Παράλληλα, επιλύονται και ικανοποιητικά τα πάγια και χρόνια θεσμικά και μισθολογικά αιτήματα των γιατρών, με προφανές αποτέλεσμα την εμπέδωση της εργασιακής ειρήνης στα νοσηλευτικά ιδρύματα πρωτοβάθμιας, δευτεροβάθμιας και τριτοβάθμιας περίθαλψης, αναβαθμίζοντας τις συνθήκες και τους όρους παροχής των ιατρικών υπηρεσιών, με τελικό αποδέκτη το κοινωνικό σύνολο, για καλύτερη και αποτελεσματικότερη καθημερινή φροντίδα του ασθενούς.
      Στο αμέσως προσεχές χρονικό διάστημα προβλέπεται η πρόσληψη δύο χιλιάδων γιατρών, που θα καλύψουν τα οργανικά κενά των νοσοκομείων του ΕΣΥ και θα διαμορφώσουν τις απαραίτητες προϋποθέσεις, τις οποίες χρειάζονται για να λειτουργήσουν τα νοσοκομεία. Διαμορφώνεται, έτσι, η βάση για τη λειτουργική και ισόρροπη ανάπτυξη του ΕΣΥ.
      Πρέπει να τονίσω ότι η επιλογή των ειδικοτήτων και η κατανομή των προσλήψεων θα γίνει από Επιτροπή στην οποία θα συμμετέχουν οι νοσοκομειακοί γιατροί και αυτό είναι πάρα πολύ σημαντικό, κυρίες και κύριοι συνάδελφοι, διότι οι εργαζόμενοι στα νοσοκομεία γνωρίζουν πού υπάρχουν οι ανάγκες. Έτσι, ανατρέπουμε και αποτρέπουμε ότι οι προσλήψεις με γνώμονα την εξυπηρέτηση των μικροσυμφερόντων και προσωπικών προτεραιοτήτων, οι οποίες υπήρχαν στο παρελθόν, δεν θα υπάρξουν σήμερα.
      Θεσπίζεται το επτάωρο, τακτικό πρωινό ωράριο των γιατρών και καθιερώνεται ημιανάπαυση μετά από κάθε ενεργό εφημερία. Με την εξασφάλιση χρόνου ανάπαυσης, αφενός, βελτιώνουμε ουσιαστικά την ποιότητα παροχής υπηρεσιών υγείας, αφετέρου, αντιμετωπίζουμε, στα πλαίσια της εργασιακής διευθέτησης, βάσει των ισχυουσών διατάξεων, ενδεχόμενα προβλήματα που θα δημιουργηθούν. Επιλύουμε πάγια και χρόνια προβλήματα και αιτήματα του ιατρικού κλάδου, χορηγώντας φορολογικές ελαφρύνσεις στους νοσοκομειακούς ιατρούς και ιδιαίτερα, το επίδομα βιβλιοθήκης απαλλάσσεται από τη φορολόγηση.
      Ταυτόχρονα, στην πιο δύσκολη -και το γνωρίζουμε όλοι αυτό- παγκόσμια οικονομική συγκυρία των τελευταίων δεκαετιών, δίνεται έμφαση στη μισθολογική ανέλιξη του ιατρού και δίνονται σημαντικές μισθολογικές ενισχύσεις σε όλους τους νοσοκομειακούς γιατρούς, ως ένδειξη αναγνώρισης και επιδοκιμασίας, με την οποία επιτελούν το λειτούργημά τους.
      Πρέπει να δεχθούμε και να παραδεχθούμε όλοι ότι οι μισθολογικές αυξήσεις και οι φορολογικές ελαφρύνσεις που δίνονται στους γιατρούς με το νομοσχέδιο αυτό είναι οι πιο σημαντικές που έγιναν από την ίδρυση του ΕΣΥ. Και θέλω να πω ότι αυτές οι αυξήσεις μπορεί για άλλους να είναι μεγάλες. Για όσους, όμως, γνωρίζουν τι προσφέρουν οι γιατροί, είναι μικρές. Και αυτές οι μισθολογικές αυξήσεις είναι αυξήσεις προς τους γιατρούς, γιατί το αξίζουν.
      Ως γιατρός με μακρά πείρα -θα έλεγα- και στο ΕΣΥ και στο Πανεπιστήμιο, αισθάνομαι την υποχρέωση απέναντι στους συναδέλφους μου να τονίσω ότι κανένας, μα κανένας μισθός δεν μπορεί να αντισταθμίσει την ψυχική πίεση και την ένταση του γιατρού που δίνει κάθε λεπτό τη μάχη στα επείγοντα, στο χειρουργείο, στο θάλαμο, στο εργαστήριο, στο νοσοκομείο. Με το νοσοκομείο πάντα ο γιατρός είναι δεμένος, αλληλένδετος, δίνει τη ζωή του.
      Με το νομοσχέδιο, κυρίες και κύριοι συνάδελφοι, καθιερώνεται ένα νέο σύστημα ένταξης και εξέλιξης του ΕΣΥ, βάσει αυτών που μας είπε ο Υπουργός και βάσει αυτών που είχε υπογράψει η Ένωση Νοσοκομειακών Ιατρών, δίνοντας τη δυνατότητα σε κάθε ικανό και δυνατό επιστήμονα να εξαντλήσει ολόκληρη την ιεραρχία και τον προφυλάσσει από τα στεγανά και τους αποκλεισμούς στην εξέλιξή του. 
      Η δυνατότητα εξέλιξης στο βαθμό του Διευθυντού στηρίζεται στην αρχή της αξιολόγησης, με αξιοκρατικά και επιστημονικά κριτήρια και αυτό πρέπει εμείς να το διαφυλάξουμε. Η φιλοσοφία του συστήματος είναι η βαθμίδα κάθε γιατρού να ανταποκρίνεται στην επάρκεια και στην πρόοδο, η οποία βεβαίως θα αξιολογείται από συμβούλια κρίσης και έτσι δεν θα μπορεί κανείς ικανός να μην προχωρεί. 
      Κυρίες και κύριοι συνάδελφοι, θεσπίζεται ο τίτλος του Συντονιστή Διευθυντή. Είναι κάτι το οποίο υπάρχει σε πολλά κράτη, ο λεγόμενος chairman της κλινικής ή του εργαστηρίου. Αυτός ο Συντονιστής Διευθυντής εκλέγεται πλέον περιοδικά με τετραετή βάση και αυτό είναι εγγύηση στην αποτελεσματικότητα και στη συνέχεια της διοίκησης κάθε Τμήματος. 
      Αντιμετωπίζουμε άμεσα το χρόνιο πρόβλημα έλλειψης προσωπικού. Γνωρίζουμε ότι τα νοσοκομεία πολλές φορές δεν λειτουργούν σωστά, παραδείγματος χάρη ορισμένες κλινικές ή εργαστήρια, διότι υπάρχει έλλειψη νοσηλευτικού προσωπικού. 
      Σήμερα με το παρόν νομοσχέδιο πιστεύω ότι θα εξασφαλίσουν τα νοσοκομεία πρόσθετες δυνατότητες κάλυψης των κενών θέσεων και έτσι με απόλυτη τήρηση της νομιμότητας και των συνταγματικών διατάξεων πιστεύω ότι θα επιταχυνθεί η διαδικασία κάλυψης των θέσεων αυτών στα νοσοκομεία. 
      Η συγκεκριμένη ρύθμιση είναι, πρώτον, περιορισμένης διάρκειας και ισχύει για τρία χρόνια. Ο αριθμός των ατόμων που θα προσληφθούν είναι συγκεκριμένος και αφορά πεντέμισι χιλιάδες νοσηλευτές. Οι προϋποθέσεις υποβολής αίτησης για την πρόσληψη διασφαλίζουν, στο μέτρο του δυνατού, την κάλυψη των θέσεων με πραγματικούς επιτυχόντες, προκειμένου να ανταποκριθούν άμεσα και αποτελεσματικά στα καθήκοντά τους. 
      Κάθε υποψήφιος μπορεί να υποβάλει αίτηση μόνο σε δυο νοσοκομεία της ιδίας υγειονομικής περιφέρειας και είναι υποχρεωμένος να παραμένει πέντε χρόνια στη θέση του διορισμού του, με επιβολή κυρώσεων εάν παραβιάσει τη δέσμευσή του. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα ένα-δυο λεπτά, κυρία Πρόεδρε. 
      Κυρίες και κύριοι συνάδελφοι, όλοι γνωρίζουμε το πρόβλημα, το οποίο υπήρχε. Γινόταν η πρόσληψη μετά από διαδικασία ενός-δυο χρόνων, πήγαινε ο νοσηλευτής ή η νοσηλεύτρια στο νοσοκομείο, δεν ήταν στην ίδια περιφέρεια και ζητούσε αμέσως να πάρει μετάθεση ή απόσπαση. Μέχρι να προκηρυχθεί η θέση, η οποία παρέμενε κενή, πέρναγαν άλλα δυο-τρία χρόνια. Ξανά πάλι το ίδιο και έτσι είχαμε σε πολλά νοσοκομεία έλλειψη προσωπικού λόγω του ότι δεν υπήρχε η δέσμευση ο διοριζόμενος να παραμείνει ορισμένα χρόνια στο νοσοκομείο, στο οποίο ήταν διορισμένος. 
      Τονίζω ότι αυτές οι προσλήψεις είναι πέρα και πάνω των τακτικών προσλήψεων που προβλέπονται. Είμαι βέβαιος ότι θα ανακουφιστεί το σύστημα και θα διαμορφώσει νέες συνθήκες λειτουργίας συνολικά για το ΕΣΥ. Επίσης, η Ένωση Νοσηλευτών Ελλάδος αποκτά πλέον ουσιαστικό ρόλο στη διαρκή επιμόρφωση και μετεκπαίδευση των νοσηλευτών. 
      Κυρίες και κύριοι συνάδελφοι, εδώ μιλάμε με συγκεκριμένες ενέργειες και πρωτοβουλίες που εκφράζουν την πολιτική μας βούληση. Δίνουμε λύσεις στα χρόνια προβλήματα της υγείας και δεν φοβόμαστε να αντιμετωπίσουμε και να συγκρουστούμε πολλές φορές με αυτά. 
      Θα μπορούσε η συλλογική σύμβαση εργασίας να παραπεμφθεί στο μέλλον, όπως γινόταν τα τελευταία τριάντα χρόνια. Δεν το θελήσαμε, γιατί έχουμε βάλει ως στόχο να αφήσουμε πίσω χρήσιμο έργο και αποτελέσματα που θα διαμορφωθούν για ένα νέο, πολιτισμένο, πιο λειτουργικό, πιο αποτελεσματικό περιβάλλον για το σύστημα της υγείας, αλλά και για τους εργαζόμενους. 
      Με το παρόν σχέδιο νόμου δίνουμε μια νέα πνοή στο Εθνικό Σύστημα Υγείας, με έμφαση τη βελτίωση της καθημερινής φροντίδας του ασθενούς στην πρακτική αναγνώριση των παρεχομένων υπηρεσιών υγείας από το ιατρικό και νοσηλευτικό προσωπικό των νοσοκομείων της χώρας.
      Κυρίες και κύριοι συνάδελφοι, ως πολιτικοί έχουμε την ευθύνη και την υποχρέωση να υπερβούμε πολλές φορές κομματικές αγκυλώσεις. Και αυτό το κάναμε και στην Επιτροπή, όπως είδατε, διότι και από τη Συμπολίτευση κάναμε ορισμένες προτάσεις. Και εγώ ο ίδιος σαν εισηγητής έκανα τις προτάσεις μου, όπως όλοι στην επιτροπή, τις οποίες η πολιτική ηγεσία του Υπουργείου έλαβε υπ’ όψιν της και έφερε αυτές τις τροποποιήσεις. Στα άρθρα θα υπάρξουν και άλλες προτάσεις. 
      Έτσι πιστεύω ότι θα πρέπει να υπερβούμε, επαναλαμβάνω, τις κομματικές αγκυλώσεις, να σταθούμε απέναντι στα προβλήματα και να δώσουμε λύση, μια λύση που εμείς με πρόγραμμα, σχεδιασμό και δράση υλοποιούμε. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ τον κ. Σκανδαλάκη.
      Το λόγο έχει ο εισηγητής του ΠΑΣΟΚ, κ. Ηλίας Λαμπίρης.
      Επιτρέψτε μου, κύριε Λαμπίρη, πριν πάρετε το λόγο, να κάνω μία ανακοίνωση προς το Σώμα, για να μην καθυστερώ τα παιδιά.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα οκτώ μαθήτριες και μαθητές και τρεις συνοδοί-δάσκαλοι από το 7ο Δημοτικό Σχολείο Αγίας Παρασκευής.
      Καλωσορίζουμε τα παιδιά και τους ευχόμαστε καλή πρόοδο.
      (Χειροκροτήματα απ’ όλες τις πτέρυγες της Βουλής)
      Ορίστε, κύριε Λαμπίρη, έχετε το λόγο.
      ΗΛΙΑΣ ΛΑΜΠΙΡΗΣ: Ευχαριστώ, κυρία Πρόεδρε.
      Κύριοι Υπουργοί, κυρίες και κύριοι συνάδελφοι, θα ήθελα να πω στον κύριο Υπουργό ότι ουσιαστικά μας φέρνει εδώ ένα καινούργιο νομοσχέδιο. Και ξέρετε, μου θυμίζει αυτό που ευρέως λέγεται στην Κρήτη: «Άλλα λεγες, άλλα κανες, άλλα πες και άλλα κάνεις, άλλα λογιέσαι και άλλα λες και άλλα στου νου σου βάνεις».
      (Χειροκροτήματα από την πτέρυγα του ΠΑΣΟΚ)
       ΙΩΑΝΝΗΣ ΜΑΓΚΡΙΩΤΗΣ: Από τα Χανιά είναι αυτό;
      ΗΛΙΑΣ ΛΑΜΠΙΡΗΣ: Από το Ρέθυμνο.
      Κύριοι συνάδελφοι, το 1981 ο αείμνηστος Πρόεδρος και ιδρυτής του ΠΑΣΟΚ, Ανδρέας Παπανδρέου, οραματίστηκε το Εθνικό Σύστημα Υγείας. Στη συνέχεια, οι Υπουργοί Παρασκευάς Αυγερινός, Δημήτρης Κρεμαστινός, Κώστας Γείτονας, Αλέκος Παπαδόπουλος και άλλοι, κάθε ένας από τη δική του πλευρά…
      ΠΑΝΑΓΙΩΤΗΣ ΑΔΡΑΚΤΑΣ: Το Γεννηματά δεν είπατε.
      ΠΡΟΕΔΡΕΥΟΥΣΑ (Έλσα Παπαδημητρίου):  Παρακαλώ μη διακόπτετε.
      ΗΛΙΑΣ ΛΑΜΠΙΡΗΣ: Ο αείμνηστος Γιώργος Γεννηματάς είχε ξεχωριστή θέση και θα την αναφέρω τελευταία
      ….  έβαλαν κάθε ένας από ένα πετραδάκι σ’ αυτό το Εθνικό Σύστημα Υγείας. Ο αείμνηστος Γιώργος Γεννηματάς ενδιαφέρθηκε και προχώρησε στην εγκατάσταση του Εθνικού Συστήματος Υγείας. 
      Σήμερα, είκοσι πέντε χρόνια μετά, βλέπουμε μια σταδιακή αποδόμηση και αποσταθεροποίηση του Εθνικού Συστήματος Υγείας.
      Υπάρχει πλήρης απουσία εθνικής πολιτικής, κυρίες και κύριοι συνάδελφοι. Η δημόσια υγεία σήμερα πληρώνει την απουσία μιας τέτοιας πολιτικής και την απουσία κυβερνητικής αξιοπιστίας, την ίδια ώρα που ο νυν Υπουργός Υγείας έχει εξαγγείλει δεκαέξι σχέδια δράσης για την υγεία και ο Έλληνας πολίτης διερωτάται «ποιο θυμάται;» ή «ποιο εθνικό σχέδιο δράσης έχει αποδώσει καρπούς που τους θυμάται σήμερα ο Έλληνας πολίτης;». Αντιθέτως, θυμάται την προ ημερών δήλωσή σας, κύριε Υπουργέ, ότι δεν υπάρχει εθνικός σχεδιασμός.
      Όσον αφορά το ΕΚΑΒ που πριν από λίγες μέρες ζήσαμε παράξενα πράγματα καθώς υπήρξαν διαφορετικές τοποθετήσεις από πλευράς Υπουργού για το ποιος φταίει και ποιος δεν φταίει, καταλογίστηκαν ευθύνες ακόμα και στους διασώστες, οι οποίοι μέρα-νύχτα στους δρόμους δίνουν πραγματικά τον αγώνα τους για να έχουμε εμείς τις υπηρεσίες οι οποίες μας αναλογούν. Υπήρξε ένα κύμα παραπληροφόρησης, ενώ δεν έγινε αναφορά στις τεράστιες ελλείψεις που έχουν και τα νοσοκομεία και τα κέντρα υγείας και το ΕΚΑΒ. 
      Για συναίνεση μας λέει ο κύριος Υπουργός. Μα, κύριε Υπουργέ, μιλάτε διαρκώς για συναίνεση. Αναρωτιόμαστε, όμως, για ποιο πράγμα ζητάτε συναίνεση. Μας ζητάτε συναίνεση που παραλάβατε ένα χρέος στα νοσοκομεία της τάξης των 2.000.000.000 ευρώ και το έχετε φτάσει στα 5.500.000.000 ευρώ; Αυτή θεωρείτε σωστή διαχείριση; Εκεί, λοιπόν, θα συναινέσουμε; 
      Μας ζητάτε συναίνεση όταν οι δαπάνες για το φάρμακο από 5.000.000.000 ευρώ πλησιάζουν τα 10.000.000.000 ευρώ; Και όλοι δεν διερωτόμαστε πού πήγαν αυτά τα 5.000.000.000 επιπλέον; 
      Μας ζητάτε συναίνεση όταν οι ιδιωτικές δαπάνες για την υγεία έχουν εκτιναχτεί επί των ημερών σας από 45% σε 60%; 
      Μας ζητάτε συναίνεση όταν ο νόμος για τις προμήθειες που εσείς ψηφίσατε παραμένει επί είκοσι μήνες ανεφάρμοστος και οργιάζουν οι εξωσυμβατικές παραγγελίες των νοσοκομείων; 
      Μας ζητάτε συναίνεση όταν ο συνταξιούχος και ο εργαζόμενος στο δημόσιο για πρώτη φορά στα χρονικά πρέπει να πληρώνει τα φάρμακά του και τις ιατρικές πράξεις; 
      Μας ζητάτε συναίνεση όταν διακόπτεται από την Ευρωπαϊκή Ένωση η χρηματοδότηση για την ψυχιατρική μεταρρύθμιση γιατί δεν εκπληρώνετε τις υποσχέσεις σας; 
      Μας ζητάτε συναίνεση όταν τα εβδομήντα δυο Κέντρα Πρόληψης του ΟΚΑΝΑ απειλούνται με λουκέτο; 
      Μας ζητάτε συναίνεση όταν εκατόν πενήντα κλίνες ΜΕΘ εδώ και χρόνια είναι κλειστές; Κατά καιρούς μας λέτε ότι λειτουργούν ή ότι λειτούργησαν, αλλά ποτέ δεν λειτούργησαν.
       Μας ζητάτε συναίνεση όταν έχετε διαλύσει τα νοσοκομεία από τις ελλείψεις προσωπικού; 
      Μας ζητάτε συναίνεση όταν έχετε αφήσει τα νοσοκομεία χωρίς γάζες και γάντια; 
      Μας ζητάτε συναίνεση όταν έχετε σπρώξει την Ελλάδα στην πρώτη θέση στην Ευρωπαϊκή Ένωση σε ό,τι αφορά τη διαφορά στην υγεία; Διαβάσατε σήμερα τα πρωτοσέλιδα και ακούσατε τα πρωινά δελτία ειδήσεων που λένε ότι η διαφορά στη χώρα μας πλησιάζει τα 750.000.000 ευρώ. Αυτό είναι πρωτάκουστο. 
      Μας ζητάτε συναίνεση όταν αντί για εξυγίανση έχετε οδηγήσει σε χρεοκοπία το Εθνικό Σύστημα Υγείας; 
      Δεν μας ζητάτε συναίνεση. Μας ζητάτε συνενοχή. Και δεν θα την έχετε, κύριε Υπουργέ. Για να έχετε τη συναίνεσή μας, πρέπει να αλλάξετε πολιτική και να στηρίζετε έμπρακτα το Εθνικό Σύστημα Υγείας. 
      Να αναφερθούμε τώρα επί του νομοσχεδίου. Η απουσία κυβερνητικού σχεδιασμού αποτυπώνεται ανάγλυφα και στο υπό συζήτηση νομοσχέδιο. 
      Πρώτον, αθέτηση της υπογραφής σας. Μονομερώς ο Υπουργός αθέτησε την υπογραφή του. Άλλα συμφώνησε με τους γιατρούς και υπέγραψε στη σύμβαση, άλλα μας έφερε στην Επιτροπή Κοινωνικών Υποθέσεων, άλλα καλούμαστε να συζητήσουμε στην Ολομέλεια της Βουλής, άλλο σχέδιο έστειλε χθες στην ΟΕΝΓΕ. Προχειρότητα! Το παρόν σχέδιο νόμου αποδεικνύει την προχειρότητα με την οποία αυτή η Κυβέρνηση απαντά σε όλα τα μεγάλα θέματα.
      Ιστορικής σημασίας σύμβαση. Όσον αφορά το πόσο ιστορικής σημασίας είναι πλέον η συλλογική σύμβαση, μας απήντησε ο Πρόεδρος της ΟΕΝΓΕ, ο κ. Τσούκαλος, στην Επιτροπή, ένας δηλαδή εξ εκείνων που υπέγραψαν τη σύμβαση. Ο Πρόεδρος της ΟΕΝΓΕ έκανε λόγο για εξαπάτηση της Ομοσπονδίας. Άλλα συμφωνήσαμε, άλλα υπογράψαμε και άλλα κατατέθηκαν στο σχέδιο νόμου. Έτσι δεν μας είπε; 
      Εσείς, αφού φέρατε στην Επιτροπή το σχέδιο νόμου, μας είπατε ότι θα συζητήσουμε ξανά για τους γιατρούς. Το ερώτημα είναι γιατί δεν συζήτησε ο Υπουργός πριν αθετήσει την υπογραφή του. 
      Σε ό,τι αφορά το πολυδιευθυντικό άρθρο 4, λέγεται ότι οι όροι εφαρμογής του θα καθορίζονται με αποφάσεις του Υπουργού Υγείας που θα εκδίδοντο εντός έτους. Το πήρατε πίσω, το αλλάξατε. Αυτό θα πρέπει να το συζητήσουμε στην κατ’ άρθρο συζήτηση. Όμως, με τέτοια σοβαρότητα αντιμετωπίζουμε σ’ αυτήν τη χώρα τον τρόπο πρόσληψης και εξέλιξης των γιατρών!
      Φορολογία εφημεριών. Αρχικά και παρά τις αντίθετες διαβεβαιώσεις, οι αμοιβές από τις εφημερίες θα φορολογούνται. Επιπλέον τα φορολογικά βάρη θα πέφτουν σε εκείνους που κάνουν τις εφημερίες. 
      Προσλήψεις γιατρών. Και ερχόμαστε σ’ αυτό το θέμα που είπατε ότι θα προσληφθούν δύο χιλιάδες γιατροί. Εδώ φοβάμαι ότι το Υπουργείο μας κοροϊδεύει. Τεσσεράμισι χιλιάδες μας είχατε πει στις 29 Σεπτεμβρίου 2007. Λέγατε τότε ότι μέχρι το τέλος του 2009 θα προσληφθούν τεσσερισήμισι χιλιάδες γιατροί για κάλυψη του συστήματος εφημεριών. Αυτό είχαν καταλάβει και οι γιατροί. Λέτε ότι θα γίνουν δύο χιλιάδες προσλήψεις, ότι θα προγραμματιστούν. Δεν λέτε ότι θα προσληφθούν. Αυτό πρέπει να το ξεκαθαρίσετε. 
      (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
      Όσον αφορά τις προσλήψεις νοσηλευτών, νοσηλευτικού προσωπικού, ελπίζουμε να προσληφθούν οι πεντέμισι χιλιάδες νοσηλευτές που αναφέρει το σχέδιο νόμου. Όμως, το παρελθόν της Κυβέρνησης, αλλά και του Υπουργού δεν αποτελούν εγγύηση για κάτι τέτοιο. 
      Η διατύπωση ότι η διαδικασία πρόσληψης ισχύει για μια τριετία από τη δημοσίευση του νόμου, μόνο καχυποψία μας γεννά. Όταν σας ρωτάμε για το νοσηλευτικό προσωπικό, μας λέτε ότι δεν υπάρχουν στοιχεία,. Λέγατε «θα προσλάβω δεκατέσσερις χιλιάδες», «θα προσλάβω δώδεκα χιλιάδες». Στο τέλος λέτε ότι προσλάβατε εννιάμισι. Όταν σας λέμε να μας φέρετε στοιχεία, μας λέτε ότι δεν υπάρχουν στοιχεία. 
      Βρίσκετε την αιτιολογία ότι το ΑΣΕΠ είναι εμπόδιο και προσπαθείτε τώρα να κάνετε προσλήψεις προσωπικού εκτός ΑΣΕΠ. Ουσιαστικά και παρά την υποτιθέμενη κατοχύρωση του ρόλου του ΑΣΕΠ ως εποπτεύουσα αρχή, στην πράξη όλα γίνονται από τα νοσοκομεία με ευθύνη της υγειονομικής περιφέρειας στην οποία αυτά ανήκουν. 
      Το δε ΑΣΕΠ παρακάμπτεται. Πράξη αντισυνταγματική. Και το αρνηθήκατε αυτό στην Επιτροπή Κοινωνικών Υποθέσεων. 
      Κύριε Υπουργέ, καταθέτω για τα Πρακτικά τη δήλωση του κ. Βέη, του Προέδρου του ΑΣΕΠ.
      (Στο σημείο αυτό ο Βουλευτής κ. Ηλίας Λαμπίρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Σε ό,τι αφορά το μισθολογικό θέμα των γιατρών, ασφαλώς και μας βρίσκει σύμφωνους. Θα λέγαμε ότι είναι μικρές αυξήσεις, αλλά ικανοποιούν. 
      Οι προμηθευτές: Είπατε επανειλημμένως ότι θα περιλάβετε την περιβόητη ρύθμιση για την αποπληρωμή των χρεών προς τους προμηθευτές στο νομοσχέδιο αυτό με πρώτη δόση την 1η Δεκεμβρίου 2008. Θυμίζω ότι μόλις προ μηνών οι Υπουργοί Οικονομικών και Υγείας είχαν υποσχεθεί στους προμηθευτές εξόφληση των χρεών σε τρεις δόσεις, αρχής γενομένης από το Δεκέμβριο του 2008. Στη συνέχεια αναβάλλατε τις πληρωμές. Τα νοσοκομεία και τα κέντρα υγείας μένουν χωρίς υλικά. Και αυτό γιατί το οικονομικό επιτελείο της Κυβέρνησης επέστρεψε στο Υπουργείο Υγείας τη λίστα με τις οφειλές των 5.200.000.000 ως ακατάλληλη προς έγκριση. Αναστολή παραδόσεων σημαίνει αυτό. Μετά τις αλλεπάλληλες παλινωδίες της Κυβέρνησης στο θέμα αυτό –βλέπε «ΚΟΣΜΟΣ ΤΟΥ ΕΠΕΝΔΥΤΗ», 14-2-2009, στη σελίδα δεκατέσσερα- οι προμηθευτές προχωρούν ήδη σε επ’ αόριστον αναστολή της παράδοσης ορθοπεδικού και άλλου υλικού, καθώς και αναλώσιμου υλικού. Τις συνέπειες των ελλείψεων που εμφανίζονται ήδη στα νοσοκομεία τις πληρώνουν καθημερινά –ποιοι άλλοι;- οι Έλληνες πολίτες.
      Για όλους αυτούς τους λόγους καταψηφίζουμε επί της αρχής το νομοσχέδιο. Το ΠΑΣΟΚ είναι υπέρ συλλογικών συμβάσεων εργασίας που διασφαλίζουν τα δικαιώματα των εργαζομένων, πολύ περισσότερο των γιατρών που επιτελούν ένα λειτούργημα. Το ΠΑΣΟΚ είναι υπέρ της εξέλιξης των γιατρών, φτάνει η αξιολόγηση να γίνεται με αντικειμενικά κριτήρια που δεν θα επιδέχονται καμμία αμφισβήτηση. Το ΠΑΣΟΚ είναι υπέρ ενός πολυδιευθυντικού συστήματος, όχι όμως αυτού που εσείς μας φέρατε εδώ. Θα είναι ανοικτό, αξιόπιστο, αξιοκρατικό, δίκαιο και εφαρμόσιμο. Θα προτιμούσαμε μάλιστα κάπου να έχει εφαρμοστεί και  να έχει αποδειχθεί ότι μπορεί να λειτουργήσει και στη χώρα μας. Ένα σύστημα που ενδεχομένως θα φέρει πολύ καλά αποτελέσματα. 
      Ο Πρόεδρος του ΠΑΣΟΚ κ. Γεώργιος Παπανδρέου έχει υποσχεθεί στον ελληνικό λαό ότι θα στηρίξει με όλες του τις δυνάμεις ένα Εθνικό Σύστημα Υγείας, που θα το αγκαλιάσει όλη η ελληνική κοινωνία.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πάρα πολύ το συνάδελφο.
      Το λόγο έχει ο Κοινοβουλευτικός Εκπρόσωπος από το Κομμουνιστικό Κόμμα Ελλάδας κ. Χαράλαμπος Χαραλάμπους για δεκαπέντε λεπτά.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κυρίες και κύριοι συνάδελφοι, τη στιγμή που αυτάρεσκα ο Υπουργός και η Κυβέρνηση μας λένε ότι φέρνουν στη Βουλή ένα νομοσχέδιο, το οποίο αποτελεί τη μεγαλύτερη τομή από τη δημιουργία του Εθνικού Συστήματος Υγείας, την ίδια στιγμή οι νοσοκομειακοί γιατροί όλης της χώρας από άκρη σε άκρη βρίσκονται σε απεργιακές κινητοποιήσεις. Κι εδώ πραγματικά τίθεται από μόνο του το ερώτημα: Γιατί; Μήπως οι νοσοκομειακοί γιατροί, αυτοί δηλαδή που το νοσοκομείο είναι το σπίτι τους, δεν θέλουν τις βελτιώσεις ή μήπως αυτά που έρχονται ουσιαστικά δεν είναι βελτιώσεις ή στην καλύτερη περίπτωση αποτελούν μόνο ψίχουλα;
      Κυρίες και κύριοι συνάδελφοι, το Κομμουνιστικό Κόμμα Ελλάδας -ξέρετε πολύ καλά όλοι σας τις πάγιες θέσεις του- είναι υπέρ ενός δημόσιου συστήματος υγείας σύγχρονου, αποκλειστικά όμως δημόσιου, ενιαίου και καθολικού. Για να εφαρμοστεί όμως ένα τέτοιο σύστημα, όλοι ξέρετε και ο ελληνικός λαός πολύ περισσότερο ότι πρέπει να έχει επαρκή χρηματοδότηση, να έχει επαρκές προσωπικό ιατρικό, νοσηλευτικό, εργατοτεχνικό κ.λπ.. Για να γίνει όμως αυτό, όπως είπα, χρειάζεται άρδην της οικονομικής, κυβερνητικής πολιτικής. 
      Έτσι με το νομοσχέδιο αυτό ουσιαστικά ο Υπουργός και η Κυβέρνηση μας θυμίζουν τις μεθόδους του Χότζα, που όταν πήγε ο χωρικός και του είπε ότι δεν τον χωράει το σπίτι του, είναι πολύ μικρό, του έδωσε συμβουλή να βάλει όλα τα κατοικίδια ζώα μέσα και όταν έφτασε πια ο κόμπος στο χτένι, άρχισε και του λέει «βγάλε λίγα ζώα» και ο χωρικός ήταν ανακουφισμένος. 
      Τι ακριβώς συμβαίνει με το νομοσχέδιο; Η ΟΕΝΓΕ στο τελευταίο της Συνέδριο αποφάσισε ότι οι ελλείψεις νοσοκομειακών γιατρών είναι περίπου επτάμισι χιλιάδες. Στις διαπραγματεύσεις και στη σύμβαση αποφασίστηκε να προσληφθούν τεσσεράμισι χιλιάδες. Με το νομοσχέδιο που έρχεται, μας μιλά ο κύριος Υπουργός για προσλήψεις δύο χιλιάδες γιατρών. Ουσιαστικά από τις αποφάσεις του Συνεδρίου της Ομοσπονδίας το έλλειμμα είναι περίπου πέντε χιλιάδες γιατροί. 
      Ο κύριος Υπουργός δημόσια δέχεται ότι αυτήν τη στιγμή το νοσηλευτικό προσωπικό των νοσοκομείων είναι περίπου δεκαοκτώ χιλιάδες. Τι προτείνει αντ’ αυτού; Προτείνει πεντέμισι χιλιάδες προσλήψεις σε βάθος τριών χρόνων. Καταλαβαίνετε ότι αυτά πραγματικά δεν είναι σοβαρά πράγματα για να συζητηθούν και πολύ περισσότερο να έχει τη δική μας συναίνεση, τη συναίνεση του ΚΚΕ, διότι ουσιαστικά δεν θα πρόκειται για συναίνεση αλλά για συνενοχή. 
      Για τα οικονομικά μεγέθη ισχύει ακριβώς αυτό που είπα, η μέθοδος Χότζα. Το συμβούλιο της Ομοσπονδίας είχε αποφασίσει να ζητήσει και μάλιστα αδιαπραγμάτευτα για τον ειδικευόμενο κατώτερο βασικό μισθό 1.600 ευρώ και βέβαια να υπάρχει αναπροσαρμογή για τον επιμελητή Β΄ για τον επιμελητή Α΄, για τον διευθυντή. Γίνεται η συζήτηση και η διαπραγμάτευση με το Υπουργείο και υπογράφεται η συλλογική σύμβαση με πολύ κατώτερα ποσά από αυτά που ο ΟΕΝΓΕ είχε αποφασίσει στο τελευταίο του συνέδριο. 
      Έρχεται το υπό ψήφιση νομοσχέδιο, το προηγούμενο, γιατί συμφωνώ με προλαλήσαντες συναδέλφους που είπαν ότι σήμερα ουσιαστικά κατατέθηκε ένα καινούργιο νομοσχέδιο και σε αυτό προτείνονται πολύ μικρότερα ποσά για μισθούς των γιατρών απ’ ό,τι ήταν στη συλλογική σύμβαση. Κάνει διορθωτική κίνηση ο κύριος Υπουργός, βελτιώνει ελάχιστα τα ποσά, τα οποία όμως εξακολουθούν να είναι μικρότερα και από τα μειωμένα ποσά της σύμβασης. Και αυτό βέβαια λέγεται βελτίωση και ουσιαστικά ζητά από τους γιατρούς που απεργούν να είναι και χαρούμενοι. Εμείς βέβαια σε τέτοιες μεθοδεύσεις δεν προτιθέμεθα να πούμε «ναι». 
      Όσον αφορά τώρα το νομοσχέδιο συγκεκριμένα κινείται πραγματικά με τις κατευθύνσεις που δίνουν οι Ευρωπαϊκές Οδηγίες. Είναι διάχυτος ο αέρας. Ο ίδιος ο Υπουργός χθες στο κόψιμο της πίτας της Ένωσης Νοσηλευτών Ελλάδας είπε ότι προσαρμοζόμαστε με τις κοινοτικές οδηγίες όσον αφορά το χρόνο εργασίας των γιατρών και των νοσηλευτών. 
      Οι οδηγίες αυτές –τις έχω εδώ για όποιον δύσπιστο αμφιβάλλει- μιλούν σαφέστατα για μέσο εβδομαδιαίο χρόνο σαράντα οκτώ ωρών για τους ειδικευμένους γιατρούς, πενήντα έξι για τους ειδικευόμενους, αλλά ο χρόνος αυτός θα διευθετείται σε βάθος τεσσάρων μηνών και πολλές φορές με άλλες διατάξεις μπορεί αυτή η διευθέτηση να γίνει και μέσα σε βάθος ενός χρόνου. Καταλαβαίνετε με απλά ελληνικά ότι αυτό σημαίνει πως η διοίκηση του νοσοκομείου μπορεί νόμιμα πια να λέει στον γιατρό να δουλέψει τη μία εβδομάδα εβδομήντα οκτώ ώρες, την άλλη εβδομάδα είκοσι και βέβαια «ούτε γάτα, ούτε ζημιά» γιατί αν γίνει έλεγχος μετά από τέσσερις μήνες, ο μέσος όρος θα είναι σαράντα οκτώ ώρες εργασίας.
       Έρχομαι τώρα στο πολυθρύλητο άρθρο 4. Κύριοι συνάδελφοι, εμείς δεν συμφωνούμε ούτε καν με το Σωματείο, την Ένωση των Διευθυντών Γιατρών ΕΣΥ, αλλά όταν ο Πρόεδρός τους, ο καθ’ ύλην αρμόδιος είπε στην Επιτροπή «ντρέπομαι πραγματικά για τον τρόπο που επιλέγονται μέχρι σήμερα οι διευθυντές», τι άλλη χρεία έχω εγώ να επιχειρηματολογήσω γι’ αυτό; Όσοι και από τα δύο κόμματα -και από το ΠΑΣΟΚ και από τη Νέα Δημοκρατία- διαρρηγνύουν τώρα τα ιμάτιά τους ότι άλλαξε ο τρόπος και όλοι μα όλοι οι γιατροί θα γίνονται διευθυντές, πρέπει να κάνουν την αυτοκριτική τους εδώ με ποιον τρόπο μέχρι τώρα γίνονταν διευθυντές, πώς αυτά τα περίφημα ΣΚΕΙΟΠΝΙ «διύλιζαν τον κώνωπα και κατάπιναν την κάμηλο». Κομματικοί εγκάθετοι στα ΣΚΕΙΟΠΝΙ αποφάσιζαν αν ο υποψήφιος ήταν κομματικά εκλεκτός τους, αποφάσιζαν να τον προαγάγουν ή όχι για να μείνει στάσιμος και αυτό και τα δύο κόμματα το λέτε αξιοκρατία. Θεωρούμε λοιπόν ότι το άρθρο 4 όπως υπήρχε με κάποιες μικρές ίσως βελτιώσεις θα μπορούσε να υπερψηφιστεί. 
      Παρ’ όλα αυτά ειπώθηκε και γράφτηκε στις εφημερίδες και στα τηλεοπτικά κανάλια ότι ξαφνικά τέσσερις «αντάρτες» της Νέας Δημοκρατίας είπαν ότι δεν συμφωνούν με τον τρόπο που θα γίνεται η ανέλιξη των γιατρών. Γιατί; Διότι θέλουν βέβαια να προστατεύσουν τα δικά τους κεκτημένα, να προστατεύσουν τον «αμαρτωλό», αν θέλετε, τρόπο με τον οποίο μέχρι τώρα γίνεται η ανέλιξη των γιατρών.
       Εδώ πράγματι τίθεται και ένα άλλο παρεμφερές θέμα που είναι ο τρόπος με τον οποίο εκπαιδεύονται και μετεκπαιδεύονται οι γιατροί. Αλήθεια, ποια κονδύλια διαθέτει το κράτος για τα συνέδρια, για τα διεθνή συνέδρια, για μετεκπαιδεύσεις, για ερευνητική εργασία; Ουσιαστικά τίποτα. Εγκληματικά και διολισθαίνοντας παραχώρησε τη μετεκπαίδευση των γιατρών και την έρευνα σε πολυεθνικές φαρμακευτικές εταιρείες, την παραχώρησε σε εταιρείες ιατροτεχνολογικών οργάνων και ιατροτεχνολογικού υλικού και εξοπλισμού με αποτέλεσμα βέβαια να υποκρύπτεται και ο κίνδυνος, φανερός ή κρυφός, οι εταιρείες αυτές να κατευθύνουν την ιατρική έρευνα εκεί που τους συμφέρει.
       Σας ρωτώ, κύριοι συνάδελφοι, επειδή οι περισσότεροι από σας είστε γιατροί: Αλήθεια, μπορεί ο ειδικευόμενος που παίρνει αυτήν τη στιγμή καθαρά 1.400 ευρώ μαζί με τις εφημερίες να παρακολουθήσει διεθνή συνέδρια χωρίς να συνδεθεί με κάποια φαρμακευτική ή με κάποια άλλη πολυεθνική εταιρεία; Με ποιον τρόπο; Οικονομικά πώς θα γίνει αυτό; Έτσι λοιπόν αναγκάζεται ο γιατρός «από τα γεννοφάσκια του» να συνδεθεί και να γίνει «όμηρος» κάποιας πολυεθνικής εταιρείας. Μετά λένε οι κύριοι καθηγητές, οι συνάδελφοί μου -που τους σέβομαι και οι οποίοι καλοπροαίρετα το λένε- ότι πρέπει να είναι και επιστημονικά επαρκείς –και συμφωνώ- για να πάρουν τον τίτλο του διευθυντού. Να είναι επαρκείς, αλλά να δούμε με ποιον τρόπο θα εκπαιδεύονται μέσα από το κράτος και όχι μέσα από τις πολυεθνικές.
      Κυρίες και κύριοι συνάδελφοι, εμείς βέβαια θα τοποθετηθούμε και επί των άρθρων όμως θεωρούμε ότι θέλουμε τη μείωση  του σταθερού ημερήσιου χρόνου εργασίας χωρίς καμμιά μορφή ελαστικού ωραρίου ή διευθέτηση του χρόνου εργασίας σε εξάωρο, πενθήμερο, τριαντάωρο. Και εδώ κάνω την παρένθεση και λέω ότι είναι αστείο για τους υγειονομικούς γενικά και τους γιατρούς γενικότερα που κάνουν το κατ’ εξοχήν ανθυγιεινό επάγγελμα να μην θεωρείται το επάγγελμά τους ανθυγιεινό και βαρύ. Σε κάθε γιατρό, λοιπόν, αντιστοιχεί εκτός από το τριαντάωρο το οποίο θα είναι μόνιμο, σταθερό ωράριο κατανεμημένο 6 ώρες την ημέρα, 5 μέρες την εβδομάδα και μια εφημερία η οποία θα πληρώνεται ως υπερωρία. Και αυτό ξεχνιέται από τη σύμβαση στο νομοσχέδιο. Στη σύμβαση λέγεται και γράφεται ότι η τιμή της ώρας της υπερωρίας  προοδευτικά θα πλησιάζει την τιμή της υπερωρίας του δημόσιου υπάλληλου που τώρα είναι πολύ πιο χαμηλά βέβαια. 
      Και βέβαια οι ώρες και ο χρόνος που οι συνάδελφοι γιατροί εφημερεύουν να θεωρείται συντάξιμος. Να γίνουν μαζικές προσλήψεις ειδικευμένων και ειδικευόμενων γιατρών. Και αυτά τα κενά υπολογίσθηκαν από την ΟΕΝΓΕ στο τελευταίο της συνέδριο σε επτάμισι χιλιάδες, για να καλύπτονται οι ανάγκες των ασθενών και να υπάρχουν ανθρώπινα ωράρια. 
      Προσλήψεις όλων των κλάδων των υγειονομικών, πλήρης και αποκλειστική απασχόληση σαν μόνιμη εργασιακή σχέση. Κατάργηση του θεσμού των επικουρικών και κάθε άλλη μορφή ελαστικής εργασίας και μονιμοποίησης των εργαζομένων με ελαστικές μορφές εργασίας. 
      Κατώτερος βασικός μισθός στα 1700 ευρώ καθαρά στον ειδικευόμενο με κλιμάκωση. Αφορολόγητο συνολικό εισόδημα ως τις 30000. Αποδέσμευση μισθού-βαθμού και ο χρόνος των εφημεριών όπως είπα να θεωρείται συντάξιμος. 
      Οι θέσεις μας αυτές, βέβαια, όπως είπα και στην αρχή είναι αυτονόητο ότι συζητιούνται μέσα σε ένα αποκλειστικά δημόσιο σύγχρονο σύστημα υγείας το οποίο θα είναι ενιαίο και καθολικό. 
      Τις θέσεις μας εμείς αυτές σαν Κομμουνιστικό Κόμμα τις ζυμώνουμε μέσα στον λαό και έχουμε την απόλυτη συναίνεσή του. 
      Σας ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον Κοινοβουλευτικό Εκπρόσωπο του Κομμουνιστικού Κόμματος Ελλάδος. 
      Ο συνάδελφος κ. Αθανάσιος Λεβέντης, ειδικός αγορητής από τον ΣΥΡΙΖΑ έχει το λόγο για δεκαπέντε λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε για ένα νομοσχέδιο τομή όπως χαρακτηρίστηκε από τον κύριο Υπουργό Υγείας, ο οποίος χρησιμοποιεί υπερβολικές εκφράσεις. Γιατί αν λάβουμε υπ’ όψιν το χάλι στο οποίο έχει οδηγηθεί η υγεία  και τρεις καθαρίστριες να προσληφθούν στο σύστημα κινδυνεύει να χαρακτηριστεί σαν τομή. Δυστυχώς. Αυτή είναι η κατάσταση. 
      Υπάρχουν πάμπολλες κακοδαιμονίες. Πρώτα-πρώτα δεν  μιλάμε για υγειονομικό σύστημα και δεν είναι σύστημα. Το δημόσιο σύστημα δεν είναι ένα σύστημα το οποίο να καλύπτει καθολικά, δωρεάν, όλον τον ελληνικό λαό και να προσφέρει υπηρεσίες σύγχρονες και υψηλού επιπέδου. Είναι ένα σύστημα που δεν έχει ενιαίο φορέα υγείας, που δεν έχει υγειονομικό χάρτη, που έχει άνιση κατανομή των υγειονομικών μονάδων και βέβαια άνιση κατανομή όχι μόνο ανάμεσα στο κέντρο και την περιφέρεια αλλά και μέσα στο ίδιο το κέντρο. 
      Το έχουμε πει πολλές φορές και απ’ αυτό το Βήμα και αλλού και εμείς και άλλοι ότι είκοσι μεγάλα νοσοκομεία είναι συγκεντρωμένα σε έναν άξονα τριών χιλιομέτρων, εδώ στην Βασιλίσσης Σοφίας, αρχή Μεσογείων και ολόκληρη ανατολική Αττική με έναν πληθυσμό που ξεπερνάει σε μόνιμη κατοικία τους  πεντακόσιες έως εξακόσιες χιλιάδες αυτή την ώρα –κανένας δεν ξέρει γιατί αυξάνεται αλματωδώς- δεν υπάρχει ένα νοσοκομείο. 
      Ανάμεσα στο κέντρο και στην περιφέρεια, βέβαια, οι ανισότητες είναι ακόμα μεγαλύτερες. Αλλά και μέσα στην ίδια την πρωτεύουσα, βλέπετε διάφορες περιοχές να είναι παραγκωνισμένες. Το Μενίδι και όλη αυτή η περιοχή είναι ιατρικά ακάλυπτη. Και το Μενίδι έχει πληθυσμό εκατόν πενήντα χιλιάδες κατοίκους. 
      Από εκεί και πέρα, θα έπρεπε να δοθεί βάση στην Πρωτοβάθμια Φροντίδα Υγείας, γιατί εκεί θα πρέπει να ρίξουμε το βάρος. 
      Αν θέλουμε να βελτιωθεί ουσιαστικά και να κάνουμε μία τομή, κύριε Υπουργέ, έπρεπε να έχει έρθει αυτό που έχετε εξαγγείλει τόσες φορές εσείς, όπως το είχε εξαγγείλει και ο κ. Κακλαμάνης και το ΠΑΣΟΚ παλαιότερα και όμως δεν έχει έλθει.
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
       Πρέπει να δώσουμε το βάρος στην πρόληψη, να μη χρειάζεται να σπεύδουμε μετά να θεραπεύσουμε την ασθένεια. Είναι πιο δύσκολο, πιο οδυνηρό, στοιχίζει σε υγεία και σε ανθρώπινες ζωές, αλλά, αν θέλετε, είναι και πολύ πιο ακριβό. Κι, όμως, δεν το κάνουμε αυτό. 
      Και, βέβαια, είναι η ισχνή χρηματοδότηση. Δίνουμε το 2,4% -και με το ζόρι- του ΑΕΠ για την υγεία ή το 6% των τακτικών εξόδων του προϋπολογισμού, τη στιγμή που ο μέσος ευρωπαϊκός όρος των «είκοσι επτά», παρακαλώ, είναι 13,6, δυόμισι φορές παραπάνω.
      Επομένως, αν θέλουμε πραγματικά να κάνουμε τομές, αυτά πρέπει να γίνουν. Πρέπει να διπλασιάσουμε τις δαπάνες για την υγεία, να θεσμοθετήσουμε την πρωτοβάθμια φροντίδα και τόσα άλλα.
      Συζητάμε τώρα εδώ το ωράριο των νοσοκομειακών γιατρών, ένα θέμα το οποίο θα έπρεπε να έχει λυθεί από πολλά χρόνια, γιατί έχει ανακύψει με τις κοινοτικές οδηγίες από τη δεκαετία του ’90, πριν το 2000. Και το ΠΑΣΟΚ έχει μεγάλες ευθύνες εδώ, ότι δεν προχώρησε, δεν τόλμησε να προχωρήσει και να εκσυγχρονίσει το σύστημα και να αντιμετωπίσει το θέμα του ωραρίου.
      Ήρθε η Νέα Δημοκρατία, η οποία βέβαια το αναβάλει συνεχώς –και ανέβαλε κι ανέβαλε- μέχρι που έφτασε, τέλος πάντων, στο απροχώρητο. 
      Μιλάμε, λοιπόν, τώρα για το ωράριο των νοσοκομειακών γιατρών και πρέπει να επαναλάβουμε εδώ ότι το οκτάωρο, που έχει θεσπιστεί για όλους τους εργαζομένους και το πενθήμερο, κατακτήθηκε ύστερα από αγώνες, θυσίες και αίμα σε όλο τον κόσμο και στη χώρα μας. Αυτό δεν θεωρείται αυτονόητο για τους γιατρούς. Και μάλιστα το επτάωρο, γιατί είναι τέτοια η φύση της εργασίας τους, που θα πρέπει να εργάζονται επτάωρο και εξάωρο. Γιατί όχι; Αυτή τη στιγμή, όμως, οι νοσοκομειακοί γιατροί δουλεύουν εξήντα, εβδομήντα, ογδόντα, ίσως και εκατό ώρες. Υπάρχουν επαρχιακά νοσοκομεία και μονάδες υγείας, όπου δεν υπάρχει παρά ένας γιατρός, ένα αναισθησιολόγος, ένας γυναικολόγος, ένας χειρουργός, ο οποίος και πρέπει να είναι σε εικοσιτετράωρη ετοιμότητα, τριακόσιες εξήντα πέντε μέρες το χρόνο. Αυτό δεν υπολογίζεται.
      Τέλος πάντων, έρχεται αυτή η κοινοτική οδηγία, η οποία έχει γίνει, αν θέλετε, εδώ αποδεκτή. Και υπάρχουν προεδρικά διατάγματα, τα οποία επιβάλλουν αυτό το ωράριο. Επίσης, υπάρχει και το Ελεγκτικό Συνέδριο που λέει, δεν μπορούν να πληρώνονται για περισσότερες ώρες από αυτές που λέει η Κοινοτική Οδηγία. Και ξεσηκώνονται οι γιατροί. Και φτάνουμε σήμερα σε απεργίες –και χθες και σήμερα, αλλά και την προηγούμενη εβδομάδα είχαμε απεργίες- γιατί πια το θέμα έχει φτάσει στο απροχώρητο. Και τότε αποφασίζει το Υπουργείο να προχωρήσει. Και τι να προχωρήσει; Αυτήν τη συλλογική σύμβαση, την οποία υπέγραψε την 1η Δεκεμβρίου του 2008 και η οποία θα έπρεπε να έχει έρθει για κύρωση μέχρι τις 15 Δεκεμβρίου. Αυτή ήταν η συλλογική σύμβαση, που έχει υπογραφεί, μία συλλογική σύμβαση, που αν θέλετε, δεν συνηθίζεται να γίνεται ανάμεσα στο δημόσιο και τους εργαζόμενους στο δημόσιο τομέα. Αυτό είναι κάτι που το απεύχεται και η Νέα Δημοκρατία. Και το απευχόταν και το απέφευγε και το ΠΑΣΟΚ.
      Με αυτήν τη συλλογική σύμβαση λύνονται μερικά από τα προβλήματα. Δεν λύνονται όλα. Εμάς δεν μας καλύπτει. Δεν είναι αυτό που θα θέλαμε, το καλύτερο. Πλην, όμως, λύνονται ορισμένα προβλήματα και αντιμετωπίζεται σε κάποια βάση το θέμα του ωραρίου, που οπωσδήποτε θα είναι πολύ περισσότερο από το σαρανταοκτάωρο. 
      Σαν αντάλλαγμα δόθηκε από το Υπουργείο μια αύξηση στους γλίσχρους μισθούς των γιατρών. Οι μισθοί των γιατρών είναι πάρα πολύ χαμηλοί και απέχουν πολύ από αυτές τις συμφωνίες που είχαν γίνει όταν πρωτοδημιουργήθηκε το ΕΣΥ. Τότε, λοιπόν, ήταν άλλες οι συνθήκες. Θα έπρεπε να είναι το πενταπλάσιο του μισθού του ανειδίκευτου εργάτη. Αυτός να ήταν ο βασικός μισθός του ειδικευμένου γιατρού, του Επιμελητή Β΄ και από εκεί να ξεκινούσε. 
      Δεν τηρήθηκε αυτό. Καταστρατηγήθηκε και φτάσαμε σε αυτό το αδιέξοδο που έχουμε σήμερα.
      Αυτός ο μισθός καλύπτει εν μέρει. Και βέβαια δεν πρέπει να ξεχνάμε –το είπε ο κ. Χαραλάμπους και συμφωνούμε- ότι το επάγγελμα των Υγειονομικών είναι και βαρύ και ανθυγιεινό. Ποιος έχει την παραμικρή αμφιβολία γι’ αυτό; Μόνο η Κυβέρνηση δεν συμφωνεί. Και δεν συμφωνεί, γιατί δεν το θεσμοθετεί. Λεκτικά, βέβαια, το αποδέχεται. Δεν το θεσμοθετεί. Είναι ανθυγιεινό και βαρύ.
      Και είναι βαρύ, βαρύτατο, εάν θέλετε, όταν βλέπετε λεπτοκαμωμένες αδελφές να πρέπει να σηκώσουν ανθρώπους εκατό κιλά, ίσως και παραπάνω, για να μπορέσουν να τους βοηθήσουν, να τους εξυπηρετήσουν, όταν είναι ξαπλωμένοι εκεί, στο κρεβάτι του πόνου. Αυτό, όμως, δεν υπολογίζεται, όπως και οι άλλες συνθήκες, που είναι εφιαλτικές λόγω των τεράστιων ελλείψεων σε προσωπικό.
      Ελέχθη, λοιπόν, εδώ και συμφωνήθηκε ότι θα προσληφθούν τεσσερισήμισι χιλιάδες γιατροί. Όχι όμως ότι καλύπτονται οι ανάγκες. Εάν θέλουμε να τηρηθεί αυτό, αυτή η συλλογική συμφωνία που γίνεται, αυτή είναι για τώρα. Αύριο πάλι θα υπάρξει επαναδιαπραγμάτευση. Το ωράριο είναι σαράντα οκτώ ώρες. Εάν θέλουμε να καλυφθούν αυτά τα κενά, θα πρέπει να προσληφθούν πολύ περισσότεροι γιατροί. Και υπάρχουν γιατροί στη χώρα μας οι οποίοι είναι άνεργοι. Είναι τουλάχιστον δέκα χιλιάδες γιατροί άνεργοι αυτήν τη στιγμή. Είναι πολύτιμο κεφάλαιο που μένει αναξιοποίητο, που το στερούμαστε όλοι μας και το πληρώνουν και οι ασθενείς με τις τεράστιες ελλείψεις που υπάρχουν.
      Είπατε, κύριε Υπουργέ, για τεσσερισήμισι χιλιάδες. Συμφωνήσατε, υπογράψατε και εδώ φέρνετε δύο χιλιάδες για το 2009. Για το 2010 οι υπόλοιποι δυόμισι χιλιάδες δεν περιλαμβάνονται πουθενά μέσα στο νομοσχέδιο. Το είπατε, το υποσχεθήκατε. Όμως, αυτά που έχετε υποσχεθεί, κύριε Υπουργέ, τόσες φορές σας κάνουν αναξιόπιστο, επειδή δεν έχουν τηρηθεί. Κανείς δεν μπορεί να μας εγγυηθεί ότι αυτό θα τηρηθεί και αύριο. Από τους τεσσερισήμισι χιλιάδες γιατρούς μόνο οι δύο χιλιάδες προσλαμβάνονται. Και εδώ είδαμε τις παλινωδίες αυτές. Ήταν ένα θέατρο του παραλόγου, αυτό που έχει γίνει αυτές τις ημέρες εδώ, με κορύφωση και το σημερινό, που έρχεται ουσιαστικά ένα άλλο νομοσχέδιο.
      Εμείς δεν συμφωνούμε καθόλου με το ΠΑΣΟΚ που είπαν να ξαναέρθει, παρά το ότι η κοινοβουλευτική τάξη έχει μια ορισμένη διαδικασία. Εάν όμως τηρήσουμε αυτήν την τάξη, θα πρέπει να ξαναγυρίσει στην επιτροπή -δεν ξέρουμε πότε- να συζητηθεί και να ξαναέρθει στην Ολομέλεια, χωρίς να ξέρουμε το πότε. Εν τω μεταξύ, τα νοσοκομεία έχουν πάψει να λειτουργούν.
      ΗΛΙΑΣ ΚΑΡΑΝΙΚΑΣ: Στον Υπουργό…
      ΑΘΑΝΑΣΙΟΣ ΛΕΒΕΝΤΗΣ: Οι ευθύνες είναι της Κυβέρνησης και του κυρίου Υπουργού. Ασφαλώς και είχε όλο το περιθώριο αυτά να τα τηρήσει. Εμείς κατακρίνουμε και μεμφόμεθα τον Υπουργό και την Κυβέρνηση γι’ αυτήν την τακτική που ακολούθησαν, η οποία είναι και έξω από την κοινοβουλευτική τάξη και έξω από τις δεσμεύσεις και έξω από τη συλλογική σύμβαση, η οποία θα μπορούσε να έρθει και να κυρωθεί με ένα και μόνο άρθρο που να λέει: «Κυρούται η συλλογική σύμβαση που υπέγραψαν το Υπουργείο και οι Νοσοκομειακοί Ιατροί Ελλάδος».
      ΓΕΩΡΓΙΟΣ ΦΛΩΡΙΔΗΣ: Υπουργός είναι ο κ. Καρανίκας, κύριε Λεβέντη;
      ΑΘΑΝΑΣΙΟΣ ΛΕΒΕΝΤΗΣ: Αυτό, όμως, δεν έγινε. Και δεν έγινε, γιατί θέλουμε να αποφύγουμε ορισμένα πράγματα, να αναλάβουμε να εκπληρώσουμε τις δεσμεύσεις τις οποίες έχουμε και ενυπογράφως αναλάβει.
      Εμείς από την αρχή στηρίξαμε αυτήν τη Σύμβαση που, όπως είπα, δεν καλύπτει όλα αυτά τα οποία εμείς θα θέλαμε για την υγεία. Ένα μέρος καλύπτει. Παρ’ όλα αυτά, όμως, είναι μία πρόοδος.
      Έγινε πολλή συζήτηση για το πολυδιευθυντικό. Θα ήθελα, κύριε Υπουργέ, την προσοχή σας γι’ αυτό το θέμα. Ελέχθη ότι δεν μπορεί να γίνουν όλοι διευθυντές. Και εδώ διέρρηξαν τα ιμάτιά τους κάποιοι, δεν μπορεί να γίνουν διευθυντές, τι θα γίνει, θα περάσουν όλοι με την «Πύλαρο»; Μα, σας παρακαλώ, τι λέει το νομοσχέδιο; Με ποια κριτήρια λέει; Με τα κριτήρια που ισχύουν και τώρα, για να γίνει κάποιος διευθυντής. Και να σας πω κάτι; Το 1985, όταν ξεκίνησε το ΕΣΥ, για να γίνεις διευθυντής, έπρεπε να έχεις την ειδικότητα για επτά χρόνια. Δεν έλεγε τίποτε άλλο, πού θα την είχες και τι θα είχες κάνει.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κοινωνική παρέμβαση και δράση. Τα ξεχάσατε, κύριε  Λεβέντη… 
      ΑΘΑΝΑΣΙΟΣ ΛΕΒΕΝΤΗΣ: Τι είπατε, κύριε Γιαννόπουλε;
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κοινωνική παρέμβαση και δράση. Και μπήκαν τότε…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Γιαννόπουλε, μην διακόπτετε.
      ΑΘΑΝΑΣΙΟΣ ΛΕΒΕΝΤΗΣ: Αφήστε τα αυτά. Εμείς την είχαμε αρνηθεί αυτήν την κοινωνική παρέμβαση και δράση. Κάποιοι άλλοι την αξιοποίησαν. Αυτά, κύριε  Γιαννόπουλε, είναι εκ του πονηρού. Τότε με επτά χρόνια μπορούσες να πάρεις διευθυντική θέση -και έγινε σε πολλές περιπτώσεις- υποσκελίζοντας άλλους που μπορεί να είχαν διπλάσια και περισσότερα χρόνια. Επί ΠΑΣΟΚ, όπως και επί Νέας Δημοκρατίας. Και τότε και σήμερα. Γιατί δεν ήταν η κοινωνική προσφορά και δράση, ήταν η παρέμβαση που γινόταν κάθε φορά απ’ αυτούς που ήταν στα Υπουργεία και στις διάφορες υπηρεσίες.
      Τώρα, θέλει δεκαπέντε χρόνια, εκ των οποίων τα επτά ή οκτώ χρόνια να είναι κανείς επιμελητής Α΄. Αυτό δεν είναι λίγο. Τα κριτήρια αυτά που ισχύουν και τώρα. Γιατί, δηλαδή, αυτό είναι κακό; 
      Μα, λέει: «Τότε, θα γίνουν όλοι διευθυντές; Θα γίνουν όλοι στρατηγοί και από κάτω δεν θα υπάρχουν φαντάροι;». Μα, ακριβώς υπάρχει και φαντάρος, αυτό λέμε, ότι χρειάζονται και άλλοι γιατροί, χρειαζόμαστε πολύ περισσότερους γιατρούς. Γιατί δεν το κάνουμε αυτό; Το αποφεύγουμε. Γιατί; Γιατί αλλάζει τότε το τοπίο. Γιατί τότε, όταν προσφέρουμε αυτές τις υπηρεσίες ολοκληρωμένες στον ελληνικό λαό, δεν θα χρειάζεται να καταφεύγει στον ιδιωτικό τομέα και να πληρώνει τα μαλλιοκέφαλά του κυριολεκτικά και να φτάνει σε δεκάδες χιλιάδες ευρώ το κόστος μιας εγχείρισης έξω στο ιδιωτικό τομέα και ας αφήσουμε όλη τη διαφθορά και τη διαπλοκή που έχει διαμορφωθεί -αν θέλετε- και μέσα στο χώρο της ασκούμενης δημόσιας ιατρικής με την παραοικονομία και τα φακελάκια και όλα τα σχετικά και την τεχνητή ζήτηση υπηρεσιών, την τεχνητή -αν θέλετε- διόγκωση της κατανάλωσης φαρμάκων, διαφόρων εμφυτευμάτων όλων των λογιών και την κατακόρυφη αύξηση του κόστους των ιατρικών υπηρεσιών, με συνέπεια και την οικονομική αφαίμαξη των ασθενών αλλά και των ταμείων και συνολικά -αν θέλετε-  και του προϋπολογισμού, ο οποίος δεν πηγαίνει εκεί που θα έπρεπε να πάει και βέβαια είναι πολύ λίγος, αλλά και πάλι η κατανομή δεν γίνεται σωστά. 
      Υπάρχει ένα άλλο θέμα με το αφορολόγητο των εφημεριών, το οποίο υπεγράφη και το οποίο δεν τηρείται παρά εν μέρει. Επίσης, υπήρχε και αυτό το θέμα του πλαφόν του Αρεοπαγίτη, ότι θα καταργείτο το πλαφόν και αυτό έχει μεγάλη σημασία ιδιαίτερα για τους γιατρούς της επαρχίας, οι οποίοι υποχρεώνονται να δουλεύουν πολύ περισσότερες ώρες και να κάνουν πολύ περισσότερες εφημερίες. Έρχεται αυτό το πλαφόν και έτσι θα δουλεύουν χωρίς να πληρώνονται. Αυτό είναι συνηθισμένο στον τόπο μας όσον αφορά τους γιατρούς και θέλουμε και αυτό να το διατηρήσουμε και άλλο. Ιδιαίτερα, λοιπόν, για την επαρχία όπου θέλουμε να πηγαίνουν οι γιατροί, τους υποχρεώνουμε να δουλεύουν κάτω από δυσμενέστερες συνθήκες, να δουλεύουν πολύ περισσότερο και να μην πληρώνονται κιόλας. 
      Και ερχόμαστε και στο νοσηλευτικό προσωπικό. Και από αυτό το Βήμα θέλω να επαναλάβω ότι υποκλινόμαστε μπροστά στο νοσηλευτικό προσωπικό της χώρας μας, το οποίο προσφέρει πολύτιμες, ανεκτίμητες υπηρεσίες κάτω από τις χειρότερες -θα έλεγα- συνθήκες, με τις τεράστιες ελλείψεις προσωπικού, με τις απαράδεκτες συνθήκες που μερικές φορές φτάνουν στην αθλιότητα στα νοσοκομεία, στα κέντρα υγείας, στα προνοιακά ιδρύματα και βέβαια με τους  γλίσχρους μισθούς που παίρνουν. Λέμε, λοιπόν, τώρα θα προσλάβουμε τα επόμενα τρία χρόνια πεντέμισι χιλιάδες προσωπικό. Στην Επιτροπή, επίσης, συζητήθηκε πόσο είναι το νοσηλευτικό προσωπικό που λείπει. Ο κύριος Υπουργός παραδέχεται ότι είναι δεκαοκτώ χιλιάδες, σύμφωνα με τους κανονισμούς οι οποίοι πρόκειται να ισχύσουν. Μας είπε η ΟΕΝΓΕ δεκαπέντε χιλιάδες, σύμφωνα με τους υπάρχοντες αναχρονιστικούς οργανισμούς των νοσοκομείων, που και αυτοί έχουν τεράστια κενά. Στον Ευαγγελισμό, στο Αττικό, στις ναυαρχίδες -αν θέλετε- εδώ του ιατρικού μας στόλου, το 30% και το 40% του προσωπικού λείπει. Από δύο χιλιάδες εννιακόσια άτομα που θα έπρεπε να εργάζονται στον Ευαγγελισμό,  λείπουν τα χίλια τριακόσια πενήντα και είναι ο Ευαγγελισμός. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Τελειώνω σε ένα λεπτό, κυρία Πρόεδρε, παρακαλώ την ανοχή σας. 
      Αυτό το προσωπικό κάτω απ’ αυτές τις συνθήκες επιτελεί τιτάνιο έργο. Και επειδή λείπει το άλλο προσωπικό, το φορτώνονται οι υπάρχοντες και οι υπάρχουσες, γιατί κατά κανόνα είναι νοσηλεύτριες. Τους οφείλουμε, λοιπόν, χάρη και έχει αναγνωριστεί αυτό και από τον ίδιο τον Πρωθυπουργό, ότι, αν δεν υπήρχε αυτό το προσωπικό, το ιατρικό, το νοσηλευτικό, το άλλο που εργάζεται στα νοσοκομεία, θα είχε καταρρεύσει το σύστημα. Η αναγνώριση ποια είναι όμως; Από τότε που ελέχθησαν αυτά έχουν περάσει πέντε χρόνια και έχει φύγει περισσότερο προσωπικό απ’ όσο έχει προσληφθεί σ’ αυτό το διάστημα και έχουμε αυτήν την κατάσταση η οποία είναι απαράδεκτη. Και δεν είναι μόνο αυτό, αλλά πολλές φορές προσλαμβάνεται νοσηλευτικό προσωπικό, επειδή τέλος πάντων υπάρχουν ελλείψεις και ανάγκες, και μετατίθεται και υπάρχουν διάφοροι μηχανισμοί που φροντίζουν για να μετατίθενται, να αποσπώνται σε διάφορες άλλες υπηρεσίες εκτός της νοσηλευτικής υπηρεσίας. 
      Από αυτήν την άποψη λοιπόν, εδώ υπάρχουν τεράστιες ανάγκες σε νοσηλευτικό προσωπικό. Ελέχθη και στην Επιτροπή από διαφόρους συναδέλφους ότι δεν έχουμε και χρειαζόμαστε αυτήν τη στιγμή είκοσι πέντε χιλιάδες άτομα νοσηλευτικό προσωπικό, γιατί δεν είναι μόνο αυτό που θέλουμε στις σημερινές υγειονομικές μονάδες, έχουμε και την πρωτοβάθμια φροντίδα υγείας, στην οποία θα πρέπει να δημιουργήσουμε κέντρα υγείας αστικού τύπου. Τα τρία τέταρτα του ελληνικού πληθυσμού αυτήν τη στιγμή είναι αστικός, ζει σε πόλεις και όμως έχουμε δύο κέντρα υγείας, που με πολλές τυμπανοκρουσίες τέλος πάντων τα διαλαλήσαμε, στα Καλύβια και στο Βύρωνα. Δεν υπάρχει πουθενά αλλού κέντρο υγείας. 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Λεβέντη…
      ΑΘΑΝΑΣΙΟΣ ΛΕΒΕΝΤΗΣ: Ας υπάρχουν και ένα, δυο ή τρία, κύριε Αδρακτά. Δεν νομίζω ότι θα μαλώσουμε σε αυτό. Θέλετε και δέκα; Χρειάζονται τριακόσιοι. Εκεί είναι το πρόβλημα και αυτό δεν βλέπουμε να δρομολογείται, όπως άλλα που διακηρύσσει ο κύριος Υπουργός και δρομολογείται ετούτο ή εκείνο. 
      Επειδή ελέχθη ότι δεν έχουμε τόσο νοσηλευτικό προσωπικό και πού να το βρούμε, μα τι κάνετε τόσα χρόνια; Τι έκανε το ΠΑΣΟΚ; Τι κάνατε εσείς πέντε χρόνια; Γιατί δεν δρομολογείτε να λειτουργήσουν και άλλες σχολές για να εκπαιδευτεί και άλλο προσωπικό; Γιατί όντως χρειαζόμαστε είκοσι πέντε χιλιάδες άτομα ως νοσηλευτικό προσωπικό, αν θέλουμε να έχουμε σωστές υπηρεσίες υγείας. Έχουμε 3,8 άτομα νοσηλευτικό προσωπικό ανά χίλιους κατοίκους, ενώ ο μέσος ευρωπαϊκός όρος των είκοσι επτά είναι 8,9, δηλαδή τρεις φορές παραπάνω. Αυτή είναι η αναλογία και αυτό πρέπει να δούμε κατάματα και τότε, αν θέλουμε να κάνουμε τομές, να στραφούμε σε αυτήν την κατεύθυνση. Τότε πράγματι θα έχουν γίνει τομές.
      Αυτό το νομοσχέδιο, έτσι όπως έρχεται, οπωσδήποτε δεν είναι αυτό που υπεγράφη σαν συλλογική σύμβαση και για αυτό εμείς επί της αρχής το καταψηφίζουμε. Επί των άρθρων θα τοποθετηθούμε ανάλογα και θα δούμε και τη τελική μορφή που θα πάρουν μέχρι το τέλος τα άρθρα γιατί δεν ξέρω μέχρι την άλλη εβδομάδα τι  άλλο μπορεί να αλλάξει. Άλλαξαν τόσα πολλά αυτές τις μέρες.
      Ευχαριστώ.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα επτά μαθητές και μαθήτριες και πέντε συνοδοί καθηγητές από το 1ο Γυμνάσιο Κορωπίου.
      Καλωσορίζουμε τα παιδιά και τους ευχόμεθα καλή πρόοδο.
       (Χειροκροτήματα απ’ όλες τις πτέρυγες της Βουλής) 
      Ο ειδικός αγορητής του ΛΑΟΣ και Αντιπρόεδρος της Βουλής κ. Αποστολάτος έχει το λόγο.
      ΒΑΙΤΣΗΣ ΑΠΟΣΤΟΛΑΤΟΣ (Ζ΄ Αντιπρόεδρος της Βουλής): Κύριοι συνάδελφοι, κύριοι Υπουργοί, ομολογώ ότι με πάρα πολύ κομψό τρόπο αυτά που μας παρουσιάσατε σήμερα διορθώνουν την κατάσταση από αυτό που είχαμε πει και στην Επιτροπή με το συνάδελφο κ. Ροντούλη, ότι καταψηφίζουμε τούτο το νομοσχέδιο. Πρέπει όμως να παραδεχθείτε ότι είστε και πολύ τυχεροί που έχετε πολιτικούς σήμερα που είναι γιατροί όλοι και ακολουθούν σε ντο ματζόρε ένα λόγο, δηλαδή πάρα πολύ χαμηλά μετά από αυτήν την ομοβροντία κυριολεκτικά που δέχθηκε αυτό το νομοσχέδιο.
      Κύριε Υπουργέ, όταν ασθενείς και γιατροί συμφωνούν ότι οι συνθήκες είναι απάνθρωπες στα νοσοκομεία, όταν οι αντοχές και η ανθρώπινη αξιοπρέπεια δοκιμάζονται, το πρώτο που σκέφτεται κάθε Έλληνας όταν δει και ακούσει τα δρώμενα σε μια οποιαδήποτε συνήθη εφημερία νοσοκομείου του ΕΣΥ, φαντάζομαι ότι είναι αυτό που αυθόρμητα βγαίνει σε όλους μας: Γιατί τόσα χρόνια δεν έχει γίνει κάτι σπουδαίο; Γιατί αλλάζουν κάποια πράγματα. Γίνονται γενναία βήματα και σήμερα με αυτά που προτείνετε. Γιατί όμως όλοι αυτοί οι πληθωρικοί σε δηλώσεις αρμόδιοι –και αφορά και εσάς- δεν ζητούν δημοσίως συγγνώμη για τα βάσανα των ασθενών και την εξάντληση των γιατρών και μάλιστα για την οργή όλων των άλλων Ελλήνων συγγενών και όποιων συμπαραστέκονται; 
      Τα λέω αυτά γιατί εκεί, που όπως λέγεται, χτυπά η καρδιά του συστήματος της υγείας, τα βλέπει κανείς όλα, δηλαδή τον ανθρώπινο πόνο μπροστά στην αρρώστια και το θάνατο, την αδυναμία του συστήματος να ανταποκριθεί, την υποβάθμιση των χώρων, τις λειτουργικές ανεπάρκειες, την ταλαιπωρία των ασθενών, την κούραση και την εναγώνια προσπάθεια των γιατρών που οι περισσότεροι είναι νέοι και οι περισσότεροι είναι ειδικευόμενοι.
      Ακούσατε μέχρι τώρα για τα εκατόν πενήντα κρεβάτια ΜΕΘ που, όπως ξέρετε πολύ καλά, είναι άχρηστα και δεν λειτουργούν. Μας έχετε ακούσει και στην Επιτροπή τόσες φορές να διαμαρτυρόμεθα και να κάνουμε ό,τι μπορούμε για τη λειτουργία του ΟΚΑΝΑ με τον καλύτερο τρόπο. Φτάσαμε στο σημείο όμως σήμερα να βλέπουμε τους ασθενείς να πληρώνουν τα φάρμακα από την τσέπη τους. Και σήμερα διαβάσαμε όλοι το πρωί για αυτά τα 750.000.000.000 που στην Ευρώπη μας καταλογίζουν ως χώρα διαφθοράς.
      Ζητήσατε ευρύτερη συναίνεση γι’ αυτό το μεγάλο πόνημα του νομοσχεδίου. Η Αξιωματική Αντιπολίτευση είπε όχι στη σύμπραξη. Εγώ θα σας πω σ’ αυτήν την υποχρεωτικά αναγνωρισμένη προχειρότητα των άρθρων ότι οι συνάδελφοί μου γιατροί από την ΕΙΝΑΠ και από την ΟΕΝΓΕ είπαν ότι νοιώθουν αδικημένοι και προσβεβλημένοι. Θα σας πω ότι αυτό το νομοσχέδιο έρχεται να δώσει λύσεις και απαντήσεις. Άκουσα από το στόμα σας πριν μια ώρα ότι θα προσληφθούν δύο χιλιάδες γιατροί, ότι θα λυθούν πολλά προβλήματα, ότι θα πάρουν κάποια χρήματα οι διευθυντές. Είναι ένα σύστημα διευθυντικό που με κομψό έως και κυνικό τρόπο συνάδελφοι από την Αντιπολίτευση έφεραν στη γωνία το όλο θέμα. Και πραγματικά έγινε μια βελτίωση που από αυτά που ειπώθηκαν και υπογράφτηκαν το Δεκέμβριο οι διευθυντές Α΄ χάνουν μόνο 50 ευρώ και κατεβαίνουμε στην πυραμίδα.
      Υπάρχουν πολλές θετικές διατάξεις, αλλά και πολλές ανεπαρκείς, ασαφείς και αρνητικές. Θα τα πούμε αναλυτικά και στη συζήτηση επί των άρθρων. Όμως, όλο αυτό το πράγμα γίνεται σε μια στιγμή που είναι οριακή, σε μια στιγμή που η αποδιοργάνωση του δημόσιου τομέα υγείας  δείχνει ακόμα και εικόνα διάλυσης. Άκουσα για όλα αυτά τα καλά που θα γίνουν ως προς το ωράριο, ως προς τις εφημερίες και ως προς την εξάντληση που σας περιέγραψα πριν. Η Ευρώπη μας έχει κολλήσει στον τοίχο, σχετικά με τον ανώτατο επιτρεπόμενο χρόνο της εργασίας των γιατρών, λέγοντάς μας ότι παρακάμπτεται η κοινοτική οδηγία 203/1988 βάσει της οποίας δεν μπορεί να επιβάλλεται σε ένα γιατρό ούτε σε ειδικευμένο να δουλεύει πάνω από σαράντα οκτώ ή και πενήντα έξι ώρες περιλαμβανομένων των εφημεριών, εκτός και αν ο ίδιος συναινεί και το επιθυμεί. Αλλά και το προεδρικό διάταγμα του 2005 που προβλέπει αυτήν την κατευθυντήριο γραμμή της Ευρωπαϊκής Ένωσης η συλλογική σύμβαση εργασίας δεν έχει τη νομιμότητα απέναντι στην Ευρωπαϊκή Ένωση ούτε απέναντι στην ελληνική νομοθεσία. 
      Έχει ήδη ξεκινήσει η διαδικασία παραπομπής στο δικαστήριο των Ευρωπαϊκών Κοινοτήτων, γιατί έχει σταλεί προειδοποιητική επιστολή. Εμείς πέρα από αυτό και πέρα από το πολυδιευθυντικό σύστημα –δεν θα αναφερθώ σ’ αυτό σήμερα- ζητάμε όλες οι θέσεις να είναι ανοικτές μετά από δημόσιο διάλογο. Ο ικανός και ο άξιος που έχει προσόντα να διεκδικεί τη θέση που θέλει. Να υπάρξει ένα ανεξάρτητο όργανο που να φροντίζει τόσο για την πρόσληψη γιατρών όσο και για την ανέλιξή τους γιατί με αυτά που άκουσα σήμερα στις βελτιώσεις, διορθώσεις, αλλαγές που έχουν γίνει, επιστήμονες συναδέλφους σαν τον κ. Τζάκη δεν θα μπορέσουμε να τους φέρουμε ποτέ στην Ελλάδα. Σε κάθε περίπτωση πρέπει να ισχύσει ένα αξιοκρατικό σύστημα. Αυτό θα είναι προς όφελος της παροχής υπηρεσιών ποιότητας στη δημόσια υγεία στη χώρα μας, που όλοι λέμε ότι είναι το πρώτο αγαθό. Λέμε ότι είναι αυτονόητο το ένα και αυτονόητο το άλλο. Όμως, ειλικρινά έβλεπα το συνάδελφό σας το νέο Υπουργό Πολιτισμού να λέει χθες σε συνέντευξή του ότι δεν νοείται το κράτος να χρωστάει. Είπε ότι θεωρεί ανέντιμο να χρωστάει το κράτος. Τα φτιάχνουμε όλα αυτά φαντάζομαι με τον καλύτερο τρόπο. Όταν το χρέος είναι 5.000.000.000 και όχι 2.500.000.000 της EUROSTAT, όταν υπάρχουν όλες αυτές οι ελλείψεις κάτι πιο ηρωικό τέλος πάντων πρέπει να γίνει.
      Όταν ο Υπουργός Οικονομίας δεν σας παρέχει αυτά που πρέπει να παράξει, δηλαδή όταν λέει ότι δεν θα πληρωθούν χρέη τα οποία δεν είναι στον κατάλογο των φαρμάκων που υπάρχουν, ενώ έχουν υπογραφές από γιατρούς, διευθυντές κ.λπ., πώς όλο αυτό το σύστημα θα δουλέψει; 
      Πώς θα δουλέψει, όταν επαναλαμβάνω οι γιατροί που θα προσληφθούν και ευτυχώς θα είναι δύο χιλιάδες αντί για τεσσερισήμισι έως πέντε χιλιάδες, που η ομοσπονδία τους σας έχει πει –και μας έχει πει- και ξέρουμε πολύ καλά ότι χρειάζονται για να λειτουργήσει το σύστημα, όταν χρειάζονται δεκαπέντε χιλιάδες νοσηλευτές έως δεκαοκτώ χιλιάδες για να λειτουργήσει αυτό το περιβόητο ΕΣΥ και οι προσλήψεις με ΑΣΕΠ, με ειδικούς τρόπους θα γίνουν για να προσληφθούν έως πέντε χιλιάδες νοσηλευτές; Θα πρέπει να πει κάποιος «δόξα τω Θεώ» με τη λογική του «το μη χείρον βέλτιστον». 
      Εγώ ειλικρινά θα σας παρακαλέσω να μην μείνω μόνο στην περιγραφή μιας κατάστασης εγκατάλειψης της δημόσιας υγείας μ’ όλα αυτά τα τραγικά αποτελέσματα. Δεν θα αναφερθώ στα τελευταία γεγονότα. Θέλω όμως να μη μιλάμε για πολιτική εκμετάλλευση με ατεκμηρίωτα στοιχεία, γιατί οι τραγικές ελλείψεις εξοπλισμών, κρεβατιών, νοσοκομείων, γιατρών, νοσηλευτικού προσωπικού είναι πράξεις οι οποίες θα μπορούσαν όχι λογοτεχνικά, κυριολεκτικά να χαρακτηριστούν έως εγκληματικές σε μία χώρα σαν τη δική μας. 
      Επανέρχομαι σ’ αυτήν τη μεγαλύτερη, όπως χαρακτηρίζεται στην αιτιολογική έκθεση, μεταρρύθμιση- παρέμβαση από ιδρύσεως του ΕΣΥ, η οποία απαξιώνεται ήδη από μόνη της όταν λαμβάνει χώρα σε μια περίοδο που επικρατεί η εικόνα που μόλις περιέγραψα και που ακόμα και οι ελάχιστοι εναπομείναντες νοσηλευτές ζητούν βοήθεια από τρίτους, ανειδίκευτους, συγγενείς, τις περισσότερες φορές για να ανταπεξέλθουν στο βαρύ έργο τους, το οποίο σημειωτέον δεν αναγνωρίζεται  ως βαρύ, με το να μην αποφασίζετε να το συγκαταλέξετε στα βαρέα και ανθυγιεινά, πράγμα που συμβαίνει στον ιδιωτικό τομέα. 
      Προβλέπονται προσλήψεις και αυξήσεις και βεβαίως είμαστε υπέρ όλων αυτών. Όμως δεν μπορούμε και δεν πρέπει να ξεχνάμε ότι όλες αυτές οι ευεργετικές κινήσεις θα έπρεπε να έχουν γίνει αν όχι τα τελευταία πέντε χρόνια που κυβερνάτε, τουλάχιστον τα τελευταία τέσσερα, ώστε να μη μιλάμε σήμερα για ένα σύστημα υγείας τόσο άρρωστο, τόσο ασθενικό. 
      Γιατί ως γιατρός θα σας πω -και ξέρετε όλοι- ότι το άλφα και το ωμέγα είναι η πρόληψη, η καλή ζωή, που θα πει καλή υγεία. Τότε οι άνθρωποι και παράγουν και δημιουργούν και δουλεύουν και προπαντός αποδίδουν. Πρόληψη προτείνουν οι συνάδελφοί μου γιατροί πριν να είναι αργά. 
      Πρόληψη θα πρέπει να υπάρξει, όμως, στο επίπεδο των νομοθετικών ρυθμίσεων σήμερα για να μην βιώνουμε καταστάσεις έκρυθμες, για να μην περιέχεται ο δημόσιος τομέας της υγείας σ’ ένα είδος κόμματος διαρκείας. 
      Γιατί σήμερα γνωρίζουμε ότι μόλις χθες στον Ερυθρό Σταυρό οι κλινικές λειτουργούσαν χωρίς ειδικευμένους παθολόγους, νεφρολόγους, ακτινολόγους, μικροβιολόγους. Το Σάββατο που μας πέρασε η Μονάδα Εντατικής Θεραπείας λειτουργούσε χωρίς ειδικευμένους γιατρούς, οπότε και οξύμωρα συνεχίζουμε να την αποκαλούμε Μονάδα Εντατικής Θεραπείας. Στο ΚΑΤ το Σάββατο υπήρχε εφημερία χωρίς νευροχειρουργούς, θωρακοχειρουργούς ή παθολόγους. Στο  Αττικό ξέρουμε ότι δεν  πραγματοποιούνται εφημερίες. 
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Τώρα που μιλάμε οι εκπρόσωποι της Ομοσπονδίας Νοσοκομειακών Γιατρών έχουν αποφασίσει να διακόψουν την εφημερία του Κρατικού Νοσοκομείου Νίκαιας και να αποκλείσουν εφημερεύοντα νοσοκομεία στα Γιάννενα, στην Πάτρα, στο Ηράκλειο, στη Θεσσαλονίκη. Αύριο, που θα συζητάμε πάλι, θα απεργούν οι γιατροί και τα νοσοκομεία την Παρασκευή πάλι δεν θα έχουν γιατρούς. 
      Ειλικρινά πείτε μας πότε θα γίνει αυτό το μεγάλο κάτι, εκτός από αυτά τα μικρά και τα μερικά που ακούμε. 
       Να πούμε για το «πολυδιευθυντικό» που ανέφερα πριν; Ο χρόνος και οι όροι εφαρμογής θα καθοριστούν με υπουργικές αποφάσεις που θα εκδοθούν αργότερα και κατόπιν της εισήγησης της Διακομματικής Επιτροπής που προτείνατε, χωρίς τις αλλαγές που είδαμε σήμερα. Εγώ θα σας πω ότι είμαστε υπέρ της Διακομματικής, όπως έχουμε αποδείξει ότι είμαστε υπέρ του διαλόγου. Πρέπει όμως να διασφαλίσουμε ότι θα λειτουργήσει αποτελεσματικά όλο αυτό κι ότι δεν αποτελεί άλλη μια προσωρινή δέσμευση στο πλαίσιο μιας πολιτικής αφειδών υποσχέσεων, η οποία θα μείνει με τον καιρό στα συρτάρια. Είναι απαραίτητο να διευκρινιστεί, δε, το όλο θέμα με τις εφημερίες που λέγαμε πριν και επιμένω να διασφαλιστεί η νομιμότητα της συλλογικής σύμβασης εργασίας που υπεγράφη το Δεκέμβριο του 2008. Δεν μπορούμε να παρακάμψουμε την κοινοτική οδηγία του 2003/88.
       (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
       Σε μισό λεπτό τελειώνω, κύριε Πρόεδρε. 
      Τέλος, υπάρχουν πολλά θέματα προς επίλυση στην υγεία -και το ξέρετε- όπως το πρόβλημα –επαναλαμβάνω- των χρεών και των προμηθειών. Η υγεία δεν είναι ένας χώρος που βγάζει το κράτος χρήματα.  Η υγεία είναι ένας χώρος όπου το κράτος πρέπει να χάσει χρήματα. Χάνει χρήματα, τα οποία όμως τα κερδίζει σ’ αυτό που λέμε «ποιότητα ζωής», στον άνθρωπο. Περιμένουμε να δούμε ένα αποτελεσματικότερο σχέδιο αντιμετώπισης κι όλη αυτή τη διαφάνεια και τη χρηστή διαχείριση, για την οποία κάνετε λόγο. Γιατί μέχρι σήμερα η διαχείριση έχει τραπεί σε πάρεργο, στο πλαίσιο ενός συστήματος που δεν φαίνεται να δουλεύει, και υπάρχουν φατρίες επαγγελματιών εξουσίας, με αποτέλεσμα εκτός από το γενικότερο κραχ της οικονομίας που βιώνουμε να βιώνουμε κι ένα κραχ νοσοκομειακό, εφημεριακό, πάντως ένα «αχ» των Ελλήνων πολιτών. Προσβλέπουμε σ’ εσάς και μέχρι τη συζήτηση των άρθρων αν δεν ληφθούν υπ’ όψιν αυτά που είπαμε, επί της αρχής το καταψηφίζουμε. 
       Ευχαριστώ. 
      (Χειροκροτήματα από την πτέρυγα του ΛΑΟΣ)
       ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση, αφού προηγουμένως ξεναγήθηκαν στους χώρους του Μεγάρου της Βουλής, σαράντα έξι μαθήτριες και μαθητές και τέσσερις συνοδοί-καθηγητές από το 3ο Γυμνάσιο Νίκαιας. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
       Εισερχόμαστε τώρα στον κατάλογο των συναδέλφων που έχουν εγγραφεί. 
       Το λόγο έχει ο Βουλευτής της Νέας Δημοκρατίας κ. Κυριάκος Γεροντόπουλος.
       ΕΜΜΑΝΟΥΗΛ ΣΚΟΥΛΑΚΗΣ: Να ξεκαθαρίσετε τη θέση σας, κύριε συνάδελφε, γιατί πέραν της συλλογικής υπάρχει και η ατομική ευθύνη!
       ΚΥΡΙΑΚΟΣ ΓΕΡΟΝΤΟΠΟΥΛΟΣ:  Κύριοι συνάδελφοι, το παρόν νομοσχέδιο ως στόχο έχει να ρυθμίσει σειρά σημαντικών ζητημάτων για τους νοσοκομειακούς γιατρούς και τους όρους απασχόλησής τους. Η πολιτεία εκπληρώνει  τις υποχρεώσεις της που απορρέουν από την ευρωπαϊκή οδηγία αναφορικά με τα ανώτατα επιτρεπτά όρια εργασίας. 
      Το σχέδιο νόμου περιλαμβάνει και άλλες διατάξεις, πέραν αυτών που απορρέουν από το παράγωγο κοινοτικό δίκαιο, διατάξεις που αφορούν τις αποδοχές, την ένταξη και την εξέλιξη των γιατρών του ΕΣΥ. 
      Με το υπό ψήφιση σχέδιο νόμου εφαρμόζεται η μόνη δυνατότητα για παρεκκλίσεις από τα ανώτατα επιτρεπτά όρια εργασίας. Και αυτό γιατί η έλλειψη πρόνοιας για την έγκαιρη και προγραμματισμένη πρόσληψη και κατανομή ιατρικού προσωπικού δεν επιτρέπει τη συμμόρφωση με αυτά. 
      Σύμφωνα με τις σχετικές προβλέψεις της εθνικής και της κοινοτικής νομοθεσίας, τα ανώτατα όρια ανέρχονται σε σαράντα οκτώ ώρες εβδομαδιαίας εργασίας για τους ειδικευμένους γιατρούς και σε πενήντα έξι ώρες εργασίας για τους ειδικευόμενους γιατρούς.
      Με την παρούσα κατάσταση της ανθρωπογεωγραφίας του εμψύχου δυναμικού στα νοσοκομεία του ΕΣΥ και της αντίστοιχης κατανομής τους σε κλινικές και ειδικότητες, η εφαρμογή των ορίων αυτών δεν είναι δυνατή. Οποιαδήποτε προσπάθεια υιοθέτησής τους θα ισοδυναμούσε με ανατροπή της απρόσκοπτης εκτέλεσης του προγράμματος των εφημεριών και της ομαλής λειτουργίας νοσοκομείων και θα εγκυμονούσε σοβαρότατους κινδύνους για τη δημόσια υγεία.
      Η μόνη σύννομη λύση που δεσμεύει το σύνολο των νοσοκομειακών γιατρών παρέχεται από τη συνομολόγηση των αποκλίσεων, όπως αναφέρει το άρθρο 1 του παρόντος νομοσχεδίου, μέσω της σύναψης κρατικής συμφωνίας με τους νοσοκομειακούς γιατρούς.
      Παράλληλα, με το παρόν νομοσχέδιο, επιλύονται μια σειρά από πάγια μισθολογικά και θεσμικά αιτήματα των νοσοκομειακών γιατρών. Κατά τον τρόπο αυτό, εμπεδώνεται η εργασιακή ειρήνη στα νοσοκομεία και παρέχονται στους γιατρούς συνθήκες απασχόλησης που ανταποκρίνονται στην επαγγελματική τους αξιοπρέπεια. Κατ’ επέκταση, αναβαθμίζονται οι συνθήκες και οι όροι παροχής ιατρικών υπηρεσιών, με κύριο ωφελούμενο το κοινωνικό σύνολο.
      Οι ρυθμίσεις του νομοσχεδίου έρχονται μετά από διάλογο με τους εκπροσώπους των νοσοκομειακών γιατρών. Με το υπό συζήτηση νομοσχέδιο -το αναφέρει στο άρθρο 5- προβλέπεται στο άμεσο, στο προσεχές χρονικό διάστημα η πρόσληψη δύο χιλιάδων γιατρών που θα καλύψουν τα οργανικά κενά των νοσοκομείων του ΕΣΥ. Είναι, μάλιστα, ιδιαίτερα σημαντικό ότι η επιλογή των ειδικοτήτων και η κατανομή των προσλήψεων θα γίνει από επιτροπή στην οποία συμμετέχουν οι νοσοκομειακοί γιατροί, οι κατ’ εξοχήν γνώστες των αναγκών του δημοσίου συστήματος υγείας.
      Με το παρόν νομοσχέδιο -και συγκεκριμένα στο άρθρο 4 αναφέρεται- καθιερώνεται ένα νέο σύστημα ένταξης και εξέλιξης στο ΕΣΥ. Μάλιστα, ο τρόπος που θα γίνεται αυτό θα παρέχει σε κάθε άξιο επιστήμονα τη δυνατότητα να εξαντλήσει την ιεραρχία των βαθμίδων και να προσφέρει από όλες τις θέσεις στο δημόσιο σύστημα υγείας, πέρα από τεχνητούς αποκλεισμούς και επαγγελματικά στεγανά. Η δυνατότητα εξέλιξης στο βαθμό του διευθυντή, που πλέον προβλέπεται για όλους τους γιατρούς, στηρίζεται στην αρχή της αξιολόγησης και όχι της μηχανικής ανέλιξης. Πάγια, εξάλλου, φιλοσοφία του συστήματος είναι η βαθμίδα κάθε γιατρού να ανταποκρίνεται στην επιστημονική του επάρκεια, η οποία θα αξιολογείται από αντικειμενικά Συμβούλια Αξιολόγησης.
      Συγχρόνως, για να αποφευχθούν φαινόμενα πολυαρχίας, θεσπίζεται ο τίτλος του «Συντονιστή Διευθυντή» που εκλέγεται σε περιοδική τετραετή βάση και εγγυάται την αποτελεσματικότητα και τη συνέχεια στη διοίκηση κάθε τμήματος.
      Κύριοι συνάδελφοι, κάθε νομοσχέδιο το οποίο έχει δομικό, θεσμικό χαρακτήρα είναι σημαντικό και χρειάζεται και αυτό το νομοσχέδιο να το στηρίξουμε, γιατί είναι προς τη σωστή κατεύθυνση. Βεβαίως, όπως όλα τα νομοσχέδια θεσμικού χαρακτήρα, θα κριθεί και αυτό στην πράξη.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑΣΟΚ κ. Γεώργιος Φλωρίδης.
      ΓΕΩΡΓΙΟΣ ΦΛΩΡΙΔΗΣ: Κυρίες και κύριοι συνάδελφοι, το ΠΑΣΟΚ είναι υπερήφανο, γιατί θεμελίωσε και ανέπτυξε στη χώρα μας το Εθνικό Σύστημα Υγείας εκ του μηδενός. Επίσης, το ΠΑΣΟΚ είναι υπερήφανο, γιατί ψήφισε και έθεσε σε λειτουργία το νόμο ο οποίος προβλέπει τις συλλογικές διαπραγματεύσεις και τις συλλογικές συμβάσεις στο δημόσιο. Γι’ αυτό, από την πρώτη στιγμή, απευθυνθήκαμε στην Κυβέρνηση και είπαμε να αφήσει τις υπεκφυγές και να συνεννοηθεί με την Ομοσπονδία των Νοσοκομειακών Γιατρών, έτσι ώστε να παρακαμφθούν οι δυσκολίες που προέκυπταν από την εφαρμογή της ευρωπαϊκής οδηγίας, η οποία ενσωματώθηκε στο εθνικό δίκαιο με προεδρικό διάταγμα το 2005.
      Η Κυβέρνηση κατέληξε, δια του Υπουργού Υγείας και Κοινωνικής Αλληλεγγύης, να υπογράψει μία σύμβαση με την ΟΕΝΓΕ, η οποία με τυμπανοκρουσίες παρουσιάστηκε την 1η Δεκεμβρίου 2008. Και -ω, του θαύματος!- λίγο καιρό μετά, η Κυβέρνηση πήρε μία νομοθετική πρωτοβουλία με την οποία ανέτρεπε μονομερώς αυτή τη σύμβαση. Και έτσι έχουμε την εξής αλληλουχία των γεγονότων. Η Κυβέρνηση υπογράφει μία σύμβαση και στη συνέχεια, η ίδια Κυβέρνηση, με τον ίδιο Υπουργό, φέρνει ένα νομοσχέδιο στη Βουλή που δεν έχει καμμιά σχέση με τη σύμβαση και στη συνέχεια, η επιτροπή της Βουλής επεξεργάζεται ένα νομοσχέδιο το οποίο το τροποποιεί και αυτό και στη συνέχεια, έρχεται στην Ολομέλεια της Βουλής ένα άλλο νομοσχέδιο που δεν έχει σχέση με αυτό που τροποποιήθηκε από την Πλειοψηφία στην Επιτροπή Κοινωνικών Υποθέσεων της Βουλής.
      Αν αυτός δεν είναι ο ορισμός της προχειρότητας, της ανευθυνότητας και της αναξιοπιστίας, τότε άραγε ποιος είναι; Είναι προφανές ότι η Κυβέρνηση έχει πρόβλημα ενδοσυνεννόησης, έχει πρόβλημα κατανόησης των προβλημάτων και έχει σοβαρή αδυναμία να αντιμετωπίσει με την υπευθυνότητα και τη σοβαρότητα που πρέπει τα μεγάλα προβλήματα της χώρας. 
      Με όλα αυτά, κυρίες και κύριοι συνάδελφοι, τα διαδοχικά βήματα, εδώ δεν έχουμε απλώς την παρέλαση του βασιλιά που είναι γυμνός, έχουμε την παρέλαση του βασιλιά καρνάβαλου και μάλιστα πριν από τις απόκριες!  Εδώ έχει ευτελιστεί παντελώς η οποιαδήποτε έννοια της συλλογικής διαπραγμάτευσης και της συλλογικής σύμβασης και ταυτόχρονα έχουμε μια διαρκή υποβάθμιση του Ελληνικού Κοινοβουλίου. 
      Απευθυνόμενος στους αξιόλογους συναδέλφους της Νέας Δημοκρατίας και ενθυμούμενος, περί το τέλος των συνεδριάσεων της Επιτροπής Κοινωνικών Υποθέσεων που επεξεργαζόταν το νομοσχέδιο, πόσο ευχαρίστησαν τον Υπουργό για τις βελτιώσεις ή τροποποιήσεις που επέφερε στο νομοσχέδιο με τις δικές τους παρατηρήσεις, θα ήθελα να τους πω το εξής. 
      Αυτές οι παρατηρήσεις και οι τροποποιήσεις που επέφερε ο Υπουργός στο νομοσχέδιο στην επιτροπή και για τις οποίες τον ευχαρίστησαν, δεν υπάρχουν σε αυτό το νομοσχέδιο που έχουμε σήμερα στα χέρια μας. Εγώ δεν λέω αν ήταν καλές ή κακές. Κακές ήταν και εκείνες. Όμως μπορείτε να μας πείτε, όταν μιλήσετε, αν ισχύουν οι ευχαριστίες σας προς τον Υπουργό για τις τροποποιήσεις που έκανε και δεν υπάρχουν σε αυτό το νομοσχέδιο; 
      Κυρίες και κύριοι συνάδελφοι, αυτό το σύστημα στηρίχθηκε κυρίως σε έναν εκπληκτικό και τιτάνιο αγώνα που έκαναν οι γιατροί και οι νοσηλευτές –όλοι οι εργαζόμενοι, αλλά οπωσδήποτε οι γιατροί- όλα αυτά τα χρόνια που υπάρχει το σύστημα. Ξεπέρασαν πολλές φορές τον εαυτό τους. Ξεπερνούν τα όριά τους. Ξεπερνούν την κόκκινη γραμμή. Και το σύστημα αν συνεχίζει να λειτουργεί, λειτουργεί χάρη σε αυτούς. 
      Επομένως, η ελληνική πολιτεία τους οφείλει τιμή. Και αν θέλουμε να είμαστε ξεκάθαροι και να μη τους μεταχειριζόμαστε ως «ιθαγενείς», όπως κάνει η Κυβέρνηση, με καθρεφτάκια και χάντρες, θα πρέπει τώρα να πούμε, να αποφασίσουμε και να νομοθετήσουμε σήμερα, κύριε Υπουργέ, και όχι σε δυο –ή δεν ξέρω σε πόσα- χρόνια και μέσα από ποιες διαδικασίες την αποδέσμευση του μισθού από το βαθμό. 
      (Χειροκροτήματα από την πτέρυγα του ΠΑΣΟΚ)
       Αυτό σημαίνει ότι οι άνθρωποι που χρόνια υπηρετούν το σύστημα θα μπορέσουν τώρα και όχι αύριο, σήμερα και όχι κάποτε, εφόσον έχουν συμπληρώσει τα χρόνια, να πάρουν τις αποδοχές σήμερα της ανώτατης βαθμίδας και στη συνέχεια όσοι θα βγουν σε σύνταξη τώρα ή αργότερα, να βγουν με υπολογισμό της σύνταξης πάνω στο μισθό της ανώτερης βαθμίδας. 
      Αυτές είναι καθαρές λύσεις, όπως επίσης καθαρή λύση, κύριε Υπουργέ, είναι να σεβαστείτε την υπογραφή σας και να δώσετε στους γιατρούς τις αυξήσεις που υπογράψατε την 1η Δεκεμβρίου 2008 –ούτε ευρώ παρακάτω!- όχι αυτές τις δολιχοδρομίες, οι οποίες ευτελίζουν όχι απλώς την κοινοβουλευτική διαδικασία, αλλά και την κυβερνητική διαδικασία. 
      Δεν είναι καλή η εικόνα ενός Υπουργού, ο οποίος προσέρχεται επαίτης στον άλλον Υπουργό Οικονομίας και Οικονομικών, για να του ζητήσει κάποιες μικροβελτιώσεις. Δεν σας χωρίζουν –είναι αλήθεια- μεγάλες αποστάσεις απ’ αυτά, τα οποία υπογράψατε. Δώστε τα, λοιπόν, όλα για να τελειώνουμε! 
      Σπεύδω να ξεκαθαρίσω το εξής. Το ΠΑΣΟΚ πιστεύει σε ένα πολυδιευθυντικό σύστημα, το οποίο είναι διαρκώς ανοικτό, κατοχυρώνει δηλαδή ανοικτές διαδικασίες, ένα σύστημα που είναι διαρκώς αξιολογούμενο, ένα σύστημα που ανανεώνεται διαρκώς, ένα σύστημα που είναι διαφανές, ένα σύστημα που ενσωματώνει συνεχώς την επιστημονική γνώση και την εμπειρία, ένα σύστημα που  κατοχυρώνει στο εσωτερικό του τις δημοκρατικές διαδικασίες, ένα σύστημα πολυδιευθυντικό που ξέρει να αμείβει αυτούς που προσπαθούν και επιφέρουν όφελος υπέρ του ελληνικού λαού. 
      Με βάση αυτές τις αρχές και τις αξίες πιστεύει το ΠΑΣΟΚ στο πολυδιευθυντικό σύστημα. Δείτε και κάντε τις συγκρίσεις με τις δικές σας προτάσεις στο υπάρχον νομοσχέδιο. 
      Όμως εδώ υπάρχει μια διαρκής και απίστευτη προχειρότητα και σε άλλα ζητήματα. Κύριε Υπουργέ, ξέρετε άραγε ότι στα πολύ σπουδαία πανεπιστημιακά νοσοκομεία της ελληνικής περιφέρειας, τα οποία εξυπηρετούν έξι εκατομμύρια Έλληνες, όλοι οι πανεπιστημιακοί γιατροί εφημερεύουν; Το ξέρετε αυτό; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Όχι όλοι. 
      ΓΕΩΡΓΙΟΣ ΦΛΩΡΙΔΗΣ:  Λαμβάνετε μέριμνα γι’ αυτούς; Ξέρετε ότι έχουν ανακοινώσει όλοι οι πανεπιστημιακοί γιατροί της περιφέρειας ότι επειδή δεν λαμβάνετε καμμία μέριμνα γι’ αυτούς, θα εφαρμόσουν κι αυτοί το ωράριο της οδηγίας και σε λίγο η χώρα θα μείνει χωρίς περιφερειακά πανεπιστημιακά νοσοκομεία; Ξέρετε ότι θα εφαρμόσουν τις σαράντα οκτώ και τις πενήντα έξι ώρες; Σας το λέω για να σας δείξω με πόση προχειρότητα αντιμετωπίζετε τα ζητήματα της υγείας του ελληνικού λαού. Έχετε ξεχάσει τα κρισιμότερα νοσοκομεία της χώρας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω αμέσως, κύριε Πρόεδρε. Παρακαλώ για την ανοχή σας.
      Δεύτερον, αναγγείλατε μία μεγάλη τομή για τις προσλήψεις νοσηλευτικού προσωπικού και κάνατε μία διαδικασία την οποία ονομάζετε «κατ’ εξαίρεση» στις  προσλήψεις. Σας είχαμε προειδοποιήσει στην επιτροπή ότι αυτή η ρύθμιση είναι προφανώς αντισυνταγματική. Και πριν «ο αλέκτωρ λαλήσει τρις», ο Πρόεδρος του ΑΣΕΠ έστειλε επιστολή στον Πρόεδρο της Βουλής χθες, την οποία θα καταθέσω   –την έχετε, αλλά δεν μας τη μοιράσατε- με την οποία λέει ότι οι διατάξεις του νομοσχεδίου που συζητούμε, είναι ευθέως αντισυνταγματικές και εξηγεί τους λόγους για τους οποίους οι περίφημες διατάξεις της τομής των προσλήψεων είναι ευθέως αντισυνταγματικές. Ταυτόχρονα, ξεσκεπάζει όλη αυτή την κυβερνητική υποκρισία και την προπαγάνδα όλα αυτά τα χρόνια.
      Στην τελευταία παράγραφο, κυρίες και κύριοι, της επιστολής του, ο Πρόεδρος του ΑΣΕΠ γράφει: «Θα θέλαμε να σας επαναλάβουμε ότι το ΑΣΕΠ, εφόσον του δοθεί ο πίνακας των θέσεων και του ζητηθεί να αναλάβει μόνο του και με ενιαία προκήρυξη την πλήρωση θέσεων σε όλα τα νοσοκομεία της χώρας, είναι σε θέση να ολοκληρώσει τη διαδικασία αυτή σε λιγότερο από έξι μήνες».
      Κι εσείς εδώ που νομοθετείτε λέτε για την ταχύτητα ότι σε έξι μήνες, αφού ψηφιστεί το νομοσχέδιο, θα βγάλετε απόφαση που θα καθορίζετε τις διαδικασίες προσλήψεων.
      Υπενθυμίζω, κύριε Υπουργέ, ότι αν εφαρμόζατε αυτά που σας λέει το ΑΣΕΠ, στα πέντε χρόνια που κυβερνάτε θα είχατε κάνει δέκα διαγωνισμούς. Έναν κάθε εξάμηνο σας λέει. Αλλά τι σας λέει εδώ; Σας λέει ότι κοροϊδεύετε τον ελληνικό λαό και τους εργαζόμενους, γιατί στην πραγματικότητα δεν βάλατε ποτέ χρήματα στον προϋπολογισμό για να γίνουν οι προσλήψεις και δεν πήρε ποτέ εντολή το ΑΣΕΠ να κάνει γενικευμένους διαγωνισμούς για να καλύψει τα κενά στο νοσηλευτικό προσωπικό. 
      Τελειώνω με το εξής. Μετά την ψήφιση αυτού του περίφημου νομοσχεδίου που θα γίνει από την Πλειοψηφία της Βουλής -αν μέχρι το τέλος δεν έχουμε και άλλα παρατράγουδα από την Πλειοψηφία- τα νοσοκομεία, δυστυχώς γι’ αυτούς που εργάζονται σε αυτά, για τους γιατρούς, τους νοσηλευτές, δυστυχώς για τον ελληνικό λαό, θα συνεχίζουν την καθοδική τους πορεία. Γιατί; Γιατί θα συνεχίζουν να μην έχουν νοσηλευτικό προσωπικό, θα συνεχίζουν να μην έχουν τους γιατρούς που πρέπει, θα συνεχίζουν να μην έχουν την τεχνολογία την οποία διαθέτετε προς τον ιδιωτικό τομέα αφειδώς και θα συνεχίζουν να στερούνται τα στοιχειώδη υλικά, βαμβάκια, γάζες, γάντια, καθετήρες, ακόμα και τσιρότα. Αυτή είναι η θλιβερή κατάσταση που ταπεινώνει τους εργαζόμενους, αλλά και τους νοσηλευόμενους. 
      Με αυτή την έννοια, λοιπόν, όχι μόνο για τομή και μεταρρύθμιση δεν πρόκειται, αλλά πρόκειται στην πραγματικότητα για μία αγοραία αντίληψη του τι σημαίνει να αντιμετωπίζεις με σοβαρό τρόπο τα προβλήματα του Εθνικού Συστήματος Υγείας, το οποίο ποτέ δεν πιστέψατε, πάντα το υπονομεύσατε όποτε κυβερνάτε και έρχεται το ΠΑΣΟΚ, όπως θα έρθει και τώρα, να ξαναμαζέψει τα σπασμένα. Αλλά δεν μας φοβίζει αυτό, γιατί εμείς πιστεύουμε στο Σύστημα και είναι προφανές ότι με τη βοήθεια και των εργαζομένων και του λαού, θα το ανορθώσουμε εκεί που πρέπει. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, μου επιτρέπετε; 
       ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, ζητάτε φαντάζομαι να κάνετε μία σύντομη παρέμβαση, γιατί για την ομιλία σας θα πρέπει να ολοκληρωθεί ο κατάλογος των έξι πρώτων.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ναι, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ορίστε, λοιπόν, έχετε το λόγο για μια σύντομη παρέμβαση.
       ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Θα είναι πολύ σύντομη, κύριε Πρόεδρε. Θα τοποθετηθώ σε λίγο.
      Αλλά πέρα από τις λοιδορίες και τις ύβρεις, θα ήθελα να πω στο φίλο και συνάδελφο κ. Φλωρίδη ότι άνοιξε και ένα άλλο κεφάλαιο -μόνο που το άνοιξε λίγο νωρίτερα- αναφερόμενος προ ολίγου στα καρναβάλια και σε όλα αυτά. Μακριά από μένα τέτοιες κουβέντες!
      Αλλά θα ήθελα να του πω ότι πρέπει να βγάλουν τις μάσκες που έβαλαν μια εβδομάδα νωρίτερα. Θα πρέπει ο κ. Φλωρίδης να ξεκαθαρίσει μερικά πράγματα επί της ουσίας. 
      Επί του πολυδιευθυντικού, κύριε Φλωρίδη, πείτε μου την άποψή σας;
      ΓΕΩΡΓΙΟΣ ΦΛΩΡΙΔΗΣ: Δεν την ακούσατε, δεν ήσασταν εδώ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σας άκουσα πάρα πολύ καλά γιατί σας ακούω από την αρχή, αλλά κάθε φορά βλέπετε ότι λείπουμε από αυτήν την Αίθουσα. Δεν μας βλέπετε ότι είμαστε εδώ. Το ίδια κάνατε και την προηγούμενη εβδομάδα!
      Είναι, λοιπόν, ξεκάθαρα τα πράγματα. Αυτό είναι μια τομή στην οποία έχετε κληθεί να συμμετάσχετε. 
      Η υποκρισία, όμως, να τελειώνει! Πριν από λίγο αναφερθήκατε στους γιατρούς και τους αποκαλέσατε «ιθαγενείς». Τριάντα ολόκληρα χρόνια, αυτήν την εντύπωση είχατε για τους Έλληνες γιατρούς; Και τι κάνατε αυτά τα τριάντα χρόνια; Τίποτα απολύτως!
      (Χειροκροτήματα από την πτέρυγα της Νέας Δημοκρατίας)
      Εμείς, όμως, τολμούμε και κάνουμε μία βαθιά μεταρρύθμιση και σας καλέσαμε εξ αρχής να συμμετάσχετε στη διαδικασία. Και πρέπει να πω ότι αισθάνθηκα πολύ όμορφα στην επιτροπή, όταν οι συνάδελφοί σας τοποθετήθηκαν με υπευθυνότητα. 
      Και σήμερα που φθάσαμε εδώ, δεν φέραμε άλλο νομοσχέδιο. Φέραμε το νομοσχέδιο όπως από κοινού διαμορφώσαμε. Αυτή είναι η συνθετική δουλειά της Βουλής που είναι σεβασμός προς το Κοινοβούλιο. Και θα έπρεπε να μας επαινέσετε, γιατί ακριβώς σας ακούσαμε. 
      Όμως, φοβούμαι, κύριε Φλωρίδη, ότι στο όνομα της γνώριμης, αυτόν τον καιρό, αντιπολιτευτικής ως αυτοσκοπού συμπεριφοράς και στάσης του ΠΑΣΟΚ, δεν μπορείτε ούτε εσείς να ξεφύγετε! Κατ’ ιδίαν, είμαι βέβαιος ότι θα μας δίνατε συγχαρητήρια. 
      Εγώ σας καλώ –γιατί σε λίγο θα τοποθετηθώ- να συμμετάσχετε σ’ αυτή τη διαδικασία, γιατί αύριο το πρωί, αν αποτιμηθεί το αποτέλεσμα αυτής της δουλειάς εδώ μέσα, τότε θα κριθείτε στα μάτια των Ελλήνων γιατρών, για τους οποίους πολύ σωστά έχει λεχθεί ότι εσείς διαμορφώσατε συνθήκες μεσαίωνα. 
      Αυτό τελειώνει! Τα πράγματα αλλάζουν! Μ’ αυτήν την τομή διαμορφώνεται ένα νέο τοπίο και το Εθνικό Σύστημα Υγείας περνά σε μία καινούρια εποχή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Εμείς και τολμήσαμε και μπορούμε και το αποδεικνύουμε στην πράξη. Κριτές μας, οι ίδιοι. Κριτής, όμως, συνολικά όλων μας, η ελληνική κοινωνία που περιμένει από εμάς σ’ αυτήν την Αίθουσα να βγάλουμε αυτό το συνθετικό αποτέλεσμα και από κοινού να διαμορφώσουμε τις νέες συνθήκες λειτουργίας του Εθνικού Συστήματος Υγείας.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Κύριε Παπουτσή, έχετε ζητήσει το λόγο, αλλά δεν θα σας τον δώσω.
      ΧΡΗΣΤΟΣ ΠΑΠΟΥΤΣΗΣ: Επί τη βάσει του Κανονισμού της Βουλής ζητώ το λόγο, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ναι, ναι. Επί τη βάσει του Κανονισμού και εγώ σας τον αρνούμαι, γιατί θα πρέπει να ολοκληρωθεί ο κατάλογος των έξι πρώτων ομιλητών.
      ΧΡΗΣΤΟΣ ΠΑΠΟΥΤΣΗΣ: Όχι, κύριε Πρόεδρε. Πείτε μου τι γράφει ο Κανονισμός. Πώς δικαιολογείται η παρέμβαση του κυρίου Υπουργού;
      ΠΡΟΕΔΡΕΥΩΝ (Φίλιππος Πετσάλνικος): Οι Υπουργοί έχουν τη δυνατότητα, όποτε το ζητήσουν, να παίρνουν το λόγο μέχρι τρία λεπτά.
      ΧΡΗΣΤΟΣ ΠΑΠΟΥΤΣΗΣ: Δεν μπορεί, όμως, ο κύριος Υπουργός, να καθυβρίζει μία ολόκληρη κοινοβουλευτική παράταξη, κύριε Πρόεδρε και εσείς να το ανέχεστε. Να τον ανακαλέσετε στην τάξη τότε! 
      ΠΡΟΕΔΡΕΥΩΝ (Φίλιππος Πετσάλνικος): Κύριε Παπουτσή, ξέρετε…
      ΧΡΗΣΤΟΣ ΠΑΠΟΥΤΣΗΣ: Τότε, εγκαλώ εσάς. Εγκαλώ, λοιπόν, το Προεδρείο γιατί δεν έχει ανακαλέσει, τον κύριο Υπουργό, στην τάξη. Δεν του ζήτησε να διαγραφεί από τα Πρακτικά αυτό το οποίο ανέφερε για την Κοινοβουλευτική Ομάδα του ΠΑΣΟΚ και τον εισηγητή μας κ. Φλωρίδη μόλις προηγουμένως. Διαμαρτύρομαι εντόνως διότι, ο κύριος Υπουργός, χρησιμοποίησε τον όρο «ύβρις» προσβάλλοντας το ΠΑΣΟΚ και τον κ. Φλωρίδη και εσείς τον ανεχθήκατε.
      ΠΡΟΕΔΡΕΥΩΝ (Φίλιππος Πετσάλνικος): Έχετε δικαίωμα να εγκαλέσετε και το Προεδρείο. Το Προεδρείο δεν ασκεί λογοκρισία κατ’ αρχήν….
      ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ: Το «καρνάβαλος» είναι έπαινος;
      ΧΡΗΣΤΟΣ ΠΑΠΟΥΤΣΗΣ: Γι’ αυτό ζητώ το λόγο, κύριε Πρόεδρε.
      ΠΑΝΑΓΙΩΤΗΣ ΑΔΡΑΚΤΑΣ: Σε ποιον αναφέρθηκε ο κ. Φλωρίδης;
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριε Αδρακτά. Αιφνιδίως θα βρεθούν διάφοροι υποστηρικτές μου εδώ στην Αίθουσα, ίσως λόγω της υπερβολής στην οποία προχώρησε ο κ. Παπουτσής εγκαλώντας με ως Προεδρείο, διότι θα έπρεπε να ανακαλέσω στην τάξη τον κύριο Υπουργό.
      ΧΡΗΣΤΟΣ ΠΑΠΟΥΤΣΗΣ: Μάλιστα. Ρωτώ για ποιο λόγο δεν έχετε εγκαλέσει, τον κύριο Υπουργό, ο οποίος καθύβρισε την Κοινοβουλευτική Ομάδα του ΠΑΣΟΚ μόλις προηγουμένως.
      ΠΡΟΕΔΡΕΥΩΝ (Φίλιππος Πετσάλνικος): Από το Βήμα του ομιλητή, κάθε ομιλητής λέει αυτά που θέλει να πει …
      ΧΡΗΣΤΟΣ ΠΑΠΟΥΤΣΗΣ: Και εγώ υποχρεούμαι να αντιδράσω, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): …και οι απαντώντες έχουν επίσης τη δυνατότητα να απαντήσουν. Το Προεδρείο δεν δικαιούται να πάρει το μέρος του άλφα ή βήτα ομιλητή ούτε να παίξει το ρόλο του Κοινοβουλευτικού Εκπροσώπου ή του εισηγητή για οποιαδήποτε Κοινοβουλευτική Ομάδα, όπως αντιλαμβάνεστε…
      ΧΡΗΣΤΟΣ ΠΑΠΟΥΤΣΗΣ:  Ούτε μπορείτε, όμως, να απαγορεύσετε από τον Κοινοβουλευτικό Εκπρόσωπο να υπερασπιστεί την παράταξή του….
      ΠΡΟΕΔΡΕΥΩΝ (Φίλιππος Πετσάλνικος): …γιατί τότε εσείς θα ήσασταν οι συνάδελφοι από κάτω που θα κατηγορούσατε το Προεδρείο ότι παίρνει έναν άλλο ρόλο ο οποίος δεν του ανήκει.
      ΧΡΗΣΤΟΣ ΠΑΠΟΥΤΣΗΣ: Ούτε μπορείτε, όμως, να απαγορεύσετε από τον Κοινοβουλευτικό Εκπρόσωπο, κύριε Πρόεδρε, να αντιδράσει στις ύβρεις του κυρίου Υπουργού. Με συγχωρείτε πολύ!
      ΠΡΟΕΔΡΕΥΩΝ (Φίλιππος Πετσάλνικος): Ας ξαναγυρίσουμε στον Κανονισμό. Κατά τον Κανονισμό, επαναλαμβάνω, θα πρέπει να ολοκληρωθεί ο κατάλογος των ομιλητών.
      ΧΡΗΣΤΟΣ ΠΑΠΟΥΤΣΗΣ: Πολύ ωραία!
      ΠΡΟΕΔΡΕΥΩΝ (Φίλιππος Πετσάλνικος): Και χθες το βράδυ που κατ’ εξαίρεσιν, πριν ανέλθω εγώ στην Έδρα, είχε ακολουθηθεί μία παρόμοια, θα λέγαμε, διαδικασία, δηλαδή με βάση το ότι ο κ. Σούρλας είχε δώσει το λόγο στον Κοινοβουλευτικό Εκπρόσωπο του ΠΑΣΟΚ, δημιουργήθηκε ολόκληρο πρόβλημα μετά με τις διαμαρτυρίες και των Βουλευτών γιατί δεν ερχόταν η σειρά τους για να ομιλήσουν, καθώς επίσης και κάποιων Κοινοβουλευτικών Εκπροσώπων που εκείνη την ώρα ζητούσαν και αυτοί το λόγο.
      Φοβάμαι ότι το ίδιο θα επαναληφθεί και σήμερα, εάν πράγματι φύγουμε από τη διαδικασία η οποία πάγια εδώ εφαρμόζεται, να ολοκληρώνεται δηλαδή ο κατάλογος των πρώτων ομιλητών και μετά να ακολουθούν οι τοποθετήσεις και των Κοινοβουλευτικών Εκπροσώπων. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, με συγχωρείτε πάρα πολύ…
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Παπουτσή. Εγώ δεν έχω αντίρρηση να δώσω το λόγο στον οποιονδήποτε. Όμως, πράγματι θα είναι μια διαδικασία εκτός Κανονισμού της Βουλής. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, είμαστε εδώ όλοι οι συνάδελφοι του ΠΑΣΟΚ ακριβώς υπερασπιζόμενοι τον Κανονισμό της Βουλής και του δικαιώματός μας να ελέγχουμε την Κυβέρνηση, όσον αφορά τις πράξεις και τις πρωτοβουλίες της. 
      Από το πρωί σήμερα, αφού ακούσαμε από την τηλεόραση –εσείς δεν ήσασταν εδώ- τον κύριο Υπουργό να ανακοινώνει την απόφαση του Σώματος που θα πάρουμε, όσον αφορά την οργάνωση της συζήτησης του σχεδίου νόμου, στη συνέχεια ακούσαμε τον κύριο Υπουργό πριν από την έναρξη του εισηγητή της Πλειοψηφίας να αναγιγνώσκει νέο σχέδιο νόμου το οποίο έφερε σήμερα. 
      Ζητήσαμε το λόγο και απαιτήσαμε από το Προεδρείο να προστατεύσει τον Κανονισμό της Βουλής. Όμως, σε καμμία περίπτωση δεν μπορούμε να ανεχθούμε τον Υπουργό εν μέσω Τριωδίου να παριστάνει τον «καρνάβαλο»! Δεν αποδεχόμαστε τον κύριο Υπουργό να καθυβρίζει την Κοινοβουλευτική Ομάδα του ΠΑΣΟΚ και να αμφισβητεί την εντιμότητα των συναδέλφων οι οποίοι λαμβάνουν το λόγο. 
      (Διαμαρτυρίες από την πτέρυγα της Νέας Δημοκρατίας)
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, θέλω το λόγο επί προσωπικού. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Παπουτσή, επαναλαμβάνω…
      ΧΡΗΣΤΟΣ ΠΑΠΟΥΤΣΗΣ: Δεν το δεχόμαστε και το απορρίπτουμε. Και παρακαλώ πάρα πολύ, κύριε Πρόεδρε, να ζητήσετε από τον κύριο Υπουργό να είναι περισσότερο προσεκτικός στις εκφράσεις του όσον αφορά τους Βουλευτές του ΠΑΣΟΚ!
      (Χειροκροτήματα από την πτέρυγα του ΠΑΣΟΚ)
       ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, θέλω το λόγο επί προσωπικού! 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Υπουργέ. 
      Μισό λεπτό, κύριε Αδρακτά. 
      Κύριε Παπουτσή, επαναλαμβάνω ότι με βάση τον Κανονισμό της Βουλής τα μέλη της Κυβέρνησης δικαιούνται να κάνουν παρεμβάσεις ακόμα και πριν από την τοποθέτησή τους. Μάλιστα, το σχετικό άρθρο του Κανονισμού είναι υπό συζήτηση για να αναθεωρηθεί, για να γίνει ακόμα περισσότερο σαφές όσον αφορά το τι σημαίνει ότι οι πρώτοι έξι ομιλητές μιλούν χωρίς να γίνονται άλλες παρεμβολές. 
      Δεν ξέρω ποια θα είναι η νέα μορφή της ρύθμισης. Όμως, θυμίζω ότι μέχρι τώρα οι μόνες εξαιρέσεις -που ίσως κατ’ ερμηνεία του Κανονισμού έχουν εφαρμοστεί- είναι για τις παρεμβάσεις των Υπουργών. Πιθανά ο κύριος Υπουργός να έπρεπε να περιμένει σε λίγο, γιατί ήδη δύο συνάδελφοι έχουν μιλήσει και είναι άλλοι τέσσερις να μιλήσουν. Σε μισή ώρα, δηλαδή, θα ήταν η σειρά του για να κάνει την τοποθέτησή του και να έχουν τη δυνατότητα, όπως προβλέπει ο Κανονισμός, να ακολουθήσουν μετά με τις δικές τους κριτικές τοποθετήσεις οι Κοινοβουλευτικοί Εκπρόσωποι. 
      Τώρα, όμως, επαναλαμβάνω ότι μ’ αυτήν τη διαδικασία και χρόνος θα χαθεί και δικαιολογημένο θα είναι το παράπονο των συναδέλφων που περιμένουν στον κατάλογο. 
      Κύριε Υπουργέ, ζητήσατε το λόγο για δεύτερη παρέμβαση; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν είναι παρέμβαση, κύριε Πρόεδρε. Είναι προσωπικό. 
      ΠΡΟΕΔΡΕΥΩΝ (Φίλιππος Πετσάλνικος): Πάντως, πρέπει να σας πω, κύριε Υπουργέ, ότι το Προεδρείο δεν έχει διαπιστώσει προσωπικό ζήτημα με την έννοια που περιγράφεται στον Κανονισμό.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Θα το κρίνετε όταν θα σας πω, κύριε Πρόεδρε.  
      Μου επιτρέπετε; 
      ΠΡΟΕΔΡΕΥΩΝ (Φίλιππος Πετσάλνικος): Θα σας δώσω το λόγο για δύο λεπτά επί προσωπικού…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ένα λεπτό θέλω, κύριε Πρόεδρε.  
      ΠΡΟΕΔΡΕΥΩΝ (Φίλιππος Πετσάλνικος): Όμως, εκτιμώ ότι μετά θα χρειαστεί επί προσωπικού να υπάρξει ανταπάντηση και έτσι θα απωλεσθεί ο χρόνος τον οποίο δεν θα έπρεπε να χάνουμε. 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε…
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Αδρακτά. Μη βιάζεστε και εσείς.  
      Ορίστε, κύριε Υπουργέ, έχετε το λόγο για δύο λεπτά. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, θα ήθελα να παρακαλέσω τον κ. Παπουτσή να αναλογιστεί τι είπε πριν από λίγο και να το ανακαλέσει. 
      Εγώ δεν σας προσέβαλα, κύριε Παπουτσή…
      ΧΡΗΣΤΟΣ ΠΑΠΟΥΤΣΗΣ: Ούτε εγώ εσάς!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν σας είπα ότι είστε «καρνάβαλος»…
      ΧΡΗΣΤΟΣ ΠΑΠΟΥΤΣΗΣ: Ούτε εγώ εσάς!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Το είπατε πριν από δύο λεπτά και σας παραπέμπω στους Πρακτικογράφους να σας πουν τι ακριβώς είπατε. 
      ΧΡΗΣΤΟΣ ΠΑΠΟΥΤΣΗΣ: Ξέρω πολύ καλά τι είπα!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Διότι, προσέξτε…
      ΧΡΗΣΤΟΣ ΠΑΠΟΥΤΣΗΣ: Δεν δέχομαι κανέναν να υβρίζει την Κοινοβουλευτική Ομάδα του ΠΑΣΟΚ!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σας παρακαλώ πολύ, θα με ακούσετε, όπως σας άκουσα και εγώ πριν από λίγο. Καταλαβαίνω την ένταση και την ορμή σας. 
      Σας παρακαλώ πολύ, κύριε Παπουτσή. Δεν μας έχετε συνηθίσει. Είστε ένας αξιοπρεπής Κοινοβουλευτικός και θέλω να παραμείνετε, αν και αυτό έχει κάποια αξία για τη συζήτησή μας. 
      ΧΡΗΣΤΟΣ ΠΑΠΟΥΤΣΗΣ: Αφήστε με να επιλέγω τον τρόπο με τον οποίο θα πορεύομαι στον κοινοβουλευτικό μου βίο! 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σας παρακαλώ! 
      Πριν από λίγο είπατε μία κουβέντα. Εάν επιμείνετε σ’ αυτήν σας τη διατύπωση, θα ντρέπεστε για πάρα πολύ καιρό σ’ αυτήν την Αίθουσα. Εμείς δεν πρόκειται ποτέ να κατεβάσουμε το επίπεδο εκεί που το έχετε οδηγήσει. Πριν από λίγο άκουσα και τον κ. Φλωρίδη να λέει τα δικά του πράγματα. Απήντησα και σας είπα πολύ απλά «βγάλτε τις μάσκες μπροστά στην πραγματικότητα», διότι άλλα γίνονται…
      ΧΡΗΣΤΟΣ ΠΑΠΟΥΤΣΗΣ: Για ποιες «μάσκες» μιλάτε, λοιπόν; Δεν είναι ύβρις αυτή; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σας παρακαλώ, κύριε Παπουτσή! Ρωτήστε τον κ. Φλωρίδη ο οποίος έφερε την εορταστική επικαιρότητα σ’ αυτόν τον ιερό χώρο! Αυτό κάνατε! Και εσείς τον συνοδεύετε. Όμως, σας είπα ότι αν δεν ανακαλέσετε, θα ντρέπεστε για πάρα πολύ καιρό σ’ αυτήν την Αίθουσα! 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, θα ήθελα το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): ...(δεν ακούστηκε)
      ΠΡΟΕΔΡΕΥΩΝ (Φίλιππος Πετσάλνικος): Ζητώ την κατανόησή σας, κύριε Αλαβάνο. Το είπα νωρίτερα ότι αυτό θα γίνει. Όμως, πιστεύω ότι με το δίλεπτο, θα τελειώσουμε. 
      Κύριε Παπουτσή, θα σας δώσω δύο λεπτά και δεν θα δώσω το λόγο σε κανέναν άλλον, εκτός από τον κ. Αδρακτά που έχει ζητήσει το λόγο ως Κοινοβουλευτικός Εκπρόσωπος. 
      ΚΩΝΣΤΑΝΤΙΝΟΣ Α?ΒΑΛΙΩΤΗΣ: Κύριε Πρόεδρε…
      ΠΡΟΕΔΡΕΥΩΝ (Φίλιππος Πετσάλνικος): Ο κ. Αϊβαλιώτης διαμαρτύρεται γιατί περιμένει τη σειρά του να μιλήσει. Αμέσως μετά συνεχίζουμε τον κατάλογο. 
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, υπάρχει σοβαρό προσωπικό ζήτημα. Για μισό λεπτό θα μιλήσω. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Φλωρίδη, θα σας παρακαλέσω να μην επιμένετε σ’ αυτό το σημείο. Και εσείς επί προσωπικού;
      ΓΕΩΡΓΙΟΣ ΦΛΩΡΙΔΗΣ: Υπάρχει σοβαρό προσωπικό ζήτημα, κύριε Πρόεδρε. 
      ΧΡΗΣΤΟΣ ΠΑΠΟΥΤΣΗΣ: Βεβαίως, υπάρχει προσωπικό ζήτημα, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Τότε, κύριε Παπουτσή, θα προηγηθεί ο κ. Φλωρίδης…
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, μόνο για το ΛΑΟΣ δεν υπάρχει προσωπικό ζήτημα!
      ΠΡΟΕΔΡΕΥΩΝ (Φίλιππος Πετσάλνικος): Κατά την άποψή μου, δεν υπάρχει πλέον θέμα επί προσωπικού. Όμως, επαναλαμβάνω ότι θα σας δώσω ένα δίλεπτο, με την κατανόησή σας. Και αν και το ΛΑΟΣ θέλει ένα δίλεπτο επί προσωπικού, να ολοκληρώσουμε εδώ. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, για σας το είπα. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Παπουτσή, έχετε το λόγο. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, για να δούμε αν στην πραγματικότητα υπάρχει βάση για το αν κάποιος πρέπει να ντρέπεται σ’ αυτήν την Αίθουσα μ’ αυτά τα οποία ξεστόμισε μόλις προηγουμένως, εγώ θέλω να απευθυνθώ σε σας, κύριε Πρόεδρε και να ζητήσετε εσείς από τον κύριο Υπουργό να εξηγήσει στο Σώμα τι εννοεί όταν λέει: «να βγάλετε τις μάσκες». Ποιοι να βγάλουν τις μάσκες; 
      Ποιοι πολιτεύονται με μάσκες; Ποιοι είναι εκείνοι, οι οποίοι μιλούν με ψεύδη στον ελληνικό λαό; Ποιοι είναι αυτοί, οι οποίοι νομοθετούν και οδηγούν το Κοινοβούλιο σε τέτοιες ατραπούς; Ποιοι είναι αυτοί, οι οποίοι ψηφίζουν άλλα νομοσχέδια στις επιτροπές και άλλα φέρνουν εδώ; Και ποιοι είναι αυτοί, οι οποίοι βάζουν την υπογραφή τους σε άλλες συμβάσεις και φέρνουν άλλα πράγματα εδώ για να υποστηρίξουν μέσα στο Κοινοβούλιο και να νομοθετήσουν; Ποιοι είναι εκείνοι οι οποίοι φέρνουν νομοθετήματα, τα οποία έχουν κόστος για τον προϋπολογισμό του Κράτους, χωρίς έκθεση του Λογιστηρίου; Για να δούμε ποιοι πολιτεύονται με μάσκες και ποιοι όχι!
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, να ολοκληρώσουμε αυτό τον κύκλο. Η έκκληση του Προεδρείου θα ήταν να αφαιρεθούν όλα περί «μασκών» από οποιονδήποτε και αν ελέχθησαν εδώ. Όλες οι φράσεις που αφορούν τις «μάσκες» κ.λπ. καλό θα ήταν να απαλειφθούν, γιατί δεν ειπώθηκαν μόνο μία φορά. Ειπώθηκαν περισσότερες φορές και από πολλούς. Και ο κύριος Υπουργός  αναφέρθηκε σε «μάσκες», καθώς και άλλοι ομιλητές. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τα «καρναβάλια», κύριε  Πρόεδρε, τα παραλείπετε στις αναφορές σας. Ντροπή για τη Βουλή!
      ΠΡΟΕΔΡΕΥΩΝ (Φίλιππος Πετσάλνικος): Λέω ότι αυτό θα ήταν η ευχή και η επιθυμία του Προεδρείου, εάν δηλαδή οι ομιλητές δέχονταν να απαλειφθούν όσα ειπώθηκαν σε σχέση με «καρναβάλια», «μάσκες» και τέτοιου είδους υποκρισίες.
      Ο κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ: Κύριε  Πρόεδρε, ο κύριος Υπουργός  με «τίμησε» με διάφορα κοσμητικά επίθετα. Τα αντιπαρέρχομαι. Θεωρώ όμως απαράδεκτο μέσα στη σύγχυση και τον εκνευρισμό του να προσπαθεί να διαστρεβλώσει τόσο βάναυσα μία συγκεκριμένη φράση. 
      Κύριε  Υπουργέ, εγώ δεν αποκάλεσα τους γιατρούς «ιθαγενείς». Είπα ότι εσείς τους συμπεριφέρεστε ως τέτοιους και αυτό τους προσβάλλει. 
      Και για να κλείσω, η Βουλή και ειδικά η Ολομέλεια, κύριε Υπουργέ, την οποίαν σπανίως τιμάτε με την παρουσία σας, είναι δύσκολη υπόθεση πρέπει να σας πω. Και σίγουρα, δεν είναι σαλόνι στο Κολωνάκι για απογευματινό τσάι!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Εσείς είστε θαμών. Εγώ δεν πήγα ποτέ εκεί!
      ΣΠΥΡΙΔΩΝΑΣ-ΠΑΝΑΓΙΩΤΗΣ ΛΙΒΑΝΟΣ: Εσείς κάθε πότε έρχεστε στη Βουλή, κύριε Φλωρίδη;
      ΓΕΩΡΓΙΟΣ ΦΛΩΡΙΔΗΣ: Είναι άλλο πράγμα η Βουλή. Η Βουλή έχει δυσκολίες, κύριε Υπουργέ. Και αυτό οφείλετε σιγά-σιγά να  το καταλάβετε, ενόψει μάλιστα και αυτών των φιλοδοξιών που ξεδιπλώνετε.
      ΠΑΝΑΓΙΩΤΗΣ ΑΔΡΑΚΤΑΣ: Κύριε  Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Φίλιππος Πετσάλνικος): Κύριε  Αδρακτά, έχετε το λόγο για μια σύντομη παρέμβαση. 
      Σας παρακαλώ όμως, κύριοι συνάδελφοι, να ολοκληρώσουμε εδώ αυτή την άχαρη κιόλας, θα έλεγα, συζήτηση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μιας και γίνεται η συζήτηση…
      ΠΡΟΕΔΡΕΥΩΝ (Φίλιππος Πετσάλνικος): Κύριε  Καστανίδη, αφήστε τώρα την παρέμβαση, σας παρακαλώ.
      Κύριε  Αδρακτά, έχετε το λόγο.
      ΠΑΝΑΓΙΩΤΗΣ ΑΔΡΑΚΤΑΣ: Κύριε  Πρόεδρε, λυπάμαι πραγματικά για το επίπεδο που δημιουργήθηκε αυτή τη στιγμή στο Κοινοβούλιο. Δεν τιμά καμμία πτέρυγα. Και βεβαίως, δεν τιμά κυρίως αυτούς που το προκάλεσαν. Και δεν κατάλαβα για ποιο λόγο δημιουργήθηκε αυτός ο εκνευρισμός, δεν κατάλαβα γιατί ανέβηκαν οι τόνοι και πήγαν εκεί που πήγαν, δεν κατάλαβα γιατί επικαλέσθηκε ο συνάδελφος κ. Φλωρίδης το «βασιλιά-καρνάβαλο». Αν οι σκέψεις αυτές εκφράζουν τους συναδέλφους του ΠΑΣΟΚ, σαφώς δεν εκφράζουν εμάς.
      Κύριε  Πρόεδρε, θεωρώ ότι το ΠΑΣΟΚ είναι σε δύσκολη θέση με το παρόν νομοσχέδιο και ψάχνει αφορμές για να δημιουργήσει εντύπωση. Ο κ. Φλωρίδης θα πρέπει να ανακαλέσει αυτά που είπε για «βασιλιά-καρνάβαλο».
      Είναι ανεπίτρεπτο, κύριε  Φλωρίδη, μέσα σε αυτή την Αίθουσα! 
      Αν δεν ανακαλέσει, παρακαλώ, κύριε Πρόεδρε, εσείς να επιληφθείτε να διαγραφούν από τα Πρακτικά! Δεν τιμούν το Ελληνικό Κοινοβούλιο τέτοιες εκφράσεις! Και δεν απάντησε έτσι ο κύριος Υπουργός! Είναι ανεπίτρεπτο! 
      Ξέρετε, κύριε Φλωρίδη, ποιος πίνει καφέ στο Κολωνάκι; Είναι αυτή η πολιτική αντιπαράθεση, κύριε Φλωρίδη; Είναι αυτή η πολιτική αντιπαράθεση για το νομοσχέδιο; Θα τα ακούσετε και στην τοποθέτησή μου. Αυτά είναι τα μεγάλα επιχειρήματα που έχετε κατά του νομοσχεδίου; Το αν έρχεται πολλές φορές ή αν δεν έρχεται ο κύριος Υπουργός; Είναι παλιός κοινοβουλευτικός. Ξέρει το πότε έρχεται κι έχει έρθει πάρα πολλές φορές. Αυτή είναι η κριτική του νομοσχεδίου; Εδώ φαίνεται η γύμνια του «βασιλιά»! Εδώ φαίνεται ότι δεν έχετε τα επιχειρήματα να στηρίξετε τη θέση σας!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, το υπό συζήτηση νομοσχέδιο είναι ένα νομοσχέδιο για ένα σημαντικό θέμα.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Φίλιππος Πετσάλνικος): Όχι, κύριε  Σκουλάκη, δεν έχετε το λόγο τώρα κι εσείς.
       Κύριοι συνάδελφοι, θα προχωρήσουμε τώρα στον κατάλογο των ομιλητών.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, άκουσα το συνάδελφο, ο οποίος έχει διατελέσει και Πρόεδρος της Επιτροπής Κοινωνικών Υποθέσεων. Να μας πει εάν υπάρχει στην ιστορία του Ελληνικού Κοινοβουλίου να συζητούμε άλλο νομοσχέδιο και σε άλλο να αναφέρεται η έκθεση του Συμβουλίου της Βουλής.
      ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλάκη, σας παρακαλώ, καθίστε κάτω. Θα έρθει η σειρά σας για να μιλήσετε κι εσείς.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, να μας πει ο κύριος συνάδελφος…
      ΠΡΟΕΔΡΕΥΩΝ (Φίλιππος Πετσάλνικος): Καθίστε κάτω, σας παρακαλώ, κύριε Σκουλάκη και σεβαστείτε τους συναδέλφους που αναμένουν στον κατάλογο!
      Το λόγο έχει ο κ. Αϊβαλιώτης, Βουλευτής του Λαϊκού Ορθόδοξου Συναγερμού. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Είμαι νέος Βουλευτής, ενάμισι χρόνο μετράω σ’ αυτή τη Βουλή, όπως και το κόμμα μας. Λυπάμαι για το θέαμα που παρουσιάζει η Βουλή σήμερα. Είναι ένα πολύ ευαίσθητο νομοσχέδιο. Μας παρακολουθεί ο κόσμος από την τηλεόραση. Παρακαλώ και τα δύο παλιά, αυτάρεσκα αποκαλούμενα, κόμματα εξουσίας να δείξουν υπευθυνότητα, να σταματήσουν αυτά τα «πλακώματα». Είναι αστείο το θέαμα, μας παρακολουθεί, επαναλαμβάνω, ο κόσμος από την τηλεόραση. Ας επικεντρωθούμε στο νομοσχέδιο.
      Ο μηδενισμός οδηγεί στη γραφικότητα και ούτε εγώ ούτε ο ΛΑΟΣ δεν εννοούμε να γίνουμε γραφικοί. Δεν μπορεί σε ένα νομοσχέδιο που περιγράφηκε από τον κ. Αβραμόπουλο ως τομή …
      (Θόρυβος στην Αίθουσα)
      Κύριε Πρόεδρε, αν έχετε την καλοσύνη να μπορέσω να μιλήσω!
      ΠΡΟΕΔΡΕΥΩΝ (Φίλιππος Πετσάλνικος): Ο συνάδελφος που ομιλεί διαμαρτύρεται, γιατί φαίνεται ότι παράγεται θόρυβος στην Αίθουσα και τον ενοχλεί αυτό. 
      Σας παρακαλώ, κύριοι συνάδελφοι, κάντε ησυχία! 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Έλεγα, λοιπόν, ότι δεν μπορεί σ΄ ένα νομοσχέδιο το οποίο ο Υπουργός το παρουσίασε και το περιέγραψε στην επιτροπή ως τομή, να μην υπάρχει τίποτε σωστό. Φυσικά, έχει και τεράστιες αδυναμίες. Όλοι ξέρουμε τι γίνεται στην υγεία, όλοι ξέρουμε ότι η καρέκλα του Υπουργού Υγείας και Κοινωνικής Αλληλεγγύης είναι «ηλεκτρική» καρέκλα και η συγκεκριμένη υπουργική θέση δεν είναι και επιθυμητή ιδιαίτερα από πολλούς, ιδίως από εκείνα τα στελέχη των κομμάτων τα οποία είναι προβεβλημένα. 
      Το πρόσφατο περιστατικό με τις ελλείψεις στο ασθενοφόρο οδήγησε στο γνωστό τραγικό περιστατικό με το θάνατο του πενηντατριάχρονου και αποκάλυψε προβλήματα τα οποία σε οποιοδήποτε πολιτισμένο κράτος, σε οποιοδήποτε σοβαρό κράτος, θα έπρεπε να είναι λυμένα από καιρό. Όμως, όπως τόνισε και ο Πρόεδρός μας μιλώντας στη Βουλή, αν στη θέση του κ. Αβραμόπουλου ήταν ο κ. Κιλτίδης ή ο κ. Νικηφοράκης για να θυμηθώ τους δύο αξιόλογους Βουλευτές της Νέας Δημοκρατίας που ανέφερε ο Πρόεδρος, ο κ. Καρατζαφέρης, δεν θα υπήρχε αυτή η αντίδραση. Αυτό, λοιπόν, δείχνει ότι είναι σκληρό το πόκερ της διαδοχής στη Νέα Δημοκρατία και κάποιοι μέσα στο κόμμα σας, κύριε Υπουργέ, ρίχνουν όλα τα χαρτιά όσο πλησιάζουν οι εκλογές και όσο φυσικά η ήττα του κόμματός σας γίνεται όλο και πιο εμφανής στον ορίζοντα.
      Να μοιραστώ μαζί σας κάποια προσωπική εμπειρία, επειδή πριν εκλεγώ Βουλευτής αλλά και μετά, όταν εξελέγην, είχα δυστυχώς συνεχή εμπλοκή με τα δημόσια νοσοκομεία με παρατεταμένες παραμονές στενών συγγενικών προσώπων σε αυτά. Πριν εκλεγώ, ήμουν εντελώς άγνωστος και πρέπει να το πούμε αυτό, γιατί μας ακούνε και οι νοσηλευτές, μας ακούνε και οι γιατροί, το προσωπικό που δουλεύει στα δημόσια νοσοκομεία. Πριν εκλεγώ, λοιπόν, ήμουν παντελώς άγνωστος και δεν υπήρχε καμμία διακριτική μεταχείριση υπέρ μου στα δημόσια νοσοκομεία. Πρέπει να παραδεχθώ ότι και το ΕΚΑΒ -που κάνει ένα εξαιρετικά δύσκολο έργο σε συνθήκες άθλιες στις μεγαλουπόλεις της Ελλάδος, όπου η κυκλοφορία είναι εφιαλτική και όλα τα υπόλοιπα προβλήματα που ξέρουμε- και οι γιατροί και οι νοσηλευτές των δημόσιων νοσοκομείων κάνουν και έκαναν –καταθέτω την προσωπική μου εμπειρία- ό,τι μπορούσαν για να υπάρξει παροχή υψηλών υπηρεσιών περίθαλψης και αμειβόμενοι όλοι αυτοί και πρέπει να το πούμε, με αμελητέους μισθούς. Δεν έχουν καμμία σχέση οι μισθοί στα δημόσια νοσοκομεία, οι μισθοί των εργαζομένων στο ΕΚΑΒ με αυτούς στα αντίστοιχα δημόσια νοσοκομεία στις χώρες της Ευρωπαϊκής Ένωσης. Κάνουν, λοιπόν, ένα βαρύ και ανθυγιεινό επάγγελμα. Αλλά ούτε εσείς οι «γαλάζιοι» αλλά ούτε και οι «πράσινοι» το θεσμοθετήσατε, όπως ακριβώς είναι, βαρύ και ανθυγιεινό. Είναι εξωφρενικό αυτό που συμβαίνει. Δεν είναι βαρύ και ανθυγιεινό αυτό που περιέγραψε πριν από λίγο ο κ. Λεβέντης εάν δεν κάνω λάθος! Νοσηλεύτριες λεπτές κυρίες οι οποίες δουλεύουν μέσα σε άθλιες συνθήκες, να μη θεωρείται ότι η δουλειά που κάνουν είναι βαριά και ανθυγιεινή στα δημόσια νοσοκομεία! 
      Κύριε Καρανίκα, με κοιτάτε. Είστε πασίγνωστος γιατρός, έχετε δουλέψει σε δημόσιο νοσοκομείο και έτσι ακριβώς είναι. Δεν είναι βαρύ και ανθυγιεινό; Μας ακούει ο κόσμος! Τι είναι τέλος πάντων, βαρύ και ανθυγιεινό αν δεν είναι η δουλειά που κάνουν αυτοί που συμφωνεί μαζί μου και ο κ. Καρανίκας, αυτοί που περιέγραψε ο κ. Λεβέντης, των νοσηλευτών στα δημόσια νοσοκομεία; 
      Είπα και πριν, ότι ο μηδενισμός και το συνεχές αντιπολιτευτικό «μοιρολόι» οδηγεί στην αναξιοπιστία και νομίζω κατά την άποψη μου, και στη γραφικότητα. Η κατάσταση στα νοσοκομεία σήμερα είναι καλύτερη από πλευράς παροχής υπηρεσιών υγείας απ’ ό,τι ήταν πριν δέκα χρόνια και πρέπει να το παραδεχθούμε αυτό. Γιατί πάντα δεν μπορεί να βλέπουμε το ποτήρι μισοάδειο. Πολλές φορές το ποτήρι είναι μισογεμάτο. Με τις τεράστιες αδυναμίες που συμφωνούμε όλοι –τις έζησα από πρώτο χέρι- πρέπει, όμως, να παραδεχθούμε ότι είναι καλύτερη η κατάσταση στα νοσοκομεία σήμερα, γιατί μεσολάβησαν φυσικά και οι πόροι της Ευρωπαϊκής Ένωσης που θα αναφερθώ λίγο παρακάτω σ’ αυτό.
      Οι αλλοδαποί που με κάθε τρόπο ήρθαν στην Ελλάδα τα τελευταία δεκαέξι, δέκα επτά, δέκα οκτώ χρόνια, έχουν υψηλού επιπέδου περίθαλψη δωρεάν και επί ίσοις όροις με τους Έλληνες βαριά φορολογούμενους πολίτες. Αυτή είναι η αλήθεια, το είδα με τα μάτια μου πρόσφατα σε δημόσιο νοσοκομείο.
      Εγώ πρέπει να σας πω ότι δεν είχα τέτοιο επίπεδο περίθαλψης. Ο κ. Παπουτσής θα με καταλάβει και ο κ. Αλαβάνος. Δεν είχαμε εμείς στο Βέλγιο το ίδιο επίπεδο περίθαλψης στα δημόσια νοσοκομεία εκεί και ας ήμασταν Κοινοτικοί υπήκοοι και ας αφήναμε και ένα σωρό λεφτά ως υψηλόμισθοι στα όργανα της Ευρωπαϊκής Ένωσης. Δεν νιώσαμε ποτέ τη ζεστασιά που νιώθουν οι αλλοδαποί οι οποίοι ήλθαν με τους σωστούς τρόπους στην Ελλάδα -να μην επεκταθώ- στα δημόσια νοσοκομεία της Ελλάδας, τα οποία συντηρούν με το υστέρημά τους οι Έλληνες φορολογούμενοι. Αυτή είναι η αλήθεια. Με το αίμα της ψυχής τους συντηρούνται οι Έλληνες φορολογούμενοι κι εμείς είμαστε τόσο μεγαλόψυχοι, τόσο άνετοι, τόσο πολιτισμένοι, που μπορούμε να παρέχουμε στους αλλοδαπούς δωρεάν υπηρεσίες υγείας στα δημόσια νοσοκομεία συχνά και εις βάρος των Ελλήνων φορολογουμένων. 
      Οι γιατροί, λοιπόν, αναφέρουν ότι στην Ελλάδα το νοσήλιο είναι κάτω του κόστους και από τον Έβρο πληροφορήθηκα χθες –που υπηρέτησα τη στρατιωτική μου θητεία και έχω πολλές επαφές με τα ΜΜΕ εκεί- ότι Άγγλοι ασθενείς έχουν αρχίσει και νοσηλεύονται στο μεγάλο νοσοκομείο που έχει δημιουργηθεί στην Αλεξανδρούπολη με αστείο κόστος, διότι τους συμφέρει να πάρουν το αεροπλάνο, να βρεθούν στην Αλεξανδρούπολη, να εγχειριστούν, να γυρίσουν πίσω στην πατρίδα τους και το κόστος να το επιβαρύνεται ο Έλληνας φορολογούμενος μέσω του ελληνικού κρατικού προϋπολογισμού. 
      Όμως, για να ευθυμήσουμε λίγο, γιατί έγινε πολύ βαριά η ατμόσφαιρα με αυτές τις ανταλλαγές των ύβρεων, βλέπω ότι η ταινία «Ο Άγγλος ασθενής» θα ξαναγυριστεί με πρωταγωνιστή κάποιον Βρετανό ασθενή, ο οποίος βρίσκεται στην Αλεξανδρούπολη και θεραπεύεται σε βάρος των Ελλήνων φορολογουμένων! 
      Εδώ βέβαια να θυμίσω τον πακτωλό των χρημάτων που επί χρόνια δίνονταν από Έλληνες ασθενείς στην Αγγλία για τις γνωστές υπηρεσίες περίθαλψης που είχαν οι Έλληνες πολίτες. 
      Αισθητική παρατήρηση, κύριε Υπουργέ, και σας παρακαλώ να το προσέξετε, ξέρω ότι παρακολουθείτε, γιατί είναι κρίσιμη αυτή η παρατήρηση, τι γίνεται με τις ονομασίες των νοσοκομείων; Όλα τα νοσοκομεία θα λέγονται «Γεώργιος Γεννηματάς» και «Ανδρέας Παπανδρέου»; Έλεος πια, έχουν περάσει άνθρωποι που έχουν αφήσει ιστορία σε αυτήν την χώρα! Αναφέρω για παράδειγμα τον Νικόλαο Λούρο, τον Δοξιάδη, άνθρωποι που ασχολήθηκαν με την υγεία του κόσμου, των μη προνομιούχων. Δεν μπορεί όλα τα νοσοκομεία να ονομάζονται «Γεώργιος Γεννηματάς» και «Ανδρέας Παπανδρέου». Στο κάτω-κάτω φτιάχτηκαν τα περισσότερα με κονδύλια της Ευρωπαϊκής Ένωσης. Ας θυμίσουμε και ανθρώπους οι οποίοι έλιωσαν μέσα στο δημόσιο σύστημα υγείας. Ανέφερα τα παραδείγματα του Λούρου και του Δοξιάδη. Ας ονομάσουμε και νοσοκομεία προς τιμήν αυτών των ανθρώπων, που έχουν φύγει από τη ζωή και δεν τιμήθηκαν ανάλογα με την προσφορά τους! 
      Στο κάτω-κάτω να θυμηθώ και πόσα νοσοκομεία έχουν το όνομα του Παπανικολάου, που έσωσε δεκάδες εκατομμύρια γυναίκες από το θάνατο με το γνωστό «ΠΑΠ – ΤΕΣΤ». Ας δούμε σήμερα πόσα νοσοκομεία ονομάζονται «Ανδρέας Παπανδρέου» και πόσα «Παπανικολάου» σε αυτήν τη χώρα. Νομίζω ότι είναι δίκαιο να μιλήσουμε και γι’ αυτό το θέμα!
      Για πέντε χρόνια ακούμε για έλλειψη προσωπικού. Θα μάθουμε επιτέλους ποιος φταίει; Το ΑΣΕΠ, τα νοσοκομεία; Ποιος φταίει γι’ αυτήν την έλλειψη προσωπικού; Εν πάση περιπτώσει επειδή άκουσα για μία επιστολή του ΑΣΕΠ, ας μην κάνει και το τιμητή το ΑΣΕΠ, όταν θυμάμαι τις καταγγελίες που έφταναν στις Βρυξέλλες, όταν μέλος της Επιτροπής Αναφορών ήταν ο Πρόεδρος κ. Καρατζαφέρης που ήταν Ευρωβουλευτής. Δεκάδες καταγγελίες υπήρχαν από Έλληνες πολίτες εναντίον του ΑΣΕΠ. 
      Πραγματικά «τρελαίνομαι» για την κριτική που ακούω για το ΠΑΣΟΚ, για τις  προτάσεις για την αποσύνδεση του βαθμού από το μισθό, όταν είκοσι χρόνια ήταν στην κυβέρνηση το ΠΑΣΟΚ. Τι το εμπόδισε το ΠΑΣΟΚ αυτά που μας λέει συνέχεια για την  υγεία, να τα κάνει; 
      Ας φτιάξουμε τις αμοιβές των γιατρών και των νοσηλευτών στα δημόσια νοσοκομεία. Ας κοιτάξουμε τις δύσκολες συνθήκες εργασίας, ας κοιτάξουμε ότι δεν έχουν καμμία σχέση οι αμοιβές τους με αυτά που παίρνουν οι υπόλοιποι γιατροί στις χώρες-μέλη της Ευρωπαϊκής Ένωσης! 
      Εκείνο όμως που πρέπει να τονιστεί, κύριε Υπουργέ -και πρέπει να το πω- είναι ότι οι αλλαγές που προτείνατε είναι πολύ εκτεταμένες, δεν ήταν απλές νομοτεχνικές βελτιώσεις και γι’ αυτό η θέση του ΛΑΟΣ είναι ότι θα έπρεπε να υπάρξει αναπομπή του νομοσχεδίου στη Βουλή, συζήτηση και να ξαναέλθει στην Ολομέλεια. Θα ήταν μία καθαρή και τίμια λύση για ένα νομοσχέδιο που το χαρακτηρίζετε «τομή» και που μπορεί να αλλάξει όσα περίεργα γίνονται στον τομέα της υγείας. 
      Εδώ ζητάω την έγκυρη νομική αποτίμηση των υπηρεσιών της Νομικής Υπηρεσίας της Βουλής όχι με καθυστέρηση, όπως γίνεται συνήθως, αλλά γρήγορα να έχουμε μία γνώμη εάν θα έπρεπε να υπάρξει αναπομπή και να επανέλθει το νομοσχέδιο, όχι να έχουμε τη γνώμη κατόπιν εορτής, γιατί το τελευταίο που θα περίμενε κανείς να πάθει η υγεία, αυτό το εύθραυστο κομμάτι της δημόσιας ζωής, είναι να υπάρξει ένα νομοσχέδιο που θα κουτσαίνει και θα δώσει έναν «κουτσό» νόμο στη συνέχεια. 
      Ευχαριστώ.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Φίλιππος Πετσάλνικος): Ο κ. Σαμπαζιώτης έχει το λόγο.
      ΔΗΜΗΤΡΙΟΣ ΣΑΜΠΑΖΙΩΤΗΣ: Κυρίες και κύριοι συνάδελφοι, η Κυβέρνηση και το Υπουργείο Υγείας και Κοινωνικής Αλληλεγγύης  έχουν εξ αρχής θέσει ως βασική προτεραιότητα τη δημιουργία του νέου ΕΣΥ. Η πραγμάτωση βέβαια αυτού του στόχου περνάει μέσα από την αναβάθμιση των όρων «απασχόλησης του προσωπικού του» με κορυφαίο σημείο αναφοράς τους γιατρούς και τους νοσηλευτές. Η αδράνεια δεκαετιών έχει αναγκάσει τους γιατρούς να δουλεύουν κάτω από ιδιαίτερα αντίξοες συνθήκες και με μισθό που δεν αναλογεί στην κοινωνική τους προσφορά, ούτε βέβαια και στο επιστημονικό τους έργο, καθώς επίσης δεν αντιστοιχεί και δεν αναλογεί και στα πολλά χρόνια που επένδυσαν σπουδάζοντας για να γίνουν γιατροί. 
       Βέβαια, όπως είναι φυσικό, οι επιλογές μας βρίσκονται σε άμεση συνάρτηση με τους διαθέσιμους πόρους, αλλά και με το χρονοδιάγραμμα υλοποίησης του σχεδιασμού μας για την υγεία. Εμείς μιλάμε με συγκεκριμένες ενέργειες, κυρίες και κύριοι συνάδελφοι, και αναλαμβάνουμε συγκεκριμένες πρωτοβουλίες με στόχο να δώσουμε λύση στα χρόνια προβλήματα της υγείας.
       Κορυφαία πρωτοβουλία από το Υπουργείο Υγείας και Κοινωνικής Αλληλεγγύης είναι η σύνταξη αυτού του νομοσχεδίου που συζητάμε σήμερα το οποίο θέτει τα θεμέλια για ένα νέο ξεκίνημα στο δημόσιο σύστημα υπηρεσιών υγείας. Θεωρώ ότι γι’ αυτήν την πρωτοβουλία αξίζουν πραγματικά συγχαρητήρια στην πολιτική ηγεσία του Υπουργείου. 
      Το παρόν νομοσχέδιο λύνει χρόνια προβλήματα του ΕΣΥ, αλλά και χρόνια προβλήματα των νοσοκομειακών γιατρών. Κατοχυρώνει θεσμικά την πραγματική δημοκρατία στο σύστημα. Είναι μιας μείζονος σημασίας θεσμική παρέμβαση που συμβάλλει με τον πιο αποτελεσματικό τρόπο στη βελτίωση των παρεχομένων φροντίδων υγείας στον ελληνικό λαό. 
      Θεωρώ ότι η ενσωμάτωση της σύμβασης που υπεγράφη από τους γιατρούς και το Υπουργείο στο νομοσχέδιο αποτελεί σπουδαία μεταρρυθμιστική δράση, εκφράζει μια ελάχιστη αναγνώριση της προσφοράς των γιατρών και δημιουργεί παρακαταθήκη για τη συνέχιση του σπουδαίου έργου τους για ένα σύγχρονο, αποτελεσματικό και λειτουργικό δημόσιο σύστημα υγείας. Πρόκειται για μια συμφωνία η οποία βγάζει το ΕΣΥ από μία τελματώδη κατάσταση πολλών ετών και αποτελεί απόρροια ενός ειλικρινούς, συστηματικού και ανοικτού διαλόγου που ξεκίνησε εδώ και δύο χρόνια με τα θεσμικά όργανα των νοσοκομειακών γιατρών. Οι όποιες επουσιώδεις μισθολογικές παρεκκλίσεις οφείλονται στην αρνητική οικονομική συγκυρία διότι είναι σαφές ότι όταν πριν από δύο χρόνια είχαν ξεκινήσει αυτές οι διαδικασίες των διαπραγματεύσεων, δεν είχαμε μπροστά μας το «θολό» ορίζοντα της γενικευμένης παγκόσμιας οικονομικής κρίσης.
       Με την κλαδική συλλογική σύμβαση εργασίας, την πρώτη στην ιστορία του ΕΣΥ, εξασφαλίζεται η εφαρμογή του Κοινοτικού και του εθνικού Δικαίου για τα ανώτατα επιτρεπτά όρια εργασίας. Ορίζεται ρητά το ωράριο των γιατρών σε επτάωρο συνεχές πενθήμερο από Δευτέρα έως Παρασκευή, ενώ παρέχεται στον γιατρό εικοσιτετράωρη ανάπαυση σε εργάσιμη ημέρα μετά από ενεργό εφημερία. Λαμβάνεται επίσης μια σειρά μέτρων για την αναμόρφωση της διαδικασίας ένταξης και εξέλιξης στο ΕΣΥ με την καθιέρωση του πολυδιευθυντικού συστήματος. Προβλέπεται ακόμα η αναπροσαρμογή από 1-1-2009 των βασικών μισθών των γιατρών. 
       Κυρίες και κύριοι συνάδελφοι, μ’ αυτό το νομοσχέδιο θεσπίζουμε την πρόσληψη 4.500 γιατρών στο ΕΣΥ. Δύο χιλιάδες απ’ αυτούς θα προσληφθούν μέσα στο επόμενο εξάμηνο και απ’ αυτούς οι χίλιοι πεντακόσιοι θα είναι ειδικευμένοι σε βαθμό επιμελητή β΄ έτσι ώστε σε σύντομο χρονικό διάστημα το πρόγραμμα των εφημεριών να εκτελείται απρόσκοπτα κι έτσι οι γιατροί δεν θα υποχρεώνονται να εργαστούν πέραν των ανωτάτων ορίων και ούτε θα υπάρχει η ανάγκη των νομιμοποιήσεων των παρεκκλίσεων, καθώς απλούστατα τέτοιες παρεκκλίσεις δεν θα υπάρχουν πια.
       Επίσης θεσπίζουμε την κατ’ εξαίρεση πρόσληψη 5.500 νοσηλευτών και νοσηλευτριών -που είναι οι αφανείς ήρωες της καθημερινότητας στο χώρο της υγείας- πέρα από τις συνήθεις διαδικασίες με βάση τον προγραμματισμό των νοσοκομείων του ΕΣΥ. Οι προσλήψεις θα γίνουν με διαγωνισμούς που θα καταρτίσουν τα νοσοκομεία με βάση τις ανάγκες τους και η όλη διαδικασία θα συντονιστεί από τις Υγειονομικές Περιφέρειες και το ΑΣΕΠ θα έχει την εποπτεία της νομιμότητας. Έτσι σε σύντομο χρονικό διάστημα θα καλύψουμε κενά ετών και θα ενισχύσουμε αποφασιστικά το προσωπικό του ΕΣΥ. Νομίζω ότι αυτό είναι το ζητούμενο της κοινωνίας, είναι το ζητούμενο όλων των πτερύγων του Εθνικού μας Κοινοβουλίου.
       Κύριοι συνάδελφοι, οι υποψήφιοι για τις θέσεις αυτές θα έχουν τη δυνατότητα επιλογής μέχρι και για δύο νοσοκομεία της ίδιας υγειονομικής περιφέρειας σε κάθε προκήρυξη. Παράλληλα, προβλέπεται ρητά –και αυτό είναι πολύ σημαντικό- ότι για μία πενταετία οι νεοπροσλαμβανόμενοι νοσηλευτές θα παραμένουν στη θέση του αρχικού διορισμού τους. 
      Με τα συμπληρωματικά, λοιπόν, αυτά μέτρα εξασφαλίζουμε ότι οι θέσεις θα καλύπτονται από νοσηλευτές και όχι από «επιτυχόντες φαντάσματα». 
      Η υγεία, κυρίες και κύριοι συνάδελφοι, έχει ανάγκη από πραγματική και ανθρώπινη εργασία και όχι από την θεωρητική ευημερία των αριθμών. Εξαλείφουμε επομένως τους παράγοντες της παθογένειας και δεν αρκούμαστε στο να καταδικάζουμε και να αφορίζουμε την γνώριμη παθογένεια του ΕΣΥ. Κάνουμε ένα πρόγραμμα με σχεδιασμό και στοχευμένες επιλογές. Ενεργούμε με προγραμματισμό και όχι με «πολιτικά πυροτεχνήματα». 
      Κυρίες και κύριοι συνάδελφοι, η υγεία είναι κοινωνική κατάκτηση. Και είναι υπόθεση όλων μας, είναι εθνική υπόθεση για την οποία χρειάζονται ευρύτερες συναινέσεις. Είναι ένα πεδίο στο οποίο πρέπει να συνεργαστούμε, να διαμορφώσουμε όρους συναντίληψης και βέβαια να φέρουμε νέα αποτελέσματα. Το έργο για την υγεία, κυρίες και κύριοι συνάδελφοι, δεν σταματάει ποτέ. Αντίστοιχα η μέριμνα για τους λειτουργούς της είναι διαρκής. 
      Θεωρώ πως με τις διατάξεις του υπό συζήτηση νομοσχεδίου αναβαθμίζεται το σύνολο των υπηρεσιών υγείας που παρέχονται στο κοινωνικό σύνολο. Δημιουργείται μια πραγματική τομή και από την επόμενη μέρα θα έχουμε να κάνουμε με ένα άλλο πραγματικά Εθνικό Σύστημα Υγείας. Φαίνεται επομένως και σαφέστατα, έμπρακτα το ενδιαφέρον μας για τον ιατρικό κόσμο, την νοσηλευτική οικογένεια και γενικά για τους δημόσιους λειτουργούς της υγείας. 
      Γι’ αυτό, κυρίες και κύριοι συνάδελφοι, ψηφίζω ανεπιφύλακτα το παρόν νομοσχέδιο και σας προτρέπω το ίδιο να κάνετε και εσείς. 
      Σας ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Στην Αίθουσα είναι και οι Αρχηγοί των κομμάτων. Και ο Κανονισμός προβλέπει ότι δύνανται να ζητήσουν και να πάρουν το λόγο αν το επιθυμούν. 
      Το λόγο έχει ζητήσει ο Πρόεδρος της Κοινοβουλευτικής Ομάδας του ΣΥΡΙΖΑ, κ. Αλέκος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Θα ήθελα κατ’ αρχάς να χαιρετίσω τους γιατρούς και τις γιατρίνες που απεργούν. Είτε είναι στο Γενικό Κρατικό Νίκαιας, είτε στον Ευαγγελισμό, είτε στο Ψυχιατρικό Νοσοκομείο, είτε στην Κομοτηνή, είτε στην Αλεξανδρούπολη, είτε στο Ηράκλειο. 
      Θα ήθελα να πω ότι για μας έχει μεγάλη σημασία η υλική υποδομή στον τομέα της υγείας, όπου έχουμε τεράστια προβλήματα. Προβλήματα που είδαμε να φτάνουν σε ακραίες καταστάσεις, με έλλειψη στοιχειωδών αναλωσίμων. Έχει όμως σημασία και ο ανθρώπινος παράγοντας. Και ξέρουμε ότι στον γιατρό ακουμπάει την μεγαλύτερή του ελπίδα ο καθένας από εμάς για τον εαυτό του, για τους συγγενείς του, για το παιδί του στις πιο δύσκολες στιγμές της ζωής μας, που αφορούν στα θέματα υγείας. 
      Και βλέπουμε πίσω απ’ αυτούς τους ανθρώπους εμείς, παιδιά, τα οποία στο λύκειο δώσανε όλες τους τις δυνάμεις προκειμένου να μπουν στην πιο δύσκολη, από άποψη βαθμολογίας, σχολή. Δώσανε στις πανεπιστημιακές σπουδές έξι και πάνω χρόνια. Δώσανε στην ειδικότητα τέσσερα και πέντε και έξι χρόνια. Δώσανε στο αγροτικό. Δώσανε στην αναμονή για να περάσουν στο Εθνικό Σύστημα Υγείας, γιατί δεν θέλανε να ανοίξουν το δικό τους μαγαζί. Και είναι μία προσφορά μιας ζωής. 
      Και πως τους έχει αντιμετωπίσει σήμερα η πολιτεία; Ευλογούμε το εθνικό σύστημα υγείας αλλά να δούμε που έχει καταλήξει και που τους έχει ωθήσει. Να μένουν για πέντε και επτά και δέκα χρόνια, ανάλογα με τις ορέξεις της κάθε Κυβέρνησης και τις δημοσιονομικές πιέσεις, στην ίδια βαθμίδα, να είναι μισθολογικά σε άθλια επίπεδα, να είναι σε νοσοκομεία τα οποία όχι μόνο υποδομή δεν έχουν, δεν έχουν καν νοσηλευτές που θα τους στηρίξουν. 
      Και ποιο είναι το αποτέλεσμα; Τι βλέπουν μέσα σ’ αυτά τα νοσοκομεία; Πρώτον βλέπουν τον θρίαμβο του κομματισμού τον οποίον ζούμε και σήμερα. Τον ζήσαμε κυρίως στην Επιτροπή Κοινωνικών Υποθέσεων. Θρίαμβο του κομματισμού. Τα δύο μεγάλα κόμματα στην Επιτροπή Κοινωνικών Υποθέσεων σε πλήρη σύμπνοια μεταξύ τους, να προσπαθούνε να στηρίξουν τις κομματικές αναξιοκρατικές, φαύλες διαδικασίες μέσα από τις οποίες αναδείχνονται τα στελέχη μέσα στον ιατρικό κόσμο των νοσοκομείων. 
      Χαιρετίζω όσους έχουν αντισταθεί. Κι έχει αντισταθεί η μεγάλη πλειοψηφία. 
      Τι άλλο ζουν; Ζουν μία πίεση του συστήματος στη διαφθορά. Βγήκαν οι εκτιμήσεις της Επιτροπής Διεθνούς Διαφάνειας –δεν ξέρω την αξιοπιστία της- για την Ελλάδα. Πρώτος χώρος διαφθοράς τα νοσοκομεία. Πρώτος χώρος. Με τις ελλείψεις, με το λάδωμα για να βρεις κρεβάτι, αλλά και με την πίεση που ασκείται στο γιατρό του νοσοκομείου. 
      Και λέω ξανά ότι χαιρετίζω τη μεγάλη πλειοψηφία που αντιστέκεται να δουλέψει στο ιδιωτικό ιατρείο, να βγάλει πόρους μέσα από τους ίδιους τους ασθενείς, προκειμένου να ανταποκριθεί ο γιατρός -που έχει προσφέρει τόσα χρόνια- στις οικογενειακές και άλλες του ανάγκες. Κομματισμός. Σπρώξιμο στη διαφθορά. Μία μέθοδος που την κάνει το σύστημα. Με τον ίδιο τρόπο που ωθεί τον καθηγητή της Μέσης Εκπαίδευσης να κάνει φροντιστήριο ακόμα και στους μαθητές του, για να μπορέσει να σταθεί, με τον ίδιο τρόπο ωθεί και τους γιατρούς.
      Τρίτον, εκποίηση των πάντων. 
      Δεν είστε, κύριε Υπουργέ, εσείς που είστε ο ανώτατος άρχων, ας το πούμε έτσι, μέσα στα πλαίσια της δημοκρατίας, στο χώρο των νοσοκομείων. Οι φαρμακευτικές εταιρείες είναι. Και σας κοροϊδεύουν. Και μας κοροϊδεύουν όλους. Αλωνίζουν μέσα στα νοσοκομεία. Ντρέπεται κάποιος να πάει σε συνέδριο για την Υγεία. Ντρέπεται να πάει. Όσες φορές έχει τύχει να βρεθώ, ντρέπομαι. Είναι ένας χώρος διαφημίσεως των φαρμακευτικών εταιρειών. Για να μπορέσει να έχε μία στοιχειώδη επιμόρφωση ένας γιατρός, οφείλει να γονατίσει στη φαρμακευτική εταιρεία. Και μετά να έρθουν τα ασφαλιστικά ταμεία και ο προϋπολογισμός, για να καλύψουν τον άλλο τομέα της διαφθοράς. 
      Αυτή είναι η πραγματικότητα που αντιμετωπίζουν οι γιατροί στο Σύστημα Υγείας. Κι ας αφήσουμε τις παλιές δάφνες. Ας δούμε πού έχει φτάσει η κατάσταση. 
      Αυτό είναι το πρώτο που θέλω να πω.
      Τους χαιρετίζω! Χαιρετίζω την ψυχή τους! Χαιρετίζω την αντίστασή τους! Χαιρετίζω τις ώρες που κάνουν εφημερίες! Χαιρετίζω τα προβλήματά τους! Χαιρετίζω τις δυσκολίες τους!
      Δεύτερον, δόθηκε μία ευκαιρία. Το συνέδριο της ΟΕΝΓΕ βγάζει μία επιτροπή, έξω, αν θέλετε, από τις γραφειοκρατίες, η οποία είναι αποφασισμένη να διαπραγματευτεί μία άλλη σύμβαση, που δεν μπορεί να λύσει όλο το πρόβλημα. Μπορεί, όμως, να συμβάλει στη βελτίωση του θέματος αυτού. Κι έχουμε για πρώτη φορά στην ιστορία της χώρας μας την υπογραφή συλλογικής σύμβασης στο δημόσιο χώρο ανάμεσα στους γιατρούς του ΕΣΥ και στην εργοδοσία, που είναι το Δημόσιο, το Ελληνικό Δημόσιο. 
      Είχατε μία ιστορική ευκαιρία, κύριε Υπουργέ, την οποία έχετε ακόμα μέχρι την ψηφοφορία. Έχετε μία ιστορική ευκαιρία να μείνετε ως ο Υπουργός εκείνος ο οποίος μπόρεσε να σπάσει αυτό το «γκέτο» σε βάρος των εργαζομένων του Δημοσίου, σε σχέση με την υπογραφή συλλογικής σύμβασης. Δίνει κάποιες λύσεις. Είναι κάποια βήματα μπροστά. Τους βελτιώνει μισθολογικά. Καταγράφει τις κενές θέσεις οι οποίες πρέπει να  καλυφθούν σε ένα σύντομο διάστημα. Τους δίνει προοπτική. Τους βγάζει από αυτή την καθήλωση. Τους δίνει τη δυνατότητα να αναδειχθούν. Μπορεί να σπάσει τον κομματισμό, τον τρόπο με τον οποίο αναδεικνύονταν μέχρι σήμερα οι διευθυντές, χωρίς να υποτιμήσω όσους είναι διευθυντές σήμερα. Ξέρουμε όμως ότι σε πολλές, σε πάρα πολλές περιπτώσεις, είναι ο κομματισμός, το να ξέρεις το Βουλευτή του ΠΑΣΟΚ, να έχεις κάποιον γνωστό στο Υπουργείο, να τα βρεις με το στέλεχος εκείνο το «κομβικό» στο νοσοκομείο σου, για να περάσει η επιλογή σου. 
      Έτσι, σε μεγάλο βαθμό, έχουν γίνει οι επιλογές. Και βλέπουμε εξαίρετους γιατρούς να μένουν εκτός. Και βγαίνει το πολυδιευθυντικό σύστημα που τους δίνει τη δυνατότητα να έχουν μία προοπτική, τους βγάζει από αυτή την καθήλωση. Τους ανοίγει προοπτικές. Δημιουργεί άλλο ηθικό. Μπορεί να δημιουργήσει δυνατότητες να υπάρξουν κι άλλες βελτιώσεις.
      Αντί γι’ αυτό, τι βλέπουμε στην Επιτροπή Κοινωνικών Υποθέσεων; Τι βλέπουμε; Βλέπουμε μεταβολή εκατόν ογδόντα μοιρών από εσάς, κύριε Υπουργέ.
      Βλέπουμε σήμερα χάριν στον αγώνα των γιατρών -γι’ αυτό τον χαιρετίζω, χαιρετίζω τους γιατρούς που ανήκουν στη Νέα Δημοκρατία, στο ΠΑΣΟΚ, στο Κομμουνιστικό Κόμμα, στο ΛΑΟΣ, στο ΣΥΡΙΖΑ ή που δεν ανήκουν πουθενά, γιατί με μία μεγάλη ενότητα, όλοι, ενάντια στις θέσεις των κομμάτων τους αποφάσισαν να δώσουν τη μάχη- να επανέρχεται ένα «χαμαιλεοντικό» νομοσχέδιο, να αλλάζει συνεχώς. Βλέπουμε να επανέρχεται όχι ως σύμβαση, όπως θέλουμε εμείς –και θα πιέσουμε μέχρι την τελευταία στιγμή- αλλά τουλάχιστον να εγκαταλείπει αυτήν την οπισθοχώρηση, η οποία είχε γίνει και σε ένα βαθμό να προσεγγίζει τη σύμβαση. Σε ένα βαθμό, βέβαια, γιατί σε έναν άλλο βαθμό αφίσταται και σε σχέση με τη μισθολογική εξέλιξη και σε σχέση με κάτι άλλο που είναι πιο σημαντικό, για εμάς, δηλαδή τον αριθμό των γιατρών που πρέπει να καλυφθούν και τη δέσμευση -από τις τεσσερισήμισι χιλιάδες που ήταν η δέσμευση πάει στις δύο χιλιάδες μέσα στο έτος- αλλά και σε σχέση με τη λειτουργία του πολυδιευθυντικού συστήματος. 
      Τρίτον, θέλω να σας πω, αγαπητοί συνάδελφοι, ότι έχω μείνει με το στόμα ανοικτό με τη στάση της Αξιωματικής Αντιπολίτευσης. Έχω εντυπωσιαστεί και θέλω να πω ότι έχω απογοητευθεί βαθιά. Κατά τη γνώμη μου, πολιτικά η κύρια δύναμη, η οποία αντιτάχθηκε στη Σύμβαση αυτή ανάμεσα στους γιατρούς και στο δημόσιο, ήταν η Αξιωματική Αντιπολίτευση. Αρκεί κάποιος να δει το τι ειπώθηκε, τι επιχειρήματα, τι τοποθετήσεις υπήρξαν στην Επιτροπή Κοινωνικών Υποθέσεων για έλλειψη αξιοκρατίας, ότι και οι ανίκανοι θα γίνουν διευθυντές, ότι πρέπει να αποσυνδέσουμε το ένα από το άλλο. Φθάσαμε σήμερα να ζητείται να μην έρθει για ψήφιση στη Βουλή άμεσα και να αποσυρθεί για διαβουλεύσεις. Τι είδους διαβουλεύσεις; Μία λύση έπρεπε να προτείνει η Αντιπολίτευση σήμερα, να εφαρμοστεί η συγκεκριμένη Σύμβαση. Τι άλλες διαβουλεύσεις; Μέσα από τις διαβουλεύσεις και αυτήν την ακραία εκδήλωση του δικομματισμού είχαμε οδηγηθεί σε εκείνη την τροπολογία, την οποία ευτυχώς απέσυρε ο Υπουργός, που έλεγε ότι πάει στις καλένδες το πολυδιευθυντικό σύστημα. Μας κάνει εντύπωση αυτό και όχι μόνο η συναίνεση. 
      Να σας πω κάτι; Κατά τη γνώμη μου, όλο αυτό το μισάωρο που περάσαμε «περί καρναβάλων και μασκών» έγινε μόνο και μόνο για να κρύψει την αδυναμία της Αξιωματικής Αντιπολίτευσης να αντιτάξει μία εναλλακτική πολιτική που να ανταποκρίνεται στα συμφέροντα των γιατρών απέναντι στην Κυβέρνηση και έχουμε τα πυροτεχνήματα και τα δευτερόλεπτα για την τηλεόραση, για να δείξουμε ότι υπάρχει δήθεν διαφωνία. Καμμία διαφωνία δεν υπάρχει ανάμεσά σας.  Παίξατε τον χειρότερο ρόλο. Και εμείς θεωρούμε μεγάλη επιτυχία του ΣΥΡΙΖΑ –το ξαναλέω- το γεγονός ότι φέραμε τη φωνή -δεν είναι η δική μας δύναμη, ξέρουμε πόσους Βουλευτές έχουμε- των γιατρών εδώ μέσα. 
      Κύριε Υπουργέ, μας ανησυχεί επίσης και ο περιορισμός του αριθμού των νοσηλευτών σε σχέση με τις ανάγκες τις οποίες και εσείς ο ίδιος αναγνωρίζετε. Εμείς σας καλούμε να εφαρμόσετε τη συλλογική σύμβαση. Ακριβώς την ίδια τη συλλογική σύμβαση. 
      Με αυτήν την έννοια, λοιπόν, δεν θα ψηφίσουμε το νομοσχέδιο. Γνωρίζω ότι σε μεγάλο μέρος, όσον αφορά τους γιατρούς, υπάρχει μια βελτίωση. Παρ’  όλα αυτά, πιστεύουμε ότι οφείλατε και οφείλετε να εφαρμόσετε, να σεβαστείτε, να δείξετε ότι το δημόσιο αναγνωρίζει τη συνταγματική αξία των συλλογικών συμβάσεων. Είμαστε περήφανοι για τον τρόπο που σταθήκαμε δίπλα στους γιατρούς και με τον ίδιο τρόπο θα προσπαθήσουμε για όλα τα θέματα της υγείας, των νοσηλευτών και για άλλα, επίσης.
      Ευχαριστώ πολύ. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Πρόεδρος της Κοινοβουλευτικής Ομάδας του ΛΑΟΣ κ. Γιώργος Καρατζαφέρης. 
      Ορίστε, κύριε Πρόεδρε. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, πρέπει να συμφωνήσουμε, αν θέλουμε να είμαστε ειλικρινείς, ότι το σύστημα υγείας νοσεί. Όποιος ισχυριστεί σήμερα ότι χαίρει άκρας υγείας, νομίζω ότι ματαιοπονεί να πείσει εαυτόν. 
      Το ερώτημα που μπαίνει είναι το εξής. Πώς ένας πετυχημένος δήμαρχος, από τους πλέον πετυχημένους των τελευταίων ετών, που ξέρει από διοίκηση, ένας διπλωμάτης πετυχημένος που ξέρει από διπλωματία, δεν μπορεί να βάλει σε μία σειρά τα θέματα της υγείας; Ξεχάσατε να διοικείτε; Ξεχάσατε να είστε διπλωμάτης; Και έρχεστε σήμερα μετέωρος και έωλος για 20 ευρώ, 30 ευρώ, 50 ευρώ το μήνα, όπως καταγγέλλουν οι γιατροί; 
      Τι συμβαίνει, κύριε Υπουργέ; Υποχρεούστε να ενημερώσετε τον ελληνικό λαό τι είναι αυτό που εμποδίζει την παραγωγή έργου. Εγώ δεν είμαι σαν κάποιους της Αξιωματικής Αντιπολίτευσης για εύκολες βολές περί καρναβάλου κ.λπ.. Όχι. Πιστεύω, όμως, ότι κάτι αυτή τη στιγμή σας κρατάει, κάτι σας εμποδίζει, κάτι δεν το επιτρέπει. Τι είναι αυτό, κύριε Υπουργέ; Να το πείτε. Να βρείτε το πολιτικό θάρρος και να πείτε ότι «εγώ έχω συμφωνήσει αυτά και έρχεται αυτός και δεν με αφήνει». Γιατί δεν μπορεί να υπογράφετε κάτι, να το μαζεύετε, να το ξαναπλώνετε, να το ξαναμαζεύετε και σήμερα, να έρχονται και να φωνάζουν και να λένε ότι είστε πλαστογράφος της ίδιας σας της υπογραφής. Γιατί περί αυτού πρόκειται. Πείτε τι συμβαίνει, για να ξέρουμε και εμείς μέσα στην Αίθουσα τι επιτέλους γίνεται σε αυτόν τον τόπο, ποιος έχει την τελική ευθύνη, ποιος κρατάει τα γκέμια, ποιος αυτή τη στιγμή προσπαθεί να επιβάλλει μία αλλοίωση του οποιουδήποτε αποτελέσματος. 
      Εν πάση περιπτώσει, είπα στην ΑΔΕΔΥ πριν από λίγο ότι με α΄ και β΄ πολιτικές στερούμε το φαΐ  από τον ελληνικό λαό και το αντέχει ο ελληνικός λαός απ’ ό,τι φαίνεται. Να του στερήσουμε και το φάρμακο; Εδώ, του στερούμε και το φάρμακο και το γιατρό και την περίθαλψη. Αυτή είναι η πραγματικότητα. 
      Είναι μία σειρά πραγμάτων που πρέπει να συζητήσουμε εδώ. Έχουμε νοσοκομεία «κουφάρια» ή δεν έχουμε νοσοκομεία «κουφάρια»; Έχουμε τις εντατικές μονάδες που χρειάζεται ο πληθυσμός της χώρας; Εάν τις έχουμε, γιατί τρέχουμε εμείς οι πολιτικοί, όταν έρχονται οι ψηφοφόροι μας και εκλιπαρούμε και παρακαλούμε να βάλουν κάποιον μέσα; Δεν σας έχει τύχει να βγάζουν κάποιον που δεν πρέπει να βγει, επειδή υπολογίζουν ότι μπορεί και να την περάσει εκτός εντατικής μονάδας, για να μπει ο άλλος με το πιο επείγον περιστατικό; Δηλαδή, τόσο σοβαρή, επιτέλους, χώρα είμαστε που δεν μπορούμε να έχουμε εντατικές μονάδες για τα έκτακτα γεγονότα που συμβαίνουν, είτε αυτά είναι καρδιακά, αγγειακά, εγκεφαλικά, είτε είναι ατυχήματα; 
      Γιατί έχετε αυτό το απύθμενο κόστος, κύριε Υπουργέ; Γιατί ο ασθενής στο δημόσιο κοστίζει περισσότερο απ’ ό,τι στο ιδιωτικό; Γιατί δεν μπορείτε να το ελέγξετε αυτό; Τόσο δύσκολο είναι; Ή καταγράφεται αυτό που καταγράφεται και είναι η πραγματικότητα, ότι η μεγαλύτερη διαφθορά είναι στο χώρο της υγείας; Και εάν πράγματι είναι έτσι τα πράγματα, όπως άκουσα σήμερα το πρωί, περιποιεί τιμή για μία κυβέρνηση και ιδιαίτερα για έναν Υπουργό, ο χώρος τον οποίο έχει αναλάβει να είναι ο πιο διεφθαρμένος; 
      Και τι κάνουμε όλοι μας, εν τέλει; Γιατί δεν αρρωσταίνουν μόνο τα παιδιά της Νέας Δημοκρατίας. Αρρωσταίνουν και του ΠΑΣΟΚ και του ΣΥΡΙΖΑ και του ΚΚΕ και του ΛΑΟΣ. Οποιοσδήποτε από εμάς αύριο το πρωί μπορεί να χρειαστεί υπηρεσίες υγείας. Και χρειάζεται πάρα πολύ θάρρος και εξαιρετική τύχη να μπορέσεις να βρεις τον καλό δρόμο σε ένα δημόσιο νοσοκομείο, όπως έχουν καταντήσει. Και γι’ αυτό βλέπετε να είναι γεμάτα όλα τα μεγάλα ιδιωτικά νοσοκομεία, γιατί σπρώχνουμε πελατεία. Είναι τεράστιο το κόστος. 
      Ξέρετε, κύριε Υπουργέ, ότι εάν αναθέσετε σ’ έναν ιδιωτικό φορέα όλες τις αξονικές, όλες τις μαγνητικές, όλα τα εγκεφαλογραφήματα, θα σας έρθει φθηνότερα κατά εν τρίτο απ’ ό,τι κοστίζει σήμερα; Κύριε Υπουργέ, κάτι να κάνετε το απλό. Να πάρετε έναν αξονικό τομογράφο, έναν μαγνητικό τομογράφο που πήρε ένα μεγάλο Νοσοκομείο, ο «Ευαγγελισμός», και να το συγκρίνετε με την τιμή που τον παίρνει ένα ιδιωτικό νοσοκομείο. Εγώ θα σας προτείνω κάτι, σήμερα να το κάνετε. Στείλετε τώρα τη ΣΔΟΕ στο «Ιατρικό Κέντρο» ή στο «Υγεία» και να πάρετε τα τιμολόγια των μαγνητικών και αξονικών τομογράφων, κατάσχεση. Και κάνετε σύγκριση, λοιπόν, με το ίδιο μηχάνημα που έχει πάρει το μεγάλο Νοσοκομείο, ο «Ευαγγελισμός» ή το «Λαϊκό». Εάν δεν είναι η τιμή δύο φορές επάνω, να έρθετε εδώ μέσα να με καταργήσετε. Τεράστια τα ποσά. Το ξέρετε ή δεν το ξέρετε; Εάν το ξέρετε και το ανέχεστε είναι πρόβλημα, κύριε Υπουργέ. Εάν πάλι δεν το ξέρετε, δεν κάνουν καλή δουλειά οι σύμβουλοί σας. Δύο φορές επάνω. Και δεν είναι καινούργια η μηχανή, είναι παλιά η μηχανή. Είναι και επί Κυβερνήσεως ΠΑΣΟΚ. Το πιο απλό πράγμα: Πώς μπορεί το ίδιο μηχάνημα να το αγοράζει, ίδια μάρκα, ίδιο τύπο, το ιδιωτικό νοσοκομείο στη μισή τιμή, απ’ ό,τι το κρατικό; Και κανείς δεν αντιστέκεται; Ξέρετε ότι μ' αυτόν τον τρόπο θα μπορούσαμε να έχουμε γεμίσει με μαγνητικούς τομογράφους όλα τα νοσοκομεία της χώρας δηλαδή και εκείνα που δεν έχουν; Θα είχαμε πάρει τους διπλασίους. 
      Ξέρετε ή όχι κύριε Υπουργέ, ότι υπάρχουν γιατροί σκοινί-κορδόνι που γράφουν για διάφορες εξετάσεις, τις παίρνει ο φίλος, ο ασθενής με το αζημίωτο και πάει και κάνει πλαστικές μέσα στα νοσοκομεία. Τα έχετε καταγράψει; Δεν γίνονται; Ας απαντήσετε αρνητικά. Να, εδώ ο κ. Αδρακτάς λέει ότι έτσι γίνεται. 
      ΠΑΝΑΓΙΩΤΗΣ ΑΔΡΑΚΤΑΣ: Δεν μίλησα εγώ. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Συναινέσατε δια της κεφαλής κ. Αδρακτά, συναινέσατε, το ξέρετε. Ας πούμε αλήθειες εδώ μέσα, να βοηθήσουμε επιτέλους τον τόπο να βγει από αυτήν την κακουχία στον τομέα της υγείας. Γράφει ο γιατρός αυτήν τη στιγμή εξετάσεις άμεσης ανάγκης και πάει ο άλλος και κάνει πλαστική προσώπου. Μα, σοβαρολογούμε; 
      Ξέρετε ή δεν ξέρετε, κύριε Υπουργέ, ότι υπάρχουν περιπτώσεις σε νοσοκομεία που κωλώνει το φορτηγό γεμάτο υλικό, υπογράφει ο αποθηκάριος την παραλαβή και φεύγει το φορτηγό χωρίς να ξεφορτώσει τίποτα; Το είχα συζητήσει σε μία εκπομπή με τον κ. Αθανάσιο Γιαννόπουλο, τον πρώην Υφυπουργό Υγείας. Υπάρχει ή όχι; Λοιπόν, εάν δεν βάλουμε έλεγχο, εάν το πράγμα το αφήσουμε χύμα, όχι δεν θα βγει πρώτος ο τομέας της υγείας στη διαφθορά, θα ξεπεράσει κατά πολύ τον οποιοδήποτε άλλο, θα τον καλύψει. Αλλά εκεί δεν παίζουμε με οικονομία, εκεί δεν παίζουμε με ακρίβεια, εκεί παίζουμε με τη ζωή, την υγεία των Ελλήνων πολιτών. 
      Χρειάζεται λοιπόν, να ληφθούν μέτρα. Έχουμε αποδεχθεί ένα παιχνίδι ότι καθυστερούμε να τα δώσουμε τα λεφτά στις φαρμακευτικές εταιρείες και ως εκ τούτου οι φαρμακευτικές εταιρείες βάζουν καπέλο υπέρογκο για τους τόκους της χρηματοδοτήσεως των χρημάτων, τα οποία μένουν ανενεργά και κλειστά στα νοσοκομεία. Έχουμε τα ακριβότερα φάρμακα στην Ευρώπη. Πώς το έχουμε καταφέρει αυτό; Πώς είναι δυνατόν να είμαστε φτωχότερη χώρα της Ευρώπης και να έχουμε τα ακριβότερα φάρμακα; Μπαίνουν καπέλο επί καπέλου. Υπήρξε ποτέ ένας ουσιαστικός έλεγχος, γιατί  μπορεί να έχει το ίδιο σκεύασμα ακριβότερα απ’ ό,τι έχει σε άλλες χώρες; Γιατί το επιτρέπουμε αυτό; Είσαστε σίγουρος πως ό,τι γράφει η συνταγή, αυτό το φάρμακο φεύγει ή άλλα γράφει και κολόνιες παίρνει κάποιος από το φαρμακείο; Μπορείτε να βάλετε επιτέλους μία τάξη; Ή δεν μπορούμε να βάλουμε μία τάξη; Πρέπει ή δεν πρέπει; 
      Θεσπίσατε πέρυσι, κύριε Υπουργέ, και πολύ σωστά κάνατε, αυτήν την Επιτροπή Προμηθειών Υγείας. Έχουν περάσει δεκαπέντε μήνες. Είσαστε ευχαριστημένος από την εξέλιξη της δουλειάς; Τι είναι εκείνο που κοντράρισε, τι είναι εκείνο που σηκώθηκε σαν χειρόφρενο, τι είναι εκείνο που εμπόδισε την υλοποίηση μιας άριστης πράγματι ιδέας; Τι είναι; Το ίδιο το σύστημα. Μην χάσουν τα προνόμια οι διοικητές των τραπεζών. Και ποιοι είναι οι διοικητές των τραπεζών; Είναι οι  ημέτεροι, είναι τα δικά μας «golden boys», που τα βάζουμε εκεί τάχα για να διοικήσουν το νοσοκομείο, αλλά βεβαίως όλοι γνωρίζουμε -εμμέσως πλην σαφώς- ότι θα τακτοποιήσουν και κάποια δικά τους θέματα. Ή δεν είναι έτσι; 
      Εάν λοιπόν θέλουμε πράγματι να αντιμετωπίσουμε στην ουσία του το θέμα της υγείας, πρέπει να αναλάβετε ευθύνες και πρωτοβουλίες και να καταθέσετε μέσα στο Κοινοβούλιο ποιοι είναι εκείνοι που σας εμποδίζουν στην παραγωγή του έργου σας. Εγώ δεν είμαι από αυτούς που πιστεύουν, κύριε Υπουργέ, ότι είστε ανίκανος. Θεωρώ ότι είστε ικανός. Τι είναι εκείνο που σας εμποδίζει; Είναι τόσος δύσκολος ο τομέας; Είναι παραπάνω από το βάρος που μπορούν να σηκώσουν οι ώμοι σας; Μήπως κάποιοι σας εμποδίζουν; Επαναφέρω το ερώτημα. 
      Και βεβαίως δεν θα πάω σ' αυτό που είχε πει ο κύριος Βύρων Πολύδωρας ότι πραγματοποιείτε μία ποινή. Είναι μια θητεία σ' αυτό το χώρο την οποία πρέπει ευδοκίμως να ολοκληρώσετε. Πιστεύετε  λοιπόν ότι σήμερα την ολοκληρώνετε ευδοκίμως αυτήν την υπηρεσία σε αυτόν τον ευαίσθητο τομέα της υγείας; Υπάρχει περίπτωση σήμερα να βρει κάποιος δωμάτιο σε Νοσοκομείο αν δεν είναι επώνυμος; Μπορεί να βρει γιατρό εάν δεν έχει όνομα; Ποιος το πιστεύει αυτό μέσα στην Αίθουσα; Τι προσφέρουμε λοιπόν στον ελληνικό λαό; 
      Άκουσα τον Αξιότιμο Πρόεδρο της Κοινοβουλευτικής Ομάδας του ΣΥΡΙΖΑ να λέει ότι χαιρετίζει τους απεργούς γιατρούς. Όχι κύριε Πρόεδρε. Και βέβαια να χαιρετίσουμε όλους τους αγώνες κάθε πολίτη που αδικείται. Αλλά, να χαιρετίσουμε τη στιγμή που πηγαίνει ο πατέρας του άλλου ετοιμοθάνατος στο νοσοκομείο δεν νομίζω ότι κοσμεί την πραγματικότητα και υπηρετείται η αλήθεια και η δημοκρατία. Έχει ο άλλος το παιδί του άρρωστο και στο νοσοκομείο ο γιατρός απεργεί. Υπάρχουν άλλοι τρόποι διαμαρτυρίας, άλλοι τρόποι διαδήλωσης. Να τους συμπαρασταθούμε και να τους δώσουμε κάθε ευκαιρία, αλλά να χαιρετίσουμε τον απεργό γιατρό όταν ο άλλος πάει τον πατέρα του στη Νίκαια με εγκεφαλικό και τρελαίνεται, γιατί απεργεί ο γιατρός. Δεν είναι ιδιαίτερα κομψό. Καταλαβαίνω τη δική σας αγωνία να συμπαρασταθείτε σε οποιονδήποτε μαχόμενο έστω και με εξτρίμ διαθέσεις. Αλλά στον τομέα της υγείας έχω την αίσθηση ότι δεν μπορούμε να είμαστε αβανταδόροι τέτοιων κινήσεων. Εγώ δεν μπορώ να πω ότι είμαι ικανοποιημένος από την απεργία των γιατρών. Συμπαρίσταμαι στους αγώνες τους, είμαι στο πλευρό τους αλλά όχι απεργία και να έχω το παιδί μου σε κώμα και να μην μπορεί να μου το περιθάλψει κάποιος. Είναι ένα τεράστιο θέμα. Μη κάνουμε τέτοιου είδους αβάντες. 
      Η χώρα βρίσκεται σε πραγματικό κίνδυνο σε τεράστιο κίνδυνο. Η οικονομική κρίση είναι μεγαλύτερη από αυτήν που περιγράφεται μέσα στην Αίθουσα. Είναι ο καλύτερος αγωγός σήμερα να αβαντάρουμε αυτού του είδους τις εξρεμιστικές εκδηλώσεις; Δεν μιλώ για την εξτρεμιστική των γιατρών, αλλά μιλάω για τις φωτιές, μιλάω για κλεισίματα των δρόμων, για την πολιορκία της Αθήνας. Τι θα ωφεληθούμε; Τι θα κερδίσουμε; Και αυτό που μας λείπει και ας το αντιληφθεί η Κυβέρνηση, είναι ένα συγκεκριμένο σχέδιο εθνικής συνεννόησης. Το άκουσα από τον Πρωθυπουργό σε αοριστία. Συναίνεση. Σε τι; Ποιο είναι το πρόγραμμα; Α,Β,Γ,Δ. Με ποιους; Με τον Α, τον Β, τον Γ, τον Δ. Εγώ θέλω να ακούσω συγκεκριμένες προτάσεις, όπως και στο θέμα της υγείας και να μην υπάρχει αυτή η χαώδης κατάσταση. Να πούμε ότι αυτό θα γίνει με αυτούς τους ανθρώπους. Και επιτέλους, μην ματαιοπονείτε εσείς στη Νέα Δημοκρατία ότι οι δικοί σας είναι οι καλύτεροι και ότι δεν υπάρχουν καλοί στα άλλα κόμματα. Καλοί υπάρχουν σε όλα τα κόμματα. Το μυστικό είναι να μπορέσετε να ενεργοποιήσετε τους καλούς, όποιοι και αν είναι, όπου και αν είναι, εντός ή εκτός Κοινοβουλίου, ενεργοί ή ανενεργοί στην πολιτική. 
      Σήμερα είμαστε σε ένα «οικονομικό και κοινωνικό κώμα». Πρέπει να το καταλάβετε καλά εσείς στην Κυβέρνηση. Χρειάζεται να βρούμε τους καλύτερους για να αναλάβουν ευθύνες. Κοιταχθείτε μεταξύ σας στο Υπουργικό Συμβούλιο και δείτε αν είστε σήμερα οι καλύτεροι του τόπου για να βγάλετε τη χώρα από αυτά τα αδιέξοδα που τη μαστίζουν. Δεν είστε οι καλύτεροι. Κάντε ένα άνοιγμα. Η δική μου πρόταση είναι πιο προχωρημένη από την πρόταση που έκανε με ιδιοτέλεια το ΠΑΣΟΚ. Εκλογές και να συμφωνήσουμε στον Πρόεδρο της Δημοκρατίας. Να βρούμε ποιοι είναι οι καλύτεροι και να συμφωνήσουμε σε ένα χρόνο να πάμε σε εκλογές. Να δώσουμε ένα χρόνο περιθώριο σε μία Κυβέρνηση των πλέον ειδικών να βγάλει τον τόπο από την ύφεση και από τα αδιέξοδα και μετά πάμε σε εκλογές, αφού βγάλουμε Πρόεδρο της Δημοκρατίας. 
      Να πάμε σε εκλογές χωρίς εμπόδια, χωρίς εξαρτήσεις, χωρίς αγκυλώσεις, χωρίς γραμμάτια και επιταγές. Κάντε μία έκκληση να έρθουν τα δυνατά μυαλά, να βοηθήσουν σήμερα. Δεν είναι μία τρέχουσα περίπτωση αυτή που διανύουμε σήμερα. Είναι η χειρότερη κρίση που υπάρχει στην Ελλάδα –και στον κόσμο βέβαια- μεταπολεμικώς. Και σ’ αυτήν την κρίση έτυχε να έχουμε εσάς στο τιμόνι. Δεν μπορούσατε να πάτε το πλοίο όταν είχατε «μπουνάτσα», τώρα στην «καταιγίδα και στην τρικυμία» θα το πάτε; 
      Επομένως, η δική μου πρόταση είναι –και ας αναλάβουν όλοι ευθύνες- το προσκλητήριο στις υγιείς δυνατές δυνάμεις. Εφόσον σήμερα το θέμα είναι η οικονομία, να βρούμε ποιος είναι ο καλύτερος στην οικονομία να τον βάλουμε στο τιμόνι. Αν ήταν εθνικό θέμα, να βρίσκαμε ενδεχομένως κάποιον στρατιωτικό ή κάποιον διπλωμάτη. Εφόσον είναι θέμα οικονομίας, ποιος είναι ο καλύτερος που μπορεί στην οικονομία να μας βγάλει από αυτό το τέλμα; 
      Και αν αυτός ο καλύτερος βρίσκεται στις Βρυξέλλες, να τον φωνάξουμε να γυρίσει πίσω και να κάνουμε μία Κυβέρνηση εθνικής σωτηρίας, όπως έγινε με τον Ζολώτα, για ένα χρόνο, με συγκεκριμένη ημερομηνία λήξεως, να αλλάξει τα θέματα, να αλλάξει την πορεία, να μας βγάλει από τον κατήφορο, να μας βγάλει από τον γκρεμό, να μας βγάλει από τον «Καιάδα». Διαφορετικά, οι προτάσεις που ακούγονται για αλλεπάλληλες εκλογικές αναμετρήσεις, νομίζω ότι δεν προσφέρουν παρά αφαιρούν ελπίδα και προσδοκία από τον ελληνικό λαό. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα επτά μαθητές και μαθήτριες και τρείς συνοδοί δάσκαλοι από το 1ο Δημοτικό Σχολείο Τρίπολης.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής) 
      Το λόγο έχει ο Βουλευτής του ΠΑΣΟΚ κ. Κωνσταντίνος Σπηλιόπουλος. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, πριν από μερικές μέρες ο Υπουργός Υγείας, ο κ. Αβραμόπουλος δήλωσε ότι η Κυβέρνηση δεν έχει σχέδιο για τη χώρα, δεν έχει σχέδιο για την αντιμετώπιση της κρίσης. Πράγματι αυτό είναι αληθές. Το γνωρίζουν οι Έλληνες πολίτες και ότι τα πράγματα είναι ακριβώς έτσι. 
      Μπορεί μετά να αλλάξατε λίγο τις δηλώσεις σας, κύριε Υπουργέ…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν άλλαξα…
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: …όμως…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Αν δεν ξέρετε τι σημαίνει ο όρος και το επίθετο «εθνικός», τότε φοβούμαι…
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: …όμως η εικόνα στην κοινή γνώμη έχει διαμορφωθεί ανεξαρτήτως της δικής σας διαπίστωσης, γιατί πράγματι ήταν μια σωστή διαπίστωση. 
      Το ερώτημα όμως εδώ σήμερα είναι άλλο. Αυτό έχει κλείσει. Το ότι δεν έχει σχέδιο η Κυβέρνηση αυτό είναι γνωστό, ανεξάρτητα αν το είπατε εσείς ή όχι. Το ζήτημα είναι αν έχετε σχέδιο για τα ζητήματα του Υπουργείου σας, για τα ζητήματα του Υπουργείου Υγείας. Αυτό είναι το θέμα σήμερα και αυτό είναι το ερώτημα. 
      Ακούστηκαν πολλά μέσα σ’ αυτήν την Αίθουσα. Εγώ θέλω να τονίσω και να θυμίσω ότι πραγματικά το ΕΣΥ είναι δημιούργημα, γέννημα του ΠΑΣΟΚ και γι’ αυτό είμαστε υπερήφανοι. Φαίνεται ότι στις πλάτες του ΠΑΣΟΚ θα ξαναπέσει ο κλήρος για να αναστήσει το ΕΣΥ, το Εθνικό Σύστημα Υγείας, το οποίο υποβαθμίζεται συνεχώς. 
      Κοινή είναι σήμερα η πεποίθηση ότι το Εθνικό Σύστημα Υγείας υποβαθμίζεται. Το νοικοκύρεμα για το οποίο μίλησε πολλές φορές η Κυβέρνηση της Νέας Δημοκρατίας και ο κ. Καραμανλής και οι Υπουργοί έχει γίνει υπερχρέωση των νοσοκομείων. Έγιναν οι ρυθμίσεις στο παρελθόν. Σήμερα τα χρέη των νοσοκομείων ξαναέγιναν ιλιγγιώδη και δεν μπορεί η Κυβέρνηση να τα αντιμετωπίσει. 
      Το θέμα της χρηματοδότησης των νοσοκομείων το ακούσαμε πολλές φορές εδώ. Το ακούσαμε και σήμερα. Έχουμε φτάσει στο σημείο να μην υπάρχουν γάζες, να μην υπάρχουν βαμβάκια, να μην υπάρχουν τα χρήσιμα εργαλεία που χρειάζονται τα νοσοκομεία για να σώσουν τις ζωές των ανθρώπων που πηγαίνουν εκεί. 
      Ακούσαμε πολλές φορές δικαιολογίες όσον αφορά τη στελέχωση των νοσοκομείων. Πριν από λίγη ώρα ο κ. Φλωρίδης απέδειξε με στοιχεία ότι δεν θέλετε να στελεχωθούν τα νοσοκομεία. Αν θέλατε, θα το είχατε κάνει. Υπάρχει ο τρόπος, υπάρχει μέθοδος, αλλά αφού περικόπτετε τους πόρους, μειώνετε τη χρηματοδότηση του συστήματος, πώς θα γίνει η στελέχωση; 
      Ακούσαμε επίσης -και το γνωρίζουμε άλλωστε, το γνωρίζει ο κάθε πολίτης- ότι οι δαπάνες για την ιδιωτική υγεία συνεχώς μεγαλώνουν, συνεχώς αυξάνονται. 
      Φαίνεται ότι όλη αυτή η διαδικασία, όλο αυτό το σχέδιο της Κυβέρνησης έχει έναν και μόνο στόχο: Πώς θα αναπτυχθεί περισσότερο το ιδιωτικό σύστημα εις βάρος βεβαίως του Εθνικού Συστήματος Υγείας. Αυτό καταλαβαίνει και αυτό ξέρει μέχρι σήμερα ο κάθε Έλληνας πολίτης. 
       Κύριε Υπουργέ, ασχοληθήκατε με ένα ζήτημα που είναι πάρα πολύ σημαντικό. Είναι το ζήτημα των νοσοκομειακών γιατρών. Ασχοληθήκατε όμως γιατί έφθασε στο απροχώρητο, γιατί οι κινητοποιήσεις των νοσοκομειακών γιατρών δημιούργησαν προβλήματα στα νοσοκομεία και διότι ήρθε η οδηγία της Ευρωπαϊκής Ένωσης και δεν μπορούσατε να κάνετε διαφορετικά.
      Όμως, πώς έγινε αυτή η προσέγγιση του ζητήματος των νοσοκομειακών γιατρών; Δυστυχώς, έγινε πρόχειρα, επιπόλαια, με παλινωδίες και χωρίς σχέδιο. Οι νοσοκομειακοί γιατροί ζητούν δίκαιη, αξιοπρεπή, αξιοκρατική και έντιμη αντιμετώπιση για τα ζητήματα που τους αφορούν και όχι το πήγαινε έλα του Υπουργείου στα ζητήματα αυτά και το ότι δεν γνωρίζουμε τελικά ποια θα είναι η κατάληξη του νομοσχεδίου το οποίο έχει έρθει στη Βουλή.
        Εκεί όμως που αποδεικνύεται περίτρανα ότι το Υπουργείο δεν έχει κανένα σχέδιο για τα ζητήματα της Υγείας είναι στην Περιφέρεια τη δική μου. Είναι στην Αχαΐα και στην Πάτρα. Θέλω να θυμίσω, κύριε Υπουργέ, ότι όταν έγινε ο σεισμός του Ιουνίου, πέρυσι, εκκενώθηκε ένα μεγάλο νοσοκομείο της Πάτρας, διότι έπαθε ζημιές, το νοσοκομείο «Άγιος Ανδρέας». Και σωστά εκκενώθηκε. Είχατε δηλώσει τότε ότι σε τρεις μήνες, το Σεπτέμβρη, το νοσοκομείο θα είναι έτοιμο κι ότι θα ξαναλειτουργήσει. Πέρασε ο Σεπτέμβρης. Ξοδέψατε 1,5 εκατομμύριο ευρώ με μία ανάθεση που δεν γνωρίζουμε πώς την κάνατε και το Σεπτέμβρη μας λέτε ότι είναι έτοιμο να λειτουργήσει, αλλά «ξέρετε, οι μηχανικοί πια μας λένε ότι το Νοσοκομείο δεν μπορεί να λειτουργήσει, γιατί είναι επικίνδυνο». Εμείς το είχαμε τονίσει αυτό. Είχαμε πει ότι το Νοσοκομείο αυτό είναι κτισμένο με παλιές προδιαγραφές, έχει χαμηλό συντελεστή αντισεισμικότητας και δεν μπορεί να επισκευαστεί με τον τρόπο με τον οποίο προσπαθείτε εσείς. 
      Έρχεστε στη συνέχεια και λέτε ότι θα χρειαστούν τέσσερις έως έξι μήνες. Αυτό μας λέτε απαντώντας σε ερώτηση την οποία είχαμε καταθέσει. Αυτό μας το λέγατε τον Οκτώβριο. «Σε τέσσερις έως έξι μήνες», μας είχατε πει, «το Νοσοκομείο θα λειτουργήσει».  
      ΠΑΝΑΓΙΩΤΗΣ ΑΔΡΑΚΤΑΣ: Οι μηχανικοί μας τα λέγανε. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Οι μήνες πέρασαν και σήμερα δεν ξέρουμε τι θα γίνει. Θα επισκευαστεί αυτό το Νοσοκομείο, θα ξαναγίνει νοσοκομείο; Τι θα γίνει; Κι εν πάση περιπτώσει, σήμερα στην Πάτρα επικρατεί ένα αλαλούμ. Το Πανεπιστημιακό Νοσοκομείο έχει φρακάρει, δεν λειτουργεί. Υπάρχει καθημερινός τσακωμός, θα έλεγα, μεταξύ των πανεπιστημιακών και των άλλων γιατρών και των εργαζομένων του Νοσοκομείου «Άγιος Ανδρέας» που δεν μπορούν να βρουν άκρη. Το Υπουργείο μένει αμέτοχο. Οι ΔΥΠΕ επίσης. Και εσείς δεν μπορείτε να βρείτε μία λύση. 
      Πριν από μερικές μέρες κάναμε μία σύσκεψη. Συμφωνήσαμε όλοι και το τονίσαμε, συμφώνησε και το Νομαρχιακό Συμβούλιο προχθές και το ζήτησε μάλιστα με απόφασή του, να έρθει ο Υπουργός στην Πάτρα, να συζητήσει με όλους μας, γιατί πιστεύουμε ότι είναι και πάλι σε λάθος δρόμο. Το Νοσοκομείο αυτό ακόμη και αν χαλάσετε 5.000.000.000 έως 6.000.000.000 ευρώ –γιατί τόσα θα χρειαστούν για την επισκευή του- δεν θα είναι ικανό να αντέξει τις ανάγκες αυτού του Νοσοκομείου και να παράσχει την ασφάλεια που πρέπει να έχει ένα νοσοκομείο απέναντι στους  σεισμούς και στους κινδύνους αυτούς.
      ΠΑΝΑΓΙΩΤΗΣ ΑΔΡΑΚΤΑΣ: Γίνεται η νέα πτέρυγα.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τι προτείναμε; Γίνεται η καινούργια πτέρυγα. Να γίνει γρηγορότερα. Και το Νοσοκομείο αυτό να κατεδαφιστεί και να γίνει ένα μικρότερο, σύγχρονο, καινούργιο νοσοκομείο, ενδεχομένως με λίγα χρήματα παραπάνω από τα 5.000.000.000 ή 6.000.000.000 ευρώ. Αλλά θα είναι ένα νέο, καινούργιο μεγάλο νοσοκομείο στην Πάτρα, για να στεγάσει και τις ανάγκες της Αχαΐας και τις ανάγκες της Περιφέρειας Δυτικής  Ελλάδος. Γιατί αυτά τα δύο μεγάλα νοσοκομεία, το «Άγιος Ανδρέας» και το Πανεπιστημιακό Νοσοκομείο, δεν στεγάζουν τις ανάγκες μόνο της Πάτρας και της Αχαΐας, αλλά όλης της Περιφέρειας Δυτικής  Ελλάδος και των Ιονίων Νήσων. 
      Πιστεύουμε λοιπόν ότι πρέπει να προσεγγίσετε αυτή την πρόταση. Ας έρθει ο Υπουργός στην Πάτρα, να κουβεντιάσει, να μας ακούσει όλους. Συγκλίνουμε σ’ αυτήν την κατεύθυνση, όμως νομίζω ότι πρέπει να βάλετε κι ένα χρονοδιάγραμμα, να ξεκαθαρίσουν τα ζητήματα και να προχωρήσουμε σ’ αυτήν την κατεύθυνση. Διαφορετικά φοβούμαι ότι το πρόβλημα που έχει δημιουργηθεί θα ανακυκλώνεται και συνεχώς τα προβλήματα θα μεγαλώνουν. 
      Σας ευχαριστώ, κύριε Πρόεδρε.  
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Υπουργός Υγείας και Κοινωνικής Αλληλεγγύης κ. Δημήτρης Αβραμόπουλος.
      Ορίστε, κύριε Υπουργέ. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Κυρίες και κύριοι συνάδελφοι, ξεκινώ λέγοντάς σας ότι αν είχαμε συνεχίσει στο κλίμα που συζητούσαμε στην επιτροπή, θα είχαν αποφευχθεί και οι μικροεντάσεις, που όσοι τις παρακολούθησαν έβγαλαν τα συμπεράσματά τους. Δεν θα μείνω όμως σ’ αυτό.
      Άκουσα με ιδιαίτερη προσοχή όσους προηγήθηκαν σ’ αυτό το Βήμα. Θα ήθελα να σημειώσω –για όποια αξία μπορεί να έχει- ότι σε γενικές γραμμές, σε παρατηρήσεις που αφορούν στο Εθνικό Σύστημα Υγείας, δεν διαφωνούμε. 
      Είναι αλήθεια ότι το Εθνικό Σύστημα Υγείας, που ήταν μία πολύ καλή και θετική πρωτοβουλία, όμως από την αρχή πήρε λάθος δρόμο. Η δε κριτική που έχει ασκηθεί επί ημερών ΠΑΣΟΚ από σημαίνοντα στελέχη του ΠΑΣΟΚ, το αποδεικνύει. 
      Σε εμάς έλαχε ο κλήρος να διαχειριστούμε σ’ αυτήν τη λεπτή φάση την ιστορία που εξελίσσεται για το Εθνικό Σύστημα Υγείας, με συγκεκριμένες όμως πρωτοβουλίες, με σχέδιο και κυρίως με τόλμη. Γιατί το ότι βρισκόμαστε σήμερα εδώ και συζητάμε για την υπόθεση της υγείας στη βάση μιας συλλογικής σύμβασης έχει να κάνει και με το γεγονός ότι η Κυβέρνηση αυτή δεν κρύβει, όπως κατ’ επανάληψιν έχω πει, τα σκουπίδια κάτω από το χαλί. Τα φέρνει στην επιφάνεια. Είναι αποφασισμένη να τα καθαρίσει. 
      Η Κυβέρνηση είναι αποφασισμένη να προχωρήσει σε βαθιές τομές, αλλαγές και μεταρρυθμίσεις, για να διαμορφώσει ένα περιβάλλον για τη δημόσια υγεία, όπου και οι λειτουργοί της θα ασκούν το λειτούργημά τους κάτω από συνθήκες αξιοπρέπειας, αλλά και το κυριότερο, θα παρέχονται υψηλής ποιότητας υπηρεσίες στους Έλληνες πολίτες και στους κατοίκους αυτής της χώρας. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Οι απαξιωτικοί χαρακτηρισμοί για το Εθνικό Σύστημα Υγείας δεν νομίζω ότι τιμούν όσους τους εκστομίζουν. Είναι, όμως, αλήθεια ότι ως προς πολλά σημεία πάσχει το σύστημα και θα παραδεχθώ δημόσια ότι σε γενικές γραμμές αυτά που είπε ο κ. Αλαβάνος είναι αλήθεια. 
      Πρόκειται για μία απαράδεκτη κατάσταση που μας κληροδοτήθηκε. Τώρα, το ποιοι αλώνιζαν εκεί μέσα, είναι άλλου «παπά Ευαγγέλιο». Σ’ εμάς εναπόκειται να βάλουμε τέρμα σ’ αυτήν την κατάσταση: αδιαφάνεια, διαφθορά, κυρίως στο πεδίο των προμηθειών. 
      Τολμήσαμε! Περάσαμε έναν νόμο, ο οποίος δημιουργεί τις συνθήκες που διασφαλίζουν και τη χρηστή διαχείριση και τη διαφάνεια και βέβαια σαν αποτέλεσμα μία οικονομία κλίμακας με ποσά αστρονομικά, για να αντιληφθεί κάποιος –και σας το λέω πόσο δίκιο έχετε για το τι βρήκαμε μπροστά μας- τέτοια ποσά που θα επαρκούσαν, για να αυτοχρηματοδοτείται σε μεγάλο βαθμό το Εθνικό Σύστημα Υγείας!
      Γιατί δεν έγιναν αυτά πριν; Γιατί δεν αποτολμήθηκε μία βαθιά τομή; Γιατί οσάκις απ’ αυτό το Βήμα, από άξιους προκατόχους μου όλων των κυβερνήσεων, ενώ ελέγοντο πολλά, δεν είχε αναληφθεί καμμία πρωτοβουλία;
      Απαντώ εμμέσως και σ’ αυτό που είπε πριν από λίγο ο Πρόεδρος του ΛΑΟΣ ο κ. Καρατζαφέρης, ότι εγώ και οι συνεργάτες μου Υφυπουργοί και η πολιτική ηγεσία του Υπουργείου κάποια στιγμή είπαμε, «ναι, θα σφραγίσουμε το πέρασμά μας, όσο κι αν αυτό είναι επώδυνο, με έργο και αποτελέσματα».
      Σ’ αυτήν την προσπάθεια πιστέψαμε και πιστεύουμε, διότι κανείς δεν υπολείπεται σε ευαισθησία γι’ αυτά τα ζητήματα σ’ αυτήν την Αίθουσα. Γιατί κάτι τέτοια λέγονται και ακούγονται και γενικεύεται η αντιπολιτική διαμαρτυρία στα μάτια του κόσμου και ξέρετε αυτόν τον καιρό πόσο σέβονται και εκτιμούν τον πολιτικό κόσμο της χώρας οι Έλληνες πολίτες. Έχουμε, λοιπόν, μεγάλη ευθύνη. Και αυτός ο ιερός χώρος του Κοινοβουλίου προσφέρεται για συνεννόηση και συνεργασία. 
      Διανύουμε μία δύσκολη περίοδο. Ο Πρωθυπουργός απηύθυνε έκκληση προς τις δυνάμεις της Αντιπολίτευσης για συναίνεση, για σύνθεση, για κοινά αποτελέσματα. Γιατί σ’ εμάς, ως Κυβέρνηση, έλαχε ο κλήρος να αντιμετωπίσουμε τη λαίλαπα της γενικευόμενης παγκόσμιας οικονομικής κρίσης. Και πάντα έλεγα και λέω ότι πρέπει να έχει εθνικό χαρακτήρα η αποστολή μας εδώ μέσα! 
      Και αυτό είναι που δηλώνεται στην πράξη από όλες εκείνες τις συνετές προτροπές δημοσίων παραγόντων. Και ο λαός μας τι λέει; «Σε αυτό το χώρο επιτέλους συνεννοηθείτε και συνεργαστείτε. Δεν πρόκειται να κάνει επιλογή για το που θα χτυπήσει η οικονομική κρίση». Θα χτυπήσει πάνω από όλα τα ευαίσθητα κοινωνικά στρώματα και γι’ αυτό, η πολιτική της Κυβέρνησης, στοχευμένη και σωστά σχεδιασμένη, προς τα εκεί στρέφεται. Όμως, η συναίνεση είναι προϋπόθεση.
      Θα σας πω και μία δική μου σκέψη. Οσάκις η Ελλάδα διερχόταν στο παρελθόν δύσκολες στιγμές, η περίφημη ενότητα και ομοψυχία ερχόταν, αφού μας χτύπαγε το κακό. Αυτή τη φορά η πρόκληση είναι να συνεργαστούμε και να συνεννοηθούμε πριν μας χτυπήσει το κακό, διότι κανείς δεν αμφισβητεί -και πολλοί το είχαμε διαβλέψει και προβλέψει εγκαίρως- ότι τα όσα συντελούνται πλέον σε παγκόσμια κλίμακα, σε κάποια στιγμή, είτε ως απόνερα είτε ως αποτέλεσμα, θα χτύπαγαν και την ελληνική οικονομία. Και η ύφεση προαναγγέλλει το δρόμο της οικονομικής κρίσης και η οικονομική κρίση θα μεταφραστεί με κοινωνικούς πλέον όρους ως κοινωνική κρίση.
      Συνεννόηση, λοιπόν και συνεργασία, συναίνεση, αυτό μας ζητάει ο κόσμος και αυτό καλούμεθα όλοι μας να πράξουμε. Αυτό γίνεται και σε αυτό το χώρο σήμερα, με ένα νομοθέτημα για το οποίο θα έπρεπε όλοι να είμαστε υπερήφανοι και να βγούμε την επόμενη μέρα και να πούμε ότι ναι, μαζί δουλέψαμε, συνεργαστήκαμε και τα καταφέραμε, διαμορφώνοντας ένα πολιτισμένο περιβάλλον για τους λειτουργούς της υγείας, νέες συνθήκες για τη λειτουργία του Εθνικού Συστήματος Υγείας, εμπέδωση της διαφάνειας, της χρηστής διαχείρισης, αλλά και της σωστής αξιολόγησης στην ανέλιξη των γιατρών που προσδοκούν πολλά από τη δική μας δουλειά εδώ μέσα.
      Κυρίες και κύριοι συνάδελφοι, οι Έλληνες γιατροί, για τους οποίους πρέπει να είμαστε υπερήφανοι, είναι άξιοι λειτουργοί του Ιπποκρατικού τους όρκου. Οι συνθήκες κάτω από τις οποίες δουλεύουν -το είπα και πρωτύτερα- είναι συνθήκες πρωτόγονες. Νέα παιδιά που επένδυσαν με ιδεολογικά χαρακτηριστικά την επιλογή τους να υπηρετήσουν την κοινωνία μας από το ιατρικό λειτούργημα, σπούδασαν πολλά χρόνια, ξόδεψαν πάρα πολλά λεφτά, για να φτάσουν να παίρνουν μισθούς άθλιους.
      Το έχουμε πει εδώ μέσα στο παρελθόν, το έχουν πει και άλλοι πριν από μένα, ποτέ, όμως, κανείς δεν αποτόλμησε να βελτιώσει τις συνθήκες και τους όρους δουλειάς.
      Ήρθε, λοιπόν, η Ευρωπαϊκή Ένωση, μας στέλνει μία «ντιρεκτίβα», και υποχρεούμεθα να την εφαρμόσουμε. Με τις ρυθμίσεις αυτές ικανοποιούνται σε μία δύσκολη οικονομική συγκυρία -πρέπει να το κατανοήσουμε αυτό, τα πράγματα άλλαξαν μέσα στο τελευταίο τετράμηνο- διεκδικήσεις γιατρών, αλλά κυρίως κατοχυρώνονται νομοθετικά πολύ σημαντικές θεσμικές αλλαγές που αποτελούσαν ανέκαθεν αιτήματα του ιατρικού κόσμου.
      Πεμπτουσία του κοινοβουλευτισμού είναι η διαμόρφωση και ψήφιση των νομοσχεδίων μέσα από τη συζήτηση στη Βουλή. Και αυτό έγινε την προηγούμενη εβδομάδα. Και σήμερα, ούτε λίγο ούτε πολύ κατηγορήθηκε η Κυβέρνηση ότι σεβάστηκε τη λειτουργία του Κοινοβουλίου. Εγώ άκουσα και σχόλια στις τηλεοράσεις πρόσφατα από έγκριτους δημοσιογράφους να λένε: «Μα, αυτή είναι η δουλειά της Βουλής;».
      Ερχόμαστε με μια πρόταση, ερχόμαστε με ένα νομοσχέδιο τεκμηριωμένο και λέμε -σας το είπα, σας παραπέμπω στα Πρακτικά των συνεδριάσεων της Επιτροπής- «ελάτε να συνεννοηθούμε, να συνεργαστούμε, βελτιώστε» και βελτιώσατε. Συνάδελφοι από όλες τις πτέρυγες κατέθεσαν τις προτάσεις τους και αυτό το συνθετικό αποτέλεσμα σήμερα κατατίθεται εδώ και καλούμεθα όλοι, με βάση τα όσα από κοινού διαμορφώσαμε, να προχωρήσουμε ακόμα πιο μπροστά.
      Εν πάση περιπτώσει, κυρίες και κύριοι συνάδελφοι, εδώ είμαστε και πιστεύω ότι είμαστε σε καλό δρόμο παρά τις μικροεντάσεις τις πρωινές. Η Κυβέρνησή μας, με την προώθηση και ψήφιση αυτού του νομοσχεδίου, όπως τελικά διαμορφώνεται κατά τη διάρκεια της συζήτησης που ακολουθεί, αποδεικνύει έμπρακτα τη σταθερή πολιτική της βούληση να ενισχύσει το δημόσιο χαρακτήρα της υγείας και το Εθνικό Σύστημα Υγείας, αναγνωρίζοντας τον πρωτεύοντα ρόλο και τη συμβολή συνολικά όλων των εργαζομένων, νοσηλευτών και γιατρών, στο χώρο της υγείας και βέβαια, στην επιτυχία της πολιτικής.
      Δυστυχώς -και θα το επισημάνω αυτό- το τελευταίο χρονικό διάστημα, επιχειρείται από κάποιες πλευρές να προβληθεί στα Μέσα Μαζικής Ενημέρωσης μία αρνητική εικόνα της δημόσιας υγείας. Παρ’ όλα αυτά και ενώ είναι σε εξέλιξη αυτή τη στιγμή η απεργιακή κινητοποίηση, σύμφωνα με πληροφορίες που μας δόθηκαν πριν από λίγο από το Εθνικό Κέντρο Επιχειρήσεων Υγείας και τα νοσοκομεία είναι ανοικτά και η συντριπτική πλειοψηφία των λειτουργών είναι εκεί.
      Αυτό δεν σημαίνει σε καμμιά περίπτωση ότι δεν αφουγκραζόμαστε το λόγο, τη φωνή, τις θέσεις, ακόμα και της μειοψηφίας μέσα στο χώρο της ιατρικής οικογένειας. Διότι αυτό δηλώνει βαθιά δημοκρατικότητα. Δεν είμαστε εδώ για να νομοθετήσουμε αυθαίρετα. Είμαστε εδώ για να συνθέσουμε, όπως είπα πρωτύτερα και σε αυτή τη διαδικασία δεν ακούγονται μόνο οι πτέρυγες της Βουλής. Ακούγονται και οι κοινωνικοί μας εταίροι και οι κοινωνικοί φορείς. 
      Και πρέπει να σας πω ότι παρά τις όποιες εντάσεις, βρίσκεται ακόμα σε εξέλιξη και θα συνεχίζεται και στο μέλλον, ακόμα και μετά την ψήφιση αυτού του νομοσχεδίου, ένας ανοικτός διάλογος. Διότι τα πράγματα αλλάζουν. Νέα δεδομένα διαμορφώνονται και η συλλογική σύμβαση που ενσωματώνεται σ’ αυτό το νομοσχέδιο, αυτό το διασφαλίζει.
       Η κατάσταση αυτή που περιέγραψα πρωτύτερα αδικεί κατάφορα την αλήθεια, αλλά και το μόχθο όσων εργάζονται στο Εθνικό Σύστημα Υγείας, που πραγματικά δίνουν τον καλύτερό τους εαυτό. 
      Και πράγματι, θα συμφωνήσω, κύριε Αλαβάνο, μαζί σας, ότι αυτοί κρατούν το σύστημα όρθιο, με ελλείψεις σε προσωπικό, με υποχρηματοδότηση και με προβλήματα. Αυτήν την κατάσταση βρήκαμε. Δεν βρήκαμε μπροστά μας μία ιδεατή κατάσταση, όπου το Εθνικό Σύστημα Υγείας της χώρας είχε φτάσει στον ιδεατό βαθμό λειτουργίας. Είπα όμως πρωτύτερα ότι εμείς τολμήσαμε να κοιτάξουμε κατάματα την αλήθεια, την πραγματικότητα και να την αλλάξουμε. Και θέλουμε τη βοήθειά σας σ’ αυτό. Δεν το κρύβουμε, άλλωστε.
      Δεν είναι, αγαπητοί συνάδελφοι, το ΕΣΥ και τα δημόσια νοσοκομεία μας, όπως παρουσιάζονται τον τελευταίο καιρό στα Μέσα Μαζικής Ενημέρωσης, περιπτωσιολογικά και πάντα με τη γνώριμη στην Ελλάδα υπερβολή και το πάθος. Κανείς, μα κανείς δεν διαφωνεί ότι το ΕΣΥ έχει σήμερα προβλήματα και κατά το παρελθόν είχε επίσης. Όλα τα Εθνικά Συστήματα Υγείας στον κόσμο έχουν προβλήματα. Σε μας εναπόκειται, με τις πρωτοβουλίες μας και να τα παραμερίσουμε και να τα λύσουμε. Γι’ αυτό είμαστε εδώ. Είναι προβλήματα που μας κληροδοτήθηκαν και δημιουργούνται κάθε μέρα, παρά τις παρεμβάσεις των διοικήσεων των νοσοκομείων και του ίδιου του Υπουργείου, παρά την καθημερινή προσπάθεια που γίνεται για να βρεθούν λύσεις άμεσες, λειτουργικές και βιώσιμες.
      Αν είχαμε ισχυρή μνήμη στην Ελλάδα και γυρνούσαμε λίγο τις μνήμες πίσω, θα βλέπαμε ότι και σε αλλοτινούς καιρούς, παρόμοια προβλήματα προέκυπταν και σε ό,τι αφορά τη λειτουργία, κινητοποιήσεις πάντα γίνονται και σε ό,τι αφορά την οικονομική διαχείριση.
      Κυρίες και κύριοι συνάδελφοι, όλα αυτά κατά καιρούς επαναλαμβάνονται, διότι ποτέ δεν είχε μία κυβέρνηση το θάρρος και την τόλμη να κτυπήσει στην καρδιά το πρόβλημα. Έκρυβε τα προβλήματα κάτω από το χαλί. Θεωρώ μεγάλη τιμή για μένα προσωπικά και τους συνεργάτες μας, που πραγματικά αυτόν τον καιρό δουλεύουμε για να αφήσουμε χρήσιμο έργο πίσω μας. Και μην έχετε καμμία αμφιβολία ότι αυτό θα γίνει. Και σαν ξεπεράσουμε την τρέχουσα επικαιρότητα, τότε πρώτοι οι λειτουργοί της υγείας θα αναγνωρίσουν ότι αυτά που κάναμε ήταν προς όφελός τους. Αλλά πάνω απ’ όλα η ελληνική κοινωνία.
      Υπάρχουν λοιπόν προβλήματα, στελεχιακού δυναμικού, κάτι που όπως είπα δεν αφορά μόνο στη χώρα μας, αλλά και σε όλη την Ευρώπη. Υπάρχουν επίσης προβλήματα χρηματοδότησης που και αυτά δεν αφορούν μονάχα στην Ελλάδα, αλλά σε ολόκληρη την Ευρώπη. Καθώς υπάρχουν και προβλήματα δομικά, προβλήματα γραφειοκρατίας και περίπλοκων διαδικασιών. 
      Και δεν εννοώ βέβαια -για να μην υπάρξουν παρεξηγήσεις ανάμεσά μας, γιατί εύκολα κάτι τέτοια αναδεικνύονται- το ΑΣΕΠ. Σεβόμαστε το θεσμό αυτό που είναι θεματοφύλακας της ανεξαρτησίας και της δίκαιης, αξιοκρατικής αξιολόγησης. Και από την εποχή που ανέλαβα το Υπουργείο πρέπει να σας πω ότι έχω δει με τα μάτια μου να κάνει σημαντικές προσπάθειες στο χώρο της υγείας, κάτι που όλοι αναγνωρίζουμε και οφείλουμε δημόσια να εκφράζουμε τις ευχαριστίες προς τους λειτουργούς του. Κατά συνέπεια, δεν έχει καμμία σχέση με οποιαδήποτε μορφή αμφισβήτησης του ρόλου του ΑΣΕΠ, συνταγματικά κατοχυρωμένου.
      Η υγεία όμως έχει μία ιδιαιτερότητα, είναι κάτι το ξεχωριστό. Γιατί η έλλειψη προσωπικού τη συγκεκριμένη στιγμή μπορεί να έχει αρνητικές συνέπειες για τους ασθενείς, πολίτες και κατοίκους της χώρας μας, οι οποίοι προσφεύγουν με αγωνία και με ελπίδα στο Εθνικό Σύστημα Υγείας για να αποκαταστήσουν την υγεία τους.
      Γι’ αυτό και ο συνταγματικός νομοθέτης στο άρθρο 103, παράγραφος 7 αναφέρει ότι ο νόμος, δηλαδή εμείς, η Βουλή, μπορεί να προβλέπει ειδικές διαδικασίες επιλογής με αυξημένες εγγυήσεις διαφάνειας και αξιοκρατίας, όταν βέβαια υφίσταται επείγουσα ανάγκη.
      Με τη συγκεκριμένη πρόβλεψη του άρθρου 8 του νομοσχεδίου έχουμε βελτιώσεις, ώστε να είναι απόλυτα συμβατές οι προσλήψεις των νοσηλευτών με τους κανόνες του ΑΣΕΠ, προσλήψεις που αποτελούν την αναγκαία «ένεση», θα έλεγα, για να χρησιμοποιήσω ιατρικό όρο, ώστε να σταματήσει η διαχρονική έλλειψη νοσηλευτικού προσωπικού.
      Την ίδια ώρα που γίνονται οι τακτικές προσλήψεις, ανάλογος ή και μεγαλύτερος αριθμός νοσηλευτών είτε συνταξιοδοτείται, είτε βρίσκεται σε αδυναμία να εκτελέσει τα καθήκοντά του είτε για οποιονδήποτε άλλο λόγο παύει να εργάζεται στο ΕΣΥ.
      Η έκτακτη, λοιπόν, πρόσληψη πέντε χιλιάδων πεντακοσίων νοσηλευτών που προβλέπουμε, είναι ακριβώς εκείνοι που θα καλύψουν την τρύπα που  μονίμως υφίσταται στο δημόσιο σύστημα υγείας και θα το ανακουφίσουν. Αυτό το κατανοούμε όλοι. Το κατανοεί ο κόσμος. Το κατανοεί το ίδιο το ΑΣΕΠ, το οποίο με επιστολή που μου απέστειλε χθες προσφέρεται και το ίδιο να αναλάβει αυτές τις προσλήψεις με ειδική διαδικασία σε διάστημα μόλις πέντε ή έξι μηνών. 
      Εμείς συμφωνούμε απόλυτα να προχωρήσουμε μέσω ΑΣΕΠ με αυτές τις συνθήκες. Ούτως ή άλλως, δεν τίθεται θέμα προτιμήσεων ούτε βέβαια πολιτικών κριτηρίων. Ωστόσο, σύμφωνα με την έκθεση επί του σχεδίου νόμου της Επιστημονικής Επιτροπής της Βουλής, διευκρινίζεται ότι η γνωμοδότηση 96/2008 του Συμβουλίου Επικρατείας, ερμηνεύοντας το άρθρο 103 παράγραφος 7 του Συντάγματος, αναφέρει ότι αρκεί ο έλεγχος νομιμότητας της διαδικασίας του διαγωνισμού από Ανεξάρτητη Αρχή, δηλαδή από το ΑΣΕΠ, όταν διενεργείται από την ενδιαφερόμενη δημόσια Αρχή, Υπουργείο, ΔΥΠΕ ή νοσοκομείο. Ουδέποτε κάτι άλλο ήταν στις προθέσεις μας και αυτό το λέω για να ξεκαθαρίσουμε τα πράγματα.
      Κυρίες και κύριοι συνάδελφοι, η κοινοτική οδηγία για τα ανώτατα όρια εργασίας και η ενσωμάτωσή της στην εθνική νομοθεσία ήταν μόνο η αφορμή. Το αποδείξαμε μέσα από τον ανοιχτό, συστηματικό και ειλικρινή διάλογο που αυτά τα τρία χρόνια διεξαγάγαμε με τους νοσοκομειακούς γιατρούς, γιατί βούλησή μας ήταν και είναι να ικανοποιήσουμε πάγια δίκαια αιτήματα των νοσοκομειακών γιατρών, τα οποία μας κληροδοτήθηκαν και που η αδιαφορία του παρελθόντος τα κατέστησε χρόνια, δημιουργώντας πρόσθετα προβλήματα και αρχικό έλλειμμα εμπιστοσύνης στο διάλογο, που πριν από δύο χρόνια ξεκινήσαμε. Ήταν ένας διάλογος που όφειλε να καλύψει την αδράνεια των ετών και που οδήγησε σε συγκεκριμένα αποτελέσματα.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Η ανοιχτή ανταλλαγή θέσεων και η επεξεργασία προτάσεων για τους γιατρούς έφερε αποτελέσματα και οδήγησε πράγματι στην υπογραφή για πρώτη φορά στην ιστορία του ΕΣΥ κλαδικής συλλογικής σύμβασης εργασίας την 1η Δεκεμβρίου του προηγούμενου χρόνου και στην υιοθέτηση των ρυθμίσεων του παρόντος νομοσχεδίου, της μεγαλύτερης τομής, όπως είπα στην αρχή, από ιδρύσεως του ΕΣΥ.
      Κυρίες και κύριοι συνάδελφοι, το ερώτημα που τέθηκε είναι, γιατί δεν ήρθε η συλλογική σύμβαση ως είχε. Είναι πολύ απλό. Πρώτα από όλα, εμείς θέλαμε να τη θέσουμε στη βάσανο της Βουλής. Δεύτερον, διότι η κοινοτική οδηγία προβλέπει συλλογική σύμβαση ή νομοθετική ρύθμιση με αντισταθμιστικά μέτρα. Κατά συνέπεια, κανένα θέμα δεν τίθεται. Το τι περιλαμβάνει αυτός ο νόμος έχει σημασία και σε ποιο βαθμό αναλογεί σε εκείνο που έχουμε διαπραγματευτεί και σε εκείνο που πράγματι μπορούμε. Και τούτη την ώρα είναι ακόμα σε εξέλιξη διαβούλευση και θα συνεχιστεί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, θα μου επιτρέψετε να πάρω λίγο χρόνο και από τη δευτερολογία μου.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΗΛΙΑΣ ΦΩΤΙΑΔΗΣ: Κύριε Πρόεδρε, δεν θα χειροκροτήσουμε τον Υπουργό μας ο οποίος λέει ωραία πράγματα; 
      ΠΡΟΕΔΡΕΥΩΝ (Γεώργιος Σούρλας): Δεν του κάνουμε χατίρι του Υπουργού, κύριε συνάδελφε. Από τη δευτερολογία του παίρνει χρόνο.
      ΗΛΙΑΣ ΦΩΤΙΑΔΗΣ: Και από την τριτολογία! 
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν πειράζει. Η ουσία μας ενδιαφέρει, κύριε συνάδελφε.
      Στο πρώτο άρθρο εξάλλου του νομοσχεδίου ρητά αναφέρεται ότι το πρόγραμμα των εφημεριών καταρτίζεται και εκτελείται σύμφωνα με την κείμενη νομοθεσία και το πρώτο άρθρο της κλαδικής συλλογικής σύμβασης που υπογράψαμε με την ΟΕΝΓΕ την 1η Δεκεμβρίου του 2008. 
      Είναι ξεκάθαρη η διατύπωση. Έτσι κατοχυρώνουμε την ισχύ του νόμου της κλαδικής σύμβασης και ενισχύουμε ακόμη περισσότερο τη συμβατότητα της ρύθμισής μας με το κοινοτικό δίκαιο που σε τελευταία ανάλυση είναι και ο στόχος. 
      Με την κλαδική συμφωνία, το κείμενο της οποίας ενσωματώνεται κατά 99% -κύριε Αλαβάνο, θα ήθελα την προσοχή σας, γιατί κάτι είπατε πρωτύτερα- τα όσα έχουν προβλεφθεί στο κείμενο αυτό ενσωματώνονται σ’ αυτό το νόμο. Κι εγώ πρέπει να είμαι απόλυτα ειλικρινής μαζί σας. Η μόνη διαφορά έγκειται στο γεγονός ότι στα ποσά που έχουμε διαπραγματευτεί και με δεδομένη τη δυσμενέστατη οικονομική συγκυρία, υπήρξε μία μικρή μεταβολή. 
      Παρ’ όλα αυτά, ο πίνακας ο οποίος είναι στη διάθεσή μου είναι εντυπωσιακός και φαντάζομαι ότι ιδιαίτερα ικανοποιεί τους Έλληνες γιατρούς. Τι παίρνει σήμερα ένας διευθυντής; Παίρνει βασικό μισθό 1.684 ευρώ. Τι θα παίρνει μετά την ψήφιση του νομοσχεδίου; Θα παίρνει 2.054 ευρώ. 
      Τι παίρνει σήμερα ένας Επιμελητής Α΄; Παίρνει 1.444 ευρώ. Τι θα παίρνει μετά την ψήφιση του νόμου μας; Θα παίρνει 1.759 ευρώ! Τι παίρνει ο Επιμελητής Β΄ σήμερα; Παίρνει 1.203 ευρώ. Τι θα παίρνει μεθαύριο; Θα παίρνει 1.468 ευρώ! Ο ειδικευόμενος, που είναι αυτός που παίρνει όλο το βάρος στις εφημερίες, τι παίρνει σήμερα; Παίρνει 842 ευρώ. Τι θα παίρνει αύριο; Θα παίρνει 1.027 ευρώ! Αυτά είναι τα μεγέθη που απαντούν και νομίζω ότι είναι εντυπωσιακά θετικό το γεγονός ότι αυτό το κατορθώνουμε σήμερα.
      Κυρίες και κύριοι συνάδελφοι, δεν περιοριζόμαστε στη χορήγηση απλά αντισταθμιστικών ωφελειών ανάπαυσης που θα αρκούσαν για τη νομιμοποίηση των όποιων παρεκκλίσεων από το νέο ωράριο. Για εμάς τα αιτήματα των νοσοκομειακών γιατρών είναι όροι λειτουργίας του Εθνικού Συστήματος Υγείας. Δεν κρυβόμαστε πίσω από στείρες και ψυχρές νομικές κατασκευές που με τόσο περισπούδαστες αναλύσεις κάποιοι προσπάθησαν να θεμελιώσουν. 
      Το ευκολότερο και το πιο ανώδυνο για μας θα ήταν να περιοριστούμε σε αυτό. Όμως, δεν το κάναμε. Ανοίξαμε διάπλατα όλο το θεματολόγιο των διεκδικήσεων. Εμείς τολμήσαμε και να είστε βέβαιοι ότι το αποτέλεσμα θα μας δικαιώσει. Μόνο που εγώ θα ήθελα να δικαιώσει όλους εμάς σ’ αυτήν την Αίθουσα, διότι σαν τελειώσει αυτή η διαδικασία, όλοι μας θα σταθούμε κριτικά απέναντι σε εκείνους που μας παρακολουθούν αυτή τη στιγμή.
      Και βέβαια, το πιο εύκολο είναι να τους ξεσηκώνουμε. Μα δεν είναι αυτός ο σκοπός. Αυτό είναι κάτι το επίκαιρο που τροφοδοτεί τις τηλεοράσεις, τα ραδιόφωνα και έχει μιας μικρής διάρκειας αντοχή, αλλά αυτό που μας ενδιαφέρει είναι η ουσία. Και νομίζω πως όλοι συμφωνούμε ότι πρέπει να είμαστε ουσιαστικοί και αποτελεσματικοί.
      Κυρίες και κύριοι συνάδελφοι, δεν θα ήθελα να μπω σε άλλες λεπτομέρειες. Δίνουμε στους νοσοκομειακούς γιατρούς, όπως είπα, τις μεγαλύτερες μισθολογικές αυξήσεις και φορολογικές ελαφρύνσεις από ιδρύσεως του ΕΣΥ Αναδιοργανώνουμε την ιατρική υπηρεσία και θεσπίζουμε ένα νέο σύστημα πρόσληψης και εξέλιξης στο Εθνικό Σύστημα Υγείας, προβλέποντας την εξέλιξη κάθε ικανού –επαναλαμβάνω- γιατρού στο βαθμό του διευθυντού με προϋποθέσεις προϋπηρεσίας γνώσεων και έργου. Και αυτό ήταν αποτέλεσμα συλλογικής δουλειάς εδώ μέσα.
      Εάν είχαμε προχωρήσει, όπως αρχικά σας το είχαμε καταθέσει, τότε τα πράγματα θα ήταν εντελώς διαφορετικά. Και όμως, ακούσαμε όλες τις πτέρυγες και συμφωνήσαμε ότι θα πρέπει να τεθούν κάποιοι όροι αξιολόγησης. Μάλιστα, κάποιοι συνάδελφοι χρησιμοποίησαν και βαρείς χαρακτηρισμούς για κάποιους εξ εκείνων που δεν θα εδικαιούντο ή δεν θα το άξιζαν να ανελιχθούν. Και το κάναμε, τους ενσωματώσαμε. ΄Ησαν δικές σας προτάσεις τις οποίες αποδεχθήκαμε και πραγματικά χαιρόμαστε –και το πιστεύω αυτό- που καταφέρνουμε να φτιάξουμε, να διαμορφώσουμε ένα τέτοιο πλαίσιο πάνω στο οποίο θα στηριχθεί το μέλλον του ΕΣΥ. 
      Προχωρούμε με ρητή διάταξη στην πρόσληψη δύο χιλιάδων γιατρών το πρώτο εξάμηνο του 2009. Εκείνο που ίσως δεν γνωρίζετε είναι ότι ο προγραμματισμός θέλει δύο χιλιάδες γιατρούς για φέτος και δυόμισι χιλιάδες γιατρούς για τον επόμενο χρόνο. Δηλαδή συνολικά μέσα σε μία διετία χρειάζονται τεσσερισήμισι χιλιάδες γιατροί για να καλύψουν τις ανάγκες που εκ των πραγμάτων προκύπτουν από την εφαρμογή του νέου συστήματος εφημεριών. Όλα αυτά στον τακτικό προϋπολογισμό.
      Καλύπτουμε έτσι, μέσα από την ισόρροπη κατανομή των προσλήψεων όλα τα κενά του ΕΣΥ και εξασφαλίζουμε ότι κανένας γιατρός, μα κανένας γιατρός δεν θα εργάζεται πάνω από τα ανώτατα επιτρεπτά όρια εργασίας.
      Χορηγούμε στους γιατρούς ικανά αντισταθμιστικά οφέλη για τις όποιες αναγκαίες παρεκκλίσεις από το ωράριο εργασίας. Αντισταθμιστικά οφέλη που μέχρι σήμερα θα μπορούσε να θεωρηθεί η επίτευξη και ενός μόνο εξ αυτών ως μέγιστη κατάκτηση του συνδικαλιστικού κινήματος και των θεσμικών του διεκδικήσεων.
      Η καθιέρωση του επταώρου τακτικού πρωινού ωραρίου και η χορήγηση ημερανάπαυσης –ρεπό- μετά από κάθε εφημερία αποτελούν τρανταχτά και αδιάψευστα παραδείγματα. Αυτά δεν ίσχυαν στο παρελθόν. Ρυθμίζονται τώρα με δικές μας πρωτοβουλίες. Ανταποκρινόμαστε σ’ αυτό που δικαίως ζητούν οι γιατροί και στη συντριπτική τους πλειοψηφία είναι ικανοποιημένοι. Γι’ αυτό και είναι μικρό το ποσοστό συμμετοχής στις κινητοποιήσεις. 
      Όμως, σας είπα πριν ότι δεν είναι αυτό το σημαντικό. Και ένας γιατρός να απεργεί, έχουμε ευθύνη να τον ακούμε και αυτό κάνουμε. Προβλέπουμε το αφορολόγητο του επιδόματος βιβλιοθήκης που μέχρι πρότινος αποτελούσε –και σημειώστε το- τη μοναδική ουσιαστική οικονομική διεκδίκηση, καθώς με υπευθυνότητα οι θεσμικοί εκπρόσωποι των νοσοκομειακών γιατρών αναγνώρισαν το άκαιρο των διεκδικήσεων για το νέο μισθολόγιο με δεδομένη την αρνητική οικονομική συγκυρία.
      Με το σχέδιο νόμου μας προβλέπουμε και την πρόσληψη εκτάκτως –δηλαδή με έκτακτες διαδικασίες- πεντέμισι χιλιάδων νοσηλευτών, πέραν από τον συνήθη, από τον τακτικό προγραμματισμό και με διαδικασίες που ανέφερα πριν, διαδικασίες που αποσκοπούν στην κάλυψη των κενών θέσεων μέσα από τον περιορισμό των επιλογών των υποψηφίων σε δύο και την υποχρέωση εκεί που τοποθετούνται να μένουν για πέντε ολόκληρα χρόνια, ώστε να τελειώνουμε με τους νοσηλευτές-φαντάσματα, για να «χτυπηθεί» –και εδώ απαντώ πάλι σε κάποιο σημείο που εθίγη πρωτύτερα- η κομματοκρατία που πάντοτε καταδυνάστευε το Εθνικό Σύστημα Υγείας μέσα από τις παρασκηνιακές συναλλαγές και τις πελατειακές σχέσεις, ένα έμπρακτο παράδειγμα μιας διάφανης και δημοκρατικής λειτουργίας ενός συστήματος.
      Ποιος δεν το θέλει αυτό; Η ένταξη των νοσηλευτών αυτών στα νοσοκομεία του ΕΣΥ πέρα από την αδιαμφισβήτητη ενίσχυση του δυναμικού τους, διευκολύνει και την άσκηση του ιατρικού λειτουργήματος και την προσφορά των νοσοκομειακών γιατρών. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ, ολοκληρώστε. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Το επαναλαμβάνω, το είπα και πριν: Οι ανυπόστατες αιτιάσεις για δήθεν υποβάθμιση και παράκαμψη του ΑΣΕΠ που προβάλλονται και καταδεικνύουν άγνοια του νόμου, καθώς ρητά διαφυλάσσεται ο ρόλος του ΑΣΕΠ για τον έλεγχο της νομιμότητας και τη διαδικασία προσλήψεων. 
      Με γενναιότητα και τόλμη η Κυβέρνηση προχωρά στη νομοθετική κύρωση σχεδόν όλων όσων συμφωνήσαμε την 1η Δεκεμβρίου 2008. Και επειδή μιλάμε και με στατιστικούς όρους, σας είπα πριν, το 99% είναι κατάκτηση των εργαζόμενων, είναι επίτευγμα της Κυβέρνησης, θέλουμε να είναι και επίτευγμα της Βουλής. Αυτό σας ζητώ. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, νομίζω ότι είναι ουσιαστικά αυτά. 
      ΠΡΟΕΔΡΕΥΩΝ (Γεώργιος Σούρλας): Είναι ουσιαστικά, αν το Σώμα συναινεί, τώρα βλέπετε και εγώ είμαι σε δύσκολη θέση. 
      ΗΛΙΑΣ ΦΩΤΙΑΔΗΣ: Κύριε Πρόεδρε, συναινούμε. 
      ΠΡΟΕΔΡΕΥΩΝ (Γεώργιος Σούρλας): Κύριε Φωτιάδη, δεν είστε εσείς το Σώμα ολόκληρο! 
       ΗΛΙΑΣ ΦΩΤΙΑΔΗΣ: Και η πλευρά του ΠΑΣΟΚ δεν έχει πρόβλημα. Άρα, συναινούμε όλοι για δυο λεπτά ακόμη. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Φωτιάδη! Μην εκπροσωπείτε όλη τη Βουλή.
      Συνεχίστε, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ πολύ.
      Και όλα αυτά για να μην παραγνωρίζουμε την πραγματικότητα παρά τη ζοφερή οικονομική συγκυρία που σαρώνει τη διεθνή πραγματικότητα και κλυδωνίζει συθέμελα κραταιές οικονομικές υπερδυνάμεις. 
      Τηρήσαμε στο έπακρο τις δεσμεύσεις μας που κάνουμε νόμο με ειδικές διατάξεις για καθαρά νομοτεχνικούς λόγους και προκειμένου να επιτρέψουμε να αναπτυχθεί ένας γόνιμος διάλογος για καθεμιά από τις ρυθμίσεις του νομοσχεδίου-τομή, που υπό άλλες συνθήκες και εφόσον προχωρούσε στην κύρωση της σύμβασης εν συνόλω, δεν θα μπορούσε να γίνει. Από το διάλογο αυτό, βγήκαμε όλοι ωφελημένοι όπως απέδειξε –και το επαναλαμβάνω- η συζήτηση στην Επιτροπή Κοινωνικών Υποθέσεων.
      Αφήνω στην άκρη τα όσα προηγήθηκαν, οι κριτικές στην Κυβέρνηση, οι γκρίνιες, οι μεμψιμοιρίες και κάποιοι χαρακτηρισμοί που είμαι βέβαιος ότι κανείς μας δεν ήθελε να τους χρησιμοποιήσει σ’ αυτήν την Αίθουσα. Μας ενδιαφέρει η ουσία γιατί η πεμπτουσία του πολιτεύματός μας είναι ο κοινοβουλευτισμός και η διαμόρφωση και η ψήφιση των νόμων μέσα από τη βάσανο του Κοινοβουλίου και όχι την άκριτη, ψυχρή κύρωση συμβάσεων, το περιεχόμενο των οποίων δεν μπορεί να υποστεί όπως γνωρίζετε στη διαδικασία, καμμία αλλαγή κατ’ άρθρον και η Βουλή οφείλει να ψηφίσει μ’ ένα «ναι» ή μ’ ένα «όχι». Σήμερα συμμετέχει η  Βουλή, το αποτέλεσμα είναι κοινό. 
      Οι μειώσεις, όπως είπα, των αρχικών αυξήσεων ήταν επιβεβλημένες για λόγους πρώτιστα κοινωνικής ευαισθησίας. Στην πανστρατιά προσφοράς που η Κυβέρνηση έχει ζητήσει δεν μπορούν να κωφεύουν οι κατ’ εξοχήν ευαισθητοποιημένοι σε θέματα κοινωνικά γιατροί μας και αυτό όταν το σύνολο των κοινωνικών ομάδων λαμβάνει εξαιρετικά περιορισμένες αυξήσεις. 
      Περιμένουμε πλέον και έχει σημασία αυτό, κυρίες και κύριοι συνάδελφοι, τη θετική ανταπόκριση –την ευχόμαστε και τη ζητούμε- του Γενικού Συμβουλίου της ΟΕΝΓΕ σε συνέχεια της απόφασης που πήρε η εκτελεστική της γραμματεία. Η ευκαιρία και η πρόκληση είναι ιστορικές για όλους. Και αυτό που είπε πριν από λίγο ο κ. Καρατζαφέρης να το εννοεί. Απ’ αυτήν τη νομοθετική μας δουλειά, γράφουμε όλοι μαζί ένα κεφάλαιο της ιστορίας του Εθνικού Συστήματος Υγείας. Έτσι ψύχραιμα θα αξιολογηθούμε όλες οι πολιτικές δυνάμεις από εκείνους που θα μας κρίνουν αύριο. Στους γιατρούς εναπόκειται και στη μεγάλη πλειοψηφία τους που επιζητά και αναμένει το νομοσχέδιο-τομή, τη μεταρρύθμιση όπως την ονόμασε ο κ. Αλαβάνος, να ανταποκριθούν και να το κάνουν πράξη. 
      Πρέπει να δοθεί τέλος στην καταδυνάστευση που, δυστυχώς, κυριαρχεί στον τόπο μας από θορυβώδεις μειοψηφίες. Είπαμε ότι τις σεβόμαστε, αλλά δεν μπορεί να κυριαρχούν μέσα στο μεγάλο σώμα της κοινωνίας. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, η συντριπτική πλειοψηφία του κόσμου –και μ’ αυτό τελειώνω, κύριε Πρόεδρε- της υγείας και εσείς, τα γνωρίζετε καλά. Ας αναλογιστούμε πού ήταν πριν όλοι αυτοί που επικρίνουν, αν θέλετε, άδικα αυτόν τον καιρό, που και θέμα με τα ανώτατα όρια εργασίας υπήρχε και οι όροι απασχόλησης των γιατρών είχαν δημιουργήσει αυτό που οι ίδιοι οι γιατροί αποκαλούσαν «μεσαίωνα». Και είναι αλήθεια.
      Εγώ πηγαίνω πολύ συχνά στα νοσοκομεία και ξαφνικά μπαίνω στις μονάδες εντατικής θεραπείας και έχω ιδίαν αντίληψη. Αυτές οι συνθήκες αλλάζουν. Ήλθε η ώρα να προχωρήσουμε, πραγματικά, δυναμικά μπροστά. Η υπόθεση της υγείας είναι εθνική υπόθεση. Έτσι την αγκαλιάζουμε όλοι κι έτσι θα κριθούμε στο τέλος. 
      Καλώ, λοιπόν, τα κόμματα, πραγματικά, να αναλογιστούν και το δικό τους μέρισμα ευθύνης. Εμείς δεν μονοπωλούμε αυτήν τη στιγμή το όποιο καλό επίτευγμα θα φέρει το νομοθέτημα και να αρθούμε στο ύψος των περιστάσεων. Περιμένει πολλά από εμάς ο ελληνικός λαός, το Εθνικό Σύστημα Υγείας και οι ίδιοι οι εργαζόμενοι στους χώρους των νοσοκομείων. 
      Κι επειδή ο εισηγητής της Αντιπολίτευσης, ο κ. Λαμπίρης, ξεκίνησε την ομιλία του με μία μαντινάδα…
      ΠΡΟΕΔΡΕΥΩΝ (Γεώργιος Σούρλας): Κρητικός είστε;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Εγώ δεν είμαι Κρητικός αλλά με εμπνέει! 
      Εκεί που το σκεπτόμουν, λέω, έτσι όπως ήλθαν τα πράγματα και για να χαριτολογήσουμε και λίγο, γιατί η πολύ σοβαροφάνεια βλάπτει και την πολιτική υγεία, θα σας πω αυτήν την μαντινάδα: 
      «Σύνεση και σοφία βγάζουν οι μαντινάδες, όταν ξεφεύγουν από αυτό γίνονται κουτουράδες! Φώναζες για δεν σε άκουγα, τη γνώμη σου όμως την πήρα και σαν την αποδέχτηκα το έριξες στη λύρα!»
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Θα υποθέσω ότι είχατε κρητικό συγγραφέα της μαντινάδας; 
      Ευχαριστούμε, κύριε Υπουργέ. 
      Κυρίες και κύριοι συνάδελφοι, για την κοινοβουλευτική τάξη θα ήθελα να πληροφορήσω τον κ. Φλωρίδη αλλά και το Σώμα ότι σ’ ό,τι αφορά την επιστολή του ΑΣΕΠ ο Πρόεδρος της Βουλής κ. Σιούφας τη διαβίβασε αμέσως χθες στα κόμματα, στον Υπουργό, στον Υφυπουργό, στον Πρόεδρο της Επιτροπής Κοινωνικών Υποθέσεων. Άλλωστε γνωρίζετε ότι είναι πάρα πολύ τυπικός και αυστηρός στην εκτέλεση των καθηκόντων του και κινείται με ταχύτητα, με αντικειμενικότητα και αποτελεσματικότητα. 
      Αυτά, λοιπόν, προς άρση κάθε παρεξήγησης. Αν δεν ενημερώθηκαν οι Βουλευτές από τα κόμματα, αυτό συμβαίνει καμμία φορά. 
      Δεύτερον, πληροφορήθηκα και προκύπτει από τα Πρακτικά, ότι σε μία στιγμή χρονικής έντασης αντηλλάγησαν μεταξύ των δύο κορυφαίων κοινοβουλευτικών παραγόντων, του κ. Παπουτσή και του κυρίου Υπουργού, κάποιοι χαρακτηρισμοί περί «μάσκας» και περί «καρνάβαλου». Επειδή γνωρίζουμε πολύ καλά ότι αυτό δεν προσιδιάζει σε καμμία περίπτωση στο ήθος σας –και δεν υποκρίνομαι σ’ αυτό που λέω, το πιστεύω- και στην ευπρεπή κοινοβουλευτική συμπεριφορά, θα παρακαλούσα να διαγραφεί από τα Πρακτικά, τώρα που είμαστε πιο ήρεμοι και πιο ψύχραιμοι! 
      ΧΡΗΣΤΟΣ ΠΑΠΟΥΤΣΗΣ: Εφόσον δέχεται και ο κύριος Υπουργός.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Να διαγραφούν, κύριε Πρόεδρε. 
      Θέλω να πω κάτι, ότι βαθύτατα εκτιμώ και σέβομαι τον κ. Παπουτσή!
      ΠΡΟΕΔΡΕΥΩΝ (Γεώργιος Σούρλας): Είναι αμοιβαίο αυτό, κύριε Υπουργέ. Στις εντάσεις συμβαίνουν και αυτά, αλλά πιο ήρεμοι και ψύχραιμοι τα αποκαθιστούμε! 
      Κυρίες και κύριοι συνάδελφοι, πριν προχωρήσουμε, έχω την τιμή να ανακοινώσω στο Σώμα, ότι τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στους χώρους του Μεγάρου της Βουλής είκοσι μαθήτριες και μαθητές και οκτώ συνοδοί δάσκαλοι από το Δημοτικό Σχολείο Μητρόπολης Καρδίτσας. 
      Η Βουλή τους καλωσορίζει και τους εύχεται καλή επιστροφή στην όμορφή Θεσσαλία. 
      (Χειροκροτήματα από όλες τις πτέρυγες της Βουλής)
      Ο Κοινοβουλευτικός Εκπρόσωπος του ΠΑΣΟΚ έχει το λόγο.
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, να προσδιορίσουμε το χρόνο της συνεδρίασης.
      ΠΡΟΕΔΡΕΥΩΝ (Γεώργιος Σούρλας): Να τελειώσει ο κ. Παπουτσής πρώτα, για να συνεννοηθούμε. 
      Ορίστε, κύριε Παπουτσή, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, ακούμε συνέχεια την Κυβέρνηση να αναφέρεται στο Εθνικό Σύστημα Υγείας, ακούμε συνέχεια τους Υπουργούς να χύνουν κροκοδείλια δάκρυα για την κατάσταση η οποία επικρατεί και η οποία δεν θα ήθελε να υπάρχει, αλλά δυστυχώς υπάρχει γιατί φταίει το ΠΑΣΟΚ, γιατί φταίει η διεθνής κατάσταση, γιατί φταίνε οι εργαζόμενοι, γιατί φταίνε οι γιατροί σήμερα. Γενικώς κάποιοι άλλοι φταίνε, αλλά η Κυβέρνηση της Νέας Δημοκρατίας βεβαίως δεν έχει καμμία απολύτως ευθύνη! 
      Η αλήθεια όμως είναι ότι ο απολογισμός της Νέας Δημοκρατίας είναι δραματικός. Το Εθνικό Σύστημα Υγείας στην πραγματικότητα εγκαταλείφθηκε και τα τελευταία πέντε χρόνια όχι μόνο δεν επιλύθηκαν τα μεγάλα προβλήματα, τα διαρθρωτικά προβλήματα, τα προβλήματα που έτσι κι αλλιώς προέκυψαν είτε με την ευθύνη όσων τα διαχειρίστηκαν στο παρελθόν, είτε και λόγω της εξέλιξης του ίδιου του συστήματος -αυτό το ξεχνάμε- το ίδιο το σύστημα με την εξέλιξή του δημιουργεί θέματα τα οποία πρέπει να λυθούν. 
      Η Νέα Δημοκρατία, λοιπόν, δεν έκανε τίποτα επί πέντε χρόνια. Αντίθετα, η κατάσταση έχει επιδεινωθεί ακόμα περισσότερο. Οι ελλείψεις στα δημόσια νοσοκομεία διευρύνονται, η ποιότητα των υπηρεσιών συνεχώς υποβαθμίζεται, τα χρέη αυξάνονται, η σπατάλη και η διαφθορά κυριαρχούν και την ίδια στιγμή ακούμε λόγια αλλά μέτρα δεν βλέπουμε.
       Τι θέλετε, λοιπόν, να κάνουν οι πολίτες όταν δεν μπορούν να κάνουν τις απαραίτητες εξετάσεις; Διαμαρτύρονται, θυμώνουν, αγανακτούν. Τι θέλετε να κάνουν οι πολίτες όταν δεν μπορούν να χειρουργηθούν στην ώρα τους στα νοσοκομεία; Δεν τους ενδιαφέρει ποιος κυβερνάει, τους ενδιαφέρει το ότι δεν μπορούν να χειρουργηθούν. Τι θέλετε να κάνουν οι πολίτες όταν αναγκάζονται να χρεωθούν για να προσφύγουν με αγωνία για την ίδια τη ζωή τους στον ιδιωτικό τομέα και στα ιδιωτικά νοσοκομεία; Οι πολίτες αρχίζουν να υποπτεύονται και λένε: «Μήπως αυτό είναι πολιτική επιλογή; Μήπως μας οδηγούν στα ιδιωτικά νοσοκομεία;». 
       Επίσης δεν πρέπει να ξεχνάμε τις επιβαρυμένες εργασιακές συνθήκες των γιατρών αλλά και του νοσηλευτικού προσωπικού με τις αλλεπάλληλες εφημερίες, με τον απίστευτο φόρτο εργασίας, με τις καθηλωμένες αμοιβές. Τι θέλετε, λοιπόν, να κάνουν οι γιατροί και το νοσηλευτικό προσωπικό όταν βλέπουν αυτήν την αδιαφορία από την πλευρά της Κυβέρνησης; Είναι στους δρόμους και θα είναι στους δρόμους κι εμείς πάντοτε είμαστε μαζί τους.
       Άκουσα πολλούς σήμερα να προσπαθούν να εκφράσουν τους γιατρούς, το νοσηλευτικό προσωπικό, την αγωνία όλων αυτών και μάλιστα να προσπαθούν να στρέψουν όλους τους γιατρούς εναντίον του ΠΑΣΟΚ. Άκουσα μάλιστα τον κ. Αλαβάνο να αναφέρει με πολύ καθαρό τρόπο ότι η μόνη δύναμη η οποία αντιστέκεται στη συλλογική σύμβαση και στη μεγάλη μεταρρύθμιση είναι η Αξιωματική Αντιπολίτευση. 
      Θέλετε έτσι να είναι γιατί έτσι νομίζετε; Δεν είναι έτσι τα πράγματα. Η αλήθεια είναι ότι το ΠΑΣΟΚ από την ίδρυσή του αγωνίζεται για ένα δημόσιο σύστημα υγείας. Εμείς δημιουργήσαμε το Εθνικό Σύστημα Υγείας, εμείς το στηρίξαμε σ’ όλες του τις φάσεις, εμείς δημιουργήσαμε τις νέες δομές για την ιατροφαρμακευτική περίθαλψη του Έλληνα πολίτη, εμείς συνεχίζουμε να υποστηρίζουμε τον αγώνα όλων εκείνων και φυσικά πρώτα απ’ όλα εκείνων των γιατρών οι οποίοι στήριξαν το Εθνικό Σύστημα Υγείας ακόμα και αυτά τα τελευταία πέντε χρόνια, όταν γνώριζαν οι ίδιοι την αδιαφορία της Νέας Δημοκρατίας, την ανυπαρξία πολιτικής, την έλλειψη πολιτικής βούλησης. Εμείς ήμασταν πάντα εκεί, δίπλα τους.
       Αναρωτιέμαι: Μπορούσαν να γίνουν κινητοποιήσεις, κύριε Αλαβάνε, χωρίς την ενεργή συμμετοχή των δυνάμεων του ΠΑΣΟΚ στον ιατρικό χώρο; Μπορούσαν να γίνουν αυτήν την περίοδο συζητήσεις ακόμα και στο πλαίσιο της περίφημης συλλογικής διαπραγμάτευσης χωρίς την υποστήριξη του ΠΑΣΟΚ, χωρίς τη σθεναρή μας στάση, χωρίς συγκεκριμένες προτάσεις με τις οποίες επί τόσα χρόνια τροφοδοτούμε τον ιατρικό χώρο; Μπορούσε να γίνει κάτι απ’ όλα αυτά; Σε ποιους αναφέρεστε και μας κατηγορείτε ότι η Αξιωματική Αντιπολίτευση είναι αυτή η οποία δεν θέλει τη συλλογική σύμβαση; 
      Αναρωτιέμαι: Ο κ. Αλαβάνος δεν άκουσε τίποτα, δεν αντελήφθη τίποτα, δεν κατάλαβε τίποτα για τον εμπαιγμό της Κυβέρνησης του κ. Καραμανλή, έναν εμπαιγμό που είναι πρωτοφανής για τα ιατρικά δεδομένα και για το συνδικαλιστικό κίνημα της χώρας; Για ποια συλλογική σύμβαση ομιλούμε; Ποιος είναι αυτός ο οποίος νομοθέτησε τη συλλογική σύμβαση στον δημόσιο τομέα, τις συλλογικές διαπραγματεύσεις; Ήταν οι ίδιοι οι εργαζόμενοι, ήταν οι ίδιες οι προοδευτικές δυνάμεις με την κυβέρνηση του ΠΑΣΟΚ και αυτό το ξεχνάτε. 
      Για ποια συλλογική σύμβαση, λοιπόν, μιλάμε σήμερα; Για τη σύμβαση η οποία αφορά τις εφημερίες, το χρόνο των εφημεριών, για τις αυξήσεις και για τη μισθολογική προσαρμογή των μισθών των γιατρών. Πολύ ωραία. Ας φέρει, λοιπόν, εδώ η Κυβέρνηση ακριβώς όπως διαπραγματεύτηκε τη σύμβαση με την ομοσπονδία των νοσοκομειακών γιατρών κι εμείς έχουμε δεσμευτεί ήδη πως θα την υποστηρίζαμε.
      Δεν την φέρνει. Φέρνει άλλα πράγματα. Προσπαθεί με κάθε τρόπο να κάνει διορθωτικές κινήσεις στην ίδια την δομή και την λειτουργία του Εθνικού Συστήματος Υγείας. Και βεβαίως εκεί ανοίγει η συζήτηση. Γιατί η συζήτηση πλέον αφορά το μέλλον του Εθνικού Συστήματος Υγείας. Γιατί ο κ. Αβραμόπουλος μπορεί να αναφέρεται πολύ συγκεκριμένα και να λέει τόσο θα πάρει ο ένας, τόσο θα πάρει ο άλλος και εγώ ρωτώ; Έχει η Κυβέρνηση υπ’ όψιν της τα στοιχεία για το πόσοι εκ των διευθυντών πρόκειται να φύγουν το 2012; Πόσοι εκ των σημερινών αναπληρωτών διευθυντών πρόκειται να φύγουν από το Εθνικό Σύστημα Υγείας το 2015; Τα έχετε τα στοιχεία; Τα έχετε υποθέτω.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Είναι δυνατόν; 
      ΧΡΗΣΤΟΣ ΠΑΠΟΥΤΣΗΣ: Αφού, λοιπόν, είναι δυνατόν…
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Στους Βουλευτές σας πείτε τα. Γιατί τους βλέπω σκυθρωπούς όταν λέτε αυτά τα πράγματα. Διαφωνούν. Εσείς είστε Κοινοβουλευτικός Εκπρόσωπος. Δεν μου πέφτει λόγος να μπω στα οικογενειακά σας…
      ΧΡΗΣΤΟΣ ΠΑΠΟΥΤΣΗΣ: Δεν αφήνετε τους συναδέλφους μου να πουν αν διαφωνούν ή όχι;
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ κουβεντιάζω καθημερινά με τους συναδέλφους. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μη διακόπτετε. Όταν θα έρθει η ώρα σας θα απαντήσετε. Καταγράψτε τις παρατηρήσεις σας. 
      Συνεχίστε, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Θα ήθελα να παρακαλέσω τον κ. Υφυπουργό να μη σπεύδει να εκφράσει ο ίδιος το τι σκέφτονται οι συνάδελφοί μου, οι συνάδελφοι του ΠΑΣΟΚ. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Έχω εκφραστεί…
      ΧΡΗΣΤΟΣ ΠΑΠΟΥΤΣΗΣ: Αρκετά έχετε πράξει μέχρι σήμερα και εσείς και ο Υπουργός σας. Αρκετά. Εγώ πάντως όσο είμαι στο Βήμα δεν σας το επιτρέπω.  
      Ως εκ τούτου θα ακούσετε αυτά που πιστεύουμε ότι ισχύουν σήμερα στο σύστημα υγείας. Και θέλω να σας πω ότι είτε το θέλετε είτε όχι η μεγάλη η πλειοψηφία του ελληνικού λαού θεωρεί ότι οδηγείτε το Εθνικό Σύστημα Υγείας σε κατάρρευση. Θεωρεί δε ότι αυτό είναι πολιτική σας επιλογή. 
      Η μεγάλη πλειοψηφία του ελληνικού λαού αντιλαμβάνεται ότι η υποχρηματοδότηση του ΕΣΥ δεν είναι αδυναμία. Είναι πολιτική σας επιλογή. Όπως θεωρεί ότι είναι πολιτική σας επιλογή το γεγονός ότι τα μεγαλύτερα νοσοκομεία της χώρας σήμερα δεν έχουν σύγχρονα μηχανήματα και δεν έχουν και το απαραίτητο νοσηλευτικό προσωπικό. Όπως θεωρεί η μεγαλύτερη πλειοψηφία του κόσμου ότι έχετε αφήσει με συγκεκριμένο σχέδιο τα περισσότερα κέντρα υγείας χωρίς στελέχη σ’ όλη τη χώρα. Όπου και αν πάμε, όπου και αν βρεθούμε δεν  υπάρχουν στελέχη στα κέντρα υγείας. 
      Και επιπλέον θεωρούν οι πάντες ότι είναι πολιτική σας επιλογή το γεγονός ότι οδηγήσατε σε ολιγοπωλιακή συγκέντρωση στο χώρο της υγείας από τις ιδιωτικές εταιρείες. 
      Αυτή είναι η σημερινή πραγματικότητα της υγείας. Αυτή την σημερινή πραγματικότητα εμείς στο ΠΑΣΟΚ την αντιπαλεύουμε με όλες μας τις δυνάμεις. Και όχι εμείς το ΠΑΣΟΚ. Εμείς μαζί με τον λαό. Εμείς μαζί με την μεγάλη συντριπτική πλειοψηφία των γιατρών, με την μεγάλη πλειοψηφία του νοσηλευτικού προσωπικού της χώρας. 
      Επιπλέον -επειδή άκουσα και τον κ. Υπουργό για την ισοπεδωτική κριτική και για την ακύρωση των πάντων- σας υπενθυμίζω αυτά που επανειλημμένα οι συνάδελφοί μου στην επιτροπή, ο κ. Παπανδρέου, επανειλημμένως σε κάθε ευκαιρία τονίζουμε: για μας, για το ΠΑΣΟΚ η άμεση ανατροπή της σημερινής πορείας του Εθνικού Συστήματος Υγείας προς την παρακμή και την απαξίωση είναι το πολιτικό μας χρέος προς τους πολίτες. Γι’ αυτό και δεσμευόμαστε για ένα ισχυρό και οικονομικά βιώσιμο σύστημα υγείας το οποίο θα παρέχει υπηρεσίες υγείας υψηλής ποιότητας για όλους τους Έλληνες, για όλες τις Ελληνίδες και θα διασφαλίζει την πρόσβαση στις υπηρεσίες υγείας στα φτωχότερα στρώματα αλλά ταυτόχρονα στις πιο απομακρυσμένες γεωγραφικά περιοχές. 
      Εμείς δεσμευόμαστε να θέσουμε ως πρώτη προτεραιότητα την δημόσια υγεία και την πρόληψη όπως επίσης την δημιουργία του ολοκληρωμένου συστήματος πρωτοβάθμιας φροντίδας υγείας. Όπως επίσης την αξιοποίηση της νέας τεχνολογίας για την εξυπηρέτηση του πολίτη. Όπως επίσης την δημιουργία των νέων μορφών περίθαλψης και την ανάπτυξη των υποδομών του ΕΣΥ. Εμείς δεσμευόμαστε για την ενίσχυση και την ανάπτυξη του ανθρώπινου δυναμικού. Για την σύγχρονη οργάνωση, την σύγχρονη διοίκηση του Εθνικού Συστήματος Υγείας. 
      Εμείς δεσμευόμαστε για την αύξηση της δημόσιας χρηματοδότησης του συστήματος κατά 1% του ΑΕΠ. Για την πρόσληψη τριών χιλιάδων ατόμων κάθε χρόνο πέραν του αριθμού των συνταξιοδοτούμενων κυρίως νοσηλευτικού προσωπικού. 
      Και επειδή αναφερθήκατε και εσείς, κύριε Υπουργέ, στις προσλήψεις, εγώ σας ρωτώ: οι προσλήψεις που προγραμματίζετε, ή προβλέπετε να πάρετε με το νομοσχέδιο είναι πέραν των συνταξιοδοτούμενων; Όχι βέβαια. Γι’ αυτό πρόκειται περί εμπαιγμού. Γιατί και πέρυσι τέτοια εποχή ακριβώς εσείς σε συνέντευξή σας μαζί με τον κ. Αλογοσκούφη από κοινού μας λέγατε ότι αμέσως προχωρούν οι διαδικασίες για τεσσερισήμισι χιλιάδες.
      Κι εμείς σας λέμε: Τρεις χιλιάδες κάθε χρόνο, πέραν των συνταξιοδοτούμενων. Αυτή είναι και η διαφορά μας. Συγκεκριμένη και ουσιαστική.
      Ο κ. Αλαβάνος, βέβαια, λέει ότι το ΠΑΣΟΚ αντιστέκεται στις κινητοποιήσεις. Εσείς μας λέτε ότι είμαστε πίσω από τις κινητοποιήσεις.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν σας είπα κάτι τέτοιο.
      ΧΡΗΣΤΟΣ ΠΑΠΟΥΤΣΗΣ: Η ουσία είναι μία: Εμείς θέλουμε ανοιχτά νοσοκομεία στην υπηρεσία του πολίτη, θέλουμε γιατρούς ικανοποιημένους, που να τους σέβεται ο κόσμος, που να τους σέβεται η κυβέρνησή τους, που να τους σέβεται η πολιτεία, που να ενισχύει την αξιοκρατία στο νοσοκομείο, ένα νοσοκομείο ανοιχτό σ’ όλα τα επίπεδα.
      Κι επειδή ακούμε πολλά λόγια –λόγια, λόγια- ερχόμαστε επί του συγκεκριμένου.
      Συμφωνείτε, κύριε Υπουργέ, με την αποδέσμευση του μισθολογικού από το βαθμό και από την εξέλιξη; Συμφωνείτε; Εδώ. Εμείς δεσμευόμαστε εδώ, ενώπιόν σας, τώρα να το ψηφίσουμε. Τώρα! Συμφωνείτε; Συμφωνείτε με το ύψος της συμφωνίας για τις μισθολογικές ρυθμίσεις, τις οποίες συμφωνήσατε με την ομοσπονδία των νοσοκομειακών ιατρών; Συμφωνείτε; Εδώ και τώρα να το ψηφίσουμε. 
      Τα υπόλοιπα, αφήστε τα. Αφήστε τη σύγχυση και αφήστε τα κόλπα. Γιατί κόλπα είναι. Διότι στην πραγματικότητα πίσω απ’ αυτήν την προσπάθεια επιχειρείτε να κάνετε κάτι άλλο. Να συνεχίσετε την προσπάθεια της απαξίωσης και της αποδόμησης του Εθνικού Συστήματος Υγείας μ’ έναν και βασικό στρατηγικό στόχο: Την ενίσχυση του ιδιωτικού τομέα της υγείας. Αυτό υπηρετείτε, αυτό κάνετε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κι αν θέλετε να το μελετήσουμε και σε βάθος χρόνου όσον αφορά την εξέλιξη του προσωπικού, στην πραγματικότητα τι κάνετε; Σηματοδοτείτε τους σημερινούς διευθυντές και ικανούς ανθρώπους στο Εθνικό Σύστημα Υγείας ότι «σε λίγα χρόνια, δύο, τρία χρόνια…» –τους κλείνετε και το μάτι- «…μπορείτε να αναζητήσετε καλύτερες μέρες με καλή σύνταξη –αλλά καλύτερες μέρες- στον ιδιωτικό τομέα». Στην πραγματικότητα αυτό κάνετε, για να λέμε και τα πράγματα με το όνομά τους.
      Επειδή, λοιπόν, λέμε τα πράγματα με το όνομά τους κι επειδή, πράγματι, έχετε καλές προθέσεις –δεν τις αμφισβητώ- σας ζητώ: Συμφωνείτε να υπάρχει σύνδεση της εξέλιξης με την επανεκπαίδευση των ιατρών και ταυτόχρονα να εγγυηθούμε την αξιοκρατία, τη διαρκή αξιολόγηση κάθε τρία έως τέσσερα χρόνια σ’ όλα τα επίπεδα; Συμφωνείτε; Ναι ή όχι;
      Η αλήθεια είναι ότι στο σημερινό σύστημα υγείας υπάρχουν πανάξιοι ιατροί, πανάξιοι επιστήμονες, πανάξιοι διευθυντές, οι οποίοι, όμως, ενώ έχουν αναγνωρισμένο επιστημονικό κύρος, δεν αξιώθηκαν ποτέ από το σύστημα και από την πολιτεία, με ευθύνη και δική σας και δική μας –δεν το κρίνω, όμως, αυτό, γιατί δεν μπορούμε να καθόμαστε στο παρελθόν, πρέπει να κοιτάμε και μπροστά μας- να αξιολογηθούν, να έχουν την ικανοποίηση ότι κάποιος τους έκρινε και τους επιβράβευσε. Ουδείς! 
      Γι’ αυτό φωνάζουμε, γι’ αυτό διαμαρτυρόμαστε. 
      Μας λέτε για το πολυδιευθυντικό. Ωραίο επιχείρημα. Ωραία επικοινωνιακή σημαία. Ωραία αγωνιστική διεκδίκηση. Αυτό είναι το θέμα; Εγώ σας λέω ότι αύριο ψηφίζεται το νομοσχέδιό σας και ότι εφαρμόζεται αύριο. Ερώτημα: Πότε ο πολίτης θα νιώσει ότι το σύστημα λειτουργεί καλύτερα γι’ αυτόν; Πότε; Σε πόσο χρόνο; Ποιες από τις ρυθμίσεις αυτές, που υποτίθεται ότι είναι η μεγαλύτερη μεταρρύθμιση, αφορούν τον πολίτη;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Όλες.
      ΧΡΗΣΤΟΣ ΠΑΠΟΥΤΣΗΣ: Όλες; 
      Σας διαβεβαιώ, λοιπόν, ότι ο μόνος ο οποίος δεν πρόκειται να αισθανθεί τίποτα είναι ο πολίτης.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Να μην το ψηφίσουμε;
      ΧΡΗΣΤΟΣ ΠΑΠΟΥΤΣΗΣ: Ένα λεπτό, κύριε Υφυπουργέ.
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, σας παρακαλώ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Να μην το ψηφίσουμε; Μας μπερδεύετε.
       ΧΡΗΣΤΟΣ ΠΑΠΟΥΤΣΗΣ: Ένα λεπτό, κύριε Υφυπουργέ. Δεν είμαι υπεύθυνος εγώ για τη μη δυνατότητα να θυμηθείτε αυτά που λέω. Με συγχωρείτε πάρα πολύ.
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, σας παρακαλώ, να σταματήσει ο διάλογος αυτός.
      ΧΡΗΣΤΟΣ ΠΑΠΟΥΤΣΗΣ: Δεν έχω εγώ ευθύνη γι’ αυτό.
      ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, θα απαντήσετε μετά, αν χρειαστεί.
      Κύριε Παπουτσή, θα παρακαλέσω να συντομεύσετε.
      ΧΡΗΣΤΟΣ ΠΑΠΟΥΤΣΗΣ: Μάλιστα, κύριε Πρόεδρε.
      Έλεγα, λοιπόν, ότι η Κυβέρνηση έχει αναγορεύσει ως μεγάλη μεταρρύθμιση το πολυδιευθυντικό. Εδώ, όμως, αυτό το οποίο ακούμε, αυτό το οποίο παρουσιάσατε, δεν είναι πολυδιευθυντικό σύστημα. Στην πραγματικότητα είναι σύστημα πολλών διευθυντών. Και μάλιστα, επιτρέψτε μου, λόγω των ημερών, όπως είπε και ο κύριος Υπουργός προηγουμένως, να πω ότι είναι μία ρύθμιση εμπνευσμένη από το μοντέλο οργάνωσης της Νέας Δημοκρατίας, το πολυπρωθυπουργικό σύστημα. Περί αυτού πρόκειται. Εδώ δεν πρόκειται περί εξέλιξης.
      (Χειροκροτήματα από την πτέρυγα του ΠΑΣΟΚ)
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Παπουτσή, σας χειροκροτούν μόνο στα αστεία.
      ΧΡΗΣΤΟΣ ΠΑΠΟΥΤΣΗΣ: Έχετε δίκιο. Αφήστε, λοιπόν, να το αξιολογήσω εγώ αυτό, κύριε Υπουργέ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Το εισπράττουμε και εμείς όμως. 
      ΧΡΗΣΤΟΣ ΠΑΠΟΥΤΣΗΣ: Ά, και εσείς! Πολύ ωραία! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ήρεμα, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ένα αστείο, είπαμε, κύριε Γείτονα. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι. Βλέπω σημάδια κόπωσης. Γιατί έτσι εξηγούνται αυτά. 
      ΧΡΗΣΤΟΣ ΠΑΠΟΥΤΣΗΣ: Επειδή όμως εγώ θέλω να προσεγγίσω με σοβαρότητα την αστεία προσέγγισή σας όσον αφορά το πολυδιευθυντικό, θέλω να σας πω…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Όχι, για το άλλο που είπατε. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μην ακυρώνετε όσα λέγονται, έστω και αν είναι αστεία. 
      ΧΡΗΣΤΟΣ ΠΑΠΟΥΤΣΗΣ: Θέλω να σας πω, λοιπόν, κύριε Υπουργέ, ότι εμείς είμαστε υπέρ ενός πολυδιευθυντικού συστήματος με εφαρμογή σε συγκεκριμένες υποειδικότητες, σύμφωνα με τη μέχρι σήμερα διεθνώς γνωστή εμπειρία. Και επειδή εδώ εμφανίζεστε ως γνώστες των πάντων, σας προκαλώ. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν το είπα αυτό. 
      ΧΡΗΣΤΟΣ ΠΑΠΟΥΤΣΗΣ: Μπορείτε να μας πείτε πού, πώς και με ποιο τρόπο εφαρμόζεται το πολυδιευθυντικό σύστημα, το οποίο υποτίθεται ότι εισάγετε με το νομοθέτημά σας; Πείτε μας μια χώρα. Σας προκαλώ. 
      ΠΡΟΕΔΡΕΥΩΝ (Γεώργιος Σούρλας): Μη ρωτάτε άλλα. Φθάνουν αυτά που ρωτήσατε. Τώρα πρέπει να ολοκληρώσετε, για να έρθουν και άλλοι στο Βήμα. 
      ΧΡΗΣΤΟΣ ΠΑΠΟΥΤΣΗΣ: Για να μην παίζουμε με τις λέξεις, κύριε Πρόεδρε, τελειώνω, λέγοντας ότι εμείς υποστηρίζουμε ένα πολυδιευθυντικό σύστημα το οποίο παραμένει και θα παραμένει ανοικτό και όχι κλειστό, με διαρκή αξιολόγηση και για την επιλογή των αρίστων και όχι των κολλητών. 
      Επιπλέον, εμείς πιστεύουμε ότι με κάθε τρόπο και με κάθε μέτρο θα πρέπει να ενισχύουμε το ίδιο το Εθνικό Σύστημα Υγείας. Το κάθε μέτρο, το οποίο νομοθετούμε, πρέπει να αφορά το Σύστημα Υγείας και να κρίνεται εάν μ’ αυτό ενισχύεται η αξιοπρέπεια των γιατρών, εάν ενισχύεται η μισθολογική αναγνώριση της μεγάλης τους προσφοράς στο Εθνικό Σύστημα Υγείας, εάν ενισχύονται οι υποδομές, εάν γίνονται πιο σύγχρονες, εάν τα νοσοκομεία σταματούν να είναι χρεωκοπημένα, όπως τα έχετε οδηγήσει, και εάν το νοσηλευτικό προσωπικό είναι επαρκές όχι μόνο σ’ αριθμό, αλλά και σε επίπεδο γνωστικού αντικειμένου και ειδικοτήτων. Αυτήν την πραγματικότητα εμείς προωθούμε, αυτήν υποστηρίζουμε. Όσο η πολιτική και οι θέσεις σας απομακρύνουν το Εθνικό Σύστημα Υγείας από μια τέτοια προοπτική, τόσο θα μας βρίσκετε απέναντί σας, τόσο θα μας βρίσκετε όχι συνεργούς ή συνενόχους, αλλά αντιπάλους σας. Και το εννοώ αυτό. Γιατί, για εμάς, η πρώτη προτεραιότητα είναι η ενίσχυση του Συστήματος Υγείας και μέσα σε αυτό όλων των πρωταγωνιστών του.  
      Σας ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑΣΟΚ)
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Γεώργιος Σούρλας): Αμέσως, κύριε Υπουργέ. 
      Κύριε Παπουτσή, επειδή ετέθη το θέμα ποια ώρα θα ολοκληρώσουμε τη σημερινή μας συζήτηση, νομίζω ότι μια λογική ώρα θα ήταν στις 15.30΄, που σημαίνει ότι θα μιλήσουν οι Κοινοβουλευτικοί Εκπρόσωποι όλων των κομμάτων και εκτιμώ ότι κάπου εκεί θα μπορούν να μιλήσουν ακόμη τρεις Βουλευτές, ο κ. Τσούκαλης, ο κ. Γείτονας, η κ. Δραγώνα, μπορεί και ο κ. Καρτάλης, με τον οποίο λόγω εντοποιότητας δεν μπορώ να κάνω διαφορετικά, εάν το επιθυμήσει. Κάπου εκεί θα είναι, περίπου στις 15.30΄. 
      ΑΘΑΝΑΣΙΑ ΜΕΡΕΝΤΙΤΗ: Αύριο τι ώρα θα αρχίσουμε; 
      ΠΡΟΕΔΡΕΥΩΝ (Γεώργιος Σούρλας): Αύριο θα αρχίσουμε με κοινοβουλευτικό έλεγχο. Επειδή δεν θα ψηφιστεί επί της αρχής το νομοσχέδιο σήμερα, αύριο θα αρχίσουμε κανονικά με τη ροή του καταλόγου. Έχουμε ακόμη δύο συνεδριάσεις… 
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, είμαστε εδώ από τις 10.00΄ και έχουμε φθάσει μόλις στο νούμερο οκτώ! 
      ΠΡΟΕΔΡΕΥΩΝ (Γεώργιος Σούρλας): Τι να κάνουμε, κύριε συνάδελφε; 
      ΓΙΑΝΝΗΣ ΚΟΥΤΣΟΥΚΟΣ: Εσείς είστε στο Προεδρείο, δεν είμαι εγώ. Έχει πάρει το λόγο τρεις φορές ο Υπουργός. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τον δικαιούμαι, κύριε συνάδελφε. 
      ΠΡΟΕΔΡΕΥΩΝ (Γεώργιος Σούρλας): Τι να κάνουμε; Δεν γίνεται διαφορετικά. Θα έχετε χρόνο όμως. Αύριο θα δούμε εάν θα μιλήσουν όλοι επί της αρχής. Έχουμε και τη συνεδρίαση επί των άρθρων. Η δική μου εμπειρία λέει ότι συνήθως δεν γράφεται παρά το 1/3 εξ αυτών που πήραν το λόγο επί της αρχής. Έχουμε χρόνο και θα έχετε άνεση χρόνου. Αποκλείεται να σας καταδυναστεύσουμε. Δεν είστε και τόσο εύκολοι! 
      Το λόγο έχει ο Υπουργός Υγείας και Κοινωνικής Αλληλεγγύης για μια σύντομη παρέμβαση. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Θα είμαι πολύ σύντομος, κύριε Πρόεδρε. 
      Σ’ ό,τι αφορά την ερώτηση που έκανε ο φίλος μου, ο κ. Παπουτσής, για το πολυδιευθυντικό, θα ήθελα να του γνωρίσω ότι σε όλες τις χώρες της Ευρώπης ισχύει αυτό. 
      Το δεύτερο, όμως, που θέλω να σας πω…
      ΧΡΗΣΤΟΣ ΠΑΠΟΥΤΣΗΣ: Μία χώρα πείτε μας. Εγώ δεν θέλω πολλές. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σε όλες τις χώρες της Ευρώπης. 
      ΧΡΗΣΤΟΣ ΠΑΠΟΥΤΣΗΣ: Μια χώρα πείτε μας. Αφήστε τις πολλές.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Θέλετε να μάθετε; Κύριε Παπουτσή, ρωτήστε τους φίλους και συντρόφους σας στο χώρο της ΟΕΝΓΕ και θα σας το εξηγήσουν, όπως το εξήγησαν και σ’ εμάς συνδικαλιστές και το καταλάβαμε. 
      ΧΡΗΣΤΟΣ ΠΑΠΟΥΤΣΗΣ: Εσείς, όμως, γιατί δεν μου λέτε μία χώρα από τις πολλές; Μία χώρα πείτε μου.
      ΗΛΙΑΣ ΛΑΜΠΙΡΗΣ: Μία χώρα πείτε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Για να μην υπάρχουν αντιφάσεις και συγχύσεις, θα σας κάνω μια πολύ απλή ερώτηση. Γιατί υποπέσατε πριν –δεν θέλω να σας προσβάλλω- σε ένα πολιτικό λογικό ατόπημα. Και θα σας πω τι εννοώ. 
      Στη σύμβαση που υπογράψαμε την 1η Δεκεμβρίου 2008 είχαμε συμπεριλάβει και το πολυδιευθυντικό. Σωστά; Προ   ολίγου εσείς καταφερθήκατε κατά του πολυδιευθυντικού ζητώντας συγχρόνως να τηρηθεί στο ακέραιο η αρχική σύμβαση . Δηλαδή η πρότασή σας είναι το πολυδιευθυντικό να τύχει αποδοχής από το Σώμα ως έχει διατυπωθεί στη συλλογική σύμβαση; Διότι εάν είναι αυτό, τότε θα σας παρακαλούσα να σας εξηγήσει μερικά πράγματα ο κ. Φλωρίδης ο οποίος στις σωστές επισημάνσεις που έκανε επί του θέματος πριν από λίγες ημέρες στη Βουλή,  έδειχνε ότι και το κατανοεί και το ξέρει και καλά διαβασμένος ήταν. 
      Σας ευχαριστώ. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Γεώργιος Σούρλας): Ναι, κύριε  Παπουτσή, αλλά πολύ σύντομα γιατί οι Βουλευτές διαμαρτύρονται δικαιολογημένα. 
      Ορίστε, έχετε το λόγο. 
      ΧΡΗΣΤΟΣ ΠΑΠΟΥΤΣΗΣ:  Είναι προφανής η προσπάθεια του κυρίου  Υπουργού σήμερα που  σε πλήρη αμηχανία προσπαθεί να παρερμηνεύσει τους πάντες. Λοιπόν, επαναλαμβάνω: Αναφέρομαι στη συλλογική σύμβαση την οποία υποτίθεται ότι διαπραγματευθήκατε και υπογράψατε. Και το «υποτίθεται» αφορά στην υπογραφή διότι προφανώς δεν την τηρήσατε. Αναφέρομαι, λοιπόν, στο θέμα το μισθολογικό πρώτον, και δεύτερον, στη διευθέτηση του χρόνου εφημερίας. Σ’ αυτά τα δύο θέματα αναφέρομαι, για τα οποία στο  κάτω κάτω της γραφής ήταν και τα μόνα πεδία τα οποία σας όριζε η κοινοτική οδηγία, την οποία κύριε Υπουργέ,   αν είχατε φροντίσει να δείτε, δεν έχει δημοσιευθεί ακόμα στην επίσημη εφημερίδα των Ευρωπαϊκών Κοινοτήτων. Εν πάση περιπτώσει, σ’ αυτήν την  οδηγία αναφέρομαι. Δεν σας ορίζει τίποτα άλλο παρά αυτά τα δύο. Αυτά τα δύο, λοιπόν, φέρτε τα σήμερα να τα ψηφίσουμε. 
      Όσον αφορά όλα τα υπόλοιπα τα οποία αφορούν το μέλλον του ΕΣΥ,  τις δομές του ,τις λειτουργίες του και όλα αυτά εμείς είμαστε ανοικτοί να το συζητήσουμε. Και σας λέμε ότι η δική μας θέση –το τονίσαμε όλοι αυτό, ο κ. Λαμπίρης, ο κ. Φλωρίδης επιμόνως και αναλυτικώς- είναι ότι είμαστε υπέρ ενός πολυδιευθυντικού συστήματος και όχι αυτού το οποίο προτείνετε εσείς. Αυτό δεν είναι πολυδιευθυντικό. Γι’ αυτό σας προκαλώ. Πείτε  μου σε ποια χώρα  και όχι ότι γενικώς υπάρχει στην Ευρώπη. Πείτε μου μία χώρα, Γαλλία, Γερμανία, Αγγλία. Ποια; Σε ποια χώρα  υπάρχει αυτό από το οποίο αντλήσατε την εμπειρία σας; Γιατί δεν πρόκειται περί εμπειρίας. Πρόκειται περί διευθέτησης στα πλαίσια κάποιων προσπαθειών που γίνονται για να κάνουμε καλό όνομα. Αυτή είναι η πραγματικότητα. Αυτή είναι η αλήθεια. 
      Εμείς σας λέμε ότι  η δική μας ιδέα, η δική μας πρόταση, όσον αφορά το πολυδιευθυντικό το οποίο αφορά συγκεκριμένες υποειδικότητες, εφαρμόζεται. Να σας πω εγώ χώρα; Μεγάλη Βρετανία. Να σας πω και άλλη χώρα; Εσείς μπορείτε να μου πείτε από πού αντλήσατε την εμπειρία σας; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Εύχομαι να σας άκουσαν οι συνδικαλιστές της ΟΕΝΓΕ.
      ΠΡΟΕΔΡΕΥΩΝ (Γεώργιος Σούρλας):    Το  λόγο έχει ο κ. Αδρακτάς Κοινοβουλευτικός   Εκπρόσωπος της Νέας Δημοκρατίας. Αν μπορέσετε και περιοριστείτε στο δωδεκάλεπτο, θα είναι καλύτερα. 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε , επειδή είναι  πολύ σπουδαίο να συζητά το Κοινοβούλιο για θέματα υγείας του ελληνικού λαού , θα προσπαθήσω να είμαι και  συνοπτικός για να μη σας φάω το χρόνο και να ακουστούν πιο πολλοί συνάδελφοι.
      Κυρίες και κύριοι συνάδελφοι, είναι η πρώτη φορά που  η πολύχρονή μου εμπειρία μου επιτρέπει να  βλέπω την αδυναμία της Αξιωματικής Αντιπολίτευσης να αντιπαραθέσει πολιτικό λόγο. Και τούτο γιατί η Κυβέρνηση, το συγκεκριμένο Υπουργείο, η ηγεσία του Υπουργείου Υγείας  έφερε ένα νομοσχέδιο να συμπληρώσει αυτό που το ΠΑΣΟΚ πολύ καλά το είχε κάνει με το ν. 1397/1983. Δεν είπε κανένας ότι εκείνο το νομοσχέδιο που καθιέρωσε το ΕΣΥ δεν ήταν, πραγματικά, εκείνη την εποχή μια τομή. Εμείς το αναγνωρίζουμε. Διότι  πράγματι, λειτούργησε προς τη θετική κατεύθυνση. Είχε τεράστιες αδυναμίες, πολλές ελλείψεις, δεν συνοδεύθηκε σαφώς ούτε με τα οικονομικά που  έπρεπε ούτε με τις διαρθρώσεις που έπρεπε και να προσαρμόζεται  στα χρόνια. Έγινε και έμεινε. 
      Παρ’ όλα αυτά, έκανε τη δουλειά του. Παρ’ όλα αυτά, βοήθησε την ελληνική κοινωνία και τον Έλληνα πολίτη, όταν έπρεπε να είναι κοντά του.
        Δεν θα μπω στις αδυναμίες που είχε. Είναι πολλές που μπορώ να πω. Είμαι παλιός κοινοβουλευτικός και γιατρός. Μπορώ να πω πολλές αδυναμίες. Δεν θέλω να προκαλέσω, γιατί θέλω να σταθώ σ’ αυτό το ύψος σήμερα της συζήτησης που είναι πολύ σοβαρή και χάνει μια ευκαιρία το Κοινοβούλιο σήμερα, κυρίως εσείς του ΠΑΣΟΚ, κύριοι συνάδελφοι, να βρούμε δρόμο συνεννόησης. Σήμερα έπρεπε από εδώ να βρούμε ένα δρόμο συνεννόησης και να συμφωνήσουμε. Έτσι μας θέλουν οι πολίτες. Αυτό περίμεναν σήμερα οι πολίτες. Εμείς που γυρίζουμε και είμαστε μαχόμενοι πολιτικοί λέμε ότι η υγεία δεν έχει χρώμα, όλοι το ίδιο αρρωσταίνουμε, όλοι μπορεί να χρειαστούμε. Γιατί, λοιπόν; Πού οφείλεται; Αναρωτιέται η κοινωνία. Πάμε στα χωριά μας και μας το λένε: «Μα γιατί δεν τα βρίσκετε;» Ποια είναι η διαφορά η δική σας και η δική μας; Καμμία διαφορά δεν υπάρχει. Δεν υπάρχει καμμία διαφορά, γιατί εμείς αποδεχθήκαμε και λέμε ότι τον κορμό τον κάνατε σωστά τότε. 
      Αφήσατε κανένα ΕΣΥ, κύριοι συνάδελφοι του ΠΑΣΟΚ, και το χαλάσαμε; Αφήσατε, κύριοι συνάδελφοι, οικονομικά; Ούτε καν διπλογραφικό σύστημα δεν υπήρχε. Μιλάτε για σπατάλες, για διαφθορά και δεν αρνείται κανένας ότι όλα αυτά υπάρχουν. Τι αφήσατε; Το ηλεκτρονικό συνταγολόγιο; Τι αφήσατε; Έγινε ένα ΕΣΥ, έγιναν και νοσοκομεία επί των ημερών σας και έγιναν και εγκαίνια απλά για το νοσοκομείο, με το ίδιο προσωπικό. Λέω, για παράδειγμα, στον τόπο μου, στην Ηλεία, έγινε ένα πολύ ωραίο νοσοκομείο, εγκαινιάστηκε παραμονές εκλογών, ήρθε ο τότε Πρωθυπουργός, ο κ. Σημίτης. Με το ίδιο προσωπικό. Δεν λειτούργησαν οι δύο όροφοι. Τι κάνατε τόσα χρόνια; Αυτό να αρχίσουμε να λέμε; Ένα ΕΚΑΒ δεν έχει κάτω. Αυτό να αρχίσουμε να λέμε; 
      Στα πέντε χρόνια, κύριοι συνάδελφοι, εκατόν εβδομήντα προσετέθησαν. Ψυχιατρική, μονάδα εντατικής θεραπείας, Παιδιατρικό. Βλέπετε,  δεν έχουμε τη μαγική ράβδο. Το κάναμε. Μη μηδενίζετε. Δεν θα βρείτε ποτέ συμπαραστάτες στην κοινωνία μ’ αυτήν την αντίληψη τη μηδενιστική. Και εγώ δεν θα σας πω για τα πέντε κριτήρια των γιατρών. Να σας θυμίσω; Το θυμίζω απλά, γιατί πρέπει να θυμίζουμε. Στα πέντε κριτήρια της προσλήψεως των γιατρών ξέρετε ποια ήταν; «Αξιοσημείωτη κοινωνική προσφορά και δράση». Ήταν για το γιατρό να προσληφθεί στο ΕΣΥ. Και ξέρετε και το πέμπτο τι ήταν; Η πρόταση του προέδρου του νοσοκομείου. 
      ΜΙΛΤΙΑΔΗΣ ΒΕΡΡΑΣ: Επί των ημερών σας είναι τα κοινωνικά φρονήματα! 
      ΠΑΝΑΓΙΩΤΗΣ ΑΔΡΑΚΤΑΣ: Βεβαίως, και το κάνατε εσείς με λεπτότητα, ξέρετε πότε; Το ’83, όχι το ’50. Εάν χαίρεστε ότι επαναφέρατε το ’50 στο ’83, με γεια σας! Και είστε και γιατρός, κύριε συνάδελφε, και σας εκτιμώ και ιδιαίτερα. Με γεια σας! Αν έτσι προοδευτικά τα βλέπετε, καμμία κουβέντα.
      Ας πούμε, λοιπόν, σήμερα αλήθειες. Δεν είναι εύκολο το σύστημα και το γνωρίζουμε εμείς οι γιατροί πολύ καλά. Αν θυμάστε τι είχε πει ο Παπαδόπουλος, ένας αξιολογότατος Υπουργός που πέρασε από το Υγείας: «πιράνχας». Τον έφαγαν. Υπήρχαν τα πιράνχας, αγαπητέ συνάδελφε, κύριε εισηγητά, τα ξεχάσατε; Και έφαγαν και τον ίδιο τον Υπουργό τα πιράνχας. Ο μόνος Υπουργός που κρατάει τόσα χρόνια, δεν υπάρχει άλλος. Άντεξε και αντέχει, γιατί πραγματικά χτυπάει κατάματα την αιτία. Πείτε μου έναν που έχει κάνει περισσότερα χρόνια. Είστε νεότερος. Κανένας. Ο Παπαδόπουλος με τα πιράνχας, τον έφαγαν και αυτόν. Αντί να φάνε τα πιράνχας, οι κυβερνήσεις του ΠΑΣΟΚ, άφησαν να φάνε τα πιράνχας τον Παπαδόπουλο, που ήταν, πραγματικά, ένας από τους καλύτερους Υπουργούς που πέρασε στα θέματα της υγείας.
      ΗΛΙΑΣ ΛΑΜΠΙΡΗΣ: Δηλαδή, δεν υπάρχουν πιράνχας σήμερα;
      ΠΑΝΑΓΙΩΤΗΣ ΑΔΡΑΚΤΑΣ: Βεβαίως. Δεν είπε κανένας, δεν ισχυρίστηκε, κύριε συνάδελφε, κανένας ότι τα έλυσε όλα τα προβλήματα και ποτέ -εσείς που είστε γιατρός και είστε και πανεπιστημιακός και καθηγητής- δεν θα βρεθεί Υπουργός στον αιώνα τον άπαντα που να πει: «Τελείωσε το σύστημα υγείας, έχει τελειώσει και έχει φθάσει στο ανώτατο επίπεδο». 
      Το γνωρίζετε γιατί η ιατρική είναι σε δυναμική εξέλιξη κάθε ημέρα. Κάθε μέρα πρέπει να χρεώνεσαι δισεκατομμύρια για να παίρνεις καινούργια μηχανήματα. Δεν είναι όμως ατελείωτοι οι πόροι για την υγεία. Είμαστε όμως προς την σωστή κατεύθυνση; Πάει σωστά το Υπουργείο; Ο Υπουργός έχει πάρει τις σωστές αποφάσεις; Προωθεί την επίλυση ζητημάτων; Κάθε μέρα επιλύονται προβλήματα και μ’ αυτό το νομοσχέδιο, πραγματικά, γίνεται μια τομή και ξεμουχλιάζει το σύστημα που πετυχημένα τότε φτιάξατε. Το αφήσατε όμως επί είκοσι πέντε χρόνια και ούτε ναφθαλίνη δεν ρίξατε. Παρ’ όλα αυτά το κρατήσαμε γιατί είχε σωστές βάσεις και σήμερα μ’ αυτό το νομοσχέδιο γίνεται τομή στην υγεία για να ξαναζωντανέψει και για να το ενισχύσει, να το ανανεώσει, να το βάλει προς τη σωστή κατεύθυνση που πρέπει να είναι για να έχει καλύτερα αποτελέσματα για τον πολίτη που θα έχει την ανάγκη να προσέλθει στα νοσοκομεία του συστήματος υγείας. 
      Ακούω για τις εργασιακές συνθήκες. Ήταν καλύτερες και τις χαλάσαμε; Ακούω για τους γιατρούς και τους νοσηλευτές κροκοδείλια δάκρυα σήμερα. Έπαιρναν περισσότερα και τους τα κόψαμε; Σήμερα μπορούν να πουν οι γιατροί ότι επιτέλους μια Κυβέρνηση τους θυμήθηκε και ότι επιτέλους σήμερα έχουν ένα μισθό αξιοπρεπή. Εγώ δεν λέω ότι είναι ο καλύτερος αλλά σήμερα αισθάνονται το χάδι της Κυβέρνησης και την απολαβή για την μεγάλη προσφορά που έχουν οι γιατροί στο Σύστημα Υγείας. Σήμερα τους επιβραβεύουμε μ’ αυτό το μικρό ποσό. Μακάρι να ήταν καλύτερες οι οικονομικές συνθήκες. Και ο κύριος Υπουργός θα ήθελε να ήταν ακόμα μεγαλύτερες οι αυξήσεις. Σήμερα αναγνωρίζεται η ευθύνη η αποστολή του γιατρού και έρχεται η Κυβέρνηση να την επιβραβεύσει. 
      Ακούω για κατάρρευση του συστήματος. Μεγάλα λόγια. Ποια κατάρρευση; Ενθυμείστε εικοσαήμερες ή σαρανταήμερες απεργίες; Γιατί τις έκαναν; Γιατί ήταν καλά; Οι μεγάλες κουβέντες δεν ωφελούν κανένα κόμμα. Πιστέψτε με ειλικρινά στο σύστημα υγείας –είναι εδώ ο κ. Γείτονας που υπηρέτησε στο σύστημα υγείας και έχει κάνει προσπάθειες όπως και όλοι οι προηγούμενοι Υπουργοί- σήμερα θα έπρεπε όλοι εδώ να συνεννοηθούμε. Εμείς οι παλιοί κοινοβουλευτικοί λέμε ότι το Υγείας και το Παιδείας είναι από τα σκληρότερα Υπουργεία. Μάλιστα τα λέγαμε κάρβουνα γιατί σβησμένο σε μαυρίζει και αναμμένο σε καίει. Πραγματικά είναι δύσκολα Υπουργεία. Το Υγείας χειρίζεται το πιο ευαίσθητο ζήτημα την υγεία του πολίτη. 
      Και εμείς εδώ ερχόμαστε σήμερα να κονταροχτυπηθούμε. Για ποιο ζήτημα κύριοι συνάδελφοι; Πιστέψτε με ειλικρινά ότι στεναχωριέμαι γιατί έπρεπε σήμερα να μπει ο θεμέλιος λίθος μιας καινούργιας αντίληψης που έφερε ο Αβραμόπουλος. Είμαι σ’ αυτήν την Αίθουσα από το 1989. Είναι η πρώτη φορά που προτάσεις από την Αντιπολίτευση, από τους φορείς, από τους συνδικαλιστές ζυμώθηκαν στην επιτροπή μας. Θέλω ειλικρινά να τον συγχαρώ όχι γιατί είναι της παράταξής μου αλλά γιατί, πραγματικά, το αξίζει αφού έκανε αποδεκτές –άσπρισαν τα μαλλιά μου εδώ και είχα χρόνια να το δω- σε τόση έκταση και εύρος προτάσεις από την Αντιπολίτευση, από τους φορείς έτσι ώστε το νομοσχέδιο να έρθει βελτιωμένο σήμερα με σύνθεση απόψεων. Αυτό λέει ο υγιής κοινοβουλευτισμός. Εσείς όμως δεν στέρξατε σήμερα στο δρόμο που άνοιξε, γιατί σήμερα άνοιξε καινούργιος δρόμος συνεννόησης μέσα στο Εθνικό Κοινοβούλιο. Έπρεπε όλοι σ’ όσα συμφωνούμε να τα αναδείξουμε και βεβαίως εδώ είμαστε και μπορούμε τα άλλα να τα διορθώσουμε στη συνέχεια. 
      Η κοινωνία μας παρακολουθεί. Οι πολίτες αγωνιούν. Δεν τους ενδιαφέρει αν θα είναι μεγαλύτερη η δική μου κορώνα ή του συναδέλφου από το ΠΑΣΟΚ, το Κομμουνιστικό Κόμμα ή το ΣΥΡΙΖΑ. Τους ενδιαφέρει τι αποτέλεσμα θα φέρουμε. Τους ενδιαφέρει αν το νοσοκομείο στο νομό τους έγινε καλύτερο, και έγινε καλύτερο επί των ημερών μας. Δεν έγινε τέλειο. Γίνεται ακόμα ένα μεγάλο βήμα… 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Γίνεται ένα πολύ μεγάλο βήμα σήμερα. Σταθείτε, λοιπόν, κοντά σ’ αυτήν την προσπάθεια. Ας σταθούμε υπεύθυνα. Βλέπω ότι είμαστε πολλοί γιατροί εδώ. Δεν μας χωρίζει τίποτα. Δεν είναι το σύστημα υγείας για να εξυπηρετεί δεξιούς, αριστερούς, μπλε, κόκκινους ή πράσινους. Όλοι το έχουμε ανάγκη. Και εμείς μπορεί κάποια στιγμή να το έχουμε ανάγκη, να τρέξουμε σ’ ένα νοσοκομείο της περιφέρειας και να μη βρούμε αυτά που πρέπει να βρούμε, να μας περιμένει ένα καλό νοσοκομείο με όλα τα μέσα για να μας περιθάλψει.
      Μιλήσατε για τους διορισμούς. Όλοι γνωρίζετε, κυρίες και κύριοι συνάδελφοι, ότι τιμούμε το ΑΣΕΠ, τιμούμε όλοι τις διαδικασίες, τις σεβόμεθα και βεβαίως κανείς δεν διανοείται να τις καταργήσει. Μη μου πείτε, όμως, ότι δεν έχετε ακούσει όλοι τα παράπονα, το ότι διορίζεται και φεύγει, το ότι καταλαμβάνει μια θέση σ’ ένα νομό και πετυχαίνει και σ’ έναν άλλο νομό, που είναι κοντά στον τόπο κατοικίας του και σηκώνεται και φεύγει. Πόσο καιρό θέλει για να αναπληρωθεί αυτή η θέση; Αυτό πάει να προλάβει σήμερα το νομοσχέδιο και καλώς το κάνει. Επιβάλλεται να το κάνει. 
      Μόνο για να ξαναρχίσει η διαδικασία θέλει έξι μήνες. Δεν πιστεύω, παρ’ όλη την διαβεβαίωση και του Υπουργού και του ΑΣΕΠ, ότι σ’ έξι μήνες μπορούν να ολοκληρωθούν τέτοιοι διαγωνισμοί. Γίνονται ακόμη προσλήψεις του 2006 και 2007, ενστάσεις και οι διαδικασίες που προβλέπονται. Αυτές είναι καλές. Είναι σεβαστό το ΑΣΕΠ. Βεβαίως όλοι το θέλουμε. Το κηρύσσει ο Υπουργός, το κηρύσσουμε όλοι μας. Διάφορες διαδικασίες, αλλά να επισπευτούν. 
      Δεν μπορούν να περιμένουν πέντε χιλιάδες διορισμοί, που είναι έτοιμοι να γίνουν –που είναι αποφασισμένη η Κυβέρνηση και το Υπουργείο να δώσει τις πέντε χιλιάδες θέσεις- ένα και δυο χρόνια μέχρι να τελειώσουν οι διαδικασίες από το ΑΣΕΠ και σ’ αυτό πρέπει να συμφωνήσετε αν θέλετε, πράγματι, να δώσουμε μια ευκαιρία για να αναπνεύσει σ’ ό,τι αφορά το προσωπικό που έχει πολύ μεγάλη ανάγκη.
      Σας καλώ έστω και τούτη την ώρα που έχουμε ακόμη τη συζήτηση σε εξέλιξη και θα έρθουν να συζητηθούν τα άρθρα, να αναθεωρήσετε στείρες αντιπαραθέσεις και να στέρξετε στη συνεργασία και τη σύνθεση απόψεων εις όφελος του Εθνικού Συστήματος Υγείας και του λαού μας. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αδρακτά. 
      Το λόγο έχει ο κ. Κουράκης, Κοινοβουλευτικός Εκπρόσωπος του ΣΥΡΙΖΑ. Σημειώνω ότι τόσο η αγόρευση του κ. Κουράκη όσο και του κ. Ροντούλη θα περιοριστεί στα έξι λεπτά, γιατί μίλησαν οι αρχηγοί τους. 
      Έχετε το λόγο.
      ΑΝΑΣΤΑΣΙΟΣ ΚΟΥΡΑΚΗΣ: Πριν αναφερθώ στο νομοσχέδιο, θέλω να σημειώσω ένα θλιβερό γεγονός που συνέβη πριν από λίγο. Έγινε μια αναίτια εγκληματική επίθεση εναντίον του καθηγητή Γιάννη Πανούση. Είναι με τραύματα στο νοσοκομείο, ευτυχώς όχι πολύ σοβαρά.
      Θέλουμε να δηλώσουμε ότι οι τραμπουκισμοί και οι ξυλοδαρμοί στο χώρο του πανεπιστημίου βάλλουν κατά της ελεύθερης δημοκρατικής έκφρασης και μάλιστα η επίθεση έγινε σε μια εκδήλωση όπου θέμα ήταν τα δικαιώματα των κρατουμένων και τις συνθήκες μετασωφρονιστικής μέριμνας. 
      Αυτός είναι ένας πρόσθετος λόγος να δειχθεί ότι αυτές οι ενέργειες πλήττουν ουσιαστικά τα δικαιώματα όλων των πολιτικών και την ελεύθερη διακίνηση των ιδεών. Στράφηκαν μάλιστα ενάντια σ’ έναν άνθρωπο ο οποίος συμμετέχει στη διακομματική επιτροπή της Βουλής για την αναμόρφωση του σωφρονιστικού συστήματος και έχει συμβάλει τα μέγιστα στο χώρο αυτό. 
      ΠΑΝΑΓΙΩΤΗΣ ΑΔΡΑΚΤΑΣ: Αν μου επιτρέπετε, συμμεριζόμαστε και καταδικάζουμε.
      ΑΝΑΣΤΑΣΙΟΣ ΚΟΥΡΑΚΗΣ: Φαντάζομαι ότι όλη η Βουλή καταδικάζει.
      Σχετικά μ’ αυτά που λέχθηκαν από τον κύριο Υπουργό ήθελα να πω ότι τα ποσοστά συμμετοχής στην απεργία, κύριε Υπουργέ, είναι συντριπτικά για το χώρο της υγείας. Αυτό σημαίνει ότι οι γιατροί δεν αναγνωρίζουν στο πρόσωπο του νομοσχεδίου που έχετε φέρει τη συλλογική σύμβαση.
       Και πρέπει να σας πω –λυπάμαι που το λέω- ότι ασκούνται εκβιασμοί και πιέσεις προς την πλευρά της ΟΕΝΓΕ για να εκφράσει την ευαρέσκειά της σ’ ένα νομοσχέδιο το οποίο έχει ουσιαστικότατες αλλαγές από το αρχικό -εννοώ από τη σύμβαση-, τις οποίες θα καταδείξω στην συνέχεια στο λίγο χρόνο που μου απομένει. Πρέπει όμως να επισημάνω τη δική σας ανακολουθία, κύριε Υπουργέ. Έχω δική σας υπογραφή, Αθήνα 9 Ιουλίου 2007, όπου απευθυνόμενος στον Πρόεδρο και τα μέλη του ΔΣ της Ομοσπονδίας Ενώσεων Νοσοκομειακών Γιατρών Ελλάδος ανάμεσα στα άλλα δηλώνετε ρητά: «προσλήψεις τεσσερισήμισι χιλιάδων ιατρών για τα επόμενα τρία χρόνια, αρχής γενομένης με χίλιους γιατρούς το 2007». Το ότι δεν είδαμε χίλιους γιατρούς το 2007 είναι ένα το κρατούμενο. Το ότι είδαμε αποχωρήσεις λόγω συνταξιοδότησης, άρα επιδείνωση του προβλήματος, είναι ένα δεύτερο. Το ότι δεν δηλώνετε ρητά ότι το 2010 θα ολοκληρωθούν οι προσλήψεις ώστε να εφαρμοστεί το νέο σύστημα είναι ένα άλλο ζήτημα. 
       Πέρα απ’ αυτά θα σας πω ορισμένα σημεία, γιατί δεν είναι καθόλου στο 99% η ταυτότητα. Λέτε ότι δύο χιλιάδες γιατροί όχι θα προσληφθούν, όπως ήταν στη σύμβαση με τους γιατρούς, αλλά ότι προγραμματίζονται. Προφανώς γνωρίζετε ελληνικά και καταλαβαίνετε τη διαφορά. 
      Όσον αφορά το νοσηλευτικό προσωπικό ενώ έχετε υποσχεθεί και σ’ αυτό το κείμενο που έχω για πεντέμισι χιλιάδες μέσα σε μία τριετία, η έκφραση είναι «δύναται να προσληφθούν έως…». Το «δύναται να προσληφθούν έως πεντέμισι χιλιάδες» με το «προσλαμβάνονται πεντέμισι χιλιάδες» έχει μια διαφορά. Αυτό το λέω γιατί έχετε αναγνωρίσει ότι οι ελλείψεις σε νοσηλευτικό προσωπικό είναι δεκαοχτώ χιλιάδες. 
       Σχετικά με τα οικονομικά: Είχατε υποσχεθεί ότι θα εξασφαλίσετε 357.000.000 ευρώ. Τελικώς εξασφαλίσατε 20.000.000 επιπλέον μεν, δηλαδή 375.000.000, από τα οποία όμως αφαιρείτε 107.000.000 για την πρόσληψη του νοσηλευτικού προσωπικού. Προφανώς είχατε μία πίεση από τον κ. Παπαθανασίου. Αλλά αυτά τα ζητήματα να τα σκεφτόσασταν όταν δίνατε τις υποσχέσεις στους γιατρούς κι όχι εκ των υστέρων! Επαναλαμβάνω: Πήρατε 20.000.000 επιπλέον, αλλά αφαιρείτε 100.000.000 για τις προσλήψεις του νοσηλευτικού προσωπικού. 
       Σχετικά με το πολυδιευθυντικό σύστημα, βεβαίως υπάρχει μια μικρή απόκλιση. Εμείς είμαστε από εκείνους που το είχαμε υποστηρίξει με θέρμη και με ζέση. Σας κατηγορήσαμε όταν υπαναχωρήσατε. Χαιρετίζουμε τώρα που το επαναφέρετε, έστω και με τον τρόπο που το επαναφέρατε. Θεωρούμε ότι είναι θετικό. Προσβλέπουν οι γιατροί να ξεκολλήσουν επιτέλους απ’ αυτό το τέλμα στο οποίο είχαν καταδικαστεί. Και δεν ήταν καθόλου αδικαιολόγητο το μένος του διευθυντικού κατεστημένου, δυστυχώς συμπεριλαμβανομένων και πολλών πανεπιστημιακών συναδέλφων μου.
       Σχετικά με τα μισθολογικά, προφανώς υπάρχει απόκλιση από τη σύμβαση που υπογράψατε και μ’ έναν υπολογισμό, τον οποίο έχουμε κάνει, διαπιστώνουμε  ότι το κόστος, αν τηρούσατε τη σύμβαση, θα ήταν πολύ λιγότερο, κύριε Υπουργέ, από το κόστος των δακρυγόνων που ρίχτηκαν αυτές τις μέρες, όχι στις κινητοποιήσεις των γιατρών ευτυχώς, και βεβαίως πολλαπλάσιο από το κόστος των κροτίδων λάμψης και κρότου. 
       Όσον αφορά τη διάρκεια της σύμβασης, θυμάστε ότι στη σύμβαση που υπογράψατε λέγαμε ότι αυτή λήγει στις 31-12-2009. Ξέρετε τι λέει η τροποποίηση που φέρατε; Προφανώς το γνωρίζετε. Δεν μιλάει για το πότε λήγει η σύμβαση. Λέει πότε θα αρχίσουν οι διαπραγματεύσεις. Καταλαβαίνετε τι σας λέω. Έχουμε μία σύμβαση για την οποία η συμφωνία που είχαμε είναι πως είναι ετήσια και λήγει στις 31/12. Τώρα δεν αναφέρετε τη λήξη της σύμβασης. Απλώς λέτε πότε θα αρχίσει να ξανασυζητιέται η νέα σύμβαση. 
       Σχετικά με το ΑΣΕΠ, δεν μας πείθει καθόλου μα καθόλου η λογική ότι για λόγους ταχύτητας παρακάμπτετε τις διαδικασίες του ΑΣΕΠ. Ξέρετε πάρα πολύ καλά ότι υπάρχει μια ειδική γραμματεία στο ΑΣΕΠ, η οποία μπορεί να κάνει σ’ ένα εξάμηνο πάρα πάρα πολλές προσλήψεις. Ο λόγος που γίνεται αυτό είναι καθαρά ρουσφετολογικός, καθαρά υποσχέσεις, πελατειακές σχέσεις και άλλα πράγματα. Δεν έχει καμμία σχέση με αξιοκρατία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω σε πολύ λίγο, κύριε Πρόεδρε. 
      Επειδή λέμε πολλές φορές τη λέξη «υγεία» σαν κάτι γενικό, θέλω να σας πω ότι η υγεία δεν είναι τα νοσοκομεία και δεν είναι οι γιατροί. Γνωρίζουμε ότι στην υγεία ενός πληθυσμού –και αυτό το λέω και σαν άνθρωπος που ασχολούμαι με το αντικείμενο αυτό- οι γιατροί και τα νοσοκομεία συνεισφέρουν στο 10%. Το υπόλοιπο σχετίζεται με τη διατροφή, την κατοικία, τις συνθήκες εργασίας και πάρα πολλά άλλα πράγματα.
      Η αρρώστια έχει ένα καθαρά ταξικό περιεχόμενο και ταξικά χαρακτηριστικά. Η φτώχεια σκοτώνει. Η περίθαλψη προφανώς έχει ταξικά χαρακτηριστικά. Όποιος έχει να πληρώσει, ζει. Όποιος δεν έχει, πεθαίνει ή τουλάχιστον επιδεινώνεται η υγεία του, όπως και ο κοινωνικός αποκλεισμός σκοτώνει. 
      Για να σεβαστώ το χρόνο, κύριε Πρόεδρε, θα είμαι πολύ σύντομος και θα σας πω –όπως ανέφεραν και ο Πρόεδρός μας και ο ειδικός αγορητής, σύντροφος και συνάδελφος κ. Λεβέντης- ότι εμείς το καταψηφίζουμε. Θα περιμένουμε να δούμε κατά πόσο θα προσαρμοστεί αυτό που φέρατε με τη σύμβαση που έχουν καταθέσει οι γιατροί. 
      Κριτήριό μας είναι να ταυτίζεται με τη σύμβαση, άλλωστε αυτό επιτάσσει και η οδηγία σε σχέση με την Ευρωπαϊκή Ένωση, ότι αυτή η σύμβαση θα έπρεπε να έλθει στη Βουλή μ’ ένα και μοναδικό άρθρο, το άρθρο που λέει ότι κυρώνεται η παρακάτω σύμβαση και παρατίθεται αυτούσια. Αν δεν συμβεί αυτό, πολύ φοβόμαστε ότι θα αναγκαστούμε να την καταψηφίσουμε. 
      Σας ευχαριστώ. 
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουράκη.  
      Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τρεις μαθήτριες και μαθητές και τέσσερις συνοδοί δάσκαλοι από το 18ο και 29ο Δημοτικό Σχολείο Βόλου
      Η Βουλή τους καλωσορίζει κι εγώ προσωπικά ως Βολιώτης και ο κ. Καρτάλης που είναι εδώ. Τους ευχόμαστε καλή παραμονή και καλή επιστροφή στον πανέμορφο Βόλο. 
      (Χειροκροτήματα από όλες τις πτέρυγες της Βουλής)
      Πριν δώσω το λόγο στον κ. Ροντούλη, θα ήθελα να αναφερθώ στην εγκληματική επίθεση που δέχθηκε –δεν γνωρίζουμε λεπτομέρειες- ο Καθηγητής κ. Πανούσης, όπως χθες το ALTER και άλλες παρόμοιες επιθέσεις κατά το παρελθόν. 
      Θα ήθελα να πω ότι η Βουλή εκφράζει τον αποτροπιασμό της και δηλώνουμε τόσο εμείς εδώ της Εθνικής Αντιπροσωπείας όσο και ο ελληνικός λαός στο σύνολό του ότι αυτές οι εγκληματικές ενέργειες όχι μόνο δεν μας πτοούν, αλλά μας χαλυβδώνουν. 
      Η δημοκρατία είναι ισχυρή και οι εγκληματίες πρέπει να καταλάβουν ότι θα έχουν την τύχη όλων των εγκληματιών μέχρι τώρα. Είναι κοινή η μοίρα και η τύχη αυτών. Ας το λάβουν αυτό σοβαρά υπ’ όψιν. Ας έχουν λίγο ανθρωπισμό, ανδρισμό και να σέβονται στοιχειώδεις κανόνες κοινωνικής διαβίωσης. 
      Και αν κάποια πράγματα δεν είναι γι’ αυτούς αρεστά, ας κατέβουν στον πολιτικό στίβο. Να αφήσουν τα όπλα και τις μάσκες και να κατέβουν να διεκδικήσουν αυτό που νομίζουν ότι δικαιούνται. Διαφορετικά, είναι άνανδροι. Δεν έχω να πω τίποτα άλλο επιπλέον.
      Το λόγο έχει ο κ. Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
      Είναι γεγονός ότι κάθε τρομοκρατική ενέργεια πλήττει την ποιότητα της δημοκρατίας μας και επιπροσθέτως πλήττει την εικόνα της χώρας διεθνώς. Άρα, λοιπόν, να καταδικάσουμε κι εμείς από την πλευρά του Λαϊκού Ορθόδοξου Συναγερμού τόσο την τρομοκρατική επίθεση που έγινε στο σταθμό ALTER όσο και στον Καθηγητή Πανούση. 
      Κύριε Υφυπουργέ –ο Υπουργός δεν είναι στην Αίθουσα, άρα θα απευθύνομαι σε εσάς- θέση του Υπουργείου σας είναι ότι φέρνετε μία πραγματική τομή στο σύστημα υγείας με το νομοσχέδιο που συζητάμε σήμερα. 
      Όμως, πείτε μου σας παρακαλώ πώς είναι δυνατόν να επικαλείστε κάτι τέτοιο, τη στιγμή που στο νομοσχέδιο αυτό, όση καλή διάθεση και να είχε κάποιος να το υπερψηφίσει, λείπουν παντελώς αναφορές –δεν υπάρχει ούτε άρθρο, κύριε Υφυπουργέ- για τους πανεπιστημιακούς γιατρούς, τη στιγμή που η τριτοβάθμια φροντίδα υγείας –που όπως ξέρετε καλύτερα από τον καθένα δομείται γύρω από ιατρικές σχολές και από πανεπιστημιακά νοσοκομεία- εξυπηρετεί εκατομμύρια Ελλήνων συμπολιτών;
      Φέρνετε την αντιστοίχηση βαθμού γιατρού του ΕΣΥ και πανεπιστημιακού και σας πληροφορώ ότι εξαιτίας αυτού του μέτρου, κύριε Υφυπουργέ -και θα το δείτε στη συνέχεια- πολλοί λέκτορες θα φύγουν. Ήδη, από τώρα, κρούω τον κώδωνα του κινδύνου. Μας βρήκαν οι άνθρωποι και μας είπαν «μετά απ’ όλα αυτά που γίνονται θα φύγουμε!». Φέρνετε, λοιπόν, την αντιστοίχηση και σας λέω τι επιπτώσεις θα έχει αυτό. Πείτε μου, όμως, για το μισθολογικό των πανεπιστημιακών γιατρών ποια είναι η πρόβλεψή σας; Καμμία! Για τη φορολόγηση των εφημεριών των νοσοκομειακών γιατρών ποια είναι η πρόβλεψη; Καμμία. Έχουμε, λοιπόν, ένα νομοσχέδιο το οποίο είναι «κολοβό», να το πω έτσι. Έχουμε μεν το ένα σκέλος, πρόνοια, ρυθμίσεις για τους γιατρούς του ΕΣΥ, οι πανεπιστημιακοί γιατροί όμως,  άνθρωποι που έχουν αφοσιωθεί στην παιδεία, στο εκπαιδευτικό έργο, στην έρευνα, στο πυρ το εξώτερο. 
      Μα, είναι δυνατόν να γίνεται αυτό το πράγμα και να λέτε ότι έχουμε μία πραγματική τομή στο σύστημα υγείας; Εθελοτυφλείτε. Άρα, ξέρετε τι εξοργίζει τους ανθρώπους αυτούς, κύριε Υφυπουργέ; Τους εξοργίζει το γεγονός ότι ενώ πλειστάκις έχουν έλθει σε επαφή με το Υπουργείο, έχουν έλθει σε προσωπική επαφή με τον Υπουργό και ενώ οι διαβεβαιώσεις που τους δίνονταν ήταν ότι, ναι,  θα υπάρξει μέριμνα, θα υπάρξουν πρόνοιες στο νομοθέτημα αυτό, τους έχετε εξοβελίσει εντελώς. Είναι δυνατόν να συμβαίνει κάτι τέτοιο και ταυτόχρονα να λέτε ότι έχουμε και μία τομή στο σύστημα υγείας;
      Να σας πω εγώ ποια θα ήταν μία πραγματική τομή και να την ακούσετε; Ότι οι πανεπιστημιακές μονάδες θα πρέπει να στελεχώνονται αποκλειστικά με πανεπιστημιακά στελέχη. Αυτό το μπέρδεμα γιατρών του ΕΣΥ και πανεπιστημιακών γιατρών, όταν μάλλον για τους δεύτερους δεν υπάρχει καμμία πρόνοια, καμμία πρόβλεψη, δεινά θα φέρει και δυσλειτουργίες στο σύστημα. Αλλά απορώ για τη συμπεριφορά σας -προς Θεού δεν εννοώ προσωπικά- και για τη μεταχείριση που επιφυλάσσετε στον πανεπιστημιακό ιατρικό κόσμο της χώρας. Μεγάλο κενό στο νομοθέτημα αυτό. 
      Εγώ να παραδεχτώ ότι κάνετε ένα βήμα, αμφιλεγόμενο μεν αλλά ένα βήμα στο ΕΣΥ. Αλλά πώς είναι δυνατόν να αγνοείτε την παράμετρο αυτή που μόλις σας έχω θέσει; Αυτό είναι ένα τεράστιο κενό. 
      Έρχομαι τώρα στο ΠΑΣΟΚ. Περίσσεψε η υποκρισία,  περισσή υποκρισία!
      ΗΛΙΑΣ ΛΑΜΠΙΡΗΣ: Τι λέξη είναι αυτή;
      ΑΣΤΕΡΙΟΣ ΡΟΝΤΟΥΛΗΣ: Δεν σας αρέσει, κύριε Λαμπίρη, θα σας ακούσω αργότερα. Αλλά θα τα ακούσετε τώρα, γιατί αρέσκεσθε να το παίζετε τιμητές και κήνσορες. Και βεβαίως καλά κάνετε, διότι φωνασκείτε καιρό τώρα «θέλουμε να πάρουμε την κυβέρνηση, θέλουμε εκλογές». Καλά κάνετε. Ο θεσμικός σας ρόλος είναι ο ρόλος της Μείζονος Αντιπολιτεύσεως. Αλλά θα ακούτε και την κριτική, αφού δεν κάνετε τη δική σας αυτοκριτική! 
      Φωνασκούσε εδώ ο κ. Παπουτσής -που δεν βρίσκεται στην Αίθουσα, ήλθε, είδε και απήλθε κατά τη συνήθη πρακτική- για την αξιολόγηση, την αξιοκρατία που πρέπει να υπάρχει στο σύστημα. Κι εγώ ως νέος Βουλευτής έχω την εξής απορία και να μου τη λύσετε εσείς τώρα, κύριε Λαμπίρη, που είστε παρών:
      Το 2001 ο Αλέκος Παπαδόπουλος, αξιοπρεπέστατος Υπουργός του ΠΑΣΟΚ, δεν πήγε να  περάσει την αξιολόγηση και μάλιστα να αρχίσει από τους διευθυντές; Δεν έκανε κατάλογο εθνικών κριτών; Γιατί δεν προχώρησε από το 2001; Περιμένατε από το 2001 κάτι που δεν κάνατε εσείς και μέμφεστε τώρα τους άλλους γιατί ούτε αυτοί το κάνουν. Άρα, λοιπόν, αυτό δεν είναι κοροϊδία, δεν είναι συμπαιγνία εις βάρος του ελληνικού λαού, εις βάρος της αξιοκρατίας για την οποία τόσο κόπτεσθε και ρίχνετε κροκοδείλια δάκρυα; Αλλά γιατί το δικό σας Υπουργό, τον κ. Παπαδόπουλο, δεν τον αφήσατε να προχωρήσει αυτό το μέτρο της αξιολόγησης, άρα της αξιοκρατίας; Είπε ο κ. Αδρακτάς ότι τον έφαγαν τα τρωκτικά. 
      (Στο σημείο αυτό κτυπάει το κουδούνι λήξεως της ομιλίας του κυρίου Βουλευτή)
      Τελειώνω, κύριε Πρόεδρε.
      Εμείς, κύριε Υπουργέ, θέλουμε να σας πούμε αλήθειες. Και η αλήθεια είναι εξής και τελειώνω. Υπήρχε μια συσσώρευση προβλημάτων. Έλαχε σε εσάς τώρα το κακό, η υπερδιόγκωση αυτή, γιατί η συσσώρευση κάπου σπάει το απόστημα και μάλιστα, σε μία δύσκολη οικονομική συγκυρία. Αυτό, όμως, σημαίνει ότι και τα δύο μεγάλα κόμματα εξουσίας ευθύνονται γι’ αυτήν τη συσσώρευση των χρονίων προβλημάτων.
      Και να πω και κάτι άλλο, κύριε Πρόεδρε, για να μην καταχρώμαι την ανοχή σας και να καταλήξω. Μεγάλη ευθύνη για την όλη αυτή κατάσταση υποχρηματοδότησης παίζουν και τα ασφαλιστικά ταμεία, διότι, αν τα ασφαλιστικά ταμεία χρηματοδοτούσαν όπως έπρεπε το ΕΣΥ, δεν θα είχαμε τα φαινόμενα αυτά και τα χρέη των 5.000.000.000. Άρα, δίπλα από εσάς θα έπρεπε να είναι και κάποια άλλη Υπουργός ή, για να μην το προσωποποιήσω, ο Χ, ο εκάστοτε Υπουργός των Κοινωνικών Ασφαλίσεων.
      Άρα, λοιπόν, αυτά είναι οι αλήθειες. Σε κάθε περίπτωση, όμως, εμείς θα καταψηφίσουμε. Αναγνωρίζουμε ότι γίνεται ένα βήμα, αλλά, γίνεται ένα βήμα με πολλά κενά, αγνοείτε τους πανεπιστημιακούς γιατρούς. Θα αναγνωρίσουμε τις αγαθές σας προθέσεις -που υπάρχουν, νομίζω, σε κάθε Υπουργό Υγείας και σε κάθε πολιτική ηγεσία του Υπουργείου- αλλά εμείς περιμέναμε, πράγματι, την τομή. Η τομή αυτή δεν έρχεται.
      Ευχαριστώ πολύ.
      ΗΛΙΑΣ ΛΑΜΠΙΡΗΣ: Μπορώ, κύριε Πρόεδρε, να έχω το λόγο, γιατί αναφέρθηκε…
      ΠΡΟΕΔΡΕΥΩΝ (Γεώργιος Σούρλας): Μισό λεπτό, κύριε Λαμπίρη.
      ΑΣΤΕΡΙΟΣ ΡΟΝΤΟΥΛΗΣ: Δεν είπα τίποτε προσωπικό για τον κ. Λαμπίρη.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει προσωπικό θέμα. Εσείς είστε πολύ προσεκτικός Βουλευτής.
      Κύριε Υπουργέ, έχετε το λόγο για δύο λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ούτε ένα λεπτό. Μια παρέμβαση, κύριε Πρόεδρε, με αφορμή τα όσα είπε ο συνάδελφος κ. Ροντούλης και με τα οποία συμφωνώ απόλυτα.
      Να σας ενημερώσω, όμως και να ενημερώσω και την Αίθουσα ότι η μεν αντιστοιχία έχει αποσυρθεί, δεν συζητείται. Η δε ρύθμιση και των θεμάτων των πανεπιστημιακών και όσον αφορά…
      ΑΣΤΕΡΙΟΣ ΡΟΝΤΟΥΛΗΣ: Αυτό…
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ένα λεπτό.
      Και όσον αφορά, λοιπόν, την οικονομική εξέλιξη είναι θέμα του Υπουργείου Παιδείας. Έχουμε έλθει σε επαφή με το Υπουργείο Παιδείας, έχει έλθει η πανεπιστημιακή κοινότητα. Θα γίνει η ρύθμιση, του μεν μισθολογικού, από το Υπουργείο Παιδείας, το δε κομμάτι που αντιστοιχεί σε μας, δηλαδή, το σχετικό επίδομα και το ύψος αμοιβής των εφημεριών, με τη συμφωνία αυτή θα καλυφθεί εξ’ ολοκλήρου από εμάς στο ύψος και στα επίπεδα που παρέχονται με την παρούσα συλλογική σύμβαση.
      Όμως, επειδή το θέμα του μισθολογίου δεν αφορά εμάς, δεν μπορούμε εμείς να το ρυθμίσουμε. Θα γίνει από πλευράς Υπουργείου Παιδείας. Εμείς καλύπτουμε όλα τα υπόλοιπα στοιχεία. Έφυγε και η αντιστοίχιση η οποία δημιουργούσε καλώς ή κακώς…
      ΑΣΤΕΡΙΟΣ ΡΟΝΤΟΥΛΗΣ: Το έφερα ως πρόβλημα.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Επομένως, δε μένει κανένα στοιχείο για να έχετε επιφυλάξεις, κύριε συνάδελφε.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      ΗΛΙΑΣ ΛΑΜΠΙΡΗΣ: Κύριε Πρόεδρε, ένα λεπτό.
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Λαμπίρη, επειδή είστε πολύ σεμνός και επιμελής, κατ’ εξαίρεση θα έχετε το λόγο.
      ΗΛΙΑΣ ΛΑΜΠΙΡΗΣ: Ευχαριστώ πάρα πολύ.
      Επειδή συνηθίζει ο κ. Ροντούλης να χρησιμοποιεί σ’ αυτήν την Αίθουσα τη λέξη «υποκρισία», αλλά και άλλες λέξεις, νομίζω ότι δεν είναι χώρος εδώ για να ανταλλάσσονται τέτοιοι χαρακτηρισμοί. Αυτό είναι το πρώτο.
      ΑΣΤΕΡΙΟΣ ΡΟΝΤΟΥΛΗΣ: Τώρα, αυτό είναι επί προσωπικού;
      ΠΡΟΕΔΡΕΥΩΝ (Γεώργιος Σούρλας): Κύριε Καθηγητά, έχει δίκιο ως προς αυτό που λέει ο συνάδελφος.
      ΗΛΙΑΣ ΛΑΜΠΙΡΗΣ: Και δεύτερον…
      ΠΡΟΕΔΡΕΥΩΝ (Γεώργιος Σούρλας): Είστε τόσο καλά διαβασμένος και τόσο πλούσιο λεξιλόγιο έχουμε που ας μην το λέμε αυτό.
      ΗΛΙΑΣ ΛΑΜΠΙΡΗΣ: Και δεύτερον, κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Ή μπορείτε να πείτε ότι δεν είστε τόσο ειλικρινής. Πέστε το έτσι. Ξέρετε ότι το χρειάζεται ο απέναντι Βουλευτής που είναι σε άλλο κόμμα.
      ΑΣΤΕΡΙΟΣ ΡΟΝΤΟΥΛΗΣ: Τον εκτιμώ τον κ. Λαμπίρη απεριόριστα.
      ΗΛΙΑΣ ΛΑΜΠΙΡΗΣ: Να μη χρησιμοποιεί τέτοιους όρους.
      ΠΡΟΕΔΡΕΥΩΝ (Γεώργιος Σούρλας): Ξεχωρίζει για το ήθος του ο κ. Λαμπίρης.
      ΗΛΙΑΣ ΛΑΜΠΙΡΗΣ: Και δεύτερον, επειδή μίλησε για την αξιολόγηση που δεν έγινε στο παρελθόν, εγώ να συμφωνήσω ότι δεν έγινε…
      ΠΡΟΕΔΡΕΥΩΝ (Γεώργιος Σούρλας): Κύριε Λαμπίρη, αφήστε το αυτό.
      ΗΛΙΑΣ ΛΑΜΠΙΡΗΣ:…αλλά αυτό δεν σημαίνει ότι δεν πρέπει ό,τι δεν έγινε να διορθωθεί για το μέλλον.
      ΠΡΟΕΔΡΕΥΩΝ (Γεώργιος Σούρλας): Κύριε Λαμπίρη, αυτό δεν είναι προσωπικό. Όταν γίνονταν αυτά, εσείς δεν ήσασταν καν Βουλευτής. Θα τα πει, αν χρειαστεί, ο κ. Γείτονας.
      ΑΣΤΕΡΙΟΣ ΡΟΝΤΟΥΛΗΣ: Να αντικατασταθεί η «υποκρισία» από την «ανειλικρίνεια».
      ΠΡΟΕΔΡΕΥΩΝ (Γεώργιος Σούρλας): Όχι. Και αυτό δεν είναι καλό.
      Θα βρείτε κάτι άλλο, κύριε Καθηγητά μου, να το αλλάξετε.
      Έτσι καλά κάνουμε και τα επισημαίνουμε αυτά, για να είμαστε όλοι πιο προσεκτικοί. Τουλάχιστον, σ’ αυτόν το χώρο εδώ, ας κάνουμε το καλύτερο.
      Το λόγο έχει ο κ. Τσούκαλης.
      ΝΙΚΟΛΑΟΣ ΤΣΟΥΚΑΛΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, παρακολούθησα με πολύ μεγάλη προσοχή την εικοσιπεντάλεπτη τοποθέτηση του κυρίου Υπουργού, ο οποίος προσπάθησε, μέσα από ωραιοποιημένες εκφράσεις, μέσα από έναν συναινετικό λόγο, να μας δώσει να καταλάβουμε ότι η κατάσταση στο Εθνικό Σύστημα Υγείας βαίνει καλώς. Μόνο που ο κύριος Υπουργός κάνει ένα πάρα πολύ μεγάλο λάθος ή, αν θέλετε, ένα λογικό άλμα.
      Σε όλη την ομιλία του, κύριε Υφυπουργέ, αναφέρθηκε αποκλειστικά και μόνο στο Εθνικό Σύστημα Υγείας. Όσοι είστε γιατροί από εδώ -εγώ δεν είμαι- γνωρίζετε πάρα πολύ καλά ότι το σύστημα υγείας γενικώς δεν είναι μόνο η νοσηλεία. Περιλαμβάνει μια σειρά τομείς οι οποίοι είναι καθοριστικοί, προκειμένου να προσεγγίσουμε στοιχειωδώς τον κανόνα, την αρχή που έχει ο Παγκόσμιος Οργανισμός Υγείας, για το τι σημαίνει υγεία.
      Αναγκάστηκα να αλλάξω την ομιλία μου εντελώς, κύριε Υφυπουργέ.
      Πρώτον, θεσμός πρωτοβάθμιας υγείας. Γνωρίζετε ότι η ναυαρχίδα –ο κ. Λαμπίρης υπηρέτησε- του νοσηλευτικού συστήματος, του συστήματος του ΕΣΥ στη δυτική Ελλάδα, είναι το Πανεπιστημιακό Νοσοκομείο της Πάτρας; Γνωρίζετε, κύριε Υφυπουργέ, κυρίες και κύριοι συνάδελφοι –και ο κ. Λαμπίρης μπορεί  να τo επιβεβαιώσει- ότι αυτήν τη στιγμή αυτή η ναυαρχίδα είναι ουσιαστικά χώρος παροχής πρωτοβάθμιας υγείας;
      Δεύτερον, το θέμα της δημόσιας υγείας. Γνωρίζετε, κύριε Υφυπουργέ, ότι έχουμε ύποπτη αύξηση θετικών δειγμάτων σε μαντού; Ξέρετε ότι πλέον φλερτάρουμε με τη φυματίωση σ’ αυτήν τη χώρα; Το γνωρίζετε πάρα πολύ καλά. Αυτό σας απασχολεί, όσον αφορά τη δημόσια υγεία και σχετικά με τους φορείς πρωτοβάθμιας υγείας στα αστικά κέντρα, με αρμοδιότητα επί των δήμων είτε των νομαρχιών; Γνωρίζετε –και το γνωρίζετε, είμαι βέβαιος- ότι η Ελλάδα είναι η μόνη χώρα η οποία δεν διαθέτει υγειονομικούς χάρτες και περιφερειακά σχέδια ή νομαρχιακά σχέδια παροχής υγείας; Γνωρίζετε ότι είναι ανύπαρκτη στη χώρα μας η υγιεινή και ασφάλεια στους χώρους εργασίας; Γνωρίζετε πώς λειτουργεί η αγωγή υγείας στην πρωτοβάθμια και δευτεροβάθμια εκπαίδευση; Γνωρίζετε ότι πλέον το θέμα της υγείας είναι διακλαδικό, διατομεακό κι έχει σχέση και με την ποιότητα του περιβάλλοντος, με τον αέρα που αναπνέουμε και όλα αυτά τα πράγματα; 
      Αυτή είναι η υγεία και αυτή είναι η άποψη του χώρου μας, του Συνασπισμού Ριζοσπαστικής Αριστεράς, για την παροχή ολοκληρωμένης υγείας σ’ αυτήν τη χώρα. Τώρα, στο κατά πόσο οι πάντες θα καταλήγουν στο τριτοβάθμιο νοσοκομείο, προκειμένου να αντιμετωπίζουν ακόμα και τις νόσους που κάλλιστα θα μπορούσαν να αντιμετωπιστούν στην πρωτοβάθμια φροντίδα, είναι δικό μας εφεύρημα.
      Τρίτον, είπε ο κύριος Υπουργός ότι πλήττεται η χρηματοδότηση των δομών υγείας σ’ όλη την Ευρώπη. Ε, όχι. Κύριε Υφυπουργέ, θα μου επιτρέψετε να πω ότι αυτή είναι η ιδιομορφία και αν θέλετε, η στρέβλωση στην Ελλάδα. Αυτήν τη στιγμή η διεθνής κρίση μπορεί να έχει πλήξει όλες τις χώρες, αλλά στις άλλες χώρες της Ευρώπης, οι πολίτες περιορίζουν τα περιττά. Εμείς εδώ στη χώρα μας περιορίζουμε τα απαραίτητα. Ε, δεν πλήττεται αυτήν τη στιγμή τουλάχιστον το σύστημα υγείας στην Αγγλία ή στη Γαλλία ή στη Γερμανία, όπως πλήττεται το δικό μας. Να χρησιμοποιούμε το μέτρο. 
      ΠΑΝΑΓΙΩΤΗΣ ΑΔΡΑΚΤΑΣ:  Ήταν καλύτερο, γι’ αυτό. 
      ΝΙΚΟΛΑΟΣ ΤΣΟΥΚΑΛΗΣ: Εσείς, λοιπόν, έχετε οδηγήσει την κατάσταση στον τομέα της υγείας εδώ που όλοι γνωρίζουμε.
      Θα ήθελα όμως, να δώσω και μία μικρή απάντηση στον Κοινοβουλευτικό Εκπρόσωπο του ΠΑΣΟΚ, τον κ. Παπουτσή.
      Είναι γεγονός, κυρίες και κύριοι συνάδελφοι του ΠΑΣΟΚ, ότι εσείς γεννήσατε αυτό το θεσμό, το ΕΣΥ. Όμως, δυστυχώς για εσάς, αυτό το θεσμό, τον τόσο χρήσιμο και πολύτιμο, που ήταν καινοτομία πράγματι εκείνη την περίοδο, τον αφήσατε έκθετο. Τον αφήσατε στην τύχη του. Στη συνέχεια, αυτό το έκθετο μωρό το παρέλαβε η Νέα Δημοκρατία και στην κυριολεξία το κατακρεούργησε. Αυτή είναι η ιστορία και η πορεία του ΕΣΥ και το γνωρίζετε πάρα πολύ καλά ότι το παραδέχονται, το ομολογούν και το περιγράφουν με τον πλέον παραστατικό τρόπο και δικά σας κορυφαία στελέχη στο χώρο της υγείας. 
      Και για του λόγου το αληθές, θα χρησιμοποιήσω έναν πίνακα, όσον αφορά τις δαπάνες για την υγεία ως ποσοστό του Ακαθάριστου Εθνικού Προϊόντος για το έτος 2005, ο οποίος παραδόθηκε στον Ευρωβουλευτή μας, το Δημήτρη Παπαδημούλη, από τον τότε Επίτροπο, τον κ. Κυπριανού.
      Ο πίνακας, λοιπόν, αναφέρεται στις δημόσιες δαπάνες, στις ιδιωτικές δαπάνες και στο τέλος στο σύνολο. Στη χώρα μας, το 2005, το ποσοστό δημόσιας δαπάνης ήταν 4,3 και οι ιδιωτικές δαπάνες ήταν στο 5,8. 
      Σ’ αυτό το 5,8, κυρίες και κύριοι συνάδελφοι, δεν περιλαμβάνονται τα φακελάκια και οι άλλες παροχές ή τα «λαδώματα» που κάνουν οι διάφοροι ασθενείς μέσα στα νοσοκομεία. Καταλαβαίνετε ότι το 5,8 ξεπερνά κατά πολύ το 6%, όταν το 1996 ήταν 3,5. 
      Αυτή η διολίσθηση από το 1996 μέχρι το 2005 έγινε επί περίοδο ΠΑΣΟΚ, όταν την ίδια στιγμή, κυρίες και κύριοι συνάδελφοι –ακούστε το εκπληκτικό- οι ιδιωτικές δαπάνες για την Τσεχία είναι 0,8, για την Ουγγαρία 2,4, για την Πολωνία 1,9 –και αναφέρομαι επίτηδες σ’ αυτές τις χώρες- για την Πορτογαλία 2,8 το ίδιο έτος, για τη Σλοβακία 1,8, για την Τουρκία 2,2 όταν έχει το ίδιο ποσοστό στις δημόσιες δαπάνες, δηλαδή 5,4. Και ας πάμε στην άκρως μονεταριστική Μεγάλη Βρετανία, όπου οι δημόσιες δαπάνες είναι 7,2 και οι ιδιωτικές δαπάνες 1,1.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Καταθέτω, λοιπόν, αυτόν τον πίνακα στα Πρακτικά γιατί είναι χρήσιμος προκειμένου να ξέρουμε ποια είναι η ιστορία και η πορεία του Εθνικού Συστήματος Υγείας στη χώρα γιατί σ’ αυτήν εδώ την Αίθουσα θα πρέπει να λέγονται τα πράγματα με το όνομά τους, ούτως ώστε να βγάζουμε και τα κατάλληλα συμπεράσματα και να μπορούμε ανά πάσα στιγμή να ξέρουμε ποιοι είμαστε και με ποιους πρέπει να πάμε και ποιους πρέπει να αφήσουμε. 
      (Στο σημείο αυτό ο Βουλευτής κ. Νικόλαος Τσούκαλης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πρέπει να υπάρχουν συγκεκριμένες προτάσεις ούτως ώστε το Εθνικό Σύστημα Υγείας πραγματικά να γίνει νέο γιατί αυτήν τη στιγμή το Εθνικό Σύστημα Υγείας έχει κακοφορμίσει. Όλοι μας πρέπει να υπερασπιστούμε ένα νέο ανασυγκροτημένο δημόσιο Εθνικό Σύστημα Υγείας.
      Ευχαριστώ πάρα πολύ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, θα μπορούσα να έχω το λόγο; 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Συγγνώμη που ζητάω και πάλι το λόγο, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το δικαιούσθε, κύριε Υπουργέ. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Δεν θα περιορίσει κανείς το δικαίωμα του Βουλευτή να εκφράζεται ελεύθερα και πάνω σε οποιοδήποτε θέμα. Όμως, γίνεται συζήτηση για ένα συγκεκριμένο νομοσχέδιο και στα οκτώ, εννέα λεπτά του συναδέλφου δεν ακούστηκε ούτε μια αναφορά στο νομοσχέδιο. Ακούστηκαν άλλα πράγματα, τα οποία, αν δεν απαντηθούν, μένουν σαν εντυπώσεις. Αν μου επιτρέπετε, πρέπει να παραβιάσω και εγώ τον Κανονισμό για να απαντήσω σε θέματα εκτός νομοσχεδίου. Δεν μπορούν να λένε πράγματα τα οποία δεν ισχύουν, νούμερα τα οποία δεν έχουν καμμία σχέση με την πραγματικότητα. 
      Θα ήθελα μόνο ένα πράγμα να πω, γιατί εδώ έγινε ένα μάθημα γύρω από το τι είναι σύστημα υγείας και ποιο σύστημα υγείας θα ακολουθούμε, αλλά επιλεκτικό. Εγώ θα σας πω –και το έχω πει και άλλες φορές, κύριε συνάδελφε- ότι είμαι οπαδός της σχολής που λέει ότι ένα σύστημα παροχής υπηρεσιών υγείας, για να πάρει τον τίτλο «Εθνικό Σύστημα Υγείας», θα πρέπει να ξεκινά από την πρωτοβάθμια φροντίδα υγείας. 
      Αυτό το έλεγα από το 1983, όταν ήμουν στην ηγεσία του συνδικαλιστικού κινήματος. Όταν δεν ξεκινά από την πρωτοβάθμια φροντίδα υγείας για να φτάσει στη δευτεροβάθμια ή στην τριτοβάθμια, προκειμένου να καλύπτει όλους τους τομείς, ένα σύστημα όπου όλα τα επίπεδα αρμονικά θα συνεργάζονται και θα αλληλοσυμπληρώνονται, τότε παραμένει ένα σύστημα σ’ ένα επίπεδο ρύθμισης εργασιακών σχέσεων και με κριτήρια εκείνης της εποχής.
       Εγώ το έζησα και το πνεύμα και το γράμμα της εποχής εκείνης. Δεν θέλουμε να επιστρέψουμε εκεί. Όμως, αν θέλετε να κάνουμε μια συζήτηση για το ποιο δρόμο πρέπει να πάρει το σύστημα υγείας στη χώρας μας, είτε υπό μορφή στελέχωσης είτε υπό μορφή κριτηρίων είτε υπό μορφή χρηματοδότησης, να προκαλέσετε μια συζήτηση με τη μορφή μιας επίκαιρης επερώτησης για να μπορέσουν τα θέματα να αναπτυχθούν.
      ΝΙΚΟΛΑΟΣ ΤΣΟΥΚΑΛΗΣ: Κάναμε πρόσφατα, κύριε Υπουργέ. Δεν κάναμε επερώτηση;
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Δεν θέτετε, όμως, εκεί αυτά τα ζητήματα. Άλλο περιεχόμενο έχει η πρόταση που καταθέτετε και άλλα συζητάτε. Σαν να παίζετε ένα κυνηγητό. 
      Παίρνετε, λοιπόν, αυτήν την απάντηση. Είναι ιδιότυπο, λοιπόν, το σύστημα χρηματοδότησης στη χώρα μας, κάτι για το οποίο δεν αναφερθήκατε ποτέ.
      Οι βόρειες χώρες χρηματοδοτούνται από τον κρατικό προϋπολογισμό εξ ολοκλήρου. Σε κάποιες άλλες χώρες στην Κεντρική Ευρώπη καλύπτει η ασφάλιση υγείας. Εμείς εδώ έχουμε ένα μεικτό, ιδιότυπο σύστημα. Να δούμε, μπορεί να έρθει αυτή η ώρα να βάλουμε αυτό το θέμα σε μια συζήτηση για να δώσουμε λύση; Διότι μέσα από εκεί θα ξεπεραστούν και οι στρεβλώσεις και οι επικαλύψεις που δημιουργούν το τεράστιο πρόβλημα. 
      Σύστημα υγείας, τα ασφαλιστικά ταμεία και εθνικό σύστημα ονομαζόμενο, το κράτος. Άλλα συστήματα ο ιδιωτικός τομέας. Ένα αλαλούμ. Και σ’ αυτό δεν βάζει κανείς το δάκτυλο. Αυτό να κουβεντιάσουμε. Παίρνω αυτά που είπατε σαν αφορμή για να απαντήσω και αν θέλετε, προκαλέστε τη συζήτηση. Όμως, μη χάνετε το δάσος και βλέπετε το δένδρο! 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ, ήσασταν σαφής. 
      Το λόγο έχει ο κ. Γείτονας που περιμένει τόση ώρα. 
      ΝΙΚΟΛΑΟΣ ΤΣΟΥΚΑΛΗΣ: Οι ανακρίβειες πού είναι, κύριε Υπουργέ; 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Οι ανακρίβειες είναι ότι λέτε τη μισή αλήθεια. 
      ΠΡΟΕΔΡΕΥΩΝ (Γεώργιος Σούρλας): Κύριε Τσούκαλη, σας παρακαλώ. Δεν τελειώνει αυτή η συζήτηση. Εγώ έχω είκοσι επτά χρόνια…
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Να σας πω γιατί; Σήμερα η δημόσια δαπάνη για την υγεία είναι στο 63%. Ζητήστε, λοιπόν, από τον Ευρωβουλευτή σας να κάνει νέα  ερώτηση για να πάρει τα νέα νούμερα. 
      ΠΡΟΕΔΡΕΥΩΝ (Γεώργιος Σούρλας): Κύριε Τσούκαλη, δεν τελειώνει αυτή η συζήτηση. Εμείς με τον κ. Γείτονα είμαστε είκοσι επτά χρόνια και είμαστε ακόμα στην αρχή. 
      ΝΙΚΟΛΑΟΣ ΤΣΟΥΚΑΛΗΣ: Αφού δεν σχολιάσατε εσείς, κύριε Πρόεδρε, την ομιλία μου, θα σχολιάσει ο κύριος Υπουργός αν είμαι μέσα στο θέμα ή όχι; 
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, έχετε το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Πώς τυχαίνει τώρα, κύριε Πρόεδρε, να γράφομαι πρώτος για να μιλήσω και να φτάνω να κλείνω τη συζήτηση, είναι απορίας άξιο. Εν πάση περιπτώσει αρχίζω την ομιλία μου σήμερα σχολιάζοντας την τελευταία παρέμβαση του κυρίου Υφυπουργού. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Εσείς ψηφίσατε τον Κανονισμό! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν είναι ασφαλώς η ώρα να μιλήσουμε γενικότερα για το σύστημα υγείας. Όμως, εκείνο που θέλω να πω εγώ αναφερόμενος και στον προηγούμενο ομιλητή του Συνασπισμού είναι ότι το σύστημα υγείας είναι μια κατάκτηση του ελληνικού λαού. Έχει γράψει την ιστορία του. Και όταν θα αναφερόμαστε σ’ αυτό, δεν θα πρέπει ούτε μπορεί να αγνοούμε τη μεγάλη συμβολή του Πανελλήνιου Σοσιαλιστικού Κινήματος ως προς την θεσμοθέτησή του. Και όταν λέμε ότι νοσεί, ασφαλώς νοσεί και νοσούσε και πριν και είχε προβλήματα. 
      Το ερώτημα που τίθεται είναι αν είχε ποτέ αυτό το χάλι. Δεν το είχε ποτέ. Και δεν μπορείτε με «επικοινωνιακά καπνογόνα» ή με κουβέντες τύπου «μεγάλη τομή» να κρύψουμε την «ασθενή σάρκα» της πολιτικής σας, κύριε Υπουργέ, που οδηγεί το σύστημα υγείας σε μια χρεοκοπία. Διαπιστώνουμε όλοι –και η δική σας παράταξη και εμείς- ότι το ΕΣΥ έχει προβλήματα, ότι ασθενεί. 
      Η διαφορά μας είναι ότι η δική μας πολιτική αποσκοπεί στην εξυγίανση, στη θεραπεία των προβλημάτων, ενώ η δική σας πολιτική με εύσχημο τρόπο αποσκοπεί στην ευθανασία του ΕΣΥ. Αυτή είναι η μεγάλη διαφορά μας. 
      Έρχεται σήμερα ο κύριος Υπουργός, ο κ. Αβραμόπουλος, και μας ζητάει συναίνεση. Συναίνεση; Σε τι; Ζητάει συνυπεύθυνους στην πολιτική εγκατάλειψης του ΕΣΥ; Δεν θα βρείτε σε μας. 
      Μα, θα μου πείτε –και πολύ σωστά, το δέχομαι- «τι να κάνουμε, δει δη  χρημάτων και δεν σας δίνουν;». Έχουμε ελλείψεις σε προσωπικό, τα νοσοκομεία έφτασαν να μην έχουν ούτε υγειονομικό υλικό, δουλεύουν στο κόκκινο. Και όσον αφορά το μισθολόγιο των γιατρών, αυτοί έχουν να δουν ουσιαστική αύξηση από τις δικές μου ημέρες, από το 1997. Και σήμερα τους δίνετε ψίχουλα. Και από αυτά τα ψίχουλα που τους δώσατε με τη συλλογική σύμβαση, τους κόβετε κιόλας με το νόμο. Τα ευρώ που κόβετε είναι 7.000.000! 
      Είναι ή δεν είναι αλήθεια, κύριε Υπουργέ, ότι για 7.000.000 ευρώ γίνεται όλη αυτή η φασαρία; Δεν μπορεί να βρει η Κυβέρνηση 7.000.000 ευρώ; Πήρε χιλιάδες αγροφύλακες. Δεν μπορεί να τα βρει η Κυβέρνηση για τους γιατρούς. Κι ύστερα κόπτεσθε δήθεν γι’ αυτούς! 
      ΠΑΝΑΓΙΩΤΗΣ ΑΔΡΑΚΤΑΣ: Ε, μ’ αυτούς τους αγροφύλακες! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Μην ενοχλείστε, κύριε Αδρακτά. Ξέρω τι λέω. Ρωτήστε τον Υπουργό.
      Σήμερα ο κύριος Υπουργός με αντικανονικό τρόπο, κόντρα στον Κανονισμό και το Σύνταγμα, μας φέρνει μια άλλη version του νομοσχεδίου. Του «μελετημένου» δήθεν νομοσχεδίου το οποίο αποτελεί κατά σας τομή, το οποίο θα αλλάξει, όπως λέτε, το σύστημα οργάνωσης και εξέλιξης των γιατρών. Είναι τόσο μελετημένο που έχουμε ήδη τρίτη εκδοχή του και δεν ξέρω αν θα είναι και η τελευταία, δεδομένου μάλιστα ότι οι γιατροί ακόμα δεν έχουν συμφωνήσει. 
      Πώς, λοιπόν, προχωράτε; Τι υπεραξία, τι προστιθέμενη αξία κύριε Υπουργέ, δίνει στο σύστημα υγείας όλο αυτό το νομοσχέδιο; Για μένα καμμία. Ούτε στους γιατρούς. Μπορεί να τους δίνετε τίτλους, αλλά αυτό το νομοσχέδιο δεν δίνει υπεραξία για τους ίδιους τους γιατρούς. 
      Ξεκινήσατε με μια διαπραγμάτευση – και πολύ σωστά- για να ξεπεράσουμε το θέμα του προβλήματος που δημιουργήθηκε με τις εφημερίες λόγω του σαρανταοκταώρου. 
      Φθάσατε σε μια συμφωνία ύστερα από δύο χρόνια. Και πριν αλέκτωρ λαλήσαι, έρχεστε στην ώρα της Βουλής και μας φέρνετε για κύρωση άλλες διατάξεις. Και  έρχεστε στη συνέχεια, μετά την επιτροπή και φέρνετε μια τρίτη εκδοχή που ουσιαστικά είναι ένα  άλλο νομοσχέδιο. Γι’ αυτό φωνάξαμε και αντιδράσαμε το πρωί. 
      Αυτό, λοιπόν, σημαίνει ότι έχετε μελετήσει το σύστημα; Ήταν μελετημένο το σύστημα, κύριε Κοινοβουλευτικέ Εκπρόσωπε της Νέας Δημοκρατίας που σας εκτιμώ; Ήταν μελετημένο το σύστημα όταν είχε στην πρώτη εκδοχή του όπως κατετέθη το νομοσχέδιο, μόνη πύλη εισόδου τον επιμελητή Β’; Δηλαδή απέκλειε –να  το ακούσουν οι Έλληνες πολίτες- από το σύστημα για βαθμίδα επιμελητού Α’ ή διευθυντού, ακόμα και διεθνώς αναγνωρισμένες προσωπικότητες. Αυτό ήταν μελετημένο σύστημα; 
      Να  προχωρήσω ακόμα; Ήταν τόσο μελετημένο το σύστημα εξέλιξης που όπως είπε ο κύριος Υπουργός ξεφεύγουμε από το Μεσαίωνα; Δηλαδή πήγαμε με ποια αλήθεια από τις εκδοχές του στην Αναγέννηση; Αστεία άποψη. Προβλέψατε το βαθμό τον τίτλο όπως θέλετε πείτε το, του συντονιστή διευθυντή. Και προβλέπατε, να προέρχεται από το ίδιο το νοσοκομείο και να τον διορίζει, αν δεν υπήρχε ενδιαφέρον, ο ίδιος ο διοικητής. Τώρα τα αλλάξατε βέβαια. 
      ΠΑΝΑΓΙΩΤΗΣ ΑΔΡΑΚΤΑΣ:  Γι’ αυτό συζητάμε. 
      ΚΩΝΣΤΑΝΤΙΝΟΣ ΓΕΙΤΟΝΑΣ:  Κύριε Αδρακτά, ξέρετε ότι μιλάτε με εμένα.  Και προσέχω. Όταν, λοιπόν, λέτε ότι μελετήσατε ένα σύστημα που μας μεταφέρει από το Μεσαίωνα και  να πάτε στην «Αναγέννηση» και  έρχεστε μέσα σε λίγες μέρες και το αλλάζετε ίσως και επτά φορές, σημαίνει ότι δεν είχατε μελετήσει τίποτα. Θα σας πω τι κάνατε ουσιαστικά. Ξεκινήσατε τη διαπραγμάτευση για να ξεπεράσετε το θέμα της κοινοτικής οδηγίας και του παράγωγου δικαίου με τις εφημερίες. Δεν  είχατε λεφτά να δώσετε στους γιατρούς ουσιαστικά. Αξίζουν πράγματι σήμερα ένα ουσιαστικό μισθολόγιο, αξίζουν υψηλότερες αποδοχές σήμερα οι γιατροί,  γιατί είναι στυλοβάτες του  συστήματος. Αρχίσατε λοιπόν τα τερτίπια με τα «τενεκεδάκια» τα  παράσημα, με τους  τίτλους. 
      Ξέρετε τι κάνετε με το δήθεν πολυδιευθυντικό σύστημα, κύριοι της Κυβέρνησης και της κυβερνητικής παράταξης; Μια τρύπα στο νερό! Θα σας εξηγήσω τι κάνετε: ουσιαστικά αντικαθιστάτε τη  βαθμίδα του διευθυντή με νέα βαθμίδα που τη λέτε συντονιστή διευθυντή. Αυτό θα  καλύψει τους υπάρχοντες διευθυντές και δεν αλλάζει τίποτα. Τους δε εξελισσόμενους ως νέους διευθυντές, τους υποβαθμίζετε ουσιαστικά στη βαθμίδα του αναπληρωτή διευθυντή. Αυτό κάνετε. Γι’ αυτό μιλώ για μια κοροϊδία. Αλλάζει ο Μανωλιός…
      Και κατά τη συνήθεια του κυρίου Πρωθυπουργού, ο κ. Αβραμόπουλος, ήλθε σήμερα από το πρωί να μας βάλει διλήμματα «είστε ή δεν είστε με το πολυδιευθυντικό σύστημα;». Κατ’ αρχάς όταν  βάζεις διλήμματα, ξέρεις ότι μπορεί να σου τα ξαναγυρίσουν. Ο κ. Παπουτσής προηγουμένως σας τα αντέστρεψε. Αλλά πέραν απ’ αυτό για μένα το ερώτημα παραμένει για σας, για την Κυβέρνηση, όχι για μας. 
      Σας ερωτώ, λοιπόν, κύριε Υπουργέ  και θέλω να με προσέξετε τι επιδιώκετε με το σύστημα; Γιατί  εγώ πιστεύω ότι φέρνετε σύγχυση. Θα φθάσουμε να έχουμε οκτώ χιλιάδες διευθυντές, σε σύνολο δεκατεσσάρων χιλιάδων ειδικευμένων. Θα δημιουργήσετε προβλήματα και στο σύστημα και στους γιατρούς.  Εάν θέλατε ένα πραγματικό πολυδιευθυντικό σύστημα –σας  το είπε και ο εισηγητής μας- θα έπρεπε να  προβλέπετε κατανομή επιστημονικού έργου σε επίπεδο διευθυντών. Μόνο  έτσι μπορεί να υπάρχει πολυδιευθυντικό σύστημα, αλλιώς δεν υπάρχει. Αυτό δεν το κάνετε. Εάν τώρα στόχος σας ήταν  να πάρουν όλοι οι γιατροί τη σύνταξη του διευθυντού, ενδεχομένως δίκαιη απαίτηση –προσφέρουν όπως είπα στο σύστημα- τότε θα μπορούσαμε να κάνουμε το εξής απλό, να διαχωρίσουμε πλήρως το μισθό από το βαθμό. Ούτε  αυτό κάνατε. Εάν όπως λέτε κόπτεστε για την εξέλιξη των γιατρών, θα μπορούσατε αυτό  το επίπεδο που είχα κάνει τον αναπληρωτή διευθυντή, να το κάνετε κανονική βαθμίδα να πάτε, δηλαδή, ένα βήμα παραπέρα. Τίποτα απ’ όλα αυτά δεν κάνατε και γι‘ αυτό είπα ότι ουσιαστικά εδώ κρύβεται μια κοροϊδία και προσπαθείτε  με τερτίπια να κερδίσετε την εύνοια των γιατρών μάλιστα βάζοντας και το ΠΑΣΟΚ απέναντι. «Κούνια που σας κούναγε». Εμείς δεν είμαστε απέναντι στους γιατρούς και το ξέρετε πολύ καλά. 
      Και λέω απ’ αυτή τη θέση και το ξέρουν οι γιατροί ότι αυτός που μιλάει στο Βήμα είναι ο άνθρωπος ο οποίος το 1997 ως Υπουργός και ύστερα από τόσα χρόνια στασιμότητας τους έδωσε νέο πραγματικό μισθολόγιο. Σήμερα ασφαλώς μετά δώδεκα χρόνια είναι ξεπερασμένο. 
       Το σωστό, λοιπόν, θα ήταν να κάνετε ένα νέο ρεαλιστικό για την εποχή μισθολόγιο. Αλλά αυτό θέλει λεφτά και λεφτά δεν διαθέτετε για τους γιατρούς. Τα δίνετε στους έχοντες. Κλείνοντας επισημαίνω πρέπει να λύσετε συμφωνία με τους γιατρούς το θέμα της συλλογικής σύμβασης για να ξεπεράσουμε το θέμα των εφημεριών. Γιατί και αυτό τώρα απειλείται και όσον αφορά την οργάνωση του συστήματος θα έπρεπε να δούμε σε μια νέα βάση, εάν πραγματικά κι εσείς ενδιαφέρεστε για την αναβάθμιση και την εξυγίανση του συστήματος, κάτι βέβαια για το οποίο εμείς αμφιβάλλουμε.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Θα μιλήσει τώρα η κ. Δραγώνα και αν επιμένει μετά ο κ. Βέρρας θα του δώσουμε το λόγο και μετά κλείνουμε τη συνεδρίαση.
       Ορίστε, κυρία Δραγώνα, έχετε το λόγο.
       ΘΑΛΕΙΑ ΔΡΑΓΩΝΑ: Ευχαριστώ, κύριε Πρόεδρε.
       Αγαπητοί συνάδελφοι, αρχίζω καταδικάζοντας την επίθεση κατά του Καθηγητή Γιάννη Πανούση και κατά της καταστροφής ενός ιστορικού κτηρίου του Πανεπιστημίου Αθηνών, του κτηρίου Κωστή Παλαμά.
       Κύριοι συνάδελφοι, ποτέ στις αγορεύσεις μου δεν εκφεύγω από το περιεχόμενο των συγκεκριμένων νομοσχεδίων και δεν μιλώ γενικότερα, ωστόσο αυτήν τη φορά μου είναι αδύνατο να μη μιλήσω για την τραγική κατάσταση της υγείας στη χώρα. Από παντού τα μηνύματα καλούν σε συναγερμό. Το ΕΣΥ, μια μεγάλη κοινωνική κατάκτηση της δεκαετίας του 1980, έχει μετατραπεί σε μια τραγική αποτυχία της κυβερνητικής πολιτικής. 
      Οι γιατροί, οι νοσηλευτές και γενικότερα οι εργαζόμενοι στα νοσοκομεία του ΕΣΥ απόλυτα δικαιολογημένα διαμαρτύρονται για το εξαιρετικά χαμηλό επίπεδο των αμοιβών. Η έλλειψη προσωπικού, γιατρών και νοσηλευτών οδηγεί τα νοσοκομεία σε παράλυση. Από το Εθνικό Σύστημα Υγείας λείπουν τέσσερις χιλιάδες πεντακόσιοι γιατροί και δεκαπέντε χιλιάδες νοσηλευτές και σύμφωνα με τη δήλωση του Υπουργού δεκαοκτώ χιλιάδες νοσηλευτές. 
      Στον Ευαγγελισμό χειρουργεία μένουν κλειστά, η μονάδα ανάνηψης είναι εκτός λειτουργίας. Το Αττικό Νοσοκομείο απειλεί εδώ και καιρό ότι θα βάλει λουκέτο λόγω δραματικής έλλειψης νοσηλευτικού προσωπικού. Το Αρεταίειο και το Κρατικό Πειραιά έχουν θέσει κρεβάτια εκτός λειτουργίας με αποτέλεσμα να γίνονται λιγότερες εισαγωγές. Οι λίστες αναμονής μεγαλώνουν οδηγώντας τους απελπισμένους ασθενείς στον ιδιωτικό τομέα με το τεράστιο κόστος που όλοι γνωρίζουμε. 
      Πέντε δισεκατομμύρια ευρώ είναι οι οφειλές προς τους προμηθευτές των νοσοκομείων οι οποίοι αρνούνται να καλύψουν τις ανάγκες σε ιατρικό και φαρμακευτικό υλικό. Αν σκεφτούμε το δημοσιονομικό έλλειμμα και προστεθούν σ’ αυτό αυτά τα 5 δισεκατομμύρια, θα το εκτινάξουν στα ύψη. Πολλά νοσοκομεία και το ΕΚΑΒ, όπως αποδείχθηκε με το τραγικό συμβάν στη Θεσσαλονίκη πριν από λίγες μέρες, δεν έχουν αναλώσιμα ακόμα και ευτελούς αξίας, όπως γάζες και βελόνες ή ανταλλακτικά μηχανημάτων μικρής αξίας. Η αλλαγή στον τρόπο προμηθειών θα κάνει το ήδη συγκεντρωτικό σύστημα ακόμα πιο γραφειοκρατικό και όχι απαραίτητα πιο αδιάβλητο, ενώ καταργείται κάθε ίχνος αυτοτέλειας των νοσοκομείων. Πρέπει επιτέλους τα νοσοκομεία να αποκτήσουν αυτοτέλεια, άρα ευθύνη και λογοδοσία. Το περιφερειακό σύστημα υγείας, το ΠΕΣΥ το οποίο είχε ξεκινήσει επί ΠΑΣΟΚ ο Αλέκος Παπαδόπουλος που εγγυόταν την αποκέντρωση ώστε αναλώσιμα υλικά να μη χρειάζεται να τα προμηθευτούν τα περιφερειακά νοσοκομεία μέσα από κεντρικές διαδικασίες, καταργήθηκε με τη νέα διακυβέρνηση χωρίς καν να αξιολογηθεί. Το πρόβλημα με κάποιες ενδεχόμενες λαθροχειρίες -δεν το αρνούμαι- λύθηκε δι’α της απαλείψεως του ρήματος. 
      Με τον ίδιο τρόπο λύθηκε και το θέμα της επανάκρισης των γιατρών που προέβλεπε ο ν. 2889 του Αλέκου Παπαδόπουλου. Υπήρξαν αντιδράσεις. Αντί να τις αντιμετωπίσει το Υπουργείο, κατάργησε τις κρίσεις. Οι λαϊκισμοί είναι πάντα ευκολότεροι και στοιχίζουν πολύ λιγότεροι. Οι γιατροί, αντί να εξελίσσονται με βάση τα προσόντα τους, εξελίσσονται μόνο με βάση τα χρόνια υπηρεσίας. Η πίεση όμως στα νοσοκομεία αυξάνεται και λόγω της ακατάλληλης και απαρχαιωμένης διοικητικής και λειτουργικής δομής, λόγω της απουσίας άλλων δομών περίθαλψης και λόγω της απουσίας οργανωμένης πρωτοβάθμιας φροντίδας υγείας και πρόληψης. Είναι ανύπαρκτες οι κλινικές ημέρας, οι μονάδες αποθεραπείας, οι μονάδες παρηγορητικής φροντίδας. 
       Ίδια κρίση και απαξίωση υπάρχει και στο δημόσιο σύστημα υπηρεσιών ψυχικής υγείας. Η ψυχιατρική μεταρρύθμιση που ξεκίνησε πριν από είκοσι χρόνια βρίσκεται στο απόλυτο τέλμα. Έλλειψη χρηματοδότησης αλλά και έλλειψη σταθερής πολιτικής αντίληψης. Οι αποκαταστασιακές δομές κλείνουν και οι χρόνια ψυχικά πάσχοντες κινδυνεύουν να επιστρέψουν στα ψυχιατρεία. Το ΠΑΣΟΚ εξάλλου αφιέρωσε επερώτηση στο θέμα αυτό πριν από λίγες εβδομάδες.
       Το αποτέλεσμα είναι η διαρθρωτική κρίση του Εθνικού Συστήματος Υγείας να οδηγεί τους ασθενείς και τις οικογένειές τους και το σύνολο των ασφαλισμένων στην ιδιωτική περίθαλψη. Η Ελλάδα έχει τις χαμηλότερες δημόσιες δαπάνες υγείας και τις υψηλότερες ιδιωτικές απ’ όλες τις χώρες της Ευρωπαϊκής Ένωσης. Η δημόσια περίθαλψη στην εντατική, όπως γράφουν περιπαικτικά οι εφημερίδες αυτές τις μέρες. Το κράτος πρόνοιας έχει προ πολλού ενταφιαστεί. 
      Με τις σημερινές, στην ουσία τροπολογίες επί του νομοσχεδίου, το οποίο δήθεν αποτελεί τη σπουδαιότερη μεταρρύθμιση από δημιουργίας του ΕΣΥ, αποκαλύπτεται η τεράστια προχειρότητα και οι παλινωδίες της Κυβέρνησης για το πώς θα εξελίσσονται οι νοσοκομειακοί γιατροί. 
      Πώς να αγνοήσει κανείς τις μαζικές αντιδράσεις και κινητοποιήσεις των νοσοκομειακών γιατρών, που δηλώνουν εξαπατημένοι από τη μονομερή τροποποίηση της κλαδικής συλλογικής σύμβασης εργασίας που υπεγράφη μόλις πριν από δύο μήνες; Και δεν μπορεί να εξηγηθεί πειστικά από πλευράς του Υπουργείου για ποιο λόγο ανατρέπονται βασικά σημεία των συμφωνηθέντων, αποτέλεσμα εντατικών διαπραγματεύσεων και πώς μία τόσο, κατά την άποψη της Κυβέρνησης, σημαντική μεταρρύθμιση, μπορεί να έχει προοπτικές επιτυχίας, χωρίς τη σύμπραξη των άμεσα ενδιαφερομένων που την κατηγορούν ευθέως για αναξιοπιστία;
      Κι αν κατά την άποψη της Κυβέρνησης τα κύρια σημεία της συλλογικής σύμβασης παραμένουν τα ίδια, θα αναφερθώ κι εγώ με τη σειρά μου στο άρθρο 3, που αντί για το αφορολόγητο του 50% του επιδόματος εφημερίας των διευθυντών γιατρών της Α’ ζώνης, καθώς και πέραν των τεσσάρων πρώτων ή έξι εφημεριών για τους ειδικευμένους και τους ειδικευόμενους γιατρούς αντίστοιχα, προβλέπει φορολόγηση με φορολογικό συντελεστή 20%. 
      Παρά τις νέες προτάσεις, μειωμένες είναι οι προβλεπόμενες στο νομοσχέδιο αυξήσεις στους βασικούς μισθούς των γιατρών σε σχέση με τα συμφωνηθέντα, ενώ δεν αναφέρεται ότι ο τρόπος του υπολογισμού του ωρομίσθιου των ιατρικών εφημεριών, θα προσεγγίσει την επόμενη τριετία, τον τρόπο υπολογισμού των υπερωριών των δημοσίων υπαλλήλων.
      Όσον αφορά τις προσλήψεις ιατρών, όπως τόνισε και ο εισηγητής μας, σε αντίθεση με τη διατύπωση της συλλογικής σύμβασης εργασίας, αναφέρεται ότι εντός ενός εξάμηνου «προγραμματίζεται να προσληφθούν», αντί «θα προσληφθούν», δύο χιλιάδες νέοι γιατροί, ενώ δεν γίνεται καμμία αναφορά στις επιπλέον δυόμισι χιλιάδες προσλήψεις γιατρών εντός του 2010, στις οποίες είχε δεσμευτεί το Υπουργείο ότι θα προβεί και οι οποίες θα επιτρέψουν την κατάργηση του υπάρχοντος μεσαιωνικού καθεστώτος εφημέρευσης.
      Προβληματική παρουσιάζεται και η διάταξη του άρθρου 9 που προβλέπει την πρόσληψη πέντε χιλιάδων νοσηλευτών με εξαιρετική διαδικασία για μία τριετία. Οι ελλείψεις σε νοσηλευτικό προσωπικό είναι ομολογουμένως τεράστιες και κανείς δεν θα μπορούσε να αντιταχθεί σε μέτρα για την κάλυψη των υφιστάμενων κενών, που εμποδίζουν την παροχή ποιοτικών υπηρεσιών υγείας στον πολίτη. Παρόλα αυτά, η για άλλη μία φορά παράκαμψη του ΑΣΕΠ από την προβλεπόμενη διαδικασία υπονομεύει το ορθό της ρύθμισης και δεν μπορεί να δικαιολογηθεί από το επείγον των προσλήψεων. Αν η Κυβέρνηση θεωρεί ότι οι διαδικασίες μέσω ΑΣΕΠ είναι ιδιαίτερα χρονοβόρες, οφείλει να εστιάσει στο πώς θα διορθώσει τις τυχόν εσφαλμένες δυσλειτουργίες. Η απάντηση, όμως, δεν μπορεί να είναι ο υποβιβασμός μιας αρχής, ο ρόλος της οποίας είναι συνταγματικά κατοχυρωμένος και η οποία έχει κερδίσει την εμπιστοσύνη του κόσμου, προωθώντας την αξιοκρατία και την αποκομματικοποίηση της διοίκησης. 
      Πολύ απέχει το παρόν νομοσχέδιο από το να είναι η σπουδαιότερη μεταρρύθμιση από δημιουργίας του ΕΣΥ. Το ΕΣΥ για να επιβιώσει, χρειάζεται χρηματοδότηση, οργάνωση και διοίκηση σε νέες βάσεις και άλλες σχέσεις με την κοινωνική ασφάλιση και τον ιδιωτικό τομέα. Ένα τέτοιο, όμως, μεγαλεπήβολο εγχείρημα για τη δημιουργία ενός υγιούς ΕΣΥ χρειάζεται τη συναίνεση των κοινωνικών εταίρων και ισχυρή πολιτική βούληση όχι μόνο στο επίπεδο του Υπουργείου Υγείας, αλλά και του συνόλου της Κυβέρνησης.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Δραγώνα.
      Το λόγο έχει ο κ. Βέρρας, με την αγόρευση του οποίου ολοκληρώνουμε και τη συνεδρίασή μας.
      ΜΙΛΤΙΑΔΗΣ ΒΕΡΡΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, μετά από παλινωδίες και πλήρη αποτυχία σ’ όλα τα θέματα που άπτονται της λειτουργίας του ΕΣΥ, παρουσιάζεται προς ψήφιση το παρόν νομοσχέδιο, δίχως να προσφέρει τα αναμενόμενα και συμφωνηθέντα, αναιρώντας ταυτόχρονα τη φαρδιά – πλατιά υπογραφή την οποία έβαλε ο Υπουργός Υγείας στην κλαδική σύμβαση εργασίας με την Ομοσπονδία Ενώσεων Νοσοκομειακών Ιατρών Ελλάδας την 1η Δεκεμβρίου του 2008. 
      Είναι, άλλωστε, προσφιλής η τακτική του Υπουργού το να προβαίνει σε βαρύγδουπες ανακοινώσεις, να αρέσκεται σε ωραίες λέξεις όπως «συναίνεση», «ομοψυχία», «υπευθυνότητα», «συναντίληψη», που όμως ουδέποτε υλοποιεί, αλλά ουσιαστικά ζητά συνενόχους.
      Συγκεκριμένα, από το νομοσχέδιο προκύπτουν μειώσεις σε σχέση με τα συμφωνηθέντα και συνυπογραφέντα της συλλογικής σύμβασης. Ακόμη και σήμερα, παρά τη βελτιωτική ρύθμιση που κατατέθηκε, που ουσιαστικά υπάρχει ακόμα έλλειμμα σ’ αυτά που συνυπογράψατε πριν από λίγες ημέρες, για τις εφημερίες από τη συλλογική σύμβαση οι τέσσερις πρώτες για τους ειδικευόμενους νοσοκομειακούς γιατρούς και οι έξι για τους ειδικευμένους προτείνεται να φορολογούνται με ειδικό συντελεστή 20% και να προσμετρώνται στο εισόδημά τους. Οι πέραν των τεσσάρων ή έξι εφημεριών για ειδικευμένους και ειδικευόμενους να μην υπόκεινται σε φορολόγηση. Αντιθέτως, στο νομοσχέδιο προβλέπεται οι αποζημιώσεις και οι εφημερίες των προαναφερομένων να φορολογούνται αυτοτελώς στο 20%. 
      Για το επίδομα εφημερίας Α΄ ζώνης το 50% προέβλεπε η συλλογική σύμβαση να μην υπόκειται σε φορολόγηση. Αντιθέτως, φορολογείται ολόκληρο.
      Αντί να φέρει, λοιπόν, την κλαδική σύμβαση προς κύρωση στη Βουλή, ως όφειλε, αυτούσια, έφερε ένα αλλοπρόσαλλο νομοσχέδιο που ακυρώνει ουσιαστικά τα συμφωνηθέντα. Εδώ θα καταθέσω ένα εδάφιο της συλλογικής σύμβασης για το τι λέγατε στη συλλογική σύμβαση που υπεγράφη την 1/12 και τι ισχύει σήμερα, με τις μικρές έστω αποκλίσεις, αλλά αποκλίσεις. Το καταθέτω στα Πρακτικά.
      (Στο σημείο αυτό ο Βουλευτής κ. Μιλτιάδης Βέρρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
      Είναι αδιανόητο, κύριε Υπουργέ, για την κοινή λογική να αθετούνται και να εμπαίζονται με τέτοιον, θα έλεγα, ανήθικο τρόπο δεσμεύσεις και υπογραφές. Αποτέλεσμα; Ανυποχώρητοι γιατροί. Απεργούν σήμερα σ’ όλη τη χώρα και απειλούν και με εφημεριακό κραχ. Δεν ξέρουμε ποια θα είναι η ερμηνεία των νέων δεσμεύσεων που καταθέσατε σήμερα το πρωί και φθάσουμε στο σημείο το Εθνικό Κέντρο Επιχειρήσεων, με εμπιστευτική έγγραφη εντολή, να ζητά να πραγματοποιηθούν οι εφημερίες, επικαλούμενο επείγουσα ανάγκη δημόσιας υγείας. Νομίζω ότι καταστρατηγεί κάθε δημοκρατικό και αναφαίρετο δικαίωμα για απεργία, θυμίζοντας άλλες εποχές. 
      Παράλληλα, επείγουσα ανάγκη δημόσιας υγείας είναι τα πάσης φύσεως αναλώσιμα, τα οποία είδαμε πρόσφατα, με το περιστατικό του ΕΚΑΒ, να ελλείπουν και μάλιστα διατάχθηκε ΕΔΕ, απ’ ό,τι πληροφορήθηκα, της οποίας θα δούμε βέβαια τα αποτελέσματα.
      Ο μηχανολογικός εξοπλισμός στα μεγάλα νοσοκομεία απουσιάζει. Οι προμηθευτές ωρύονται και εισβάλλουν στα νοσοκομεία, για να πάρουν πίσω αναλώσιμα λόγω των χρεών. Σας θυμίζω –το έχω ξαναπεί- για την παρέμβαση που έγινε από πρεσβευτή των Ηνωμένων Πολιτειών για οφειλόμενα στις φαρμακευτικές εταιρείες. 
      Οι μονάδες της ΜΕΘ, οι εκατόν πενήντα, δεν λειτουργούν. Με τερτίπια, με σοφιστείες και με δεσμεύσεις ότι θα ανοίξουν δεν γίνεται τίποτα. Πρέπει να προσληφθεί προσωπικό. Χάνονται πολύτιμες ζωές και κυρίως νέων ανθρώπων μετά από τροχαία ατυχήματα. Καταλαβαίνω την ευαισθησία σας, τη νιώθω, αλλά επί της ουσίας αυτό δεν υλοποιείται.
      Έχουμε τομείς, όπως είναι η ψυχική υγεία –τα είπε και ο συνάδελφος εισηγητής, ο κ. Λαμπίρης- τα κέντρα πρόληψης εξαρτησιογόνων ουσιών, όλα αυτά είναι ζητήματα, για τα οποία ουσιαστικά ούτε στον προϋπολογισμό προβλέπονται ανάλογα κονδύλια, αλλά και από την Ευρωπαϊκή Ένωση διακόπτονται αντίστοιχα κονδύλια μέσω απόφασης του Επιτρόπου. Όλα αυτά είναι πασιφανή. 
      Τα χρέη των νοσοκομείων είναι γνωστά. Φθάνουν στα 5.500.000.000. Ουδέποτε δώσατε εξήγηση, όπως σας είπε και ο εισηγητής μας, μέσω κοινοβουλευτικού ελέγχου, αν και  σας έχουμε ζητήσει.
      Η πολιτική για το φάρμακο, μετά την κατάργηση της λίστας, έχει εξακοντιστεί στα 10.000.000.000 ευρώ.
      Συνεχείς εξαγγελίες -σας άκουσα προηγουμένως για την πρωτοβάθμια φροντίδα υγείας- δεν υλοποιούνται. Προηγουμένως -και σωστά- τοποθετηθήκατε και είπατε ότι από το 1983 ως συνδικαλιστής το είχατε θέσει. Ωραία, δεν το κάναμε εμείς. Κάναμε το Εθνικό Σύστημα Υγείας, όμως, εμείς. Κάντε κάτι και εσείς! Βάλτε την πρωτοβάθμια φροντίδα σε προτεραιότητα. Δεν γίνεται διαφορετικά. Πέντε χρόνια κυβερνάτε, δεύτερη τετραετία είναι αυτή!
      Ουδείς λόγος για αυξήσεις από το 45% στο 60% στις δαπάνες της δημόσιας ποιοτικής υγείας. 
      Και με θλίψη ακούσαμε ότι είμαστε πρωταθλητές στην Ευρώπη στη διαφθορά. Έχει γίνει κάτι γι’ αυτό το θέμα; Έχει παρθεί κάποιο μέτρο; Έχουν τιμωρηθεί κάποιοι; Πολλά δισεκατομμύρια ευρώ ετησίως στη διαφθορά στο θέμα της υγείας. 
      Για το πολυδιευθυντικό μίλησαν οι συνάδελφοι προηγουμένως. Εμείς λέμε ναι με αξιολόγηση, με ικανούς, με άξιους και παράλληλα με την αποδέσμευση του μισθού από τον βαθμό. Δεν μπορούν να γίνουν όλοι διευθυντές και να κάνουν κουμάντο σε μια κλινική και σ’ ένα νοσοκομείο. 
      Για την πρόσληψη ιατρικού προσωπικού, λέτε ότι θα προσληφθεί και από την άλλη λέτε ότι προγραμματίζετε. Τα είπαν και οι συνάδελφοι προηγουμένως. Μια στοιχειώδης συνέπεια σ’ αυτό. 
      Για το νοσηλευτικό προσωπικό…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, να μου δώσετε λίγο χρόνο επειδή είμαι ο τελευταίος ομιλητής. 
      Λέτε για πεντέμισι χιλιάδες νοσηλευτές. Κατά καιρούς έχετε μιλήσει το 2004 για οκτώ χιλιάδες, το 2005 για δεκαοκτώ χιλιάδες, το 2006 για πέντε χιλιάδες, το 2007 για τεσσερισήμισι χιλιάδες, το 2008 για επτάμισι χιλιάδες και καταλήξαμε στους πεντέμισι παρακάμπτοντας βέβαια και το ΑΣΕΠ. Και απ’ ό,τι άκουσα από τους νομικούς είναι και αντισυνταγματική ρύθμιση. Αυτό να το δούμε. 
      ΠΑΝΑΓΙΩΤΗΣ ΑΔΡΑΚΤΑΣ: Όχι μην ανησυχείτε. 
      ΜΙΛΤΙΑΔΗΣ ΒΕΡΡΑΣ: Αποτέλεσμα μέχρι σήμερα εν πάση περιπτώσει, κύριε Κοινοβουλευτικέ Εκπρόσωπε, είναι ότι δεν έχει γίνει καμμία πρόσληψη. Πλήρης η αναξιοπιστία. 
      Για την περιφέρεια. Η εικόνα που περιγράφεται στο έγγραφο καταπέλτη του Πανεπιστημιακού Νοσοκομείου της Πάτρας προς το Κέντρο Επιχειρήσεων Υγείας στις 6-02-2009, πριν από λίγες μέρες, είναι ζοφερή. Όλες οι κλινικές του νοσοκομείου παρουσιάζουν πληρότητα από 100% και άνω του 100% και ειδικότερα η Παθολογική είναι 250% και η Ψυχιατρική 150%. 
      Μετά την υποχρεωτική εκκένωση του Νοσοκομείου «ΑΓΙΟΣ ΑΝΔΡΕΑΣ» λόγω του πρόσφατου σεισμού της 8ης Ιουνίου έχουν μειωθεί κατά το ήμισυ οι κλίνες σε επίπεδο νομού και σε επίπεδο Περιφέρειας Δυτικής Ελλάδας. Έχουν ξεχαστεί βέβαια οι δεσμεύσεις σας για επαναλειτουργία στις αρχές Σεπτέμβρη –το θυμάστε αυτό και ο παρευρισκόμενος Υφυπουργός το θυμάται- και βέβαια η αναθεωρημένη δέσμευσή σας για μετά από έξι μήνες. Το μέλλον για επαναλειτουργία του Νοσοκομείου «ΑΓΙΟΣ ΑΝΔΡΕΑΣ» της Πάτρας είναι αβέβαιο και η παραπομπή του στις καλένδες. Αυτήν τη στιγμή ουδείς μα ουδείς γνωρίζει πότε θα λειτουργήσει ο «ΑΓΙΟΣ ΑΝΔΡΕΑΣ». Πριν από λίγο στο καφενείο της Βουλής το συζητήσαμε και με τον Υπουργό παρουσία του Κοινοβουλευτικού Εκπροσώπου. Ας πάρετε γενναίες αποφάσεις. Την ίδια στιγμή ο ιδιωτικός τομέας ανθεί, θησαυρίζει και ενδεχομένως αποτελεί και πολιτική επιλογή σας. 
      Για να μη σπαταλώ και το χρόνο, να κλείσω και ευχαριστώ και τον Πρόεδρο που μου έδωσε αυτήν την ολιγόλεπτη άνεση. 
      Θα ήθελα να κλείσω λέγοντας ότι οι ποιοτικές ανάγκες υγείας για τους Έλληνες πολίτες σήμερα είναι στο έσχατο σημείο. Και νομίζω και επειδή είμαστε γιατροί, το βιώνουμε όλοι μας. Δεν θα μιλήσω για προθέσεις αγνές. Θα μιλήσω βέβαια για πολιτικές. Και αυτό το εισπράττουμε όλοι σήμερα ως Βουλευτές, ως γιατροί, ως κοινοβουλευτικά στελέχη είτε της μιας παρατάξεως είτε της άλλης παρατάξεως. 
      Φέρτε, λοιπόν, προς ψήφιση αυτούσια τη συλλογική σύμβαση εργασίας. Διαφορετικά εκτιμώ ότι συλλογικά θα αποσυρθείτε. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε το συνάδελφο, τον κ. Βέρρα.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Κύριε Πρόεδρε, μία μικρή παρέμβαση.
      ΠΡΟΕΔΡΕΥΩΝ (Γεώργιος Σούρλας): Ναι, παρακαλώ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Να απαντήσω και για την Πάτρα.
      Ακούστηκε μία πρόταση πριν, κύριε συνάδελφε. Συνεννοηθείτε και οι συνάδελφοι της Αχαΐας τι μέλλει γενέσθαι. Θα φτιάξουμε τον παλιό «ΑΓΙΟ ΑΝΔΡΕΑ», που ήδη η δημοπρασία είναι στον αέρα, ανοίγονται οι προσφορές ή θα βάλουμε βόμβα, όπως ειπώθηκε, να τον τινάξουμε στον αέρα και να φτιάξουμε καινούργιο; Κάντε μία πρόταση για να δούμε και μην προσπαθείτε να αποκομίσετε ο καθένας για λογαριασμό του κομματικά ή προσωπικά οφέλη. Αυτό έξω από το θέμα της υγείας. 
      Δεύτερον, εγώ διαπίστωσα σήμερα –και απευθύνομαι στον αγαπητό συνάδελφο, τον Ηλία Λαμπίρη, σαν εισηγητή- τρεις τάσεις, τριχοτομημένο το ΠΑΣΟΚ στο θέμα της συλλογικής. 
      ΗΛΙΑΣ ΚΑΡΑΝΙΚΑΣ: Όχι, κύριε Υπουργέ! 
      (Θόρυβος στην Αίθουσα)
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Εγώ δεν θα απευθύνω, κύριε συνάδελφε, ερώτημα για να μου απαντήσετε, δεν θέλω να μου απαντήσετε. Άκουσα όμως, διότι ελληνικά καλά γνωρίζω και έχω σώας τας φρένας, τον αγαπητό συνάδελφο τον κ. Φλωρίδη, ο οποίος είπε και επανελήφθη και από τον κ. Βέρρα: «Φέρτε αυτούσια την αρχική σύμβαση». 
      ΗΛΙΑΣ ΛΑΜΠΙΡΗΣ: Ναι.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Η μία είναι αυτή. Η άλλη λέει ότι είναι απαράδεκτα τα κριτήρια και ο τρόπος εξέλιξης με το πολυδιευθυντικό και υπάρχει και η μεσοβέζικη του Κοινοβουλευτικού σας Εκπροσώπου που λέει: «Αθετήστε το λόγο σας σε ό,τι αφορά το πολυδιευθυντικό, αλλά να είστε συνεπείς στα οικονομικά». 
      Μέχρι την Τρίτη, βρείτε τα. Το πρόβλημα δεν το έχουμε εμείς. Είναι ομόφωνη η απόφαση και της Κοινοβουλευτικής Ομάδας και του κομματιού που μας εκφράζει στο χώρο. Βρείτε τα, για να βγούμε από μία …
      ΗΛΙΑΣ ΚΑΡΑΝΙΚΑΣ: Αύριο, κύριε Υπουργέ, αύριο!
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε συνάδελφε, δεν θέλω να μου απαντήσετε. Πάρτε το λόγο. Εγώ δεν θέλω απάντηση. Εγώ διαπίστωσα …
      ΠΡΟΕΔΡΕΥΩΝ (Γεώργιος Σούρλας): Θα απαντήσω εγώ. Ακούστε λίγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  …τρεις τάσεις, τρία διαφορετικά πράγματα που δεν συγκεράζονται. Εύχομαι, λοιπόν, να μην είναι έτσι. Εύχομαι. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ακούστε λίγο. Δεν είναι κακό να υπάρχουν διαφορετικές απόψεις, καθόλου κακό.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Είναι πολύ καλό για τη συζήτηση, είναι πλουραλισμός.
      ΠΡΟΕΔΡΕΥΩΝ (Γεώργιος Σούρλας): Και εγώ λέω ότι αν δύο άνθρωποι, δύο μόνο, σκέφτονται και λειτουργούν κατά τον ίδιο τρόπο, δεν χρειάζονται και οι δυο, χρειάζεται μόνο ο ένας. Δεν είναι κακό αυτό. Και δεν εθίγη κανείς.
      ΜΙΛΤΙΑΔΗΣ ΒΕΡΡΑΣ: Κύριε Υπουργέ, για την Πάτρα υπάρχει ανοικτή πρόσκληση να έρθετε να δούμε αν έχει αντοχές το παρόν νοσοκομείο! 
      ΠΡΟΕΔΡΕΥΩΝ (Γεώργιος Σούρλας): Κύριε Βέρρα!
      ΜΙΛΤΙΑΔΗΣ ΒΕΡΡΑΣ: Υπάρχει ανοικτή πρόσκληση!
      ΠΡΟΕΔΡΕΥΩΝ (Γεώργιος Σούρλας): Κύριε Βέρρα, ακούστε λίγο και έναν παλιότερο κοινοβουλευτικό. Δεν τελειώνει η συζήτηση εδώ. Μπορείτε ή να πάτε στο Υπουργείο ή να έρθει ο Υπουργός στην Πάτρα, να συναντηθείτε. Δεν τελειώνουν εδώ στο Κοινοβούλιο όλα. Εδώ θίγονται κάποια πράγματα. Ας  συναντηθείτε να τα πείτε, να κάνουμε το καλύτερο για την Πάτρα και για την πατρίδα μας. 
      Κύριοι συνάδελφοι, έχουν διανεμηθεί τα Πρακτικά της Τετάρτης 28 Ιανουαρίου 2009, την Πέμπτης 29 Ιανουαρίου 2009, της Παρασκευής 30 Ιανουαρίου 2009, της Δευτέρας 2 Φεβρουαρίου 2009 και της Τρίτης 3 Φεβρουαρίου 2009 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Τετάρτης 28 Ιανουαρίου 2009, της Πέμπτης 29 Ιανουαρίου 2009, της Παρασκευής 30 Ιανουαρίου 2009, της Δευτέρας 2 Φεβρουαρίου 2009 και της Τρίτης 3 Φεβρουαρίου 2009 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.53΄ λύεται η συνεδρίαση για αύριο ημέρα Πέμπτη 19 Φεβρουαρίου 2009 και ώρα 9.30΄, με αντικείμενο εργασιών του Σώματος: α) κοινοβουλευτικό έλεγχο: συζήτηση επικαίρων ερωτήσεων και β) νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Ρύθμιση όρων απασχόλησης των νοσοκομειακών ιατρών του ΕΣΥ, σύμφωνα με το π.δ. 76/2005 και άλλες διατάξεις», σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                       ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 18-2-2009  ΣΕΛ.1

Τελευταία Αποθήκευση: 6/3/2009 12:46:00 μμ Από: K.arapi
Εκτυπώθηκε: 23/2/2009 12:05:00 μμ

