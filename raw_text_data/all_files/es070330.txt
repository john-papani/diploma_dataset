ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΡΘ’

Παρασκευή 30 Μαρτίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το 2ο Δημοτικό Σχολείο Αρσακείου Ψυχικού, το 2ο Γυμνάσιο Αίγινας και από το Λύκειο Τυχερού ‘Εβρου, σελ.
2. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων αναβάθμισης της λειτουργίας των Ιδρυμάτων Χρόνιων Παθήσεων και των Δημόσιων Ψυχιατρικών Υπηρεσιών κ.λπ., σελ.
β) Προς τον Υπουργό Αγροτικής Ανάπτυξης και Τροφίμων, σχετικά με την λήψη μέτρων στήριξης του εισοδήματος των κτηνοτρόφων, την ανάπτυξη της κτηνοτροφίας κ.λπ., σελ.
4. Συζήτηση επίκαιρης ερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με την Εταιρεία Θερμικών Λεωφορείων (Ε.ΘΕ.Λ.), σελ.

ΟΜΙΛΗΤΕΣ
Α. Επί του Κανονισμού:
ΚΑΚΛΑΜΑΝΗΣ Α., σελ.
ΤΡΑΓΑΚΗΣ Ι., σελ.

Β. Επί των επικαίρων ερωτήσεων:
ΑΛΑΒΑΝΟΣ Α., σελ.
ΚΟΝΤΟΣ Α., σελ.
ΚΩΝΣΤΑΝΤΟΠΟΥΛΟΣ Γ., σελ.
ΝΙΚΟΛΑΪΔΟΥ Β., σελ.

Γ. Επί της επίκαιρης ερώτησης:
ΑΝΤΩΝΑΚΟΠΟΥΛΟΣ Π., σελ.
ΒΑΡΒΙΤΣΙΩΤΗΣ Μ., σελ.
ΛΙΑΠΗΣ Μ., σελ.
ΠΑΠΑΪΩΑΝΝΟΥ Μ., σελ.
ΠΡΩΤΟΠΑΠΑΣ Χ., σελ.
ΡΟΒΛΙΑΣ Κ., σελ.
ΤΣΙΟΚΑΣ Θ., σελ.
ΧΡΙΣΤΟΦΙΛΟΠΟΥΛΟΥ Π., σελ.


      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΘ΄
      Παρασκευή 30 Μαρτίου 2007
      Αθήνα, σήμερα στις 30 Μαρτίου 2007, ημέρα Παρασκευή και ώρα 10.34΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιώς, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στην καταστροφή οικιακών συσκευών λόγω ξαφνικής αυξομείωσης της τάσης στο δίκτυο της Δ.Ε.Η..
2) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Δήμαρχος Αμφίπολης ζητεί να τεθεί το «Χρυσό Στεφάνι της Αμφίπολης» υπό την σκέπη της Βουλής των Ελλήνων.
3) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Δημοτική Επιχείρηση Ύδρευσης και Αποχέτευσης Καστοριάς ζητεί οικονομική ενίσχυση.
4) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Σχολικών Τροχονόμων Νομού Μαγνησίας ζητεί την αύξηση των εξόδων κίνησης των μελών του και την εμπρόθεσμη καταβολή τους.
5) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Αγορογιάννης Ιωάννης, γεωργός κάτοικος Λάρισας, ζητεί την ένταξη των χρεών του στο ν. 3259/2004.
6) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία οι κύριοι Μανώλης Σταυρουλάκης και Θανάσης Τσιώκος – Πλαπούτας ζητούν τη δημιουργία Ενιαίου Φορέα Οδικής Ασφάλειας.
7) Ο Βουλευτής Μαγνησίας  κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Μηλεών Μαγνησίας ζητεί να αποζημιωθούν οι αχλαδοπαραγωγοί της περιοχής του, για τις ζημιές που υπέστησαν εξαιτίας της χαλαζόπτωσης.
8) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παπαδόπουλος Δημήτριος ζητεί να ενημερωθεί σχετικά με τα αναπτυξιακά κίνητρα που έχουν θεσπιστεί για το Νομό Πέλλας.
9) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Θεοδώρου Δημήτριος, οδηγός απορριμματοφόρου του Δήμου Αριδαίας, ζητεί τη μετάθεσή του.
10) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Προδρομίδης Δημήτριος ζητεί να χαρακτηριστεί πολύτεκνος.
11) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Γυμναστικός Σύλλογος Έδεσσας ζητεί την εισαγωγή των Πανελλιονικών αθλητών στα Τ.Ε.Φ.Α.Α. με την κατηγορία του καθυπέρβαση 30%.
12) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Σίμωσης Αθανάσιος, εκπαιδευτικός, ζητεί τη μετάταξή του.
13) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Σταμπουλίδης Αντώνιος ζητεί την παραχώρηση οικοπέδου για επιχειρηματική δραστηριότητα.
14) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Χρηστάρα – Παπαδοπούλου Αλεξάνδρα, καθηγήτρια εφαρμογών στο Τ.Ε.Ι. Θεσσαλονίκης ζητεί την αναγνώριση του διδακτορικού της.
15) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία η κ. Αικατερίνη Μαντουλίδου ζητεί την εισαγωγή στο Εθνικό Μετσόβιο Πολυτεχνείο του γιού της, ο οποίος διακρίθηκε σε ΟΛΥΜΠΙΑΔΑ ΠΛΗΡΟΦΟΡΙΚΗΣ.
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πρόεδρος του ΤΟΕΒ Κουτσουρά Λασιθίου ζητεί την κατασκευή της λιμνοδεξαμενής Τσικαλαριών.
17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ένωση Αναπληρωτών Εκπαιδευτικών ζητεί το μόνιμο διορισμό των αναπληρωτών καθηγητών μετά το πέρας της διετούς παραμονής τους στην αναπλήρωση κ.λπ..
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Λασιθίου ζητεί την επίσπευση της κατασκευής εργατικών κατοικιών στο δήμο του κ.λπ..
19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Κλώντζας Εμμανουήλ ωρομίσθιος καθηγητής στα Τ.Ε.Ε. ζητεί την αναγνώριση της προϋπηρεσίας του.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται το πτυχίο του Δημοσίου Ι.Ε.Κ. – Τμήματος Φυλάκων Αρχαιολογικών Χώρων και Μουσείων να μοριοδοτείται, κατά την επιλογή προσωπικού στο δημόσιο.
21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Πνευματικό Κέντρο του Δήμου Σητείας ζητεί την επιχορήγησή του.
22) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ένωση Καταναλωτών «ΒΙΟ – ΚΑΤΑΝΑΛΩΤΕΣ ΓΙΑ ΠΟΙΟΤΙΚΗ ΖΩΗ» ζητεί την άμεση απόσυρση του μεταλλαγμένου προϊόντος ΜΟΝ 863 κ.λπ..
23) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Σπερχειάδας διαμαρτύρεται για το χωροταξικό σχεδιασμό της περιοχής του, που προβλέπει την κατασκευή ανεμογεννητριών.
24) Ο Βουλευτής Νομού Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία κάτοικοι της περιοχής Κίτσι Κορωπίου Αττικής ζητούν τη νομιμοποίηση των κατοικιών τους.
25) Η Βουλευτής Κερκύρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία ο Σύνδεσμος Συνταξιούχων Τ.Ε.Β.Ε. Νομού Κέρκυρας «Ο ΑΓΙΟΣ ΣΠΥΡΙΔΩΝ» ζητεί τη θέσπιση κατώτερης σύνταξης στα 1050 ευρώ κ.λπ..
26) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων τα οποία αναφέρονται στη διάθεση των περιουσιακών στοιχείων του Οργανισμού «Πάτρα 2006».
27) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καθυστέρηση της ανέγερσης του Δικαστικού Μεγάρου Πατρών.
28) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην παράνομη δραστηριότητα τηλεφωνικής εταιρείας στην Πάτρα.
29) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη δυσαρέσκεια του Δικηγορικού Συλλόγου Πατρών για τις δηλώσεις ποινικολόγου.
30) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ένταση που επικρατεί μεταξύ στελεχών του Π.Π.Ν.Π..
31) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε καταγγελίες ιδιοκτητών φροντιστηρίων της Πάτρας για παράνομα ιδιαίτερα μαθήματα.
32) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη χωροθέτηση του εργοστασίου επεξεργασίας στερεών αποβλήτων του Νομού Αχαΐας.
33) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα αίτια της πρόσφατης πυρκαγιάς στο Νοσοκομείο του Αιγίου.
34) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην προβληματική λειτουργία φυλασσόμενης διάβασης τραίνου στις Αλυκές Αχαΐας.
35) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε σκάνδαλο χορήγησης ιατρικού υλικού στο Ι.Κ.Α. της Πάτρας.
36) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αξιοποίηση των υγρών λυμάτων που προέρχονται  από βιολογικούς καθαρισμούς.
37) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανησυχία των ενδιαφερομένων για το χρόνο λειτουργίας της Μονάδας Υποκατάστατου στο Π.Γ.Ν.Π..
38) Ο Βουλευτής Β΄Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται σε υπόθεση που αφορά στην επιλογή φορέα υγειονομικής περίθαλψης.
39) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η κ. Φριντζήλα Στέλλα ζητεί την επανασύσταση της θέσης Δ.Ε. στο Κ.Ε.Π. του Δήμου Ζάρακα Λακωνίας.
40) Ο Βουλευτής Ιωαννίνων κ. ΕΥΑΓΓΕΛΟΣ ΑΡΓΥΡΗΣ κατέθεσε αναφορά με την οποία ο Γενικός Οργανισμός Εγγείων Βελτιώσεων Λεκάνης Ιωαννίνων ζητεί την άμεση καταβολή των οφειλομένων εισφορών των Τ.Ο.Ε.Β. της δικαιοδοσίας του.
41) Ο Βουλευτής Χαλκιδικής κ. ΓΕΩΡΓΙΟΣ ΒΑΓΙΩΝΑΣ κατέθεσε αναφορά με την οποία ζητεί την έκδοση του προεδρικού διατάγματος που προβλέπει ο ν. 2161/93 για τη θέσπιση των όρων λειτουργίας των συμβουλευτικών κέντρων χορήγησης μεθαδόνης.
42) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην απεργία του νοσηλευτικού προσωπικού του Περιφερειακού Γενικού Νοσοκομείου Πατρών στο Ρίο.
43) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στους χειρισμούς που προέβησαν οι αρμόδιες αρχές της Πάτρας για την υπόθεση κυκλωμάτων της νύχτας.
44) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη μεταφορά του σταθμού του Υπεραστικού Κ.Τ.Ε.Λ. Αχαΐας.
45) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται  στις οφειλές αθλητικών σωματείων της Πάτρας.
46) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον ανταγωνισμό μεταξύ Καλαβρύτων και Ακράτας Αχαΐας για την ανάπτυξη της ευρύτερης περιοχής με επίκεντρο το χειμερινό τουρισμό.
47) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις αντιδράσεις του Δήμου Πάτρας για την επέκταση των αιολικών πάρκων στην περιοχή.
48) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο αίτημα για επιδότηση άγονων γραμμών του Αστικού Κ.Τ.Ε.Λ. Αιγίου Αχαΐας.
49) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη αναβάθμισης του Σταθμού Υποδοχής του Κ.Τ.Ε.Λ. Αχαΐας.
50) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις κακοτεχνίες που παρατηρούνται στα πεζοδρόμια της Πάτρας.
51) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα που έχουν προκύψει από τη μη λειτουργία των λατομείων του Αράξου.
52) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη νομιμότητα ή όχι της έρευνας εισαγγελικού λειτουργού σε δικηγορικό γραφείο.
53) Οι Βουλευτές Χανίων κύριοι ΝΙΚΟΛΑΟΣ ΧΡΙΣΤΟΔΟΥΛΑΚΗΣ και ΕΜΜΑΝΟΥΗΛ ΣΚΟΥΛΑΚΗΣ κατέθεσαν αναφορά με την οποία ο Δήμος Πλατανιά Νομού Χανίων ζητεί τη χρηματοδότηση των πράξεων εφαρμογής Σχεδίων Πόλεως των Δημοτικών Διαμερισμάτων Μάλεμε και Κοντομαρίου.
54) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Δήμαρχος Ζάρακα Νομού Λακωνίας διαμαρτύρεται για την περικοπή της θέσης Δ.Ε. στο Κ.Ε.Π. του Δήμου της.
55) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία σπουδαστές του προγράμματος σπουδών επιλογής του Α.Τ.Ε.Ι. Πατρών «ΤΕΧΝΟΛΟΓΙΑ ΚΑΙ ΟΡΓΑΝΩΣΗ ΜΙΚΡΟΜΕΣΑΙΩΝ ΕΠΙΧΕΙΡΗΣΕΩΝ» ζητούν να τους χορηγηθεί πτυχίο.
56) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Δ/νση Αγροτικής Ανάπτυξης της Νομαρχιακής Αυτοδιοίκησης Φθιώτιδας ζητεί την επιδότηση της βιολογικής καλλιέργειας αγριοαγγινάρας.
57) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία η Ένωση Γονέων Δήμου Γιάννουλης Λάρισας ζητεί την επίλυση του κτιριακού προβλήματος του 2ου Νηπιαγωγείου και του 2ου Δημοτικού Σχολείου Φαλάνης κ.λπ.
58) Ο Ε΄ Αντιπρόεδρος της Βουλής και βουλευτής Αχαϊας κ. ΠΑΝΑΓΙΩΤΗΣ ΚΟΣΙΩΝΗΣ και ο Βουλευτής Λαρίσης κ. ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατικό Κέντρο Ζακύνθου και ο Σύνδεσμος Οικοδόμων Ζακύνθου καταγγέλλουν ένα ακόμη εργατικό ατύχημα στις Μαριές του Δήμου Ελατίων με θύμα αλλοδαπό οικοδόμο.
59) Οι Βουλευτές Β΄Αθηνών  και Β΄Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία η Πανελλήνια Ομοσπονδία Αντιστασιακών Οργανώσεων ζητεί την αύξηση των συντάξεων των μελών της κ.λπ..
60) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επαρχιακό Συμβούλιο Μήλου ζητεί τη στελέχωση των μονάδων υγείας Μήλου, Κιμώλου, Σίφνου και Σερίφου.
61) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Ίδρυμα Λούλας και Ευαγγέλου Νομικού ζητεί τη διάθεση καυσίμου ατελώς για αεροδιακομιδές ασθενών.
62) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί να γίνει επανακαθορισμός των αντικειμενικών αξιών των ακινήτων στην Επαρχία της Θήρας.
63) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την πρόσληψη νοσηλευτριών στο Κέντρο Υγείας Θήρας.
64) Ο Βουλευτής Έβρου κ. ΑΠΟΣΤΟΛΟΣ ΦΩΤΙΑΔΗΣ κατέθεσε αναφορά με την οποία η Περιφερειακή Ένωση Κεντρικής Μακεδονίας του Πανελλήνιου Συνδέσμου Τυφλών ζητεί να γίνουν τροποποιήσεις στο σχέδιο νόμου για τη δημοσιοποίηση της Σχολής Τυφλών Θεσσαλονίκης.
65) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Φαρμακευτικός Σύλλογος Αχαΐας διαμαρτύρεται για τη δυσλειτουργία της τοπικής υπηρεσίας Ο.Π.Α.Δ. και της υπηρεσίας οικονομικών εντελλομένων του Νομού Αχαΐας.
66) Ο Βουλευτής Κοζάνης κ. ΓΕΩΡΓΙΟΣ ΚΑΣΑΠΙΔΗΣ κατέθεσε δημοσίευμα εφημερίδας το οποίο αναφέρεται στις παραβάσεις που γίνονται από Ι.Χ. φορτηγά αυτοκίνητα στο Λιγνιτικό Κέντρο Δυτικής Μακεδονίας.
67) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμαρχος Αυλώνος ζητεί την οικονομική ενίσχυση προγράμματος Αθλητικών Υποδομών.
68) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την ανέγερση εργατικών κατοικιών στην περιοχή της πρώην Βαμβακουργίας Βόλου.
69) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσιεύματα εφημερίδων τα οποία αναφέρονται στο στεγαστικό πρόβλημα του Δημοτικού Σχολείου Κάτω Αχαΐας.
70) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Δημοτικό Συμβούλιο του Δήμου Φάριδος ζητεί τη συνέχιση του προγράμματος «Βοήθεια στο Σπίτι» των Δήμων Φάριδος και Κροκεών του Νομού Λακωνίας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 3240/18.1.07 ερώτηση του Βουλευτή κ.  Φώτη Κουβέλη δόθηκε με το υπ’ αριθμ. 1449/2.3.07 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή για τα εξής:
      Η Ανεξάρτητη Αρχή Διασφάλισης του Απορρήτου των Επικοινωνιών (Α.Δ.Α.Ε.) έχει συσταθεί με το Νόμο 3115/2003 <<Αρχή Διασφάλισης του Απορρήτου των Επικοινωνιών». Το άρθρο 8 παρ. 1 του Νόμου αυτού όριζε τη στελέχωσή της με 40 θέσεις προσωπικού, από τις οποίες 25 τακτικού προσωπικού, 12 ειδικού επιστημονικού προσωπικού, 1 νομικού συμβούλου και 2 δικηγόρων παρ' εφέταις.
      Η Α.Δ.Α.Ε., με το υπ' αριθμ. πρωτ. 643/15-5-2006 έγγραφό της, ζήτησε να αυξηθούν κατά 6 οι θέσεις του ειδικού επιστημονικού προσωπικού και να μειωθούν αντίστοιχα κατά 6 οι θέσεις του τακτικού προσωπικού. Το Υπουργείο Δικαιοσύνης έκανε δεκτό το αίτημα αυτό και με το άρθρο 19 του Νόμου 3472/2006 «Ρύθμιση θεμάτων αρμοδιότητας Υπουργείου Δικαιoσύνης και άλλες διατάξεις» αντικατέστησε την προηγούμενη διάταξη του άρθρου 8 παρ. 1 του Νόμου 3115/2003. Έτσι, για τη στελέχωση της Α.Δ.Α.Ε. προβλέπονται πλέον 18 θέσεις ειδικού επιστημονικού προσωπικού, 19 θέσεις τακτικού προσωπικού, 1 θέση νομικού συμβούλου και 2 θέσεις δικηγόρων παρ' εφέταις. Το κόστος της τροποποίησης αυτής ανέρχεται ετησίως στα 70.000 ευρώ περίπου.
      Εξάλλου, με την υπ' αριθμ. 41399/14-4-2006 Απόφασή μου ως Υπουργού Δικαιοσύνης, έχει συσταθεί Eιδική Νομοπαρασκευαστική Eπιτρoπή υπό την Προεδρία του πρώην Προέδρου του Συμβουλίου της Επικρατείας, κ. Χρήστου Γεραρή. Η Επιτροπή έχει ως αντικείμενο την υποβολή σχεδίου νόμου για την ενίσχυση του θεσμικού πλαισίου που αφορά στην ασφάλεια των επικοινωνιών, στην κατάρτιση του οποίου θα ληφθεί υπ' όψη, μεταξύ. άλλων, και το σχετικό πόρισμα της Επιτροπής Τσάτσου. Στη Νομοπαρασκευαστική Επιτροπή έχουν ήδη διαβιβασθεί τα αιτήματα της Α.Δ.Α.Ε. για την ενίσχυσή της με προσωπικό και υλικοτεχνικά μέσα.
      Τέλος, αναφορικά με την εκπόνηση Εθνικής Στρατηγικής για την Ασφάλεια των Δικτύων και τωv Πληροφοριών, ο Πρόεδρος της  Α.Δ.Α.Ε., με το υπ' αρίθμ. πρωτ.395/7-7-2004 έγγραφο, κρίνει ότι« ... επισπεύδον Υπουργείο προς την κατεύθυνση αυτή θα πρέπει να είναι το Υπουργείο Μεταφορών και Επικοινωνιών».
Ο Υπουργός
ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     2.Στην με αριθμό 4300/13.2.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Α.Π.Φ. 21/27/ΑΣ440δις/9.3.07 έγγραφο από την Υπουργό Εξωτερικών η ακόλουθη απάντηση:
      «Στο πλαίσιο πάντα των αρμοδιοτήτων του Υπουργείου Εξωτερικών, σας γνωρίζουμε, ότι η κυρωτική διαδικασία για τη Συμφωνία της Έδρας του Ευρωπαϊκού Οργανισμού για την Ασφάλεια Δικτύων και Πληροφοριών, που εδρεύει στο Ηράκλειο της Κρήτης, προωθείται από το καθ' ύλην αρμόδιο για την εφαρμογή της Συμφωνίας Υπουργείο Μεταφορών και Επικοινωνιών. Κατά συνέπεια ο εναπομείνας χρόνος ολοκλήρωσης των συνταγματικών διαδικασιών δύναται να προβλεφθεί μόνο από το εν λόγω Υπουργείο.
      Το άρθρο 14 της Συμφωνίας της Έδρας προβλέπει ότι η Συμφωνία τίθεται σε ισχύ προσωρινά από της υπογραφής της και οριστικά από την ημερομηνία κατά την οποία θα λάβει ο Ευρωπαϊκός Οργανισμός ειδοποίηση από τη χώρα μας για την περάτωση των προβλεπόμενων συνταγματικών επιταγών κύρωσης της Συμφωνίας. Σημειώνεται ότι η Συμφωνία της Έδρας υπεγράφη από τη χώρα μας και το ENISA στο Ηράκλειο στις 22 Απριλίου 2005 και έχει ήδη τεθεί προσωρινά σε ισχύ.
      Την άνοιξη του 2007 προβλέπεται σύνταξη ενδιάμεσης έκθεσης (mid-term review) μετά από αξιολόγηση εκ μέρους της Ευρωπαϊκής Επιτροπής της προόδου λειτουργίας του Οργανισμού. Ο κανονισμός του ENISA προβλέπει ότι ο Οργανισμός θα λειτουργήσει επί μια πενταετία και μετά θα γίνει η τελική αξιολόγηση ώστε να αποφασισθεί εάν ο Οργανισμός θα συνεχίσει τη λειτουργία του.
      Περισσότερες διευκρινίσεις θα σας παρέχει το καθ' ύλην αρμόδιο Υπουργείο Μεταφορών και Επικοινωνιών, το οποίο είναι και συνερωτώμενο Υπουργείο στην παρούσα Ερώτηση.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      3. Στην με αριθμό 3513/25-1-07 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. 7017/4/6791/14-2-07 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σε ό,τι μας αφορά, σας γνωρίζουμε ότι, για τη διαδικασία έκδοσης των νέων ελληνικών διαβατηρίων, η οποία ισχύει μετά την 1-1-2006, ενημερώθηκαν με εγκύκλιο και οδηγίες που επακολούθησαν οι ελληνικές προξενικές Αρχές στο εξωτερικό, προκειμένου στη συνέχεια την κάνουν γνωστή στον απόδημο ελληνισμό.
      Παράλληλα το Υπουργείο μας μερίμνησε ώστε να καταστήσει κοινωνούς της όλης διαδικασίας όσο το δυνατό περισσότερους Έλληνες πολίτες, τόσο στον ελλαδικό χώρο όσο και στην αλλοδαπή. Για το σκοπό αυτό προέβη σε σχετική καταχώρηση στην ιστοσελίδα στο ΙΝΤΕΡΝΕΤ, ενώ μέσω του Γραφείου Τύπου έγιναν σχετικές δηλώσεις και δόθηκαν επεξηγήσεις-διευκρινήσεις, κατόπιν αιτημάτων του ομογενειακού τύπου. Επιπλέον εκπρόσωποί του κλήθηκαν και συμμετείχαν επανειλημμένα σε τηλεοπτικές εκπομπές του δορυφορικού προγράμματος της κρατικής τηλεόρασης («ΟΔΥΣΣΕΙΑ» - Κυριακή και ώρες 16.00΄ έως 18.00΄), όπου, πέραν του σχολιασμού και των επεξηγήσεων για τη διαδικασία έκδοσης διαβατηρίων, απαντήθηκαν άμεσα και ερωτήματα που υποβλήθηκαν από τους Έλληνες ομογενείς του εξωτερικού.
      Επίσης, το Αρχηγείο της Ελληνικής Αστυνομίας, αποσκοπώντας στη βελτίωση των παρεχόμενων υπηρεσιών και στον περιορισμό των απορρίψεων αιτημάτων, ώστε να αποφεύγεται η ταλαιπωρία των αιτούντων, η οποία στο εξωτερικό μεγιστοποιείται λόγω των μεγάλων αποστάσεων και η οποία έχει ως αποτέλεσμα την πρόκληση δυσμενών σχολίων και αντιδράσεων, πραγματοποίησε σεμινάρια των προξενικών υπαλλήλων, που είναι επιφορτισμένοι με την παραλαβή των δικαιολογητικών για την έκδοση διαβατηρίων.
      Στο σημείο αυτό πρέπει να σημειώσουμε ότι, σύμφωνα με τις διατάξεις της 3021/22/10 από 28-6-2005 Κοινής Υπουργικής Απόφασης, στους απόδημους Έλληνες του εξωτερικού παρέχεται η δυνατότητα να καταθέτουν τα σχετικά δικαιολογητικά είτε στην οικεία προξενική Αρχή του τόπου διαμονής τους, είτε στα Γραφεία Διαβατηρίων στον ελλαδικό χώρο, κατά το χρόνο διαμονής τους στην Ελλάδα.
      Περαιτέρω, για την αντιμετώπιση των αναφερόμενων στην ερώτηση προβλημάτων, τα οποία οφείλονται κυρίως στην αυξημένη προσέλευση των αποδήμων Ελλήνων στις προξενικές μας Αρχές και στον μεγάλο όγκο των αιτημάτων τους για αντικατάσταση των διαβατηρίων παλαιού τύπου, το Υπουργείο μας, ανταποκρινόμενο σε σχετικό αίτημα του συνερωτώμενου Υπουργείου και σε συνεργασία με αυτό, λαμβάνει ήδη συγκεκριμένα μέτρα.
      Ειδικότερα, για την αντιμετώπιση των επειγουσών υπηρεσιακών αναγκών που ανέκυψαν, με στόχο την καλύτερη και ταχύτερη εξυπηρέτηση των αποδήμων Ελλήνων, σύντομα και στα πλαίσια ειδικής αποστολής, θα διαθέσουμε σε διπλωματικές Αρχές της χώρας μας στο εξωτερικό αστυνομικούς, προκειμένου να συνδράμουν τους αρμοδίους, για τη συμπλήρωση, παραλαβή και διεκπεραίωση των δικαιολογητικών έκδοσης διαβατηρίων νέου τύπου, προξενικούς υπαλλήλους.
      Σε ό,τι αφορά τη διάρκεια ισχύος των παλαιών διαβατηρίων, επισημαίνεται ότι, σύμφωνα με τη διάταξη του άρθρου 5 του ν. 3243/2004, διαβατήρια που έχουν εκδοθεί μέχρι την έναρξη ισχύος των διατάξεων του ν. 3103/2003, δηλαδή τα νομαρχιακά και προξενικά διαβατήρια, έπαυσαν να ισχύουν από 1-1-2007.
      Η ρύθμιση αυτή έγινε με το σκεπτικό ότι, πέραν της βελτίωσης της εικόνας της χώρας μας, ισχυροποιείται και η διαπραγματευτική της θέση κατά τη διαδικασία αξιολόγησής της στο πρόγραμμα VISA WAIVER PROGRAM, όπως τη διαχειρίζεται το Υπουργείο Εξωτερικών.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      4. Στην με αριθμό 3446/24-1-07 ερώτηση του Βουλευτή  κ. Γιάννη Κουτσούκου δόθηκε με το υπ’ αριθμ. 7017/4/6784/14-2-07 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Κουτσούκος, σε ό,τι μας αφορά, σας γνωρίζουμε ότι η αρμοδιότητα χορήγησης και ανάκλησης των αδειών ίδρυσης και λειτουργίας κέντρων διασκέδασης και λοιπών καταστημάτων και επιχειρήσεων υγειονομικού ενδιαφέροντος, καθώς και η έκδοση και εκτέλεση αποφάσεων για προσωρινή ή οριστική αφαίρεση των ανωτέρω αδειών, σύμφωνα με την ισχύουσα νομοθεσία, ανήκει στους Ο.Τ.Α.. Οι αστυνομικές Υπηρεσίες είναι αρμόδιες για τη διενέργεια ελέγχων στα καταστήματα αυτά, προς διαπίστωση της νόμιμης λειτουργίας τους και εφαρμογή σε βάρος των παραβατών της ισχύουσας νομοθεσίας από πλευράς ποινικών κυρώσεων, καθώς και την ενημέρωση των αρμοδίων Υπηρεσιών (Ο.Τ.Α., Διευθύνσεις Πολεοδομίας, Υγιεινής κ.ο.κ.), για τις δικές τους ενέργειες.
      Οι εν λόγω έλεγχοι αφορούν την τήρηση των όρων ασφάλειας και υγιεινής των εργαζομένων και θαμώνων στα καταστήματα υγειονομικού ενδιαφέροντος και ειδικότερα την είσοδο υπεράριθμων πελατών, τη λειτουργία αυτών χωρίς άδεια, τη λειτουργία μουσικών οργάνων χωρίς άδεια και την παραβίαση του ωραρίου λειτουργίας. Επίσης, αφορούν την ηχορύπανση, την ανάπτυξη τραπεζοκαθισμάτων πέραν του προβλεπόμενου αριθμού, την τροποποίηση των υγειονομικών όρων λειτουργίας τους και σε ό,τι αφορά τις πυροσβεστικές Υπηρεσίες την τήρηση των μέτρων και μέσων πυροπροστασίας.
      Στο πλαίσιο αυτό, από τις αρμόδιες Υπηρεσίες της Αστυνομικής Διεύθυνσης Ηλείας, διενεργούνται σε καθημερινή βάση τακτικοί και έκτακτοι έλεγχοι σε όλα τα καταστήματα υγειονομικού ενδιαφέροντος για τη διαπίστωση παραβάσεων και σε βάρος των παραβατών εφαρμόζονται οι διατάξεις της ισχύουσας νομοθεσίας. Ενδεικτικά επισημαίνεται ότι στην εν λόγω περιοχή κατά το β' εξάμηνο του έτους 2006 έως και σήμερα από ελέγχους που διενεργήθηκαν σε καταστήματα υγειονομικού ενδιαφέροντος βεβαιώθηκαν 14 παραβάσεις για ουσιώδη τροποποίηση των όρων λειτουργίας τους (λειτουργία ζωντανής μουσικής με ενισχυτές και μεγάφωνα άνευ αδείας), οι οποίες υποβλήθηκαν στον αρμόδιο Εισαγγελέα. Παράλληλα ενημερώθηκαν οι οικείοι Ο.Τ.Α. για την επιβολή των προβλεπόμενων διοικητικών κυρώσεων σε βάρος των ιδιοκτητών των καταστημάτων αυτών.
      Στο σημείο αυτό πρέπει να επισημάνουμε ότι η εφαρμογή της νομοθεσίας δεν επαφίεται στη διακριτική ευχέρεια της Αστυνομίας, κατά τόπο, χρόνο, πρόσωπα κ.ο.κ. αλλά αποτελεί, υποχρέωσή της, όπως αυτή απορρέει από τους νόμους και τους κανονισμούς της Υπηρεσίας.
      Πέραν αυτών σας γνωρίζουμε ότι τα καταστήματα υγειονομικού ενδιαφέροντος που αναφέρονται στα άρθρα 37, 38 και 39 της Αιβ/8577/1983 Υγειονομικής Διάταξης (εστιατόρια, καφετερίες κ.λπ.) κατόπιν άδειας της αρμόδιας Αστυνομικής Αρχής και σύμφωνα με τις ισχύουσες σχετικές Αστυνομικές Διατάξεις μπορούν να κάνουν χρήση ορισμένων έγχορδων μουσικών οργάνων (πιάνο, βιολί, κιθάρα κ.ο.κ.), χωρίς ενισχυτή και μεγάφωνα, για τη δημιουργία ευχάριστης ατμόσφαιρας. Στα καταστήματα αυτά δεν επιτρέπεται ο χορός.
      Πάντως, για την τροποποίηση των σχετικών υγειονομικών διατάξεων, προκειμένου να υπάρξει διαφορετική αντιμετώπιση και να μην θεωρείται τροποποίηση των όρων λειτουργίας των καταστημάτων υγειονομικού ενδιαφέροντος των προαναφερόμενων άρθρων της Αιβ/8577/1983 Υγειονομικής Διάταξης, που χρησιμοποιούν μουσικά όργανα με ενισχυτή και μεγάφωνα, επισπεύδον είναι το Υπουργείο Υγείας και Κοινωνικής Αλληλεγγύης, στο οποίο διαβιβάζουμε φωτοαντίγραφο της ερώτησης, προκειμένου να σας ενημερώσει σχετικά.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      5. Στην με αριθμό 3369/23-1-07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 7017/4/6786/14-2-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Θ. Λεβέντης, σε ό,τι μας αφορά, σας γνωρίζουμε ότι, για τις κλοπές ηλεκτρολογικού υλικού και τις φθορές που προκλήθηκαν, κατά το χρονικό διάστημα από 30/11 έως 4/12/2006 από άγνωστους δράστες, στα δύο αντλιοστάσια του Γενικού Οργανισμού Εγγείων Βελτιώσεων (ΓΟΕΒ) Στραγγιστικών Έργων Θεσσαλίας, που βρίσκονται στις θέσεις «Βαζούρια» και «Βλοχός» του Δήμου Παλαμά Καρδίτσας, επελήφθη αμέσως προανακρίσεως το Αστυνομικό Τμήμα Παλαμά, το οποίο σχημάτισε δικογραφίες για διακεκριμένες περιπτώσεις κλοπής και φθοράς.
      Στα πλαίσια της προανάκρισης συνεχίζονται οι έρευνες προς κάθε κατεύθυνση, για την ανακάλυψη των αγνώστων δραστών των ανωτέρω πράξεων, χωρίς μέχρι σήμερα θετικό αποτέλεσμα. Όμως την 27-12-2006 σε αντλιοστάσιο της περιοχής ευθύνης του Τμήματος Ασφαλείας Δράμας σημειώθηκαν ίδιες διακεκριμένες κλοπές και φθορές από δράστες οι οποίοι συνελήφθησαν. Αμέσως οι αρμόδιες Υπηρεσίες μας συνεργάστηκαν, προκειμένου να διακριβωθεί αν οι δράστες αυτοί έχουν σχέση με τις προηγούμενες δύο περιπτώσεις. Ήδη, για το σκοπό αυτό, απεστάλησαν στη Διεύθυνση Εγκληματολογικών Ερευνών πειστήρια του εγκλήματος συλλεχθέντα από τους χώρους των δύο αντλιοστασίων της Καρδίτσας, για περαιτέρω συγκριτική έρευνα. Η εξέταση αυτή βρίσκεται σε εξέλιξη.
      Τέλος, στις αρμόδιες Υπηρεσίες της Αστυνομικής Διεύθυνσης Καρδίτσας δόθηκαν εντολές και οδηγίες για λήψη πρόσθετων μέτρων και περαιτέρω ευαισθητοποίηση και δραστηριοποίηση του προσωπικού τους, με στόχο την πρόληψη τέτοιων κρουσμάτων, αλλά και την εξιχνίαση των δύο αυτών υποθέσεων.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      6. Στην με αριθμό 5434/12-3-07 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. Β13-146/20-3-07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Χρ. Πρωτόπαπας με θέμα «Εκκρεμείς υποθέσεις της Επιτροπής Ανταγωνισμού». σας επισυνάπτουμε το με αριθμ. πρωτ. 1593/16-3-2007 έγγραφο της Επιτροπής Ανταγωνισμού.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 4955/28-2-07 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. Δ5/ΗΠ/Α/Φ6/37/6274/21-3-07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ. 4955/28-02-2007 ερώτησης που κατατέθηκε στη Βουλή, από την ως άνω Βουλευτή, σας στέλνουμε το ΓΔΝΣ/1021/13-03-2007 έγγραφο της ΔΕΗ ΑΕ, το οποίο και καλύπτει το θέμα.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 3146/16-1-07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Δ15/Γ/Οικ/6015/16-3-07 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης που κατέθεσε στη Βουλή των Ελλήνων ο Βουλευτής κ. Μ. Καρχιμάκης, και μας διαβιβάστηκε από το Υπουργείο Αγροτικής Ανάπτυξης και Τροφίμων με το υπ΄ αριθ. 589/14-2-2007 έγγραφό του, σχετικά με το κόστος παραγωγής αγροτικών προϊόντων και αγροτικό εισόδημα και όσον αφορά αρμοδιότητες του Υπουργείου Ανάπτυξης, σας γνωστοποιούμε ότι, από το 1992 (Ν. 2008), οι τιμές των πετρελαιοειδών προϊόντων διαμορφώνονται ελεύθερα σε όλα τα στάδια διακίνησης από τους ασκούντες την εμπορία τους.
      Τέλος, σχετικά με τη μείωση της τιμής του ηλεκτρικού ρεύματος για αγροτική χρήση σας επισυνάπτουμε το υπ'αριθμ. ΓΔΝΣ/863/2-3-2007 σχετικό έγγραφο της ΔΕΗ.
      Σε κάθε περίπτωση, στο διάστημα της τελευταίας τριετίας οι αναπροσαρμογές των τιμολογίων ηλεκτρικής ενέργειας για αγροτική χρήση είναι σημαντικά χαμηλότερες από το δείκτη τιμών καταναλωτή.
      Ο Υφυπουργός
      Α. ΝΕΡΑΤΖΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 4937/28-2-07 ερώτηση των Βουλευτών κυρίων Γεωργίου Ντόλιου, Μάρκου Μπόλαρη και Ιωάννη Μαγκριώτη δόθηκε με το υπ’ αριθμ. ΑΠ.Φ.21/36/ΑΣ/590δις/23-3-2007 έγγραφο από την Υπουργό Εξωτερικών η ακόλουθη απάντηση:
      «Οι ισχυρισμοί του Τούρκου Διοικητή του CAOC 6 (Εσκί Σεχίρ) περί «αποστρατιωτικοποιήσεως» του Αγίου Ευστρατίου, που διατυπώθηκαν με αφορμή την νατοϊκή άσκηση «NOBLE ARCHER» παραβιάζουν όχι απλώς νατοϊκές διαδικασίες και πρακτικές, αλλά είναι παντελώς ανυπόστατοι και εδράζονται σε λανθασμένη ανάγνωση των διεθνών συνθηκών και ειδικότερα της Συνθήκης Ειρήνης της Λωζάννης του 1923.
      Αποπειρώνται επίσης να εισαγάγουν στο κείμενο της Συνθήκης αυτής ένα καινοφανές καθεστώς περιορισμού της ελληνικής κυριαρχίας επί τμήματος εδάφους της. Με τους ισχυρισμούς αυτούς, πέραν της αμφισβητήσεως των ελληνικών κυριαρχικών δικαιωμάτων, υπονομεύονται η συνοχή, η επιχειρησιακή λειτουργία και η αποτελεσματικότητα του ΝΑΤΟ.
      Η αντίδραση της Κυβερνήσεως στις ανωτέρω τουρκικές ενέργειες, κατόπιν συνεννοήσεως των Υπουργείων Εξωτερικών και Εθνικής Αμύνης, ήταν άμεση, αποφασιστική και διττού χαρακτήρα: Εστάλη επιστολή του Αρχηγού ΓΕΕΘΑ προς τον Ανώτατο Συμμαχικό Διοικητή Ευρώπης, τον Πρόεδρο της Στρατιωτικής Επιτροπής του ΝΑΤΟ και τον Ανώτατο Συμμαχικό Διοικητή Νεαπόλεως.
      Ενώ παράλληλα πραγματοποιήθηκε συνάντηση του Μονίμου Αντιπροσώπου μας με τον Γενικό Γραμματέα του ΝΑΤΟ κατά την διάρκεια της οποίας υπεγραμμίσθη η θέση μας ότι απορρίπτουμε οιαδήποτε απόπειρα, έστω και εμμέσως, φαλκιδεύσεως ή αμφισβητήσεως των εθνικών κυριαρχικών μας δικαιωμάτων και της υποβαθμίσεως της συμβολής μας στο ΝΑΤΟ, που όπως αναγνωρίζεται από όλους είναι ιδιαίτερα σημαντική.
      Όσον αφορά το δεύτερο σκέλος της ερώτησης, όλοι γνωρίζουμε πολύ καλά, την πρακτική που ακολουθεί η Τουρκία επί δεκαετίες και η οποία συνίσταται στην έγερση σειράς ανυπόστατων αξιώσεων που σκοπό έχουν να περιπλέξουν την επίλυση του μόνου υφισταμένου  νομικά προβλήματος, αυτού της οριοθέτησης της υφαλοκρηπίδας. Η αξίωση αποστρατιωτικοποιήσεως πολλών ελληνικών νησιών του Αιγαίου, συμπεριλαμβανομένου και του Αγίου Ευστρατίου ανήκει στην κατηγορία αυτήν και δεν προβάλλεται για πρώτη φορά.
      Η Κυβέρνηση αντιμετωπίζει το σύνολο των προκλήσεων αυτών με σταθερότητα και με μακροχρόνιο πλέγμα ενεργειών που στόχο έχουν την επίτευξη ουσιαστικής μεταβολής της τουρκικής στάσης. Η μεταβολή αυτή, όμως, συνεπάγεται τη συνειδητοποίηση εκ μέρους της τουρκικής ηγεσίας ότι η αντιπαλότητα που η ίδια καλλιεργεί μεταξύ των δύο χωρών και των δύο λαών αποτελεί αδιέξοδη πολιτική, η οποία μόνο ζημία προκαλεί στα πραγματικά συμφέροντα του τουρκικού λαού.
      Η ελληνική κυβέρνηση, αντιθέτως, ακολουθεί πολιτική συμφιλίωσης και γεφύρωσης των διαφορών, χωρίς να επιτρέπει σε καμία περίπτωση την υπονόμευση των κυριαρχικών δικαιωμάτων της χώρας. Στο πλαίσιο αυτό, και έως ότου η τουρκική πλευρά μεταβάλει ουσιαστικά στάση, η Ελλάδα, τόσο εντός της ΕΕ, όσο και στο σύνολο των λοιπών πολυμερών και διμερών επαφών της, αναλαμβάνει τις απαραίτητες πρωτοβουλίες απόκρουσης των τουρκικών αξιώσεων και αιτιάσεων με συνέπεια αλλά χωρίς τυμπανοκρουσίες και περιττή φραστική όξυνση που μόνο σκοπό έχει την εσωτερική πολιτική εκμετάλλευση.
      Σε κάθε περίπτωση πάντως, η ομαλοποίηση των σχέσεων με την Ελλάδα αποτελεί πρόκριμα για την ένταξη της Τουρκίας στη Ε.Ε, και η τουρκική πλευρά γνωρίζει πολύ καλά ότι οι πολιτικές όξυνσης έχουν ημερομηνία λήξης.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      10. Στην με αριθμό 4397/15-2-07 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 1456/5-3-07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε την κυρία Βουλευτή για τα εξής:
      Ι. Η Υπηρεσία Εξωτερικής Φρούρησης Καταστημάτων Κράτησης συστήθηκε το 1999 με το Νόμο 2721, χωρίς να στελεχωθεί με τον απαραίτητο αριθμό υπαλλήλων. Η έλλειψη αυτή κατέστη εμφανέστερη μετά την έναρξη λειτουργίας της νέας φυλακής στο Μαλανδρίνο το 2001 και του Κέντρου Απεξάρτησης Κρατουμένων στον Ελαιώνα Θηβών το 2002.
      Από την ίδρυσή της, η Υπηρεσία Εξωτερικής Φρούρησης Καταστημάτων Κράτησης διοικείται από την Ελληνική Αστυνομία. Ακόμη, η Ελληνική Αστυνομία διενεργεί τις μεταγωγές από το ένα Κατάστημα Κράτησης στο άλλο. Μάλιστα, στους νομούς Αττικής, Αχαΐας και Θεσσαλονίκης το σύνολο των μεταγωγών -μεταξύ αυτών περιλαμβάνονται και οι μεταγωγές στα δικαστήρια και στα νοσοκομεία- ενεργούνται από την Ελληνική Αστυνομία. Αυτό ορίσθηκε για πρώτη φορά με το άρθρο 14 παρ. 12 του Νόμου 3038/2002 «Για την επίλυση -των διαφορών του άρθρου 88 παρ. 2 του Συντάγματος και άλλες διατάξεις», σύμφωνα με το οποίο η ρύθμιση ίσχυε έως την 31η-12-2002 με δυνατότητα παράτασης. Έκτοτε, η ισχύς της ρύθμισης παρατείνεται με νόμο. Η τελευταία παράταση έως την 12η-9-2007 ψηφίσθηκε ως τροπολογία στο Νόμο 3500/2006 «Για την αντιμετώπιση της ενδοοικογενειακής βίας και άλλες διατάξεις».
      Το Υπουργείο Δικαιοσύνης από το Μάρτιο του 2004 έως και σήμερα έχει μεριμνήσει για την αύξηση του προσωπικού της Υπηρεσίας Εξωτερικής Φρούρησης. Ήδη έχουν προσληφθεί 209 νέοι εξωτερικοί φρουροί με διαγωνισμό ο οποίος ολοκληρώθηκε τον περασμένο Φεβρουάριο. Από αυτούς οι 199 ήδη έχουν τοποθετηθεί και έχουν αναλάβει τα καθήκοντά τους. Ακόμη, μόλις πρόσφατα εγκρίθηκε από το Υπουργείο Οικονομίας και Οικονομικών η κατ' εξαίρεση πρόσληψη επιπλέον 180 εξωτερικών φρουρών με διαγωνισμό ο οποίος πρόκειται να προκηρυχθεί άμεσα.
      Παράλληλα, το Υπουργείο Δικαιοσύνης έθεσε συγκεκριμένους πλέον κανόνες στελέχωσης, οργάνωσης και λειτουργίας της Υπηρεσίας Εξωτερικής Φρούρησης με το Νόμο 3388/2005 «Θέματα εξωτερικών φρουρών και άλλες διατάξεις» και το υπ’ αριθμ. 215/2006 Προεδρικό Διάταγμα «Kανoνισμός Οργάνωσης και Λειτουργίας της Υπηρεσίας Εξωτερικής Φρούρησης Καταστημάτων Κράτησης». Έτσι καλύφθηκαν τα απαράδεκτα κενά τα οποία παρουσίαζε η αρχική νομοθεσία.
      Επισημαίνεται ότι σε αυτό το Προεδρικό Διάταγμα έχει συμπεριληφθεί διάταξη (άρθρο 19 παρ. 4), με την οποία καθορίζονται οι λεπτομέρειες αγοράς, κατοχής και μεταφοράς ατομικού ιδιωτικού οπλισμού από το προσωπικό της Υπηρεσίας Εξωτερικής Φρούρησης, ικανοποιώντας έτσι ένα πάγιο αίτημα των υπαλλήλων της συγκεκριμένης Υπηρεσίας.
      Επιπλέον, το Υπουργείο Δικαιοσύνης έχει ήδη προμηθεύσει την Υπηρεσία Εξωτερικής Φρούρησης με 208 αλεξίσφαιρα- γιλέκα και με 243 ασυρμάτους. Ακόμη, βρίσκονται σε εξέλιξη 2 μειοδοτικοί διαγωνισμοί για την προμήθεια 122 επιπλέον αλεξίσφαιρων γιλέκων και 60 ασυρμάτων.
      Με όλα τα παραπάνω μέτρα, ήδη έχει ενισχυθεί η Υπηρεσία Εξωτερικής Φρούρησης και έχουν βελτιωθεί τόσο οι συνθήκες εργασίας όσο και η ποιότητα των παρεχομένων υπηρεσιών.
      2. Αναφορικά με το ζήτημα της αποσυμφόρησης της Δικαστικής Φυλακής Διαβατών Θεσσαλονίκης, το Υπουργείο Δικαιοσύνης εμμένει στα μέτρα που αναλύονται στην υπ' αριθμ. πρωτ. 1344/18-12-2006 Απάντησή του επί της υπ' αριθμ. πρωτ. 1898/1-12-2006 ερώτησης της ιδίας Βουλευτού με το ίδιο ακριβώς περιεχόμενο.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      11. Στην με αριθμό 4921/28-2-07 ερώτηση των Βουλευτών κυρίων Μάρκου Μπόλαρη και Χρύσας Αράπογλου δόθηκε με το υπ’ αριθμ. Α.Π.Φ.21/34/ΑΣ/588/δις/23-3-07 έγγραφο από την Υπουργό Εξωτερικών η ακόλουθη απάντηση:
      «Όσον αφορά το ζήτημα της έδρας της Διαχειριστικής Αρχής του προγράμματος ΙNTERREG ΙΙΙ B-ARCHΙMED σας ενημερώνουμε ότι δεν τίθεται θέμα απώλειας, δεδομένου ότι το συγκεκριμένο πρόγραμμα ενοποιήθηκε με το πρόγραμμα MEDOC, απορροφούμενο σε ένα νέο και ενιαίο, το πρόγραμμα «Μεσογειακός Χώρος-(ΜΕD)».
      Ως εκ τούτου γίνεται αντιληπτή και η μετά από διαδικασία διεκδίκησης επιλογή της ενδιάμεσης γεωγραφικά στο μεσογειακό χώρο, δυτικό και λοιπό, Μασσαλίας, για τη διαχείριση του νέου ενιαίου προγράμματος.
      Παράλληλα, για την αποτελεσματική σύνδεση και την συνέχεια με τον χώρο του απορροφηθέντος προγράμματος «ΑRCHΙMED», η Ελλάδα ορίσθηκε ως σημείο «Αντέννα», για το οποίο είχαν υποβληθεί επίσης υποψηφιότητες από Ιταλία και Ισπανία.
      ,
      Η Ελλάδα, συνεχίζει, και στη νέα προγραμματική περίοδο, 2007-2013, να λειτουργεί ως κοινή Διαχειριστική Αρχή όλων των διασυνοριακών προγραμμάτων, τα οποία διαχειρίζονταν ως έδρα και κατά την προηγούμενη περίοδο, 2000-2006.
      Όσον αφορά το ζήτημα της μη έναρξης του προγράμματος ΙNTERREG ΙΙΙ Α Eλλάδας-Τoυρκίας, σας γνωρίζουμε ότι η εφαρμογή του προγράμματος δεν έχει ανασταλεί με υπαιτιότητα της Διαχειριστικής Αρχής INTERREG, της ελληνικής πλευράς, αλλά ως συνέπεια της στάσης των Τούρκων εταίρων.
      Πρόκειται για την έγερση επιφυλάξεων από την τουρκική πλευρά για την χρησιμοποιούμενη, βασική μάλιστα ορολογία του προγράμματος, και συγκεκριμένα την ορολογία της διασυνοριακότητάς του και την συνακόλουθη εκ μέρους της αμφισβήτηση των συμφωνηθέντων εγγράφων όρων του προγράμματος.
      Αυτονόητα, η Ελλάδα αμφισβήτησε οιαδήποτε πραγματική ανάγκη διευκρινίσεων του όρου «διασυνοριακός» και αρνήθηκε κάθε απόπειρα επαναπροσδιορισμού του. Εξάλλου, σε κανένα άλλο διασυνοριακό πρόγραμμα της Ελλάδας με άλλη γείτονα χώρα δεν έχει εγερθεί παρόμοιος ισχυρισμός.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
    12. Στην με αριθμό 4207/12-2-07 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. 740/5-3-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. M. Βέρρας, για τα θέματα της αρμοδιότητάς μας, σας πληροφορούμε τα εξής:
     Σύμφωνα με τον οργανισμό οργάνωσης και λειτουργίας της Νομαρχιακής Αυτοδιοίκησης Αχαΐας, ο προγραμματισμός για την πλήρωση κενών οργανικών θέσεων, της Νομαρχιακής Αυτοδιοίκησης είναι αρμοδιότητα του Υπουργείου Εσωτερικών Δημόσιας Διοίκησης και Αποκέντρωσης σε συνεργασία με την εν λόγω Νομαρχιακή Αυτοδιοίκηση.
     Η πρόσληψη Γεωλόγου στο Δήμο Πατρέων, είναι αρμοδιότητα του εν λόγω Δήμου.
     Συμπληρωματικά των ανωτέρω, σας διαβιβάζουμε συνημμένα το με αριθμ. πρωτ. 703/27-2-2007 εγγράφου του Ειδικού Γραμματέα του Γ΄ Κ.Π.Σ..
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 4227/13-2-07 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 22770/23-3-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 4227/13-2-2007 ερώτηση που κατατέθηκε στη Βουλή από το Βουλευτή κ. Γ. Δραγασάκη με θέμα «απόβλητα της ΕΛΛΕΝΙΤ Α.Ε. στη Λάμψακο Ευβοίας επικίνδυνα για το περιβάλλον και τη δημόσια υγεία», για θέματα αρμοδιότητάς μας, σας πληροφορούμε τα εξής:
     Αναφερόμενοι στα μέτρα για την προστασία του Περιβάλλοντος και της Δημόσιας Υγείας μετά την διαπίστωση των επιπτώσεων στην ανθρώπινη υγεία από την έκθεση στις ίνες αμιάντου απαγορεύτηκε αρχικά η εμπορία και χρήση ορισμένων μορφών του. Στην Ελλάδα, η εμπορία και η χρήση του κροκιδόλιθου είχε ήδη απαγορευτεί με την Υπουργική Απόφαση 2592/1985 (ΦΕΚ. 230/Β/1985) και με την Απόφαση 82/2003 του ΑΧΣ (ΦΕΚ 1045/Β/2003) απαγορεύεται η εμπορία και χρήση και των άλλων μορφών αμιάντου. Επιπλέον στο π.δ. 212/2006 (ΦΕΚ 212/Α/9-10-06) περιγράφονται τόσο τα γενικά όσο και τα ειδικά μέτρα προστασίας των εργαζομένων που εκτίθενται σε αμίαντο κατά την εργασία, αλλά και συγκεκριμένες εργοδοτικές υποχρεώσεις (σχετ. 1).
     Επισημαίνεται ότι, γενικά θέματα όπως χρήσεις γης, αποκαταστάσεις ρυπασμένων χώρων, κλπ, που αφορούν προστασία περιβάλλοντος, εμπίπτουν στις αρμοδιότητες του ΥΠΕΧΩΔΕ. Το Υπουργείο Υγείας και Κοινωνικής Αλληλεγγύης συνεργάζεται με τις αρμόδιες υπηρεσίες στα πλαίσια προστασίας της Δημόσιας Υγείας.
     Τέλος, σας γνωρίζουμε ότι η εν λόγω ερώτηση διαβιβάστηκε στη Δ/νση Υγείας της Νομαρχιακής Αυτοδιοίκησης Ευβοίας, προκειμένου να μας ενημερώσει για το θέμα στο πλαίσιο των αρμοδιοτήτων της. Η σχετική απάντηση θα σας κοινοποιηθεί μόλις μας αποσταλεί.
     Ο Υφυπουργός
     Α. ΓΙΑΝΝΟΠΟΥΛΟΣ»
      14. Στην με αριθμό 5276/8-3-07 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. Δ6/Φ38/Οικ./6408/22-3-07 έγγραφο από τον Υπουργό Ανάπτυξης η ακόλουθη απάντηση:
     «Απαντώντας στην παραπάνω ερώτηση κατά το σκέλος που αναφέρεται στην παραγωγή υδροηλεκτρικής ενέργειας, θέτουμε υπόψη σας ότι η ΔΕΗ Α.Ε. κατά την εκμετάλλευση των υδροηλεκτρικών έργων της χώρας, διαχειρίζεται ταυτόχρονα τα υδατικά αποθέματα των ταμιευτήρων τους με στόχο τη βελτιστοποίηση της ενεργειακής απολαβής σε συνδυασμό με την ικανοποίηση και άλλων αναγκών δημοσίου ενδιαφέροντος όπως η ύδρευση, άρδευση, αντιπλημμυρική προστασία και αναψυχή.
     Περαιτέρω είναι γνωστό ότι κατά τη χειμερινή και εαρινή περίοδο λαμβάνει χώρα καθαρή εισροή υδάτων στα υδροηλεκτρικά έργα ενώ το υπόλοιπο του έτους χαρακτηρίζεται, κατά βάση από αυξημένες απολήψεις. Ωστόσο για να ικανοποιείται η ανάγκη ασφαλούς ανάσχεσης πλημμυρικών παροχών κατά τη βροχερή περίοδο δεν είναι επιτρεπτή η τήρηση πλήρων των ταμιευτήρων με συνέπεια την ύπαρξη μειωμένων αποθεμάτων κατά την έναρξη της ξηρών μηνών.
     Η τρέχουσα περίοδος χαμηλής υδραυλικότητας είναι πιθανό να οδηγήσει σε αισθητά μειωμένα αποθέματα κατά τον προσεχή Μάιο και για το λόγο αυτό σχεδιάζονται και λαμβάνονται μέτρα αναπλήρωσης του ελλείμματος ενέργειας με προσφυγή σε αυξημένη συμβατική και ανανεώσιμη παραγωγή και δευτερευόντως εισαγωγές ενέργειας.
     Ο Υπουργός
     Δ. ΣΙΟΥΦΑΣ»)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Θα συζητηθεί πρώτα η με αριθμό 451/27-3-2007 δεύτερη επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων αναβάθμισης της λειτουργίας των Ιδρυμάτων Χρόνιων Παθήσεων και των Δημόσιων Ψυχιατρικών Υπηρεσιών  κ.λπ.. 
      Η επίκαιρη ερώτηση της κυρίας συναδέλφου έχει ως εξής: 
      «Οι έξι θάνατοι παιδιών σε ιδρύματα πρόνοιας και ιδιωτικές δομές της λεγόμενης αποασυλοποίησης (Ίδρυμα Χρόνιων Παθήσεων Κομοτηνής, Λεχαινά, Ξενώνας αποασυλοποίησης στο Μαρούσι, Ξενώνας αποασυλοποίησης Λιβαδειάς), επιβεβαιώνουμε με δραματικό τρόπο τα όσα έχει καταγγείλει κατά καιρούς το Κ.Κ.Ε. και το ταξικό συνδικαλιστικό κίνημα για το πού οδηγούν οι προσαρμογές της πρόνοιας και της λεγόμενης ψυχιατρικής μεταρρύθμισης στις ανάγκες του ανταγωνισμού και της κάλυψης των δεικτών της Λισαβόνας για συρρίκνωση του δημόσιου τομέα και επιτάχυνση των ιδιωτικοποιήσεων. 
      Κοινός παρανομαστής και των έξι θανάτων η υποχρηματοδότηση, οι τεράστιες ελλείψεις προσωπικού –ανειδίκευτο σε πολλές περιπτώσεις για την αντιμετώπιση βαριών περιστατικών- ιδρύματα και ξενώνες αποασυλοποιήσης κυριολεκτικά αποθήκες ψυχών, με συνεχώς αυξανόμενες αρνητικές επιπτώσεις στην ίδια τη ζωή, την πορεία της υγείας και της αποκατάστασης των περιθαλπόμενων, της υπερεντατικοποίησης, μέχρι εξάντλησης, της δουλειάς των εργαζομένων. 
      Η μεταφορά των παιδιών στους διάφορους ξενώνες γίνεται χωρίς κανένα επιστημονικό κριτήριο, αποσκοπώντας και στην επιβολή του κλεισίματος του μοναδικού Παιδοψυχιατρικού Νοσοκομείου της χώρας (Π.Ν.Α. Πεντέλης) και στην ανάγκη να συμπληρωθεί όπως-όπως ο αριθμός φιλοξενουμένων για να πάρουν οι διάφοροι ιδιώτες τις χρηματοδοτήσεις. Ενώ το πρόβλημα της επιχορήγησης των ιδιωτών, το οποίο ήταν γνωστό εξαρχής ότι θα υπήρχε, χρησιμοποιήθηκε για να γίνει αναδιανομή της πίτας από τη μία πλευρά, αλλά και να φορτωθεί το κόστος της -από εδώ και πέρα- πορείας αυτών των δομών στα ασφαλιστικά ταμεία. 
      Ερωτάται ο κύριος Υπουργός, αν προτίθεται η Κυβέρνηση να πάρει υπόψη τις αιτίες αυτών των δραματικών περιστατικών και να προχωρήσει άμεσα στην ένταξη όλων των ιδιωτικών δομών που πληρούν τις προϋποθέσεις στο δημόσιο, την πρόσληψη άμεσα του απαραίτητου επιστημονικού και άλλου υποστηρικτικού και βοηθητικού προσωπικού για την αναβάθμιση της λειτουργίας των διαφόρων ιδρυμάτων χρόνιων παθήσεων και των δημόσιων ψυχιατρικών υπηρεσιών;»
      Ο Υφυπουργός κ. Κωνσταντόπουλος έχει το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, θα ξεκινήσω επί της ουσίας τα θέματα τα οποία θέτετε, τόσο στον κορμό της ερώτησής σας, όσο και σε αυτή καθ’ αυτή την ερώτησή σας. 
      Μιλάτε για συρρίκνωση του δημόσιου τομέα, ενώ στο χώρο της πρόνοιας είμαστε η μοναδική Κυβέρνηση τα τελευταία χρόνια που προχωρούμε σε δημοσιοποίηση νομικών προσώπων ιδιωτικού δικαίου, όπως είναι το πρώην Ψυχολογικό Κέντρο Βορείου Ελλάδος, το οποίο μετετράπη σε νομικό πρόσωπο δημοσίου δικαίου και οι υπάλληλοι πληρώνονται πλέον από το δημόσιο, ενώ υπήρχαν τεράστια προβλήματα και σ΄ αυτό το ίδρυμα. Φυσικά στο επόμενο νομοσχέδιο που έρχεται γίνεται η δημοσιοποίηση της Σχολής Τυφλών Θεσσαλονίκης. Άρα, λοιπόν, δεν μπορούμε να μιλάμε για συρρίκνωση του δημόσιου τομέα  και επιτάχυνση των ιδιωτικοποιήσεων. Και εδώ δεν υπάρχει καμμία τάση ιδιωτικοποίησης στο χώρο της πρόνοιας και της ψυχικής υγείας. Ακόμη δε και στις λεγόμενες μη κυβερνητικές οργανώσεις, αστικές μη κερδοσκοπικές εταιρείες, νομικά πρόσωπα ιδιωτικού δικαίου τα οποία έχουν μπει στο χώρο της αποασυλοποιήσης της ψυχιατρικής μεταρρύθμισης -και εκεί ακόμη μιλάμε για 100% χορήγηση αυτών των νομικών προσώπων ιδιωτικού δικαίου από το κράτος-  δεν καλύπτουν, ούτε σε πολύ μικρό ποσοστό, τα λειτουργικά τους ή άλλα έξοδα. 
      Όσον αφορά τώρα τους έξι θλιβερούς θανάτους, που όντως υπήρχαν σε προνοιακά ιδρύματα και σε μονάδες ψυχιατρικής μεταρρύθμισης, ξέρετε πολύ καλά –θα ξεκινήσω με το ΚΕ.ΠΕ.Π. στα Λεχαινά- ότι οι δύο θάνατοι τον τελευταίο χρόνο, διερευνώνται. Για πρώτη φορά έγινε ένορκη διοικητική εξέταση. Είναι όντως θλιβερά περιστατικά και εξαιρετικά δύσκολα. 
      Το συγκεκριμένο ίδρυμα καλύπτει παιδιά με βαρύτατη νοητική στέρηση, με πολλαπλές αναπηρίες και συνοδές ψυχικές διαταραχές. Το προσδόκιμο επιβίωσής τους είναι πολύ μικρό, η πιθανότητα ατυχημάτων αυξημένη και πάντως δεν υπάρχουν στατιστικά σημαντικές διαφορές και με τα υπόλοιπα ιδρύματα της χώρας μας. Αλλά και με τα υπόλοιπα ιδρύματα της Ευρώπης και παγκοσμίως δεν υπάρχουν στατιστικά σημαντικές διαφορές. Φυσικά τα γεγονότα μας θλίβουν. 
      Οι εργαζόμενοι δίνουν τον καλύτερο εαυτόν τους στα συγκεκριμένα ιδρύματα, τα οποία ενισχύονται και με νέες προσλήψεις για να αλλάξουμε την ποιοτική σύνθεση του προσωπικού. Ενώ, δηλαδή, η πλειοψηφία των εργαζομένων μέχρι σήμερα είναι υποχρεωτικής εκπαίδευσης, όλες οι νέες προσλήψεις κι αυτές οι οποίες έχουν δρομολογηθεί και οι προγραμματικές συμβάσεις τις οποίες κάνουμε, είναι με εξειδικευμένο προσωπικό, όταν αυτό δεχθεί να υπηρετήσει ιδιαίτερα σε ιδρύματα απομακρυσμένων περιοχών. 
      Σχετικά με τα υπόλοιπα τα οποία αναφέρετε στον κορμό της ερώτησής σας, για τη μετατροπή ιδιαίτερα του μοναδικού παιδοψυχιατρικού νοσοκομείου της χώρας μας, στην Πεντέλη, σε δομές ψυχιατρικής μεταρρύθμισης, είναι μία ειλημμένη απόφαση. Έχει ληφθεί από τον επιστημονικό κόσμο της χώρας παλαιότερα, από τους ειδικούς ψυχιάτρους και από τις επιστημονικές εταιρείες τους. Υπάρχει μία συγκεκριμένη δρομολόγηση, την οποία συνεχίζουμε σ΄ αυτήν την κατεύθυνση. Πολύ σύντομα, όπως τα υπόλοιπα ψυχιατρικά νοσοκομεία της χώρας έχουν κλείσει –επί των ημερών μας τα δύο μεγάλα της Κέρκυρας και των Χανίων, παλαιότερα είχε κλείσει το ψυχιατρικό της Πέτρας Ολύμπου- έτσι κι αυτό έχει δρομολογηθεί η μετεξέλιξή του σε μονάδες ψυχιατρικής μεταρρύθμισης, οι οποίες θα δουλεύουν μέσα στην κοινότητα, για την κοινότητα και προς όφελος των ψυχικά ασθενών. 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υπουργέ.
      Η κ. Νικολαΐδου έχει το λόγο για δύο λεπτά.
      ΒΕΡΑ ΝΙΚΟΛΑΪΔΟΥ:  Ευχαριστώ, κύριε Πρόεδρε.
      Κύριε Υπουργέ, προσωπικά να καταλάβω την ευαισθησία σας, γιατί παρακολούθησα ότι πραγματικά αμέσως πήγατε να επισκεφθείτε, μετά από αυτά τα περιστατικά, τα αντίστοιχα ιδρύματα. Είναι, όμως, μία κατάσταση χρόνια και θα έλεγα προδιαγεγραμμένη και ίσως θα έπρεπε να την περιμένετε κιόλας, από τη στιγμή που υπάρχουν σοβαρά προβλήματα.
      Να σημειώσω ότι υπάρχουν κι άλλα περιστατικά. Μπορεί να μην είναι θάνατοι, αλλά πολλοί τραυματισμοί, σοβαροί ή ελαφρότεροι, οι οποίοι δεν δημοσιοποιούνται για διάφορους λόγους, ίσως γιατί δεν υπάρχει κάποιος να ενδιαφερθεί. Νομίζω ότι τα προβλήματα αυτά σας είναι γνωστά.
      Εδώ υπάρχουν συγκεκριμένα προβλήματα. Εσείς επικαλείστε ότι δεν υπάρχει τάση ιδιωτικοποίησης, ενώ στην πράξη αυτό γίνεται. 
      Στην Πεντέλη για παράδειγμα χρόνια ολόκληρα -περισσότερα από δέκα- δεν έχουν γίνει προσλήψεις. Ακούμε κατά καιρούς εξαγγελίες για προσλήψεις. Προηγουμένως αναφέρατε ότι δεν δέχεται κάποιο από το προσωπικό. Χρειάζεται εξειδικευμένο προσωπικό -το ξέρετε καλύτερα από εμένα- και κάποιες παροχές ώστε να υπάρχει και η προτροπή να πάνε. 
      Δεν μπορεί να πάει κάποιος όταν ξέρει ότι δεν υπάρχει εξέλιξη, όταν ξέρει τι συνθήκες επικρατούν και όταν, με βάση τα διεθνή στάνταρ, ουσιαστικά ανά κάθε άτομο που νοσηλεύεται χρειάζεται περίπου και ένας νοσηλευτής. Εδώ δεν υπάρχουν νοσηλευτές. Υπάρχει πρακτικό προσωπικό σε διάφορες άλλες ειδικότητες και ξέρετε πολύ καλά τα κενά που υπάρχουν. 
      Η ερώτηση είναι, θα συνεχίσετε, γιατί μιλάτε για κοινωνική πολιτική. Στην ουσία, όμως, ακόμα και η λειτουργία των ιδιωτικών ιδρυμάτων, των ξενώνων όπως θέλετε να τους λέτε, γίνεται με τα λεφτά των ασφαλισμένων. Το ίδιο κάνετε και στην υπόλοιπη κοινωνική πολιτική. 
      Θα προχωρήσετε, λοιπόν, πρώτα απ΄ όλα με μια επιχορήγηση; Γιατί αυτό είναι το πρόβλημα, η υποχρηματοδότηση. Θα προσλάβετε άμεσα προσωπικό; Να γίνει όμως πραγματικότητα, όχι μόνο εξαγγελίες. Ή μήπως σκέφτεστε να το λύσετε με τις κάμερες που ήδη έχουν τοποθετηθεί; 
      Μάλιστα διάβασα σε μία συνέντευξή σας ότι συγχαρήκατε στο συγκεκριμένο ίδρυμα και το προσωπικό που δέχθηκε τις κάμερες. Αν είναι δυνατόν να γίνεται η παρακολούθηση αυτών των ασθενών, με τα προβλήματα που αντιμετωπίζουν, μέσα από τις κάμερες. Υπάρχει το παράδειγμα των Λεχαινών που είναι τρεις όροφοι με βαριά περιστατικά και τη νύκτα υπάρχουν μόνο πέντε φύλακες σε όλους τους ορόφους. Είναι δυνατόν να γίνεται σωστή παρακολούθηση; 
      Είναι λοιπόν, σοβαρό το πρόβλημα και ακριβώς επειδή ανησυχούμε πως αυτό θα συνεχίζεται, πιστεύουμε ότι πρέπει να παρθούν άμεσα μέτρα και για τη χρηματοδότηση, αλλά περισσότερο για την πρόσληψη προσωπικού και μάλιστα εξειδικευμένου. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Κύριε  Υφυπουργέ, έχετε το λόγο για δύο λεπτά. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία συνάδελφε, θέσατε το θέμα, το οποίο πολλούς συγκινεί και σ΄ αυτήν την Αίθουσα, το θέμα της παρακολούθησης με τις κάμερες. Αν συνεχάρην το προσωπικό είναι γιατί μπορούσε να πει όχι, το συγκεκριμένο προσωπικό στα Λεχαινά μπορούσε να πει όχι για τις κάμερες. 
      Ξέρετε ότι στο συγκεκριμένο ίδρυμα έχουμε τα πιο βαριά περιστατικά, τα οποία μπορεί να παρουσιάζουν τεράστιο επιστημονικό ενδιαφέρον. Είναι περιστατικά με σύνδρομα στέρησης Βέμπερ και άλλα, περιστατικά τα οποία δεν βλέπουμε πλέον σήμερα. Ο δείκτης νοημοσύνης τους είναι πολύ κάτω του τριάντα. Δεν μπορούν να κάνουν καμιά κίνηση. 
      Ξέρετε ότι κάνουν σπασμούς είκοσι τέσσερις ώρες το εικοσιτετράωρο. Πρέπει να γίνεται καταγραφή των σπασμών αυτών, αν είναι απλές αφαιρέσεις, ώστε να τρέξει το προσωπικό αμέσως. Για να το δεχθούν και οι εργαζόμενοι καταλαβαίνετε ότι δεν μπορούν αλλιώς να παρακολουθήσουν αυτά τα παιδιά. Και παγκοσμίως έχουμε εικοσιτετράωρη καταγραφή με κάμερα, αλλά για καθαρά ιατρικούς λόγους. Είναι μόνο μέσα στους θαλάμους. 
      Προχθές ήμουν εκεί και έβλεπα τα περιστατικά ένα προς ένα και με τους επιθεωρητές, ώστε ορισμένα να πάνε σε πανεπιστημιακές κλινικές και άλλα να μείνουν εκεί. Μπροστά στα μάτια μας είχε μπει ολόκληρο το σεντόνι, τυλιγμένο, είχε φθάσει στο στομάχι ενός παιδιού, ενώ άλλοι πέντε βρίσκονταν μέσα στο θάλαμο. Καταλαβαίνετε, λοιπόν, ότι βάζουν στο στόμα τους ο,τιδήποτε. Βρίσκονται ακόμα στο στοματικό στάδιο της εξέλιξής τους. 
      Επειδή είναι ένα ευαίσθητο θέμα και συγκινεί πολλούς -και τις δημοκρατικές ευαισθησίες πολλών- θέλω να καταλάβετε ότι και οι κάμερες σε πολλές περιπτώσεις, ιδιαίτερα στα ιδρύματα αυτά με τα πολύ βαριά περιστατικά, είναι ένα αναγκαίο κακό. Οι εργαζόμενοι το έχουν δεχθεί και γίνεται μόνο –επαναλαμβάνω-για καθαρά ιατρική παρακολούθηση, ώστε να επέμβουν οι νοσηλευτές και οι γιατροί μας αμέσως όταν συμβαίνει κάτι και ιδιαίτερα όταν το 80% των παιδιών εκεί παρουσιάζουν ανθεκτικούς σπασμούς, δηλαδή, που δεν θεραπεύονται και τα φάρμακα δεν μπορούν να κάνουν τίποτα και ο κίνδυνος για τη ζωή τους είναι υπαρκτός. 
      Όσον αφορά τη χρηματοδότηση, έχω να σας πω ότι γι’ αυτές τις μονάδες ψυχικής υγείας είχαν δοθεί το 2004 μόλις 17.160.000. Το 2005 πήγαμε στα 33.865.000, το 2006 φθάσαμε στα 43.299.000. Δεν μπορούμε να μιλάμε για υπερχρηματοδότηση. Επιπλέον επειδή οι ανάγκες αυξάνονται συνέχεια και στις μονάδες αποασυλοποίησης, αλλά και σε όλα τα ιδρύματά μας θέλουμε εξειδικευμένο προσωπικό, νέες τεχνολογίες, θέλουμε επιπλέον κίνητρα να δώσουμε. 
      Γι’ αυτό στο νέο νομοσχέδιο, το οποίο έρχεται για τις προμήθειες, το 2% του συνολικού τζίρου των προμηθειών θα πηγαίνει πλέον στις μονάδες αποασυλοποίησης και στο χώρο της πρόνοιας, ώστε να δώσουμε και επιπλέον κίνητρα στους εργαζόμενους -γιατί χωρίς κίνητρα ξέρετε ότι δεν γίνεται τίποτα- για να πηγαίνει υψηλού επιπέδου επιστημονικό προσωπικό στις απομακρυσμένες περιοχές, στα απομακρυσμένα ιδρύματα εκτός Αθηνών και Θεσσαλονίκης, όπου δυστυχώς εξειδικευμένο προσωπικό δεν πηγαίνει με απλά κίνητρα και με τους κανονικούς μισθούς.    
      Γι’ αυτό και στο νέο νομοσχέδιο βάζουμε το 2% του συνολικού τζίρου των προμηθειών να πηγαίνει στο χώρο της ψυχικής υγείας, της αποασυλοποίησης και της πρόνοιας. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Εισερχόμαστε τώρα στην πρώτη επίκαιρη ερώτηση με αριθμό 455/28/27-03-2007 του πρώην Προέδρου της Βουλής και Βουλευτή του Πανελληνίου Σοσιαλιστικού Κινήματος κ. Απόστολο Κακλαμάνη προς τον Πρωθυπουργό, σχετικά με την κατάσταση στα ανώτατα εκπαιδευτικά ιδρύματα, τις κινητοποιήσεις κ.λπ.. 
      Θα απαντήσει η Υπουργός Εθνικής Παιδείας και Θρησκευμάτων.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, να μη διαβάσετε την επίκαιρη ερώτηση. 
      ΠΡΟΕΔΡΕΥΩΝ (Ιωάννης Τραγάκης): Να μην τη διαβάσω. Άρα, δεν θα συζητηθεί η επίκαιρη ερώτηση.
      ΑΠΟΣΤΟΛΟΣ ΚΑΚΛΑΜΑΝΗΣ: Να μην την διαβάσετε, διότι, κύριε Πρόεδρε, θα γνωρίζετε ότι επανακατατέθηκε αυτή η ερώτηση.
      ΠΡΟΕΔΡΕΥΩΝ (Ιωάννης Τραγάκης): Το γνωρίζω, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Λυπάμαι, αλλά τα παρακμιακά φαινόμενα κοινωνικής και πολιτικής βίας που παρακολουθούμε αυτόν τον καιρό, όπως η χθεσινή αλληλοσφαγή στη λεωφόρο Λαυρίου των χούλιγκανς…
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, θα ήθελα να σας παρακαλέσω, εσείς ειδικά…
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ, αφήστε με να ολοκληρώσω, εφόσον μου δώσετε το λόγο. 
      Ακόμη και η ανεξέλεγκτη βία των κουκουλοφόρων στο κέντρο της Αθήνας, δεν είναι άσχετη με την απαξίωση των θεσμών στην οποία πρωτοστατεί ο ίδιος ο Πρωθυπουργός. Και είναι ο κορυφαίος θεσμός το Κοινοβούλιο.
      ΠΡΟΕΔΡΕΥΩΝ (Ιωάννης Τραγάκης): Να κάνετε την παρατήρησή σας, σας παρακαλώ πολύ, για ποιο λόγο δεν δέχεστε να συζητηθεί, αλλά να είμαστε και πάνω στο θέμα.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, κύριε Πρόεδρε, αφήστε με να ολοκληρώσω τη φράση μου και εσείς να πείτε ό,τι θέλετε μετά.
      ΠΡΟΕΔΡΕΥΩΝ (Ιωάννης Τραγάκης): Όχι, εμένα, όπως γνωρίζετε, με ενδιαφέρει να τηρείται ο Κανονισμός.
      ΑΠΟΣΤΟΛΟΣ ΚΑΚΛΑΜΑΝΗΣ: Ωραία, αλλά αφήστε να ολοκληρώσει ο Βουλευτής τη φράση του τουλάχιστον. Δεν είναι σωστή και η εικόνα του Κοινοβουλίου.
      ΠΡΟΕΔΡΕΥΩΝ (Ιωάννης Τραγάκης): Τη φράση σας να την ολοκληρώσετε.
      ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε. Η εικόνα του Κοινοβουλίου, την προηγούμενη εβδομάδα, όταν, αντί να εγκαλεί το Προεδρείο τον Πρωθυπουργό γι’ αυτήν τη συμπεριφορά, γίνεται συνήγορός του και μάλιστα παρουσιάζοντας στοιχεία ανακριβή για την αντίθετη, προς τη συμπεριφορά του κ. Καραμανλή, συμπεριφορά του πρώην Πρωθυπουργού κ. Σημίτη και ψέγοντας εμένα … 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, πίστευα ό,τι δεν θα επανερχόσασταν σ΄ αυτό το θέμα. Με συγχωρείτε που σας διακόπτω.
      ΑΠΟΣΤΟΛΟΣ ΚΑΚΛΑΜΑΝΗΣ: … να ακούει το πανελλήνιο ότι είμαι εκτός Κανονισμού, διότι ζητούσα να αναφερθούν τα πραγματικά στοιχεία, δεν είναι η καλύτερη εικόνα κατά τη γνώμη μου, ώστε αυτός ο θεσμός να μην απαξιώνεται περαιτέρω.  
      ΠΡΟΕΔΡΕΥΩΝ (Ιωάννης Τραγάκης): Ωραία. Εντάξει, κύριε Πρόεδρε. Ευχαριστούμε.
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ δεν θα ανεχθώ και δεν θα συμπράξω σ’ αυτήν τη συμπεριφορά. Να μη συζητηθεί λοιπόν.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      Θα συζητηθεί η τρίτη επίκαιρη ερώτηση με αριθμό 448/27-03-2007 του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Αγροτικής Ανάπτυξης και Τροφίμων και Ανάπτυξης, σχετικά με τη λήψη μέτρων στήριξης του εισοδήματος των κτηνοτρόφων, την ανάπτυξη της κτηνοτροφίας, κ.λπ..
      Η επίκαιρη ερώτηση του κ. Αλαβάνου έχει ως εξής: 
      «Οι δυναμικές κινητοποιήσεις των κτηνοτρόφων όλης της χώρας αποτυπώνουν την απόγνωση στην οποία βρίσκονται λόγω της μεγάλης μείωσης του εισοδήματός τους και των σοβαρών προβλημάτων που αντιμετωπίζουν στην παραγωγική τους δραστηριότητα. Οι κτηνοτρόφοι διαμαρτύρονται για τις χαμηλές τιμές πώλησης, το αυξημένο κόστος παραγωγής λόγω του υψηλού κόστους των ζωοτροφών και του πετρελαίου, καταγγέλλουν το καρτέλ εμπόρων και τυροκόμων που κρατά χαμηλά τις τιμές στον παραγωγό και υψηλές στην κατανάλωση, ζητούν την εντατικοποίηση των ελέγχων του ΕΛ.Ο.Γ. και του Ε.Φ.Ε.Τ., αλλά και των τελωνειακών αρχών και κτηνιατρικών αρχών, για τα εισαγόμενα προϊόντα και την επιβολή αυστηρότερων προστίμων. 
      Δεδομένης της επιτακτικής ανάγκης όχι μόνο της στήριξης του εισοδήματος των κτηνοτρόφων αλλά και της ανάπτυξης της κτηνοτροφίας, συμβατικής και βιολογικής, ερωτώνται οι κύριοι Υπουργοί:
      1.Με ποια συγκεκριμένα μέτρα, οικονομικά, διαρθρωτικά, θεσμικά, θα στηρίξει η Κυβέρνηση το εισόδημα των κτηνοτρόφων και θα αναδείξει την ανάπτυξη της κτηνοτροφίας σε υψηλής προτεραιότητας στόχο για την αγροτική πολιτική της χώρας;
      2. Θα εγκαταλείψει την εκφρασθείσα θέση του Υπουργείου Ανάπτυξης ότι «σε μια ελεύθερη οικονομία της αγοράς, που κρατεί σε όλα τα κράτη μέλη της Ευρωπαϊκής Ένωσης κατά τις επιταγές της Κοινότητας, οι τιμές του γάλακτος διαμορφώνονται ελεύθερα» και θα προχωρήσει σε μέτρα για προστασία παραγωγών και καταναλωτών από εναρμονισμένες πρακτικές των βιομηχανιών γάλακτος και τυριών, από ανεξέλεγκτες ως προς την ποιότητα και προέλευσή τους εισαγωγές, από κερδοσκοπία μεσαζόντων και εμπόρων;» 
      Κύριε Υφυπουργέ, έχετε το λόγο για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, το θέμα το οποίο καλούμαστε να συζητήσουμε είναι ένα μείζον θέμα για την ελληνική περιφέρεια και θεωρώ ότι στο σύντομο χρονικό διάστημα που έχουμε στη διάθεσή μας, είναι δύσκολο να αναλυθεί. Πρέπει να πούμε όμως ότι η ελληνική κτηνοτροφία επί σειρά ετών ήταν ένας ξεχασμένος κλάδος για την ελληνική αγροτική οικονομία. 
      Η σχέση 75% προς 25%, φυτικής προς ζωική παραγωγή, οι μεγάλες εισαγωγές προϊόντων ζωικής προέλευσης από τρίτες χώρες αλλά και από χώρες της Ευρωπαϊκή Ένωσης που πραγματοποιούνταν τα προηγούμενα χρόνια, αλλά και το γεγονός ότι όλο και λιγότεροι νέοι άνθρωποι επέλεγαν το επάγγελμα του κτηνοτρόφου αποδεικνύει του λόγου το αληθές. 
      Με σειρά μέτρων που ήδη έχουμε λάβει και με σημαντικά μέτρα που προγραμματίζουμε στο αμέσως προσεχές διάστημα να θεσμοθετήσουμε, αλλάζουμε τη φορά των πραγμάτων και επιχειρούμε να μετατρέψουμε την ελληνική κτηνοτροφία από μεγάλο «ασθενή» της αγροτικής μας οικονομίας, στην ατμομηχανή που θα σύρει την ανάπτυξη της υπαίθρου. 
      Σημαντικά μέτρα όπως η οριστική κατοχύρωση της φέτας ως προστατευόμενης ονομασίας προέλευσης ελληνικού προϊόντος, η αποτελεσματική αντιμετώπιση των ελληνοποιήσεων αμνοεριφίων, η εξονυχιστική έρευνα για το καρτέλ του αγελαδινού αλλά και του αιγοπρόβειου γάλακτος, η νομιμοποίηση παλαιών κτηνοτροφικών εγκαταστάσεων, η στελέχωση των κτηνιατρικών υπηρεσιών της χώρας με διακόσιους σαράντα νέους κτηνίατρους, η αναδιοργάνωση και η στελέχωση του Ελληνικού Οργανισμού Γάλακτος και η αποτελεσματική λειτουργία του, τόσο στον ελεγκτικό τομέα όσο και στον τομέα της ενημέρωσης των κτηνοτρόφων και προβολής του ελληνικού γάλακτος, η πραγματοποίηση για πρώτη φορά ελέγχων του ισοζυγίου όλων των βιομηχανιών γάλακτος σε τακτά διαστήματα, έτσι ώστε να διασφαλίζεται η ποιότητα των παραγόμενων κτηνοτροφικών προϊόντων και να προσδιορίζεται η προέλευση των πρώτων υλών τους, είναι κάποια από τα είκοσι οκτώ μέτρα που πήραμε, για τη στήριξη της ελληνικής κτηνοτροφίας και τα οποία θα καταθέσω στα Πρακτικά. 
      Αποτέλεσμα αυτών, ήταν να αυξηθεί η παραγωγή προϊόντων ζωικής προέλευσης στη χώρα μας, να υπερδιπλασιαστεί στην τελευταία προκήρυξη ο αριθμός των επενδυτικών σχεδίων, για την ίδρυση και τον εκσυγχρονισμό των κτηνοτροφικών εγκαταστάσεων, να εγκριθεί σημαντικός αριθμός επενδυτικών σχεδίων στον τομέα της μεταποίησης προϊόντων ζωικής προέλευσης και να αυξηθεί κατά 50% η ένταξη μονάδων στη βιολογική γεωργία. 
      Οι τιμές των προϊόντων ζωικής προέλευσης και το 2005 και το 2006 σημείωσαν αύξηση. Οι μέσες τιμές του αγελαδινού γάλακτος το 2005 και στις αρχές του 2006, έφθασαν στα υψηλότερα επίπεδα της τελευταίας πενταετίας. Από 0,34 λεπτά το κιλό πήγαμε στα 0,36 λεπτά το κιλό. Υπήρξε μια μικρή κάμψη το 2006, όμως οι τιμές έχουν επανέλθει στα υψηλά επίπεδα. 
      Αντίστοιχα, οι μέσες τιμές για το πρόβειο γάλα από 0,84 λεπτά το 2003 έφθασαν τα 0,91 λεπτά το πρώτο επτάμηνο του 2006 και στο γίδινο γάλα από 0,49 το 2003 πήγαμε στα 0,54 το 2006. Είχαμε κατακόρυφη αύξηση όμως στην παραγωγή του γάλακτος, με αποτέλεσμα να υπάρχει μια μικρή κάμψη των τιμών. Όμως προσπαθούμε, με τη διεύρυνση της αγοράς και την προστασία της ελληνικής φέτας, να επαναφέρουμε τις τιμές στα επίπεδα της προηγούμενης χρονιάς. 
      Πέραν αυτών πρέπει να πούμε όσον αφορά και τις  τιμές των αμνοεριφίων, ότι λόγω των ελέγχων που κάναμε και το 2005 και το 2006 αλλά και τη φετινή χρονιά, οι τιμές διαμορφώθηκαν το 2005 από 6 έως 7 ευρώ, έναντι 4 έως 5 ευρώ των προηγουμένων ετών. Το ίδιο και για το 2006. Και οι παραγωγοί απήλαυσαν πολύ καλών τιμών. Θέλω να σας πω ότι για τις προσπάθειές μας αυτές έχουμε λάβει συγχαρητήριες επιστολές από κτηνοτροφικές οργανώσεις όλης της Ελλάδος, τις οποίες θα καταθέσω στα Πρακτικά. Γίνεται μια σημαντική προσπάθεια, έτσι ώστε να στηριχθεί αυτός ο ευαίσθητος κλάδος για την ανάπτυξη της ελληνικής περιφέρειας. 
      Στη δευτερολογία μου θα αναφέρω μέτρα, τα οποία είμαστε έτοιμοι να θεσμοθετήσουμε άμεσα, έτσι ώστε προβλήματα, που επί σειρά ετών ταλάνιζαν τους Έλληνες κτηνοτρόφους, να βρουν τη λύση τους και να στηριχθεί το εισόδημα των Ελλήνων κτηνοτρόφων σ’ όλη τη χώρα. 
      (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
      Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος. Θα έχετε άνεση χρόνου.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
      Κύριε Υπουργέ, σας παρακολούθησα προσεκτικά και νομίζω ότι υπάρχει μια μεγάλη αντίφαση ανάμεσα σ’ αυτά που λέτε και την εικόνα που παρουσιάζετε κι αυτό που βλέπει κάποιος όταν πλησιάσει τους παραγωγούς. Το βλέπει και μέσα από τα Μέσα Μαζικής Ενημέρωσης πια, με το γάλα το οποίο χύνεται από απόγνωση, γιατί σήμερα βρίσκονται εν κινδύνω, νομίζω, σχεδόν όλες οι μικρές και μεσαίες κτηνοτροφικές μονάδες στη χώρα μας.
      Τα πρώτο σημείο που θα ήθελα να θέσω είναι ότι περιμένουν το Πάσχα. Το Πάσχα είναι μια μεγάλη δυνατότητα γι’ αυτούς να μειώσουν τις ζημιές και να κάνουν κάποιες  εισπράξεις.
      Αυτό ισχύει ειδικά για τους παραγωγούς κρέατος αιγοπροβάτων. Ακόμη, περιμένουν να μειώσουν τις τιμές, να βάλουν σε καλύτερη βάση την επιχείρησή τους, να πάρουν μια ανάσα. Σήμερα, όμως, κυριολεκτικά, είναι σε απόγνωση.
      Μου είπατε στοιχεία. Να σας πω και εγώ. Χτες στη μεγάλη αγορά της Δράμας, δεν υπήρξε συμφωνία μεταξύ εμπόρων και παραγωγών, γιατί οι έμποροι προτείνανε τιμές χαμηλότερες από τις περυσινές. Εσείς ο ίδιος είπατε μέχρι 7 ευρώ πέρυσι. Φέτος προτείνουν 6 ευρώ. Οι παραγωγοί είναι σε απόγνωση. Ποια βοήθεια τους δίνει η Κυβέρνηση; Καμμία. Τους υπονομεύει. Βγαίνει ο Υφυπουργός Ανάπτυξης κ. Παπαθανασίου και λέει, περιμένετε μην αγοράσετε, γιατί δεν έχει διαφορά το ρουμανικό και το βουλγαρικό από το ελληνικό κρέας. Έτσι τους καταδικάζει κυριολεκτικά. Θα ήθελα μια τοποθέτηση σ’ αυτό.
      Επί χρόνια ήμουν Ευρωβουλευτής και ξέρω ότι το λιγότερο που κάνει κάθε κυβέρνηση είναι να αναδεικνύει και να προβάλλει το δικό της εγχώριο προϊόν. Πριν από λίγες ημέρες, ήμουν σε μια πανελλαδική σύσκεψη των προέδρων των κτηνοτροφικών συλλόγων, που οργάνωσε ο πρόεδρος του συλλόγου της Χαλκίδας κ. Καμπούρης. Εκεί αντιμετώπισα μια κατάσταση ακραίας απόγνωσης.
      Δεύτερο θέμα είναι αυτό των ελέγχων, σχετικά με τις εισαγωγές στο γάλα. Είναι ένα μεγάλο πρόβλημα. Όλοι το δέχονται αυτό. Δεν υπάρχει έλεγχος στις εισαγωγές γάλακτος. Έχουμε μια παραγωγή φέτας, πολλαπλάσια από αυτήν που θα δικαιολογούσε το παραγόμενο γάλα. Έχετε χιλιάδες ελέγχους στον Ο.Π.Ε.Κ.Ε.Π.Ε., στους κτηνοτρόφους. Γιατί δεν ενισχύετε αποφασιστικά τον ΕΛ.Ο.Γ. και τον Ε.Φ.Ε.Τ., σχετικά με τις καταχρήσεις που κάνουν οι βιομηχανίες, που έχουν έρθει στην επιφάνεια με το γνωστό καρτέλ γάλακτος και με την ασύδοτη πολιτική την οποία εφαρμόζουν;
      Τρίτο και τελευταίο θέμα είναι η βιολογική γεωργία. Χθες ήμουν στην Κατερίνη στο Λιτόχωρο και είχα επαφή με βιολογικούς παραγωγούς και κτηνοτρόφους. Βρίσκονται σε απόγνωση. Η Κυβέρνηση έχει δημιουργήσει ένα πλαίσιο το οποίο δεν λειτουργεί. Δεν μπορεί να λύσει τα προβλήματα. Ορισμένα θέματα θα έπρεπε άμεσα να τα αντιμετωπίσει. Είναι η απλοποίηση και η συντόμευση των διαδικασιών. Έχουν καταστραφεί τα κεφάλαιά τους και οι προσπάθειές τους μέσα σε μια γραφειοκρατία, με χιλιάδες άδειες που χρειάζονται και με το χρόνο τον οποίον χάνουν. Χρειάζονται και παρεμβάσεις, για να υπάρξουν σφαγεία σε μικρή κλίμακα και δυνατότητες πιστοποίησης, ώστε να μην αναγκάζονται να κάνουν αυτό που το ξέρετε, κύριε Υπουργέ, δηλαδή να δίνουν χοιρινό βιολογικό κρέας ως συμβατικό, προκειμένου να μην σαπίσει.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός, έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, θέσατε τρία θέματα. Το πρώτο είναι η απροτροπή των ελληνοποιήσεων και οι έλεγχοι που γίνονται στην αγορά. Θέλω να σας πω ότι τα προηγούμενα δύο χρόνια και φέτος, είναι η πρώτη φορά που γίνονται τόσο συστηματικοί έλεγχοι στην αγορά. Ο όρος ελληνοποίηση δεν υπήρχε στην προηγούμενη κυβέρνηση. Έλεγαν πως δεν υπάρχουν ελληνοποιήσεις. Εμείς με τη βοήθεια του Σ.Δ.Ο.Ε., του Υπουργείου Οικονομικών, της Ελληνικής Αστυνομίας και του Υπουργείου Ανάπτυξης, κάναμε μια εκστρατεία και για πρώτη φορά το 2005 τα ελληνικά διετέθησαν ως ελληνικά και τα εισαγόμενα ως εισαγόμενα, με μια σημαντική διαφορά στις τιμές των ελληνικών από τα εισαγόμενα.
      Και φέτος παρ’ ότι η Βουλγαρία και η Ρουμανία είναι μέλη της Ευρωπαϊκής Ένωσης, πήραμε μια σειρά μέτρων, μέτρα τα οποία μας έχουν φέρει στα πρόθυρα του Ευρωπαϊκού Δικαστηρίου. Θα διαβάσατε ότι χθες είχαμε καταγγελία από την Ευρωπαϊκή Ένωση ότι δεν επιτρέπουμε να εισάγονται προς πάχυνση αμνοερίφια. Όμως εμείς αυτά τα μέτρα τα έχουμε πάρει και έχουμε μια πολύ καλή συνεργασία και με την Ελληνική Αστυνομία. Έχουν εκδοθεί οι σχετικές εγκύκλιοι και γίνονται οι έλεγχοι και με το Υπουργείο Οικονομικών αποτρέποντας τις ελληνοποιήσεις.
      Θέλω να σας πω, επειδή αναφερθήκατε στο Υπουργείο Ανάπτυξης ότι γίνονται συστηματικότατοι έλεγχοι από το Υπουργείο Ανάπτυξης και από τον Ε.Φ.Ε.Τ., έτσι ώστε να μην παραπλανηθεί για αυτήν τη χρονιά ο καταναλωτής.
      Είπατε ότι μετείχατε σε μια σύσκεψη με τον κ. Καμπούρη. Και εγώ έχω πάει σε πάρα πολλές συσκέψεις. Επειδή παρακολουθούμε πολύ στενά τις διαδικασίες, πρέπει να σας πω ότι χθες είχαμε διαπραγμάτευση τιμών. Οι κτηνοτρόφοι ζήτησαν 8 ευρώ, αλλά οι έμποροι τους έδωσαν 6 ευρώ. Η διαπραγμάτευση συνεχίζεται.
      Όσον αφορά τη φέτα, θέλω να σας πω ότι για πρώτη φορά γίνονται τόσο συστηματικοί έλεγχοι στην αγορά. Για πρώτη φορά ο Ελληνικός Οργανισμός Γάλακτος που έχει αναδιοργανωθεί –τον παραλάβαμε διαλυμένο, προσλάβαμε επιπλέον εξήντα στελέχη, γεωπόνους, κτηνιάτρους- πραγματοποιεί ισοζύγια και μάλιστα με τη συνδρομή ορκωτών ελεγκτών, έτσι ώστε πλέον να γνωρίζουμε τι εισάγεται ως πρώτη ύλη στις γαλακτοβιομηχανίες, τι παράγεται και πώς αυτό διατίθεται στην αγορά. 
      Έχουμε σημαντικά αποτελέσματα στον τομέα αυτό. Πριν από τρεις ημέρες ο ΕΛ.Ο.Γ. από έλεγχο που έκανε με ορκωτό λογιστή διαπίστωσε παρατυπίες και νοθεία φέτας και επιβάλαμε το υψηλότερο πρόστιμο σε βιομηχανία της Μαγνησίας και έχουμε επίσης στείλει την υπόθεση αυτή στον εισαγγελέα. 
      Θέλω να σας πω, λοιπόν, ότι παίρνουμε σημαντικά μέτρα για την προστασία της φέτας. Ο Ελληνικός Στρατός πλέον όχι μόνο αγοράζει φέτα, αλλά ελέγχει εάν πραγματικά είναι φέτα με τη συνδρομή των υπηρεσιών του Υπουργείου  Αγροτικής Ανάπτυξης και Τροφίμων.
      Για πρώτη φορά όλα τα νοσοκομεία της χώρας έχουν συνεργασία με το Υπουργείο Υγείας. Φέτα, πραγματική φέτα, προμηθεύονται και το ελέγχουμε αυτό. Ακόμη και το τυροκομείο, ελέγχουμε που προμηθεύει αυτήν τη φέτα στα ελληνικά νοσοκομεία. Γίνεται μια προσπάθεια προβολής της φέτας στο εξωτερικό, έτσι ώστε να διευρύνουμε την αγορά, για να μπορέσουν να έχουν καλύτερες τιμές οι Έλληνες παραγωγοί. 
      Για τα βιολογικά προϊόντα θέλω να σας πω, κύριε Πρόεδρε, ότι προσπαθούμε να απλοποιήσουμε τις διαδικασίες, διότι σημείωσε κατακόρυφη αύξηση την τελευταία περίοδο η βιολογική κτηνοτροφία, όμως υπάρχουν περιορισμοί από το σχετικό Κανονισμό της Ευρωπαϊκής Ένωσης. 
      Θα κοιτάξουμε, λοιπόν, στα πλαίσια της Δ΄ Προγραμματικής Περιόδου, σε όλες τις προκηρύξεις που θα γίνουν να απλοποιήσουμε και άλλο τις διαδικασίες, έτσι ώστε να διευκολύνουμε αυτούς που ασχολούνται με τη βιολογική κτηνοτροφία και που κυρίως –και αυτό είναι πολύ σημαντικό- είναι νέοι άνθρωποι, έτσι ώστε να μπουν στα προγράμματα και να εισπράττουν τις επιδοτήσεις της Ευρωπαϊκής Ένωσης. 
      Θέλω να σας πω επίσης, κύριε Πρόεδρε, ότι έχουμε έτοιμο νομοσχέδιο για τη στήριξη της ελληνικής κτηνοτροφίας με σημαντικά μέτρα που θα λύσουν προβλήματα που επί σειρά ετών έχουν ταλανίσει τους Έλληνες κτηνοτρόφους. Σε ορισμένα απ’ αυτά παρακολούθησα ότι πολύ σωστά και εύστοχα αναφερθήκατε και εσείς στην ομιλία, που πριν από λίγες ημέρες κάνατε εδώ στη Βουλή. 
      Προχωρούμε, λοιπόν, και δίνουμε λύση στα προβλήματα των αδειοδοτήσεων. Αυστηροποιούμε το σύστημα ελέγχου εισαγόμενων αιγοπροβάτων. Αυξάνουμε τις καλύψεις στην ελληνική κτηνοτροφία από τον Ελληνικό Οργανισμό Γεωργικών Ασφαλίσεων, τον ΕΛ.Γ.Α., και παίρνουμε μέτρα έτσι ώστε επιπλέον να κάνουμε ελέγχους σε εισαγόμενο γάλα και να επιβάλουμε για πρώτη φορά εισφορά υπέρ ΕΛ.Ο.Γ. και στο εισαγόμενο γάλα. 
      Θεωρούμε ότι τα μέτρα αυτά, τα οποία λαμβάνουμε με τη σύμφωνη γνώμη των εκπροσώπων των κτηνοτρόφων και της ΠΑ.ΣΕ.ΓΕ.Σ., θα δώσουν μια νέα ώθηση στην ελληνική κτηνοτροφία και πιστεύουμε ότι η ελληνική κτηνοτροφία με τα μέτρα που λαμβάνονται και με το κλίμα εμπιστοσύνης που έχει εμπεδωθεί μεταξύ του Υπουργείου Αγροτικής Ανάπτυξης και των κτηνοτρόφων, μπορεί να σύρει πραγματικά –το πιστεύουμε αυτό- την ατμομηχανή της ελληνικής γεωργίας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Επίκαιρες ερωτήσεις δεύτερου κύκλου:
      Η πρώτη με αριθμό πρωτ. 449/27-3-2007 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Αντωνίας Αντωνίου προς τον Υπουργό Οικονομίας και Οικονομικών, σχετικά με τις καθυστερήσεις στην πληρωμή των αποζημιώσεων για τις απαλλοτριώσεις του οδικού άξονα Αταλάντη-όρια Νομού Βοιωτίας κ.λπ. διαγράφεται λόγω κωλύματος του κυρίου Υπουργού. 
	Η δεύτερη με αριθμό πρωτ. 450/27-3-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων καπνοπαραγωγών της επαρχίας Ελασσόνας από τον κηλιδωτό ιό του μαρασμού του καπνού κ.λπ. επίσης διαγράφεται. 
      Η τρίτη με αριθμό πρωτ. 454/27-3-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διευθέτηση του ρέματος Εσχατιάς στη Δυτική Αττικής κ.λπ. επίσης διαγράφεται, λόγω κωλύματος του κυρίου Υπουργού. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 49/24/26-2-2007 επίκαιρη επερώτηση των Βουλευτών του Πανελληνίου Σοσιαλιστικού Κινήματος κ.κ. Κωνσταντίνου Ρόβλια, Θεοχάρη Τσιόκα, Αριστείδη Μουσιώνη, Παναγιώτη Αντωνακόπουλου, Μιλτιάδη Βέρρα, Λεωνίδα Γρηγοράκου, Μαρίας Δαμανάκη, Ροδούλας Ζήση, Δημητρίου Λιντζέρη, Ιωάννη Μανιάτη, Έκτορα Νασιώκα, Μιλτιάδη Παπαϊωάννου, Αικατερίνης Περλεπέ-Σηφουνάκη, Χρήστου Πρωτόπαπα, Συλβάνας Ράπτη, Νικόλαου Σαλαγιάννη, Εμμανουήλ Σκουλάκη, Εμμανουήλ Στρατάκη, Στέφανου Τζουμάκα, Αθανάσιου Τσούρα, Εμμανουήλ Φραγκιαδουλάκη, Απόστολου Φωτιάδη, Χρήστου Χάιδου, Παρασκευής (Εύης) Χριστοφιλοπούλου και Αναστασίου Χωρέμη προς τον Υπουργό Μεταφορών και Επικοινωνιών, σχετικά με την Εταιρεία Θερμικών Λεωφορείων (Ε.ΘΕ.Λ.).
      Το λόγο έχει ο πρώτος επερωτών Βουλευτής κ. Κωνσταντίνος Ρόβλιας. 
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, η διοίκηση, τα έργα και οι ημέρες, τα ψεύδη και τα αρνητικά αποτελέσματα της Ε.ΘΕ.Λ. αποτελούν μία μικρογραφία της Κυβέρνησης της Νέας Δημοκρατίας και του τρόπου διακυβέρνησης της χώρας από αυτήν. 
      Η Ε.ΘΕ.Λ. έχει όλα τα στοιχεία που έχει και η Κυβέρνηση Καραμανλή: Έπαρση, αναξιοκρατία, αδιαφάνεια, κομματισμό, παράγκες, συμφέροντα, ανεπάρκεια και τελική αποτυχία. 
      Κύριε Υπουργέ, όπως γνωρίζετε από τις συνεχείς καταγγελίες και τα αλλεπάλληλα δημοσιεύματα επί των ημερών της Κυβέρνησής σας, υπάλληλος της Ε.ΘΕ.Λ. με τυπικά προσόντα απολυτήριο δημοτικού διοικεί στην ουσία την Ε.ΘΕ.Λ.. Αυτός ο κύριος τοποθετήθηκε από την Κυβέρνησή σας σε θέσεις-κλειδιά μέσα στην Ε.ΘΕ.Λ. σε επιτροπές προμηθειών, σε επιτροπές προσλήψεων, σε επιτροπές παραλαβής λεωφορείων κ.λπ.. Ταυτόχρονα, όμως, τον επιλέξατε και για επιθεωρητή εσωτερικού ελέγχου. Δηλαδή, ελέγχει ο ίδιος τις προμήθειες που εγκρίνει ή παραλαμβάνει ως μέλος των επιτροπών. Γιάννης κερνάει και Γιάννης πίνει! Μόνο που το ποτό είναι το δημόσιο χρήμα. 
      Βεβαίως πολύ λίγη σημασία είχε για τη Νέα Δημοκρατία η απόφαση 77/1998 του Διοικητικού Συμβουλίου της Ε.ΘΕ.Λ. που ορίζει ότι για να γίνει κάποιος επιθεωρητής εσωτερικού ελέγχου πρέπει να έχει πτυχίο πανεπιστημίου. Είναι συνήθης η καταπάτηση της νομιμότητας από την Κυβέρνησή σας. Αντί για πτυχίο πανεπιστημίου, σας αρκεί το απολυτήριο δημοτικού. 
      Η ενέργεια, λοιπόν, των τακτικών και έκτακτων οικονομικών ελέγχων στην Ε.ΘΕ.Λ. ανατέθηκε σε τελειόφοιτο δημοτικού. Αυτός ο κύριος, όμως, έχει άλλα προσόντα. Είναι εκλεκτό κομματικό στέλεχος της Νέας Δημοκρατίας. «Είναι του κόμματος» όπως έλεγε και ο τραγικός κομματάρχης του Μαυρογιαλούρου. Αυτή προφανώς είναι η αιτία που συμμετείχε σε εκατόν σαράντα τέσσερις συνεδριάσεις διαφόρων αμειβόμενων επιτροπών της Ε.ΘΕ.Λ., είτε ως μέλος, είτε και ως πρόεδρος, κατά το δεύτερο εξάμηνο του 2006. Για κάθε συνεδρίαση εισπράττει 80 με 100 ευρώ. Δηλαδή, ο κατ’ ουσίαν κομματικός επίτροπος της Ε.ΘΕ.Λ. εισέπραξε μόνο για το δεύτερο εξάμηνο του 2006 ποσό περίπου 13.000 ευρώ μόνο από τις συνεδριάσεις των επιτροπών. 
      Να τον χαίρεστε, κύριε Υπουργέ, και εσείς και η διοίκηση της Ε.ΘΕ.Λ. που τον υπηρετεί. Το θέμα αυτού του κυρίου το κατήγγειλαν οι εργαζόμενοι με εξώδικο και με μηνυτήρια αναφορά και διενεργείται προανάκριση, το έγραψαν οι εφημερίδες, ασχολήθηκαν τηλεοπτικές εκπομπές, το αναφέρουμε και στο κείμενο της επερώτησης. Εσείς, κύριε Υπουργέ, δεν ασχοληθήκατε, γιατί; Εγκρίνετε, καλύπτετε ή ανέχεστε και για ποιο λόγο; Και τι σχέση έχει το δικό σας προφίλ με τέτοιου είδους αθλιότητες; Δεν έχει καμμία σχέση. 
      Αυτός ο ίδιος κύριος, όπως σας προανέφερα, ήταν και μέλος των επιτροπών προσλήψεων τεχνικών της Ε.ΘΕ.Λ.. Κάτι θα έχετε ακούσει γι’ αυτήν την ιστορία, δεν μπορεί. Είναι εκεί, κύριε Υπουργέ, που βρέθηκαν χίλιοι επτακόσιοι  φάκελοι υποψηφίων ανοιγμένοι, εκεί που εξακόσιοι δεκατρείς φάκελοι με ελλιπή στοιχεία έκαναν βόλτες μέσα στην Ε.ΘΕ.Λ., εκεί που δεκάδες αιτήσεις υπεβλήθησαν πριν από την ημερομηνία έναρξης υποβολής των αιτήσεων –αλήθεια, με αυτές τις αιτήσεις τι έγινε; Δεν έχουμε πληροφόρηση- εκεί που δύο μέλη της επιτροπής προσλήψεων ζήτησαν να απαλλαγούν των καθηκόντων τους και εκεί που ο Διευθύνων Σύμβουλος βεβαίωνε με δελτίο Τύπου ότι υπάρχουν μόνο τρία κλειδιά του χώρου φύλαξης των φακέλων και είχε ξεχάσει ότι υπήρχε τέταρτο κλειδί, που το είχε ο ίδιος.
      Όπως γνωρίζετε, κύριε Υπουργέ, και για το θέμα των προσλήψεων τεχνικών της Ε.ΘΕ.Λ. διατάχθηκε αυτεπάγγελτα από τον αρμόδιο εισαγγελέα η διενέργεια επείγουσας προκαταρτικής εξέτασης και είναι σε εξέλιξη προανάκριση που διερευνά όλες αυτές τις παρατυπίες και παρανομίες. 
      Όλα αυτά έγιναν και γίνονται για να ευνοηθούν ημέτεροι, για να προσληφθούν ημέτεροι, για να ευνοηθούν οι λίγοι σε βάρος των πολλών. Και βεβαίως δεν είναι η πρώτη φορά, είναι η πολλοστή. Πρόκειται για τις περιώνυμες πλέον «γαλάζιες» προσλήψεις της Κυβέρνησης Καραμανλή. Η Κυβέρνηση που παίζει με την αγωνία των άνεργων νέων, που θέλει τους άνεργους νέους κομματικούς ομήρους της. 
      Εκεί, λοιπόν, στην Ε.ΘΕ.Λ. σε αυτό το ευαγές ίδρυμα του νεοδημοκρατικού ρεαλισμού έχουμε και διώξεις. Διώκονται εκδικητικά συνδικαλιστές που αποκάλυψαν τις παρανομίες των προσλήψεων. Εκδίκηση, δηλαδή, στη διαφάνεια, εκφοβισμός, κλίμα τρομοκρατίας σε βάρος των εκπροσώπων των εργαζομένων. Καταστάσεις απαράδεκτες, ανεπίτρεπτες, μοναδικές μετά τη Μεταπολίτευση. 
      Η εκδικητική μανία, όμως, δεν περιορίζεται μόνο στις διώξεις. Εκφράζεται και με σκόπιμη καθυστέρηση των συνεδριάσεων του αρμόδιου Πειθαρχικού Συμβουλίου. Σ’ αυτό προΐσταται ο διευθύνων σύμβουλος της Ε.ΘΕ.Λ., ο οποίος από τις 23 Φεβρουαρίου αρνείται να συγκαλέσει το Πειθαρχικό Συμβούλιο για να εκδοθεί απόφαση επί της δίωξης συνδικαλιστή. 
      Η δίωξη του Γενικού Γραμματέα του Σωματείου των Τεχνικών είναι πολιτική δίωξη και σαν πολιτική δίωξη και εφόσον την ανέχεσθε έχει αντανάκλαση και σε σας, κύριε Υπουργέ. Το ίδιο και η παρελκυστική τακτική του διευθύνοντα συμβούλου για καθυστέρηση έκδοσης της απόφασης από το Πειθαρχικό Συμβούλιο.
      Ο ίδιος αυτός διευθύνων σύμβουλος αποφάσισε και διέταξε δεκατέσσερις προσωρινές αναθέσεις καθηκόντων προϊσταμένων τμημάτων και υπευθύνων συνεργείων. Είναι προσωπικές και αυθαίρετες επιλογές και μάλιστα σε χρόνο ύποπτο. Γιατί ύποπτο; Διότι έχουν προκηρυχθεί οι θέσεις αυτές, τις επιλογές των οποίων θα κάνει το αρμόδιο πρωτοβάθμιο υπηρεσιακό συμβούλιο. Και έρχεται αυτός πριν αποφασίσει το συμβούλιο και λέει «εγώ προσωρινά επιλέγω αυτούς». Πρόκειται για ουσιαστική, αυθαίρετη και κομματική υποκατάσταση του αρμοδίου οργάνου από το διευθύνοντα σύμβουλο.
      Αλλά το θέμα έχει και συνέχεια. Αφού ο διευθύνων προετοίμασε πλήρως το έδαφος για τους δεκατέσσερις εκλεκτούς του, με τις προσωρινές αυτές επιλογές, αποφάσισε να διενεργήσει προσωπικές συνεντεύξεις για τις οριστικές επιλογές. Εκτός, λοιπόν, από τις «γαλάζιες» προσλήψεις για τις οποίες μιλήσαμε προηγουμένως έχουμε και τις «γαλάζιες» συνεντεύξεις στην Ε.ΘΕ.Λ., τις «γαλάζιες» προσχηματικές συνεντεύξεις της αναξιοκρατίας και της ανατροπής της αντικειμενικής σειράς κατάταξης, αυτές που βέβαια, όπως γίνονται, τις έχει καταδικάσει και το Συμβούλιο Επικρατείας. 
      Καθιερώνει, λοιπόν, ο διευθύνων σύμβουλος της Ε.ΘΕ.Λ. συνεντεύξεις για την επιλογή προϊσταμένων, παραβιάζοντας και το γενικό κανονισμό προσωπικού της Ε.ΘΕ.Λ.. Και βέβαια, βάζει τον εαυτό του στην επιτροπή συνεντεύξεων, προφανώς, για να κρίνει αντικειμενικά αυτούς που ο ίδιος επέλεξε ως προσωρινούς προϊσταμένους. Όλα αυτά μοιάζουν με κωμωδία, δεν νομίζετε; Όλα αυτά περιέχουν αυθαιρεσία, δεν νομίζετε; Όλα αυτά περιφρονούν τη σοβαρότητα, δεν νομίζετε; 
      Προσέξτε τώρα, πού έχουν οδηγήσει την Ε.ΘΕ.Λ. αυτή η διοίκηση που τη διατηρείτε στη θέση της, αλλά και οι προηγούμενες δικές σας διοικήσεις. 
      Ελλείμματα: Το 2003 η Ε.ΘΕ.Λ. είχε έλλειμμα 227,4 εκατομμύρια ευρώ. Το 2005 έχει έλλειμμα 248,4 εκατομμύρια ευρώ. Αύξηση ελλειμμάτων από το 2003 στο 2005, 21.000.000 ευρώ, δηλαδή 9%. Μιλάμε για πάνω από 7.000.000.000 δραχμές αύξηση ελλειμμάτων από το 2003 έως το 2005.
      Κόστος λειτουργίας ανά επιβάτη: Από 0,079 ευρώ το 2003 φθάνει στο 0,090 ευρώ το 2005. Αύξηση κόστους λειτουργίας 14%. 
      Συντελεστής ανάκτησης κόστους: Από 49% το 2003 μειώνεται στο 41% το 2005. Μείωση 20%.
      Καταθέτω στα Πρακτικά τους επίσημους πίνακες του Ο.Α.Σ.Α. από τα πεπραγμένα του 2005, απ’ όπου έχω αντλήσει αυτά τα στοιχεία.
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά τους προαναφερθέντες πίνακες , οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ακούστε τι γίνεται και με τα ανταλλακτικά στην Ε.ΘΕ.Λ.. Επί δεκαπέντε μέρες ήταν ακινητοποιημένα δεκαοκτώ λεωφορεία, γιατί δεν υπήρχαν ανταλλακτικά για τα φρένα. Σας αναφέρω τους αριθμούς των λεωφορείων για να με διαψεύσετε, αν υπερβάλλω στο παραμικρό.  Είναι οι εξής: «9721», «9725», «9757», «9765», «9735», «9738», «9748», «9754», «9761», «9762», «9774», «9728», «9828», «9874», «9895», «9974», «9960» και «9979». Είναι δεκαοκτώ λεωφορεία ακινητοποιημένα επί δεκαπέντε μέρες. Στις αποθήκες ανταλλακτικών της Ε.ΘΕ.Λ. επικρατεί πλήρης αποδιοργάνωση. Λείπουν επί εβδομάδες ή και μήνες ανταλλακτικά απολύτως αναγκαία, όπως τρόμπες νερού, φλάντζες, στροφόμετρα, κολώνες πλαϊνές, τακάκια φρένων κ.λπ. λόγω ανύπαρκτου προγραμματισμού. Αποτέλεσμα είναι η ακινητοποίηση των λεωφορείων, η αποδυνάμωση του στόλου, τα λιγότερα δρομολόγια, η ταλαιπωρία των πολιτών.
    Χαρακτηριστικό είναι –και αξίζει να το πούμε, αν δεν το ξέρετε, κύριε Υπουργέ- ότι προχθές πήγε στο Κ.Τ.Ε.Ο. και κόπηκε το αρθρωτό λεωφορείο με αριθμό κυκλοφορίας ΥΑΙ-1479. Δεν πέρασε από τον έλεγχο, δεν εγκρίθηκε να κυκλοφορεί. Και ξέρετε γιατί; Γιατί δεν είχαν ένα ανταλλακτικό για ένα φθαρμένο εξάρτημα που το βρήκαν, βέβαια, στο Κ.Τ.Ε.Ο.. 
    Είναι βέβαιο ότι η Ε.ΘΕ.Λ., όπως και η Κυβέρνηση, παραπαίει. Όμως, ας δούμε και τις μεγάλες επενδύσεις της Ε.ΘΕ.Λ., δηλαδή προμήθειες λεωφορείων και κατασκευή αμαξοστασίων. Είναι όλα κολλημένα. Και μη μου πείτε ότι μηδενίζω το έργο σας ή το έργο της Ε.ΘΕ.Λ.. Για να μηδενίσεις κάτι, πρέπει να υπάρχει. 
    Είναι προφανές ότι δεν αρκούν οι προθέσεις. Το αποτέλεσμα μετράει. Και το αποτέλεσμα για την Ε.ΘΕ.Λ. είναι τραγικό. Δεν υπάρχει ούτε ένας διαγωνισμός προμήθειας λεωφορείων που να ξεκίνησε και να ολοκληρώθηκε επί των ημερών της Κυβέρνησής σας. Ο μοναδικός διαγωνισμός που είναι σε εξέλιξη, ταλαιπωρείται εν μέσω ακυρώσεων –ένα κομμάτι του ακυρώθηκε, όπως ξέρετε, και επαναλαμβάνεται- εν μέσω δικαστικών προσφυγών, ανεπαρκούς συμμετοχής και προσφάτως προειδοποιητικών επιστολών της Ευρωπαϊκής Επιτροπής για παραβιάσεις του Κοινοτικού Δικαίου. 
    Η αγορά καταγγέλλει αδιαφάνεια, κύριε Υπουργέ, όταν από τους επτά διαγωνιζόμενους, απομένουν στο διαγωνισμό μόνο δύο λεωφορεία και οι υπόλοιποι αποκλείονται για τυπικούς λόγους, πριν ανοιχτεί η προσφορά τους. Προσέξτε, γιατί ο διαγωνισμός για την προμήθεια των λεωφορείων εξελίσσεται σε σκάνδαλο. 
    Το ίδιο μηδενική είναι και η κατάσταση στα έργα κατασκευής των νέων αμαξοστασίων. Για το αμαξοστάσιο της Ανθούσας πέρασαν τρία χρόνια, για να αναθέσετε απλώς τη μελέτη. Τρία χρόνια για ανάθεση μελέτης! Άγνωστο πότε θα ολοκληρωθεί η μελέτη. Άγνωστο πότε θα ανατεθεί το έργο κατασκευής και, βέβαια, ακόμα πιο άγνωστο πότε θα αποπερατωθεί. Πιθανολογώ ότι θα αποπερατωθεί επί των ημερών μας και θα σας καλέσουμε στα εγκαίνια. 
    Η Ε.ΘΕ.Λ. τίναξε τα χρονοδιαγράμματα στον αέρα. Ουδείς βιάζεται, όλα τα κάνουν με το πάσο τους. Στο αμαξοστάσιο του Θριάσιου τα πράγματα είναι χειρότερα. Μετά από τρία χρόνια, δεν έχουν εγκριθεί ούτε οι περιβαλλοντικοί όροι του έργου. Χρόνος έναρξης εργασιών: άγνωστος. 
    Επί τρία χρόνια η Ε.ΘΕ.Λ. της Νέας Δημοκρατίας καταναλώνει από το απόθεμα που παρέλαβε, όπως άλλωστε και η Κυβέρνηση. Το απόθεμα, όμως, εξαντλείται και ακούστε τις συνέπειες για τους πολίτες: Μείωση δρομολογίων, κακή εξυπηρέτηση, ουρές και διαμαρτυρίες στις στάσεις. Χρόνια είχαν να εμφανιστούν τέτοια φαινόμενα. 
    Ενδεικτικά, θέλω να αναφέρω δύο ημερομηνίες, οι οποίες είναι τυχαίες. Μπορείτε να πάρετε όποιες θέλετε και να τις συγκρίνετε με τις περσινές ημερομηνίες, δηλαδή πάλι της Ε.ΘΕ.Λ. της Νέας Δημοκρατίας. Κάνω τη σύγκριση ανάμεσα στις ημερομηνίες 19 Δεκεμβρίου 2006 και 19 Δεκεμβρίου 2005. Στις 19 Δεκεμβρίου 2005 έγιναν δεκατέσσερις χιλιάδες εννιακόσια είκοσι τέσσερα δρομολόγια. Την ίδια ημερομηνία το 2006 έγιναν δεκατέσσερις χιλιάδες τριακόσια εξήντα οκτώ δρομολόγια, δηλαδή πεντακόσια πενήντα έξι λιγότερα δρομολόγια από τον ένα χρόνο στον άλλο. Επαναλαμβάνω ότι οι ημερομηνίες είναι τυχαίες, δεν επέλεξα προβληματικές ημερομηνίες. 
    Το ίδιο συμβαίνει και με την ημερομηνία 26 Μαρτίου 2007, σε σύγκριση με την ίδια ημερομηνία του 2006. Το 2006 τα δρομολόγια ήταν δεκαπέντε χιλιάδες διακόσια τριάντα εννέα, το 2007 ήταν δεκατέσσερις χιλιάδες επτακόσια ενενήντα έξι δρομολόγια, δηλαδή τετρακόσια σαράντα τρία λιγότερα δρομολόγια από τον ένα χρόνο στον άλλο. 
    Καταθέτω στα Πρακτικά της Βουλής τους πίνακες που είναι οι επίσημοι πίνακες της Ε.ΘΕ.Λ., για να μην υπάρχει καμία αμφισβήτηση. 
       (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Και τα εισιτήρια της Ε.ΘΕ.Λ. μειώνονται από 155,7 εκατομμύρια το 2005, σε 137,6 εκατομμύρια το 2006. 
    Είναι προφανές ότι τίποτα δεν πάει καλά στην Ε.ΘΕ.Λ., όπως ακριβώς και στην Κυβέρνησή σας. Κομματικοί εγκάθετοι, ευνοιοκρατία, έλλειψη διαφάνειας, δικαστικές έρευνες, προβλήματα με την Ευρωπαϊκή Επιτροπή, κάκιστοι οικονομικοί δείκτες, αδυναμία διοίκησης, δυσαρέσκεια του κοινού. Ξέρετε, μόνο απογραφή δεν έκανε η Ε.ΘΕ.Λ.. Δεν θα το σκέφθηκαν ίσως. 
    Μια συνεχής καθοδική πορεία καταγράφεται, χωρίς προοπτική ανάσχεσης, μια καθοδική πορεία σε όλους τους τομείς, συνοδευόμενη από συμπεριφορές απαράδεκτες, που οφείλετε να ελέγξετε, κύριε Υπουργέ. Και δεν καταλαβαίνω γιατί θέλετε να επωμιστείτε την πολιτική ευθύνη για μία διοίκηση που έχει υποπέσει σε τόσα ολισθήματα. Δεν έχετε λόγο να το κάνετε, δεν έχετε λόγο να τους καλύπτετε. 
    Όμως, αφού επιλέγετε να το κάνετε, τότε δικαιούμαστε να σας λέμε ότι αναλαμβάνετε και την πολιτική ευθύνη για ό,τι έχει συμβεί και για ό,τι θα συμβεί στο μέλλον στην Ε.ΘΕ.Λ.. Αναλαμβάνετε την πολιτική ευθύνη για όλα όσα καταγγέλλουμε. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κύριε Πρόεδρε.
    Την αναλαμβάνει η Κυβέρνησή σας, μαζί με όλες τις άλλες ευθύνες για τα «τρωκτικά» της δημόσιας περιουσίας, για τα ομόλογα που ταξιδεύουν και παράγουν «μαύρο χρήμα», για τους «κουμπάρους» που είναι στα σπίτια τους και χωρίς, βέβαια, χειροπέδες, για τις υποσχέσεις και τις επιδοτήσεις προς τους αγρότες, για την εξαπάτηση των συμβασιούχων και τόσα άλλα. 
      Η αποπνικτική οσμή των σκανδάλων των τελευταίων ημερών κυριαρχεί στο πολιτικό σκηνικό: σκάνδαλα με τη διαχείριση του δημοσίου χρήματος, σκάνδαλα από στελέχη σας που κατά κανόνα συνδέονται με στενές συγγενικές σχέσεις με μεγαλοπαράγοντες της Ρηγίλλης. Δεσμοί αίματος, κόμματος, εξάρτησης, αγωνίας και εκβιασμών για το ποιος, πότε και αν θα μιλήσει για να αδειάσει το απόστημα που έσπασε. 
      Κυρίες και κύριοι συνάδελφοι, έχω την αίσθηση ότι το Σαββατοκύριακο «παίζεται» ο ανασχηματισμός. Αν γίνει ανασχηματισμός, η Κυβέρνηση θα συνεχίσει να ταλαιπωρεί τη χώρα και η μικρογραφία της, η Ε.ΘΕ.Λ., θα συνεχίσει να ταλαιπωρεί το κοινό που μετακινείται. 
      Αν δεν γίνει ανασχηματισμός, τότε φαίνεται ότι θα προκηρυχθούν εκλογές, οπότε και θα απαλλαγούμε από τη χειρότερη Κυβέρνηση που είχε η χώρα από την μεταπολίτευση και μετά.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα ήθελα να γνωστοποιήσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, τριάντα μαθητές και μαθήτριες και δύο συνοδοί δάσκαλοι από το 2ο Δημοτικό Σχολείο Αρσακείου Ψυχικού. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Επίσης, θα ήθελα να σας ενημερώσω ότι πήραμε επιστολή από το Γενικό Γραμματέα της Κοινοβουλευτικής Ομάδας της Νέας Δημοκρατίας κ. Σταύρου με την οποία ορίζεται ως Κοινοβουλευτικός Εκπρόσωπος στην παρούσα επερώτηση ο συνάδελφος κ. Μιλτιάδης Βαρβιτσιώτης. 
      Το λόγο έχει ο συνάδελφος κ. Πρωτόπαπας. 
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, οφείλω, βέβαια, να ομολογήσω ότι εσείς καλά τα έχετε καταφέρει μέχρι τώρα και δεν έχετε μπλέξει σε κανένα από τα περίφημα θέματα, τα οποία απασχολούν αυτές τις μέρες την επικαιρότητα. Προς τιμήν σας, βέβαια. 
      Όμως, ξεκινώντας την παρέμβασή μου, οφείλω να επισημάνω ότι η όλη συζήτησή μας σήμερα γίνεται υπό το κράτος σοβαρών ερωτημάτων, που έχουν δημιουργηθεί στην κοινή γνώμη γύρω απ’ αυτή την υπόθεση των ομολόγων. Το «φέρτε τα λεφτά πίσω» και το «πού είναι τα λεφτά» είναι ερωτήματα, τα οποία κυριαρχούν πια σε όλους τους Έλληνες πολίτες. Και έχω την εντύπωση ότι έχουμε να κάνουμε μ’ ένα από τα χειρότερα σκάνδαλα που έχουν γίνει στη χώρα, ίσως μεγαλύτερο και από εκείνο της υπόθεσης Κοσκωτά. 
      Έρχομαι τώρα στο ζήτημα που συζητούμε σήμερα. Έχει μεγάλη σημασία η Ε.ΘΕ.Λ., γι’ αυτό έγινε και επερώτηση. Η Ε.ΘΕ.Λ., η τέως Ε.Α.Σ., τα αστικά λεωφορεία εδώ στο Λεκανοπέδιο έχει να κάνει με την εξυπηρέτηση εκατοντάδων χιλιάδων, αν όχι εκατομμυρίων, πολιτών. Και από αυτή την σκοπιά, από την σκοπιά της εξυπηρέτησης εκατοντάδων χιλιάδων πολιτών, νομίζω ότι είμαστε υποχρεωμένοι να κουβεντιάσουμε σήμερα. 
      Τι θέλει, λοιπόν, ένας σωστός πολιτικός που αντιμετωπίζει το ζήτημα της Ε.ΘΕ.Λ.; Θέλει μια Ε.ΘΕ.Λ. σύγχρονη, μια Ε.ΘΕ.Λ. αποτελεσματική, μια Ε.ΘΕ.Λ. με επάρκεια προσωπικού, μια Ε.ΘΕ.Λ. η οποία θα έχει εργασιακή ειρήνη και ομαλότητα μιας συναντίληψης στο εσωτερικό της ως μια δημόσια εταιρεία, προκειμένου να είμαστε σε θέση, ως οργανωμένη πολιτεία, να παρέχουμε σωστές υπηρεσίες στους πολίτες. Νομίζω ότι αυτό θέλουμε ή αυτό θα έπρεπε να θέλουμε όλοι μας. Το ζήτημα είναι τι γίνεται σήμερα.
      Διαβάζω εδώ μια έρευνα, η οποία έγινε και, μάλιστα, για λογαριασμό -απ’ ό,τι πληροφορούμαι- του Υπουργείου σας, βάσει της οποίας οι δημότες βαθμολογούν το Μετρό με «9», το Σιδηρόδρομο με «7,5», το Τραμ με «6,8», τα Λεωφορεία της Ε.ΘΕ.Λ. με λίγο πάνω από τη βάση. Γιατί; Ποιος είναι ο λόγος, που υπάρχει αυτή η εικόνα; 
      Πρόκειται για μια ταλαιπωρημένη εταιρεία. Το 1990-1993 η Κυβέρνησή σας δημιούργησε μείζονα προβλήματα σ’ αυτό το χώρο. Ουσιαστικά, στην προσπάθεια να εξυπηρετήσει τους ημέτερους, τους λεγόμενους «νοικοκυραίους» -δυσφημιστική η λέξη για τους πραγματικούς νοικοκυραίους, είναι φρασεολογία του τότε Πρωθυπουργού- οδηγήθηκαν σε απολύσεις εκατοντάδες ή χιλιάδες άνθρωποι, δημιουργήθηκαν προβλήματα σε οικογένειες, δημιουργήθηκαν έντονα προβλήματα στην Αθήνα, φτάσαμε σε εκρηκτικές καταστάσεις και τελικά, ευτυχώς, ήρθε ξανά το ΠΑ.ΣΟ.Κ. και ηρέμησαν τα πνεύματα με τη δημιουργία της νέας επιχείρησης. 
      Αυτή καθ’ αυτή η δημιουργία της νέας επιχείρησης δεν έλυσε, βέβαια, όλα τα προβλήματα. Και εμείς αντιμετωπίσαμε πάρα πολλά ζητήματα. Μάλιστα, ξέρω πολύ καλά ότι αντιμετωπίσαμε και ελλείμματα ορισμένες φορές, αντιμετωπίσαμε και προβλήματα προσωπικού, αντιμετωπίσαμε και προβλήματα με ορισμένες διοικήσεις στο παρελθόν και ομολογώ ότι είναι μια πραγματικότητα. Όμως, στο τέλος, φτάσαμε σ’ ένα καλό σημείο. Φτάσαμε, λοιπόν, στο σημείο να υπάρχει μια συγκροτημένη εταιρεία με προοπτικές, με δυνατότητες, με ανανεωμένο προσωπικό και εν πάση περιπτώσει, έχοντας δρομολογήσει μια «λεωφόρο επιτυχίας» γι’ αυτήν την ιδιαίτερα σημαντική δημόσια επιχείρηση. 
      Αυτή ήταν η κατάσταση, όταν την παραλάβατε. Ήταν πολύ πιο σημαντική και σ’ ένα πολύ καλό δρόμο σε σχέση με το παρελθόν. Είναι ίδια η κατάσταση τώρα; Φοβάμαι πως όχι. 
      Εδώ έχω κάποια στοιχεία –φαντάζομαι ότι θα μας τα επιβεβαιώσουν- τα οποία λένε ότι ενώ στις δώδεκα η ώρα έχουμε χίλια πεντακόσια σαράντα λεωφορεία, την ώρα που ο κόσμος θέλει να πάει σπίτι του -δηλαδή στις δύο, στις τρεις και στις τέσσερις η ώρα - μειώνονται. Γίνονται χίλια τετρακόσια πενήντα έξι ή χίλια τετρακόσια δεκαεπτά. Δηλαδή εκατόν τριάντα λεωφορεία αποσύρονται την ώρα, αιχμής, την ώρα που ο απλός πολίτης, που δεν έχει την πολυτέλεια να κατεβάζει το προσωπικό του αυτοκίνητο στο κέντρο της Αθήνας, θέλει να πάει σπίτι του. 
      Και ερωτώ: Γιατί; Τι συμβαίνει; Γιατί υπάρχει μείωση του συγκοινωνιακού έργου της Ε.ΘΕ.Λ.; Αυτό βγαίνει και από τα επίσημα στοιχεία. Διαβάζω ότι στις 26-3-2007 προγραμματίστηκαν δεκαπέντε χιλιάδες οκτακόσια ενενήντα δρομολόγια λεωφορείων και πραγματοποιήθηκαν δεκατέσσερις χιλιάδες επτακόσια ενενήντα έξι, ενώ την αντίστοιχη χρονιά του 2006 είχαν πραγματοποιηθεί περίπου πεντακόσια παραπάνω. Γιατί; Γιατί μειώθηκαν κατά πεντακόσια περίπου τα δρομολόγια που έγιναν την ίδια μέρα το 2007, απ’ ό,τι την ίδια μέρα του 2006; Τι είναι αυτό που συμβαίνει; Γιατί ταλαιπωρείται η εταιρεία; Γιατί ταλαιπωρούνται οι πολίτες; Γιατί αυτό είναι που μας ενδιαφέρει πάνω απ’ όλα. 
      Τα εσωτερικά δεδομένα της εταιρείας. Πιστεύετε, κύριε Υπουργέ, ότι μια εταιρεία μπορεί να προχωρήσει, με το εσωτερικό πρόβλημα που έχει δημιουργηθεί, στην επιχείρηση; Μπορώ να σας πω και για τα ανταλλακτικά. Έχω εδώ ένα στοιχείο ότι τα ανταλλακτικά έχουν επάρκεια δεκαπέντε έως είκοσι ημερών, αντί δύο – τριών μηνών, που είχαν την περίοδο του ΠΑ.ΣΟ.Κ.. Διότι έτσι και -ω μη γένοιτο- συμβεί κάτι, έτσι και δημιουργηθούν κάποια περισσότερα προβλήματα, θα ακινητοποιηθούν περισσότερα λεωφορεία. Την ίδια στιγμή οι διαγωνισμοί του φυσικού αερίου δεν προχωρούν. Την ίδια στιγμή οι άλλοι διαγωνισμοί ακυρώνονται. Την ίδια στιγμή οι διαγωνισμοί για τα μικρά ή τα αρθρωτά λεωφορεία ταλαιπωρούνται και δημιουργείται μια περιρρέουσα ατμόσφαιρα ιδιαίτερα αρνητική στην αγορά. Ρωτάμε: Γιατί; 
      Βέβαια, υπάρχει και το τελευταίο σημείο: το εργασιακό κλίμα. Όταν μια επιχείρηση αντιμετωπίζει τέτοια προβλήματα, όταν βλέπει τα ελλείμματα να διευρύνονται, το έργο να μειώνεται, στα λεωφορεία να μην μπορούν να γίνουν διαγωνισμοί, συνεχώς να δημιουργούνται προβλήματα, να μειώνονται οι διαδρομές, να ταλαιπωρείται ο κόσμος, να χειροτερεύει –κακώς, γιατί εμένα με ενοχλεί αυτό – η γνώμη του κόσμου για την Ε.ΘΕ.Λ., θα περίμενε κανείς να υπάρχει μια αγωνία. Να βελτιώσουμε τα πράγματα. Να καλέσουμε τους εργαζόμενους. Να βρούμε κοινά αποδεκτές λύσεις. Να ενώσουμε όλοι τις δυνάμεις μας, για να προχωρήσουμε μπροστά. 
      Αντ’ αυτού, τι βλέπω εδώ; Συγκρούσεις και διώξεις. Οι εργαζόμενοι κατήγγειλαν διάτρητο διαγωνισμό προσλήψεων τεχνικού προσωπικού. Πιστεύετε, εσείς προσωπικά, κύριε Υπουργέ, ότι έγινε καλώς ο διαγωνισμός; Εγώ είμαι βέβαιος ότι δεν το πιστεύετε. Εγώ είμαι βέβαιος ότι οι εργαζόμενοι έχουν δίκιο, δηλαδή ότι ο διαγωνισμός είναι διάτρητος και ότι έγιναν πάσης φύσεως απάτες –διότι έτσι ονομάζονται- προκειμένου να εξυπηρετηθούν πελατειακές σχέσεις στο χώρο της Ε.ΘΕ.Λ.. Το κατήγγειλαν οι εργαζόμενοι. 
      Τι έπρεπε να κάνει η πολιτεία; Να εξετάσει τις καταγγελίες και να σταθεί ιδιαίτερα αυστηρά σε εκείνους, οι οποίοι πρωτοστάτησαν -αυτό το απαιτούμε και από εσάς- σε αυτήν την ιστορία. 
      Αντ’ αυτού τι έγινε; Εδιώχθη ο Γενικός Γραμματέας του Σωματείου των Τεχνικών της Ε.ΘΕ.Λ.. Απαράδεκτο! Πρωτοφανές! Πραγματικά, είναι ένα εξοργιστικό ζήτημα. Δεν ταιριάζει σε οργανωμένη δημοκρατική πολιτεία να διώκεις έναν συνδικαλιστή, δηλαδή να χρησιμοποιείς την κρατική εξουσία στην συγκεκριμένη περίπτωση, επειδή κατήγγειλε ορισμένα πράγματα, τα οποία εν τέλει είναι και αληθή. 
      Απαιτούμε να υπάρχει δημόσια η παρέμβαση του Υπουργείου σε αυτήν την ιστορία και να τιμωρηθούν και αυτοί που έκαναν τις παράνομες πράξεις και δημιουργούν στον Έλληνα πολίτη ένα αίσθημα στροφής της πλάτης στην πολιτική. Διότι εκεί οδηγούν αυτά τα φαινόμενα των πελατειακών σχέσεων. Από την άλλη  υπάρχει ένα αίσθημα αδικίας, καταπάτησης και παρέμβασης διοικητικών μηχανισμών σε βάρος των συνδικαλιστικών στελεχών. Νομίζω ότι έτσι δεν μπορεί να προχωρήσει σωστά η επιχείρηση. Όταν όλα αυτά διαπιστώνονται, υπάρχει η ευθύνη του Υπουργείου να παρέμβει και να απαιτήσει μια διαφορετική πορεία. Εμείς παρεμβαίνουμε και το απαιτούμε με τη σημερινή επερώτηση. 
      Ζητάμε να αυξηθούν τα λεωφορεία και οι διαδρομές των λεωφορείων, ώστε να μπορεί να εξυπηρετηθεί ο πολίτης. 
      Ζητάμε να ολοκληρωθούν σωστά και όχι με διαγωνισμούς που δημιουργούν προβλήματα.
Ζητάμε να προσληφθεί σωστά με διάφανες και καθαρές διαδικασίες το αναγκαίο προσωπικό. 
    Ζητάμε να υπάρχουν τα απαραίτητα ανταλλακτικά μέσα από διαφανείς διαδικασίες. 
    Και ζητάμε να υπάρξει ένα κλίμα εργασιακής ειρήνης, ομαλότητας και συνεννόησης με τους εργαζομένους για μια κοινή προσπάθεια, την οποίαν έχει ανάγκη αυτή η επιχείρηση για να προχωρήσει μπροστά. 
    Δεν με ενδιαφέρει αν σήμερα είναι στην Κυβέρνηση η Νέα Δημοκρατία ή αν αύριο, όπως φαίνεται, θα είναι το ΠΑ.ΣΟ.Κ.. Εκείνο που υπάρχει είναι ότι η Ε.ΘΕ.Λ. σε κάθε περίπτωση ως δημόσια και κοινωφελής επιχείρηση πρέπει να κάνει σωστά τη δουλειά της και να παρέχει σωστές υπηρεσίες στον πολίτη. Έχει δικαίωμα ο πολίτης να αισθάνεται αξιοπρέπεια στην επαφή του με τα Μέσα Μαζικής Μεταφοράς. Και αυτό και το απαιτούμε και το διεκδικούμε και θα συνεχίσουμε να το κάνουμε.
    Σας ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Το λόγο έχει η κ. Χριστοφιλοπούλου.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε. 
    Κύριε Υπουργέ, η επερώτηση που συζητάμε σήμερα αφορά μια πτυχή του «γαλάζιου» κομματικού κράτους, που είπατε στον ελληνικό λαό ότι θα επανιδρύσετε και ακριβώς τους όρους, με τους οποίους το επανιδρύσετε στις Δ.Ε.Κ.Ο.. Λαμπρό παράδειγμα δυστυχώς είναι η Ε.ΘΕ.Λ.. 
    Πριν περάσω στην Ε.ΘΕ.Λ., κύριε Υπουργέ, και στα όσα σας καταμαρτυρούμε σήμερα, δεν μπορώ παρά να μην αναρωτηθώ κι εγώ απ’ αυτό το Βήμα για την επιδρομή που υφίστανται τα ταμεία και τα χρήματα των Ελλήνων εργαζομένων και συνταξιούχων από στίφη κομματικών εγκαθέτων στις διοικήσεις των ταμείων, τα οποία σε στενή συνεργασία …
    ΠΡΟΕΔΡΕΥΩΝ (Ιωάννης Τραγάκης): Να περιοριστείτε στην επερώτηση, κυρία Χριστοφιλοπούλου.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μάλιστα, κύριε Πρόεδρε. Όμως, όλα συνδέονται. Έχετε μια ιδιαίτερη…
    ΠΡΟΕΔΡΕΥΩΝ (Ιωάννης Τραγάκης): Άφησα τον κ. Πρωτόπαπα …
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Αφήσατε τον κ. Πρωτόπαπα, εμένα όμως όχι. 
    ΠΡΟΕΔΡΕΥΩΝ (Ιωάννης Τραγάκης): Ξέρετε ότι και οι δυο παραβιάζετε τον Κανονισμό. 
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Στις γυναίκες δεν επιτρέπεται να ομιλούν. 
    ΠΡΟΕΔΡΕΥΩΝ (Ιωάννης Τραγάκης): Κλείστε με μία φράση αυτό το θέμα.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, γνωρίζετε πάρα πολύ καλά ότι μιλώ για στίφη κομματικών εγκαθέτων των διοικήσεων των ταμείων σε στενή συνεργασία με χρηματιστηριακό λόμπυ στο Λονδίνο, «γαλάζια» προσκείμενο και αυτό, εις όφελος των ταμείων, προφανώς της Νέας Δημοκρατίας. Τα είπε και ο Αρχηγός μας, χθες. 
    ΠΡΟΕΔΡΕΥΩΝ (Ιωάννης Τραγάκης): Έχει σχέση αυτό με την επερώτηση; 
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έχει απόλυτη σχέση, κύριε Πρόεδρε και θα σας το αποδείξω. 
    ΠΡΟΕΔΡΕΥΩΝ (Ιωάννης Τραγάκης): Να μην παραβιάζουμε τον Κανονισμό. 
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έχει απόλυτη σχέση διότι η νοοτροπία αυτής της Κυβέρνησης είναι νοοτροπία «παράγκας», νοοτροπία «κουμπάρων», νοοτροπία εγκαθέτων, η οποία ήρθε στην κυβέρνηση με τη σημαία της «σεμνά και ταπεινά» και εγκαθίδρυσε σε όλες τις Δ.Ε.Κ.Ο. από μια «παράγκα». Τι να θυμηθώ; Τα ΕΛ.ΤΑ.; 
    Ας πάμε όμως στην Ε.ΘΕ.Λ.: Εδώ έχουμε την «παράγκα» του έγκριτου κ. Αδαμόπουλου. Είναι ο αντίστοιχος του κ. Μιχαλόλια στα ΕΛ.ΤΑ. 
    Σε κάθε ένα, κύριε Υπουργέ, έχετε βάλει μια «παράγκα» στημένη. Τι κάνει αυτή; Διοικεί στην ουσία. Τι είχε πει ο Πρωθυπουργός σας; Δεν ξέρω αν έχει πια κανένα νόημα και αν το πιστεύει  κάποιος, αλλά ας το θυμηθούμε εδώ: Δ.Ε.Θ.- 2005, Καραμανλής, Πρωθυπουργός των Ελλήνων: «Απόφασή μας για όλες τις Δ.Ε.Κ.Ο. είναι να διασφαλιστεί ο κοινωνικός τους ρόλος και ο σεβασμός στο χρήμα του φορολογούμενου. Εξυγίανση και νέο πλαίσιο λειτουργίας των Δ.Ε.Κ.Ο., μια μεταρρύθμιση, την οποίαν έχει απόλυτη ανάγκη η οικονομία».
    Κύριε Υπουργέ, πώς την είδαμε αυτή τη μεταρρύθμιση στην Ε.ΘΕ.Λ.; Ας αρχίσω από τα ελλείμματα. Τα ελλείμματα στον Ο.Α.Σ.Α. έχουν εκτιναχθεί και μεγαλώσει από το 2003 μέχρι σήμερα κατά 27%, 91,5 εκατομμύρια ευρώ. Έχετε αυξήσει λοιπόν τα ελλείμματα στις αστικές συγκοινωνίες. Επιβαρύνεται ο Έλληνας φορολογούμενος, αντί αυτών που έλεγε ο κύριος Πρωθυπουργός. Και τι είδους διοίκηση ασκείται; Όπως σας είπα πριν, το μάνατζμεντ των «γαλάζιων» εγκαθέτων. Τι κάνουν αυτοί; Το πρώτο που κάνουν –σας τα είπε και ο κ. Ρόβλιας πριν και ο κ. Πρωτόπαπας- είναι να παρεμβαίνουν σε εν εξελίξει διαγωνισμούς. Με ποιον τρόπο; Με οιονδήποτε τρόπο: ανοίγουν φακέλους, κλείνουν φακέλους, πάνε βόλτα οι φάκελοι από δω και από κει, δίνουν κλειδιά σε μη αρμόδια μέλη, όχι σε μέλη της Επιτροπής και ο Διευθύνων Σύμβουλος φαίνεται να έδωσε το κλειδί σε άλλον, ο οποίος έκανε τι, άνοιξε ποιους φακέλους, παραβίασε ποία στοιχεία στο διαγωνισμό; 
    Αυτό, κύριε Πρόεδρε, συνδέεται με όλα, διότι αυτή η Κυβέρνηση δεν έχει ήθος, δεν έχει ύφος και δεν έχει κανένα σεβασμό προς τις διαδικασίες, την αξιοκρατία και τη διαφάνεια. 
    Αυτό κάνουν οι διοικήσεις σας στην Ε.ΘΕ.Λ., κύριε Υπουργέ. Κι εσείς τι κάνετε ως εποπτεύων Υπουργός… 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Θα πάρω και το χρόνο της δευτερολογίας μου, κύριε Πρόεδρε.
    Κι εσείς τι κάνετε ως εποπτεύων Υπουργός, που έχετε την ευθύνη να εποπτεύσετε αυτή τη εταιρεία, αλλά και τις άλλες που έχετε στην ευθύνη σας; Κάνατε τίποτα; Πείτε μας. Περιμένω, κύριε Υπουργέ, να ανέβετε σ’ αυτό το Βήμα και να μου πείτε τι κάνατε γι’ αυτό το διαγωνισμό, γιατί τον αφήσατε έτσι, στον αέρα. 
      Τι άλλο κάνει το «γαλάζιο» μάνατζμεντ των εγκαθέτων; Να διώκει συνδικαλιστές. Ήσασταν εσείς που θέλατε να δείξετε το κοινωνικό πρόσωπο του λεγόμενου μεσαίου χώρου, που διατυμπανίζατε ότι εσείς είστε με τους εργαζόμενους, ότι εσείς δεν θα πειράξετε τα δικαιώματα των εργαζομένων. Και όχι μόνο τα πειράξατε και με τις φθηνές υπερωρίες και με άλλα, αλλά σήμερα διώκετε όσους συνδικαλιστές τολμούν να καταγγείλουν τη διαφθορά και την αναξιοκρατία και την παραβίαση των διαδικασιών που κάνουν οι διοικήσεις σας. Αυτό κάνετε. Γιατί διώκονται οι συνδικαλιστές; Γιατί μιλάμε για ένα κράτος- παρακράτος όπου ο καθένας μπορεί να διαχειριστεί τη δημόσια περιουσία, μπορεί να διαχειριστεί τις διαδικασίες διαγωνισμών μέσα στο δημόσιο κατά το δοκούν και όποιος τολμάει να έχει αντίρρηση διώκεται. Καταγγέλλουμε λοιπόν, κύριε Υπουργέ, και τις διώξεις αυτές.
      Τι άλλο κάνει αυτή η περίφημη διοίκηση της Ε.ΘΕ.Λ.; Πολύ απλά, αναθέτει καθήκοντα προϊσταμένων και υπευθύνων μέσα στη διοίκηση χωρίς κρίση. Αυτή είναι η αξιοκρατία. Αναθέτουμε, έτσι, χωρίς πρόγραμμα. Μα έχετε και πρόγραμμα για τίποτα; Έχετε πρόγραμμα για τις αστικές συγκοινωνίες συνολικά; Τι έχετε κάνει αυτά τα τρία χρόνια; 
      Σας μίλησε πριν ο κ. Πρωτόπαπας για την ταλαιπωρία των πολιτών. Ούτε καν τα «κύματα» των λεωφορείων δεν μπορείτε να ελέγξετε, πότε έχουμε την αιχμή για να έχουμε περισσότερα λεωφορεία, πότε είναι οι περίοδοι ύφεσης και μπορούν να έλθουν λιγότερα. Ούτε αυτό είστε ικανοί να κάνετε. Είστε και πολιτικά αναξιόπιστοι και ηθικά επιλήψιμοι και διαχειριστικά ανίκανοι τελικά. 
      Εσείς κύριε Υπουργέ, ως πολιτικός προϊστάμενος της Ε.ΘΕ.Λ. δεν έχετε αναλάβει κανενός είδους πρωτοβουλία, ούτε για να σταματήσετε τη δίωξη του συνδικαλιστή, ούτε για να σταματήσετε τις διαδικασίες των «γαλάζιων» προσλήψεων και των προαγωγών, ούτε για να σταματήσετε την άλλη μεγάλη κοροϊδία, τις συνεντεύξεις. Κάνετε συνεντεύξεις, με επιτροπή μάλιστα την οποία συγκροτήσατε, για το τεχνικό προσωπικό, για τους υπεύθυνους συνεργείων και τι κάνετε; Παραβιάζετε το γενικό κανονισμό προσωπικού. Πείτε το ευθέως. Είναι τίποτα αυτό μέσα σε όλα τα άλλα που κάνετε; Ναι, είναι και αυτό κάτι. Και αυτό δείχνει με ποιο τρόπο ασχολείστε και με ποιο τρόπο αντιμετωπίζετε τους ανθρώπους μέσα σε έναν οργανισμό διοικούμενο. Γιατί τελικά είναι εξόχως και τεχνικό το επάγγελμα. Και όμως, είναι θέμα ανθρωπιάς το να αντέχει ο οδηγός, ο τεχνικός που είναι στη συντήρηση, να αντέχει για ώρες να κάνει εξειδικευμένη δουλειά και ο άλλος που είναι μέσα στο λεωφορείο, να είναι και μαζί με τον κόσμο, γιατί οι οδηγοί λεωφορείων έχουν ένα σύνθετο ρόλο. Και η Ε.ΘΕ.Λ., λοιπόν, έχει πολύ σύνθετο ρόλο. Έχει να κάνει με το κοινό, με εμάς, με τους πολίτες όλους, έχει να κάνει με  τεχνικά θέματα, με θέματα συντήρησης, έχει να κάνει με θέματα οργάνωσης του δικτύου των λεωφορείων. Είναι μία πολυσύνθετη εταιρεία και απαιτεί εξειδικευμένο μάνατζμεντ, ανθρώπινο μάνατζμεντ και σύγχρονο μάνατζμεντ.
      Εσείς όμως, κύριε Υπουργέ, λυπάμαι πάρα πολύ, εποπτεύετε εδώ και καιρό χωρίς να κάνετε τίποτα, ένα μάνατζμεντ «παράγκας» και εγκάθετων το οποίο έχει επιφέρει αναξιοκρατία, έχει σωρεύσει χρέη και έχει κάνει μία εταιρεία δυσλειτουργική για τους πολίτες και μία εταιρεία που δεν την αντέχουν οι εργαζόμενοι, διότι οι εργαζόμενοι δεν αντέχουν άλλες αδικίες από μέρους σας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, κύριε Υπουργέ, κύριοι συνάδελφοι, γιατί κάναμε σήμερα ακόμα μία επερώτηση για τα θέματα που αφορούν την κοινή ωφέλεια; Γιατί διαπιστώνουμε ότι στη δύση της κυβερνητικής θητείας της Νέας Δημοκρατίας κανένα μα κανένα μέγεθος δεν πήγε καλύτερα από αυτό που παρέλαβε. Κανένα, ούτε οικονομικά ούτε κοινωνικά ούτε αναπτυξιακά. Σε κανέναν οργανισμό κοινής ωφέλειας δεν μπορούμε να διαπιστώσουμε κάτι που να πήγε καλύτερα από αυτό που παρέλαβε η κυβέρνηση πριν από τρία χρόνια. 
	Το χειρότερο δε απ’ όλα είναι ότι εξαιτίας αυτής της ανικανότητας της Κυβέρνησης οι επιπτώσεις στον πολίτη ολοένα και μεγαλώνουν, οι επιπτώσεις που αφορούν και πλήττουν κυρίως τη μεσαία τάξη, τα μεσοστρώματα δηλαδή και τον εργαζόμενο. Αυτοί πλήττονται και αυτό πολλαπλασιάζει το κόστος της διαβίωσης των πολιτών. 
	Η Νέα Δημοκρατία αντιμετώπισε τους Οργανισμούς Κοινής Ωφέλειας και στην προκείμενη περίπτωση την Ε.ΘΕ.Λ. ως χώρο που θα έπρεπε ο μεν κομματικός «στρατός» να «λαφυραγωγήσει» στην ουσία, το δε προσωπικό του κομματικού «στρατού» να τακτοποιηθεί. Έτσι ήταν η αντίληψή της, πάνω σ’ αυτήν λειτούργησε αυτά τα τρία χρόνια. 
      Το «μεγαλείο» στην Ε.ΘΕ.Λ. φαίνεται ακόμα περισσότερο από το ότι κι εσείς ακόμα δεν αντέξατε αυτήν την κατάσταση και προσπαθήσατε να κουκουλώσετε εδώ και τρία χρόνια την ιστορία με τις απανωτές αλλαγές των διοικήσεων. Πόσες φορές έχετε αλλάξει διοίκηση στην Ε.ΘΕ.Λ.; Γιατί άραγε αλλάξατε τις διοικήσεις; Τι ήταν αυτό που λειτούργησε αρνητικά κι εσείς έπρεπε να το αλλάξετε; Ακριβώς τι αμφισβητήσατε; Τις επιλογές σας. Αυτές ήταν οι επιλογές σας και στη βάση αυτών των επιλογών που κάνατε αποδείχθηκε ότι οι στοχεύσεις δεν εξυπηρετούσαν κανένα μα κανένα στόχο. 
      Το αποτέλεσμα; Το αποτέλεσμα σήμερα είναι να έχουμε μείωση του επιβατικού κοινού, να έχουμε αύξηση των ελλειμμάτων και πάνω απ’ όλα να μην υπάρχει μέλλον για τις συγκοινωνίες μαζικής μεταφοράς, γεγονός που είναι σε πλήρη αντίφαση με όλο τον ευρωπαϊκό προσανατολισμό. 
	Τι κάνει η Ευρώπη σήμερα; Ρίχνει το βάρος στα Mέσα Μαζικής Μεταφοράς. Θέλει να εξυπηρετήσει καλύτερα τον πολίτη, θέλει να του μειώσει το κόστος, θέλει να του απλοποιήσει τη ζωή, θέλει να τον εξυπηρετήσει καλύτερα για να δημιουργήσει συνθήκες κοινωνικής συνοχής. 
	Τι κάνατε εσείς; Εσείς αντί να κάνετε όλα αυτά, μειώνετε το στόλο, απαξιώνετε τις λειτουργίες, επιβαρύνετε οικονομικά τον οργανισμό. Τα μεγέθη που σας ανέφερε ο εισηγητής μας είναι τρομακτικά. Σήμερα, κανονικά, πρέπει να βγούμε σε όλους τους Αθηναίους, σε όλο το λεκανοπέδιο της Αττικής και να εξηγούμε ότι μέσα σε τρία χρόνια η βασική σας στόχευση είναι να πολλαπλασιάσετε τα ελλείμματα και ο πολίτης να μην προτιμά τα μέσα μεταφοράς γιατί τα νιώθει αναξιόπιστα. 
	Το χειρότερο απ’ όλα είναι ότι περιορίσατε τους ρόλους με οποιαδήποτε διοίκηση και με τη σημερινή και με τις προηγούμενες σε μία απλή στόχευση. Η στόχευση ήταν η ανάθεση καθηκόντων. Δεν υπάρχει κυριολεκτικά οργανισμός Δ.Ε.Κ.Ο. που να μην έχει ανακαλύψει αυτήν την επιλογή, δηλαδή αναθέτετε μονίμως καθήκοντα σε ημετέρους «φωτογραφικά» και επιβαρύνονται οικονομικά οι οργανισμοί και το αποτέλεσμα είναι μηδέν. 
      Το τραγικό αποτέλεσμα είναι να δημιουργούνται αυτές οι «παράγκες». «Παράγκα» έχουμε στα ΕΛ.ΤΑ., «παράγκα» έχουμε στον Ο.Τ.Ε., «παράγκα» έχουμε στην Ε.ΘΕ.Λ. και μάλιστα με πρόσωπα τα οποία στα θέματα ικανοτήτων είναι μειωμένης δυνατότητας. Δεν μπορεί απόφοιτος δημοτικού να κουμαντάρει ολόκληρο οργανισμό και να είναι ο φόβος και ο τρόμος των υπαλλήλων. Πώς μπορεί να αναπτυχθεί ένας τέτοιος οργανισμός που να θέλει να εξυπηρετήσει την κοινή ωφέλεια χωρίς εργασιακή ειρήνη; 
      Απαξιώσατε τα πάντα και όχι μόνο με την ανάθεση καθηκόντων, αλλά και με τις αιτήσεις προσλήψεων. Οι προσλήψεις δεν είναι πλέον όχημα για να δυναμώσει ο Οργανισμός και να ανταποκριθεί…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω και το χρόνο της δευτερολογίας μου, αν μου επιτρέπετε.
      ΠΡΟΕΔΡΕΥΩΝ (Ιωάννης Τραγάκης): Σας επιτρέπω, κύριε συνάδελφε.  
      ΘΕΟΧΑΡΗΣ ΤΣΙΟΚΑΣ: Έλεγα λοιπόν το εξής, ότι αυτό που είναι πάρα πολύ σημαντικό είναι πως η δεύτερη μεγάλη στόχευση της Νέας Δημοκρατίας που είναι σε πλήρως ασύμβατη τροχιά μ’ αυτό που ζητάει η κοινωνία είναι οι προσλήψεις. Οι προσλήψεις δεν είναι όχημα για να βελτιωθεί η απόδοση της Ε.ΘΕ.Λ., άρα οι υπηρεσίες προς τον πολίτη. Οι προσλήψεις γίνονται ένα «εμπόριο ελπίδων». Οι φάκελοι πηγαινοέρχονται, ανοίγονται, κλείνονται -δεν ξέρουμε ποιος είναι ο αριθμός- μεταφέρονται, ασχολείται η δικαιοσύνη και κανείς δεν ξέρει τι γίνεται μ’ αυτόν το διαγωνισμό.
      Αυτό όμως τι αφήνει; Αφήνει την ελπίδα σε κάποιους ότι μπορεί στο μέλλον να τακτοποιηθούν κ.λπ.. Αυτή είναι η τακτική της Νέας Δημοκρατίας. Ξανά στην εποχή του Μαυρογιαλούρου: «Θα σας τακτοποιήσουμε, θα σας επιλέξουμε» αλλά στο μέλλοντα χρόνο, για να μπορέσει μέσα από αυτό να δημιουργήσει ένα σκηνικό προεκλογικού χαρακτήρα πάνω στο οποίο θέλει να επενδύσει προεκλογικά και να υφαρπάξει ψήφους η Νέα Δημοκρατία. Δημιουργεί όμως και ένα δεύτερο ζήτημα αδικίας σε μία εποχή που η νεολαία διεκδικεί αξίες και αρχές. Εσείς με την Κυβέρνησή σας τι πρεσβεύετε; Πρεσβεύετε πάλι «τον μπάρμπα στην Κορώνη». Και το πρότυπο που καλλιεργείτε στη νεολαία ποιο είναι; Το πρότυπο είναι «μην ασχολείσαι», μην ασχολείστε πλέον. Έτσι λέει η νεολαία. Και την αναξιοπιστία. Γι’ αυτό και ραγδαία ο κόσμος απορρίπτει την πολιτική σας και αυτό φαίνεται πλέον στις κοινωνικές αντιδράσεις. 
      Το τρίτο δε το χειρότερο είναι το εξής: ‘Όλες οι σοβαρές κυβερνήσεις ψάχνουν να βρουν την κοινωνική συναίνεση, το διάλογο και μέσα από αυτά να παλέψουν τις καινούργιες πολιτικές που θέλουν να  προωθήσουν. Εσείς βγάζετε απέναντι το σωματείο, βγάζετε απέναντι το συνδικάτο, δημιουργείτε ξανά συνθήκες «εργασιακού μεσαίωνα». Αντίπαλός σας δεν είναι πια τα προβλήματα της Ε.ΘΕ.Λ., αλλά οι εργαζόμενοι. Και επειδή οι εργαζόμενοι υπερασπίζονται κανόνες, τους διώκετε. Διώκετε συνδικαλιστή για ποιο λόγο; Για τον λόγο ότι υπερασπίζεστε αξίες, κανόνες, κοινωνική συμφωνία, κοινωνικό διάλογο. Υπερασπίζεστε το χώρο της Ε.ΘΕ.Λ.. Υπερασπίζεστε την κοινωνική προσφορά. Γι’ αυτό το διώκετε. Και μάλιστα επειδή φοβάστε να πάρετε απόφαση, αναβάλλετε συνέχεια τις συνεδριάσεις, να δείτε πώς θα το κουμαντάρετε και παράλληλα θέλετε να φοβίσετε και τον κόσμο των εργαζομένων. Όχι. Σ’ αυτό, λοιπόν, εμείς λέμε ένα «όχι». Το ότι αναδεικνύουμε αυτό το ζήτημα από το Εθνικό Κοινοβούλιο, είναι ένα μήνυμα. Δεν θα σας επιτρέψουμε άλλο να λειτουργήσετε με αυτόν τον τρόπο.
       Σήμερα οι υπηρεσίες που πρέπει να παρέχει η Ε.ΘΕ.Λ. πρέπει να έχουν στόχευση τον πολίτη και να περνούν μέσα από τον κοινωνικό διάλογο και μέσα από την κοινωνική συναίνεση. Χρειάζεται, λοιπόν, μία άλλη προοπτική και δεν μπορείτε να την εφαρμόσετε. Στα τρία χρόνια αυτά που κυβερνήσατε, απαξιώσατε και αυτό που παραλάβατε και επιβαρύνατε τα μεγέθη. Ο δρόμος είναι ένας. Χρειάζεται αλλαγή πολιτικής και αυτή θα την επιβάλλει ο ελληνικός λαός με την ψήφο του. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι ‘Ελληνες στη Διασπορά 15ος-21ος αι.» και τους λοιπούς χώρους του Μεγάρου της Βουλής των Ελλήνων, δεκαπέντε μαθητές και μαθήτριες και δύο συνοδοί καθηγητές από το 2ο Γυμνάσιο Αίγινας. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο κ. Αντωνακόπουλος έχει το λόγο. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, διαβάζοντας κανείς την επερώτησή μας διαπιστώνει ότι πρόκειται για ένα έγγραφο το οποίο μοιάζει πολύ με δικαστικά έγγραφα, γιατί πράγματι όλες αυτές οι αποκαλύψεις που κάνουμε έχουν αποτελέσει και αντικείμενο δικαστικής έρευνας, στοιχειοθετούν την έρευνα στη δικαιοσύνη. Η πολιτική ηγεσία του Υπουργείου αλλά και η διοίκηση, που αυτή η πολιτική ηγεσία έχει διορίσει, έχει την πολιτική ευθύνη γι’ αυτήν τη διοίκηση. Γιατί στις μέρες μας παραλίγο να πειστούμε ότι οι διοικητές των οργανισμών και των ταμείων λειτουργούν εντελώς αυτόνομα και ότι, εν πάση περιπτώσει, είναι κάποια φυσικά πρόσωπα και δεν έχουν καμία πολιτική ευθύνη, δεν έχουν καμία πολιτική διάσταση και παρ’ ολίγο να μας πείσουν κιόλας ότι προφανώς και μόνοι τους διορίστηκαν εκεί γιατί πράγματι οι πολιτικές ευθύνες που  προκύπτουν είναι τόσο βαριές, που αν κάποιος είναι υπεύθυνος, θα πρέπει αυτόματα να υποβάλει παραίτηση. 
      Σήμερα, λοιπόν, μιλάμε για την Ε.ΘΕ.Λ., για τα λεωφορεία, για τα μέσα μαζικής μεταφοράς. Πιστεύω αυτή είναι μία υπηρεσία που είναι κατ’ εξοχήν στην υπηρεσία του πολίτη, μία υπηρεσία λαϊκή και φαίνεται να το αγνοούν εδώ. Γιατί πώς είναι δυνατόν να στελεχώνονται αυτές οι υπηρεσίες με τεχνικούς, με οδηγούς, με επιθεωρητές και να τους παίρνετε με αναξιοκρατικά κριτήρια, δηλαδή οι άνθρωποι που μεταφέρουν χιλιάδες κόσμο καθημερινά να είναι ανάξιοι των κριτηρίων; 
      Αυτό δεν σας προβληματίζει; Βάζετε χιλιάδες κόσμο μέσα στα λεωφορεία και βάζετε για οδηγούς και για τεχνικούς, ανθρώπους που δεν έχουν στοιχειωδώς τις προϋποθέσεις. Έτσι θα βελτιωθεί η ποιότητα υπηρεσιών; Δεν είναι μια αποτυχία στη βελτίωση υπηρεσιών. Εδώ δημιουργείτε κινδύνους για τους πολίτες. Ανεβάζετε στα λεωφορεία κόσμο που δεν έχει τα προσόντα. Γιατί το κάνετε αυτό; Για να ικανοποιήσετε κάποιους τυχοδιώκτες; Γιατί αυτοί που πλαστογραφούν απολυτήρια, που πάνε ψεύτικα πιστοποιητικά, είναι τυχοδιώκτες. Όλοι οι πολίτες που είναι άνεργοι θέλουν να βρουν δουλειά. Αλλά δεν νομιμοποιούνται να κάνουν τέτοιου είδους εγκλήματα. Εγκλήματα κατά της νομιμότητας αλλά και εγκλήματα κατά των συνανθρώπων μας. 
      Η διοίκηση, λοιπόν, που εσείς έχετε ορίσει συνεργάζεται σ’ αυτήν τη βάση. Και πολλοί από εμάς τους συναδέλφους κληθήκαμε από τον εισαγγελέα και καταθέσαμε τα στοιχεία. Και είναι ογκωδέστατος ο φάκελος. Και θα βγει άκρη. Το θέμα είναι πώς εσείς που σημαία σας είχατε προεκλογικά τη διαφάνεια, που μονίμως ηθικολογείτε, γιατί εδώ βάζετε το κεφάλι στην άμμο; Γιατί δεν απαντάτε; Γιατί δεν προβαίνετε σε αποκατάσταση της νομιμότητας μέσα σ’ αυτόν τον οργανισμό; 
      Βεβαίως, δεν είστε ο πρώτος στο Υπουργείο αυτό που διαχειρίζεται έτσι το ανθρώπινο δυναμικό: Αναξιοκρατικά, με κριτήρια ημετερισμού, ρουσφετολογικά και άκρατου κομματισμού. Ο κ. Παυλόπουλος σήκωσε τη σημαία αυτής της μορφής αξιοκρατικής κρίσης όταν με νόμο πέρασε πλέον ότι βασικά προσόντα είναι να έχουμε εμπειρία και να είμαστε άξιοι. Πώς το μετράμε αυτό; Με ποια κριτήρια; Με ποια μοριοποίηση κριτηρίων; Υπάρχει η γενική απάντηση «εμείς εξ αποκαλύψεως», δηλαδή, εσείς της Νέας Δημοκρατίας, «κατέχουμε την αξία και την αλήθεια». Και την εφαρμόζετε. Χωρίς κριτήρια. Άκριτη. Υπεράνω και του Θεού. Γνωρίζετε την αξιοκρατία γενικώς και αορίστως. Να ποια είναι η αξιοκρατία. Απόφοιτος του δημοτικού ως υπεύθυνος στις προμήθειες στα λεωφορεία που μεταφέρουν χιλιάδες κόσμο κάθε μέρα. 
      Τέτοιους να βάζετε στις επιτροπές γιατί ξέρουν πολλά αυτοί. Θα κρίνουν τα τεχνικά χαρακτηριστικά των προμηθειών, θα κρίνουν τα οικονομικά στοιχεία των προμηθειών. Δεν χρειάζεται να έχει κανείς σπουδές. Δεν χρειάζεται να είναι ειδικός. Μια ειδικότητα χρειάζεται να έχει: να είναι μέλος της Νέας Δημοκρατίας. Αυτή η ειδικότητα υποκαθιστά τα πάντα. Και στις πιο νευραλγικές και ευαίσθητες και ειδικές θέσεις. 
      Παράλληλα βλέπουμε ότι κάποιοι άνθρωποι, εν πάση περιπτώσει, που έχουν μια ελάχιστη υπευθυνότητα παραιτούνται απ’ αυτές τις επιτροπές και απ’ αυτούς τους οργανισμούς επειδή διαισθάνονται τι θα συμβεί αργότερα. Δεν ήρθε το τέλος της ιστορίας με σας. Μην έχετε παραισθήσεις ότι θα είστε πολύ καιρό ακόμα στην Κυβέρνηση και θα συγκαλύπτετε αυτά που πράττετε. Ήγγικεν η ώρα.  Πολύ σύντομα. Άρχισε και τρέμει το έδαφος με πολλά ρίχτερ και θα το καταλάβετε πολύ σύντομα που θα οδηγηθείτε στις εκλογές, θα συρθείτε σε εκλογές, κάτω από το βαρύ σκάνδαλο των ταμείων. Διότι τέλειωσαν τα ψέματα εδώ. Όσα επικοινωνιακά σεντόνια και να ρίξετε πάνω στα προβλήματα δεν σκεπάζονται αυτά πλέον. Έφτασε ο κόμπος στο χτένι, όπως λέει ο λαός και θα συρθείτε σε εκλογές κάτω απ’ αυτό το τεράστιο σκάνδαλο. 
      Από την άλλη, λοιπόν, βλέπουμε ότι εκεί που κάνετε διακηρύξεις για το περιβάλλον πάλι για την ποιότητα της ζωής, για την ποιότητα των μέσων μεταφοράς, δεν προχωράτε στους διαγωνισμούς για αγορά λεωφορείων με φυσικό αέριο. Πώς, δηλαδή, θα ρίξουμε το κόστος λειτουργίας πώς θα βελτιώσουμε την ποιότητα υπηρεσιών, πώς θα μειώσουμε την ρύπανση του περιβάλλοντος; Δεν προχωράτε στην αγορά μικρών λεωφορείων και αρθρωτών λεωφορείων για να βελτιωθεί το κυκλοφοριακό. 
      Δηλαδή, τι κάνουμε; Δεν κάνετε τίποτα επί της ουσίας. Το μόνο που κάνετε σ’ αυτόν τον τομέα είναι να τακτοποιήσετε κάποιους υμετέρους, να αποδιοργανώσετε την υπηρεσία, να αυξήσετε το κόστος λειτουργίας, να μειώσετε την ασφάλεια διότι έχετε αποπειραθεί να πάρετε κόσμο και έχετε πάρει κόσμο που ουδεμία σχέση έχει με το αντικείμενο και παράλληλα μας λέτε ότι αυτή η πολιτική είναι στη σωστή κατεύθυνση. Μα επιτέλους, έχουμε χάσει το νόημα των λέξεων;
      ΠΡΟΕΔΡΕΥΩΝ (Ιωάννης Τραγάκης): Περιττό να σας υπενθυμίσω ότι κάνετε χρήση του χρόνου της δευτερολογίας σας. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Ευχαριστώ, κύριε Πρόεδρε.
      Έχουμε χάσει το νόημα των λέξεων; Τι σημαίνει ορθολογική διαχείριση διατιθεμένων πόρων σε κάθε τομέα; Τι σημαίνει αξιοκρατική διαχείριση ανθρώπινου δυναμικού; Τι σημαίνει βελτίωση υπηρεσιών; 
      Πώς γίνονται όλα αυτά; Με κέντρο τον άνθρωπο. Όταν εσείς, λοιπόν, το ανθρώπινο δυναμικό που έχετε εκεί πέρα, το καταστρέφετε, το υποβαθμίζετε, το διώκετε, το αναδιατάσσετε, κάνετε ό,τι μπορείτε -όχι εσείς προσωπικά, αλλά οι από κάτω από σας, αλλά εσείς, κύριε Υπουργέ, έχετε την πολιτική ευθύνη- πώς να πάει μπροστά ο οργανισμός; 
      Δεν μπορεί όλοι οι Υπουργοί να παριστάνουν τον Πόντιο Πιλάτο σε όλα τα εγκλήματα που γίνονται στο Υπουργείο τους. Δεν μπορεί στο Υπουργείο Μεταφορών ο Υπουργός να λέει ότι είναι θέμα των υπηρεσιών και εγώ δεν έχω καμιά ευθύνη, στο Υπουργείο Απασχόλησης ο άλλος Υπουργός να λέει ότι εγώ δεν ξέρω τίποτα, οι πρόεδροι των ταμείων έχουν την ευθύνη, στο Υπουργείο Οικονομίας ο κ. Αλογοσκούφης, να λέει ότι εγώ δεν ξέρω τίποτα για τα δομημένα ομόλογα, τα έβγαζαν οι από κάτω! Ε, τότε, εάν δεν έχετε καμμία σχέση με τους από κάτω, δεν είστε Κυβέρνηση. Μαζευτείτε μια παρέα εκεί και πείτε τα μεταξύ σας. Οι από κάτω, όμως, είναι το κράτος. Εσείς είστε στην κορυφή της πυραμίδας. Δεν μπορείτε να λέτε ότι δεν έχετε καμμία σχέση με τις διοικήσεις σας, με τους διευθυντές που κρίνετε, με τους γραμματείς των Υπουργείων σας. Δικοί σας άνθρωποι είναι, δικές σας υπογραφές φέρουν οι διορισμοί, εσείς τους εποπτεύετε. Πώς λοιπόν δεν ξέρετε τίποτα; Όχι μόνο τα ξέρετε, αλλά εσείς τα υποβάλλετε. Όμως, επειδή ποτέ δεν έχετε την ευθύτητα να πάρετε το κόστος των πράξεών σας, έχετε βρει την εύκολη τακτική, βοηθούντων βεβαίως και κάποιων Μ.Μ.Ε., ότι είναι το διεφθαρμένο κράτος, ότι υπάρχουν αυτονομημένοι διοικητές, ότι υπάρχουν και κακοί συνδικαλιστές, όλοι γύρω-γύρω είναι κακοί εκτός από εμάς, από εσάς, που υπουργεύετε και βλέπετε μια κατάσταση για την οποία μεταθέτετε ευθύνες στο παρελθόν, μεταθέτετε ελπίδες στο μέλλον και σχολιάζετε το παρόν. Αυτή είναι δουλειά δημοσιογράφων και όχι υπουργών. 
      Γι’ αυτό, κύριε Υπουργέ, το μόνο που μπορείτε να κάνετε -γιατί σίγουρα θα αναγκασθείτε να το κάνετε μετά από δικαστικές αποφάσεις- είναι σεις να δώσετε το μήνυμα, ζητώντας παραιτήσεις και αποκαθιστώντας τη δημοκρατική λειτουργία μέσα στον οργανισμό σας, τη δημοκρατική λειτουργία και την αξιοκρατία, γιατί από ό,τι φαίνεται έχει χαθεί προ πολλού. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υπουργός Μεταφορών και Επικοινωνιών κ. Λιάπης.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, δυστυχώς, το τελευταίο διάστημα είμαστε μάρτυρες ενός πολέμου παραπληροφόρησης σχετικά με την Ε.ΘΕ.Λ., ενός πολέμου που, όπως φαίνεται, θύμα του είναι και το ΠΑ.ΣΟ.Κ.. Και το λέω αυτό, διότι η επερώτηση την οποία κατέθεσαν οι συνάδελφοι της Αξιωματικής Αντιπολίτευσης, υιοθετεί ακρίτως φήμες, δήθεν πληροφορίες, που κανένας δεν έκανε τον κόπο να διασταυρώσει, κανένας δεν τις έβαλε στη σωστή τους διάσταση, στην πραγματική τους διάσταση, ψήγματα τα οποία δεν οδηγούν στην αλήθεια, αλλά περνούν μέσα από ένα μικροπολιτικό πρίσμα και δημιουργούν διαθλαστικές, λανθασμένες εντυπώσεις. Άλλο, όμως, συνδικαλιστικές αντεγκλήσεις, άλλο δημοσιογραφικές υπερβολές και άλλο κοινοβουλευτικός έλεγχος, που πρέπει να είναι συγκεκριμένος, συγκροτημένος και υπεύθυνος, μακράν από επιπόλαιες και καιροσκοπικές εντυπώσεις. Και τονίζω τη λέξη «εντυπώσεις», διότι είναι πασιφανές ότι όσο περνάει ο καιρός, τόσο μπαίνουμε στη μάχη των εντυπώσεων. 
      Εγώ, όμως, αγαπητοί συνάδελφοι, όπως έχω δείξει τα τρία χρόνια στο Υπουργείο Μεταφορών και Επικοινωνιών, έμεινα και θα παραμείνω στην ουσία των θεμάτων, μια μάχη που κερδίζουμε συνεχώς, την έχουμε κερδίσει και στην Ε.ΘΕ.Λ. και γενικότερα στις δημόσιες συγκοινωνίες, στις οποίες είτε το θέλετε είτε δεν το θέλετε, η κοινή γνώμη αναγνωρίζει τη μεγάλη πρόοδο και τη βελτίωση των μετακινήσεων. Και θα μιλήσω παρακαλώ πιο συγκεκριμένα.
      Έχει αυξηθεί το παραγόμενο συγκοινωνιακό έργο. Ουδείς μπορεί να το αμφισβητήσει αυτό. Μάλιστα, όλες οι δημοσκοπήσεις δείχνουν αυξημένη ικανοποίηση των επιβατών, παρά τα όποια προβλήματα, τα οποία είναι φυσικό να υπάρχουν σε τόσο μεγάλους και πολύπλοκους συγκοινωνιακούς οργανισμούς.
      Κατά την περίοδο 2004-2006 το συγκοινωνιακό έργο της Ε.ΘΕ.Λ. αυξήθηκε περίπου κατά 8%, παρά τη μία είσοδο των νέων μέσων σταθερής τροχιάς στο σύστημα των αστικών συγκοινωνιών. Είχαμε, δηλαδή, τις επεκτάσεις, ως γνωστόν, του μετρό, τη λειτουργία του τραμ και του προαστιακού, που πήραν, «υπέκλεψαν», υπό μία έννοια, επιβάτες από τα λεωφορεία. 
      Ιδρύθηκαν συνολικά τριάντα τρεις νέες λεωφορειακές γραμμές. Τροποποιήθηκαν άλλες τριάντα τέσσερις γραμμές. Επεκτάθηκαν δεκαοκτώ γραμμές. Αυξήθηκαν τα δρομολόγια σε δεκατέσσερις λεωφορειακές γραμμές, έτσι ώστε την ώρα αιχμής να επιτυγχάνεται συχνότητα μεταξύ πέντε έως δεκαπέντε λεπτά.
      Τέθηκαν σε κυκλοφορία διακόσια ογδόντα τρία νέα θερμικά λεωφορεία νέας αντιρρυπαντικής τεχνολογίας και εκατόν είκοσι ένα λεωφορεία φυσικού αερίου. Αυξήθηκαν τα εκτελούμενα δρομολόγια κατά 6,5%. Τελικά, βελτιώθηκε συνολικά το παρεχόμενο συγκοινωνιακό έργο.
      Παράλληλα βελτιώθηκαν και οι συνθήκες για τους ίδιους τους εργαζόμενους.
      Πέρυσι το Μάιο υπεγράφη η συλλογική σύμβαση εργασίας 2006-2007, μία συμφωνία η οποία έλυσε πολλά θεσμικά προβλήματα, όπως την πρωτοποριακή ενσωμάτωση των ποικίλων επιδομάτων στο βασικό μισθό, την ίδρυση ταμείου αρωγής, τη μηχανοργάνωση των γραφείων κινήσεως, τη θεσμοθέτηση νέων απαραίτητων ειδικοτήτων, όπως ελεγκτές κομίστρου, ελιγμοδηγοί κ.λπ..
      Αυτή είναι μία βασική διάσταση, διάσταση ουσίας, εξέλιξη, πρόοδος.
      Η δεύτερη είναι ότι υπήρξε καλύτερη διαχείριση των οικονομικών, καλύτερα αποτελέσματα για την εταιρεία. Θα σας αναφέρω ενδεικτικά:
      Είχαμε σημαντική μείωση του κόστους των ανταλλακτικών. Πετύχαμε καλύτερες τιμές για το πετρέλαιο. Με διαγωνισμό, που έγινε το 2006, για το πετρέλαιο, όπου πληρώσαμε συνολικά 33.000.000 ευρώ, επετεύχθη έκπτωση 8,5% έναντι 2,5%, που ήταν μέχρι τότε, εξοικονομώντας σημαντικά ποσά.
      Το έλλειμμα λειτουργίας της Ε.ΘΕ.Λ. για το 2006 είναι μειωμένο κατά 3,62% ή, σε απόλυτους αριθμούς, κατά 6.000.000 ευρώ σε σχέση με τον προϋπολογισμό, σε σχέση με τους στόχους που είχε βάλει το Υπουργείο Οικονομικών.
      Αυτή είναι η δεύτερη παράμετρος της ουσίας. Πρόοδος κι εδώ, στην οικονομική διαχείριση.
      Ας πάμε, όμως, στις εντυπώσεις, οι οποίες καταγράφονται στην ερώτηση, καθώς τα πραγματικά δεδομένα θα τις καταρρίψουν. Θα δώσουν, τόσο στο Σώμα όσο και στους πολίτες, που μας παρακολουθούν, την πραγματική διάσταση, την αλήθεια. Θα είμαι συγκεκριμένος.
      Αναφέρεστε στο διαγωνισμό πρόσληψης τεχνικού προσωπικού. Κατ’ αρχάς είναι ένας διαγωνισμός, ο οποίος βρίσκεται σε εξέλιξη. Προτρέχετε, λοιπόν, κατά κάποιον τρόπο. Είναι ένας διαγωνισμός, στον οποίο τηρούνται απόλυτα όχι απλώς ο ν.2190/1994, που ρυθμίζει τις προσλήψεις μέσω Α.Σ.Ε.Π., αλλά και όλοι οι κανόνες διαφάνειας και αξιοκρατίας. 
      Θα ήθελα να επισημάνω ότι όταν έγινε η προκήρυξη του διαγωνισμού, θα μπορούσε να είχε διεξαχθεί με βάση το νέο νόμο για τις Δ.Ε.Κ.Ο., τον ν. 3429/2005. Δεν έγινε, όμως, η χρήση αυτού του νόμου, αλλά του δικού σας νόμου, του ν. 2190 –επαναλαμβάνω- του γνωστού νόμου Πεπονή.
      Το Υπουργείο έβαλε επιπλέον δικλίδες ασφαλείας. Για διπλή ασφάλεια δώσαμε αυστηρές οδηγίες να μη γίνει καμμία πρόσληψη πριν αποφανθεί οριστικά το Α.Σ.Ε.Π., το οποίο θα ελέγξει και την όλη διαδικασία. Αν υπάρχουν προβλήματα, το Α.Σ.Ε.Π. είναι το αρμόδιο να αποφανθεί. Κανένας άλλος. Εξάλλου, τα όσα αναφέρετε στην ερώτησή σας, ξεχνάτε ότι αφορούν μία απόλυτα διαφανή και απόλυτα ελέγξιμη διαδικασία.
      Με άλλα λόγια, ο καθένας υποψήφιος είναι σε θέση να διαπιστώσει αν, για παράδειγμα, έχουν ληφθεί υπ’ όψιν όλα τα δικαιολογητικά του. Στη συνέχεια μπορεί να κάνει ένσταση. Δεν υπάρχει κάτι το διαφορετικό στην περίπτωση της Ε.ΘΕ.Λ..
      Πού βλέπετε, λοιπόν, την ανωμαλία; Γιατί αναζητείτε παλαιοκομματικές σκοπιμότητες, όταν μάλιστα ο ομιλών πιστεύει -και το αποδεικνύει καθημερινά στο Υπουργείο Μεταφορών και Επικοινωνιών- στην αξιοκρατία, στις ίσες ευκαιρίες σε όλους, ανεξάρτητα των πολιτικών του πεποιθήσεων;
      Άλλωστε, όπως πάντα οι ενδιαφερόμενοι κάνουν ενστάσεις, έτσι και εδώ θα υπάρχει αυτή η δυνατότητα σύμφωνα με το νόμο. Κανένας δεν τους έχει αποκλείσει απ’ αυτήν την διαδικασία, ή αν ενδεχομένως προσθέσει κάποιος δικαιολογητικό με ημερομηνία εκτός προθεσμίας, αυτό έτσι και αλλιώς ελέγχεται από το Α.Σ.Ε.Π. και δεν λαμβάνεται υπ’ όψιν. Είναι πολύ απλά τα πράγματα. Η υπηρεσία εισηγείται, αλλά τις προσλήψεις τις αποφασίζει το Α.Σ.Ε.Π.. 
      Αγαπητοί συνάδελφοι της Αξιωματικής Αντιπολίτευσης, η Κυβέρνηση πιστεύει και στηρίζει το ρόλο και τη λειτουργία του Α.Σ.Ε.Π., ενός θεσμού που είναι πολιτική κατάκτηση και έχει καταξιωθεί στη συνείδηση της κοινής γνώμης. Μην δηλητηριάζετε, λοιπόν, τον κόσμο περί δήθεν παράκαμψής του. Είναι και ανακριβές, αλλά και υπονομευτικό της λειτουργίας του ίδιου του θεσμού.
      Να πάμε σ’ ένα άλλο θέμα. Αναφέρεστε στην επερώτηση σας σε δήθεν πειθαρχικό παράπτωμα ενός συνδικαλιστή. Ξεχνάτε, όμως, ότι η υπόθεση αυτή όχι μόνο δεν είναι ένα δήθεν παράπτωμα αλλά έχει ξεπεράσει τα όρια του εσωτερικού πειθαρχικού ελέγχου. Ερευνάται πλέον από την ίδια τη δικαιοσύνη. Ξέφυγε από τα χέρια της διοίκησης. Εδόθη εντολή από τον προϊστάμενο της εισαγγελίας Αθηνών να διενεργηθεί επείγουσα προκαταρκτική εξέταση του θέματος. 
      Ας μπούμε, όμως, στην ουσία αυτού του ζητήματος, το οποίο ο εισαγγελέας το κρίνει σημαντικό και εσείς το κρίνετε ως «δήθεν». Σύμφωνα με το υπηρεσιακό σημείωμα 330 Τμηματάρχου Διοικητικής Υποστήριξης της επισκευαστικής βάσης, την 1η Φεβρουαρίου του 2007 ο συγκεκριμένος συνδικαλιστής άνοιξε βιβλίο διεκπεραίωσης και διέγραψε το σημείο όπου ήταν καταγεγραμμένη η παραλαβή της απόφασης μετακίνησης άλλου υπαλλήλου. Αυτά συνέβησαν ενώπιων δυο άλλων μαρτύρων, οι οποίοι και υπέγραψαν το σημείωμα. Σημειώνω ότι η σχετική καταγγελία δεν ξεκινά από τη διοίκηση, αλλά από τους συναδέλφους του ίδιου του καταγγελλομένου. 
      Ο διευθυντής της επισκευαστικής βάσης ως όφειλε, κίνησε πειθαρχική διαδικασία, κλητεύοντας τον καταγγελλόμενο με πρόσκληση σε απολογία. Ο υπάλληλος απαντά  «Η απολογία μου θα γίνει ενώπιον του Πρωτοβάθμιου Πειθαρχικού Συμβουλίου». Να θυμίσω ότι εδώ μιλάμε για δόλια παραποίηση υπηρεσιακού εγγράφου, σύμφωνα με το Τμήμα Πειθαρχικού Ελέγχου. Τη σοβαρότητα του παραπτώματος αντιλαμβάνεται κάποιος και από το έγγραφο της Νομικής Υπηρεσίας, που θεωρεί την πράξη του υπαλλήλου ως ποινικό αδίκημα, σύμφωνα με τα άρθρα 222 και 381 του Ποινικού Κώδικα.  Αυτά και μόνο ήταν τα δεδομένα τα οποία οδήγησαν στη διαθεσιμότητα του συγκεκριμένου εργαζόμενου. Μάλιστα, το έγγραφο της διαθεσιμότητας συνυπογράφει και η Νομική Υπηρεσία της Ε.ΘΕ.Λ. για τη νομιμότητά του. 
      Στη συνέχεια, ως γνωστόν, η υπόθεση παραπέμφθηκε για να δικαστεί στο Πρωτοβάθμιο Πειθαρχικό Συμβούλιο, το οποίο έχει ήδη συνεδριάσει. Η πειθαρχική διαδικασία έχει αναβληθεί, μέχρι να περατωθεί η προκαταρκτική εξέταση από τον αρμόδιο πταισματοδίκη. Και έχει αναβληθεί αυτονόητα, αφού υπάρχει παρέμβαση του εισαγγελέα, μια παρέμβαση η οποία έγινε χωρίς οποιαδήποτε ανάμειξη της διοίκησης. 
      Σε αυτήν την περίπτωση, όλες οι ενέργειες έγιναν σύμφωνα με το νόμο αλλά και το γενικό Κανονισμό Προσωπικού της Ε.ΘΕ.Λ., μακριά από κομματικά ή όποια άλλα κριτήρια. Ακολουθήθηκαν οι προβλεπόμενες διαδικασίες και αυτό προφανώς ενοχλεί κάποιους, αυτούς που ενδεχομένως είχαν συνηθίσει στην ατιμωρησία. 
      Δεν είναι, όμως, δυνατόν, αγαπητοί συνάδελφοι, η πολιτεία να στέλνει μηνύματα ύποπτης ανοχής σε τέτοιου είδους συμπεριφορές.
Οφείλουμε όλοι να ακολουθούμε τους κανόνες. Δεν είναι κάποιοι πιο ίσοι από τους ίσους. Πρέπει παντού να επικρατεί η νομιμότητα και να στέλνουμε ένα ξεκάθαρο μήνυμα προς όλους τους εργαζόμενους, ότι κανένας δεν είναι υπεράνω του νόμου, ούτε ασφαλώς οι συνδικαλιστές που πρέπει να πρωταγωνιστούν, δίδοντας οι ίδιοι το καλό παράδειγμα. Αν ίσως θέλουν ορισμένοι συνάδελφοι κάτι τέτοιο, θα πρέπει να μας το πουν ευθέως, να το ομολογήσουν ευθαρσώς στον ελληνικό λαό. Εμείς, πάντως, από την πλευρά μας δεν πιστεύουμε σε τέτοιες αντιλήψεις και ελπίζω ότι και κανένας άλλος δεν την πιστεύει σε αυτήν την Αίθουσα. Υπάρχει συνταγματικά κατοχυρωμένη ισονομία σε αυτήν την χώρα. Πρέπει να το καταλάβουμε όλοι αυτό. Μην προκαλούμε, λοιπόν, το περί δικαίου αίσθημα του ελληνικού λαού με τέτοιους ανυπόστατους ισχυρισμούς.
      Έρχομαι τώρα σ’ ένα άλλο εξειδικευμένο θέμα που έχετε θέσει για τις προσωρινές αναθέσεις καθηκόντων. Έχω την εντύπωση ότι ορισμένοι ανακαλύπτουν την πυρίτιδα με αυτές τις προσωρινές αναθέσεις καθηκόντων. Δεν το έχετε ξανακούσει, αγαπητοί συνάδελφοι της Αντιπολίτευσης; Δεν γνωρίζετε ότι αυτές προβλέπονται; Διότι δεν μιλάμε για μόνιμες αναθέσεις καθηκόντων, οι οποίες πράγματι γίνονται αποκλειστικά και μόνο από το υπηρεσιακό συμβούλιο, αλλά μιλάμε για προσωρινές -και το τονίζω- αναθέσεις οι οποίες επ’ ουδενί δεν αποτελούν προαγωγές, ούτε είναι κριτήριο για την επόμενη απόφαση που θα πάρει το αρμόδιο συμβούλιο. Πρόκειται για αναθέσεις που έγιναν από πρόσωπα όλων των παρατάξεων και για συγκεκριμένους υπηρεσιακούς λόγους, για την ορθή και οργανωμένη λειτουργία της εταιρείας, για να αντιμετωπιστούν οι απαιτήσεις για αξιόπιστη συντήρηση και κυκλοφορία του συνόλου του στόλου των οχημάτων.
      Σε ό,τι αφορά τη λειτουργία του υπηρεσιακού συμβουλίου, είναι γνωστό ότι σε αυτό συμμετέχουν και οι ίδιοι οι εργαζόμενοι. Η σειρά για την επιλογή υπευθύνων προϊσταμένων είναι η προκήρυξη των θέσεων, η υποβολή αιτήσεων και η επιλογή του προσωπικού από το υπηρεσιακό συμβούλιο ως μόνου αρμοδίου από τους υπηρεσιακούς κανονισμούς, με απόλυτη διαφάνεια και με αξιοκρατία, με προσοντολόγιο. Αυτές είναι οι διαδικασίες και αυτές ακολουθούνται τουλάχιστον επί των ημερών μας. 
      Θεωρώ ότι είναι φαιδρό να κατηγορείται η διοίκηση, διότι θεσμοθέτησε και καθόρισε τις προγραμματισμένες συναντήσεις με συνδικαλιστικές οργανώσεις, ένα άλλο θέμα το οποίο σημειώσατε στην επίκαιρη επερώτησή σας. Είναι περίεργο να αντιδράτε και σε αυτό. Σημείο χρονικής αναφοράς για συναντήσεις έκανε η διοίκηση, με όλα τα σωματεία μάλιστα ξεχωριστά και έχοντας στόχο τη συζήτηση ολοκληρωμένων προτάσεων που απαιτούν χρόνο. Προφανώς, για έκτακτα θέματα υπάρχει μόνιμη, σταθερή, διαρκής επικοινωνία. Η προγραμματισμένη επικοινωνία δεν αφορά αυτήν τη κατηγορία των ζητημάτων. Αυτό, εξάλλου, έχει αποδείξει και η εξέλιξη της διαδικασίας μετά από τη σχετική ανακοίνωση της διοίκησης. Πραγματικά, δεν καταλαβαίνω το νόημα αυτού του ισχυρισμού σας και της κατηγορίας σας.
      Σχετικά μ’ ένα άλλο θέμα που αφορά τη διαδικασία εσωτερικού ελέγχου, θα πρέπει να επισημάνω ότι προβλέπεται στο οργανωτικό σχήμα της Ε.ΘΕ.Λ. ως ανεξάρτητη υπηρεσία, η οποία ασκεί έλεγχο σε οικονομικά και διαχειριστικά θέματα της εταιρείας. Στις θέσεις αυτές είθισται να τοποθετούνται έμπειρα στελέχη της υπηρεσίας, τα οποία έχουν σημαντική γνώση των διαδικασιών των διαφόρων υπηρεσιών της Ε.ΘΕ.Λ. σε όλους τους τομείς.
      Ο υπηρεσιακός οργανισμός, ο οποίος συντάχθηκε επί των ημερών σας, το 1999, δεν προσδιορίζει πουθενά προσόντα γι’ αυτήν την θέση. Ωστόσο, κρίνεται η αποτελεσματικότητα των επιλογών της διοίκησης εκ του αποτελέσματος. Εάν θέλετε, λοιπόν, να μπούμε στην ουσία και να αφήσουμε στην άκρη τα εύκολα λόγια, ας δούμε αυτό το αποτέλεσμα.
      Ο συγκεκριμένος υπάλληλος έχει τοποθετηθεί στη θέση αυτή το Νοέμβριο του 2004 , με κριτήρια την πολυετή του εμπειρία και τη θητεία του πάνω από τριάντα πέντε χρόνια επί όλων των κυβερνήσεων και όλων των διοικήσεων σε διάφορες διοικητικές θέσεις, σε όλη τη διοικητική βαθμίδα της εταιρείας, αλλά και σε υπηρεσίες του Υπουργείου Μεταφορών. Άρα, είχε μία εμπειρία σε όλο το φάσμα του Υπουργείου Μεταφορών και ειδικότερα, βέβαια, του Οργανισμού.
      Ήδη τα αποτελέσματα της μέχρι τώρα δουλειάς του έχουν πάρει ουσιαστική μορφή με τον αναλυτικό έλεγχο των τιμών ομοειδών ανταλλακτικών. Θα σας δώσω μερικά νούμερα. Έχει γίνει μία σημαντική έρευνα τιμών σε 4.200 περίπου διαφορετικά ήδη ανταλλακτικών. Από τη σύγκριση των τιμών προμηθειών των υλικών σε τωρινές προσφορές, διαπιστώθηκε ότι σ’ ένα μεγάλο ποσοστό τους, δηλαδή περίπου 51%, μιλάμε για χίλια διακόσια εννέα είδη, οι σημερινές τιμές προμήθειας είναι κατά 35% χαμηλότερες από αντίστοιχες τιμές προμήθειας προ του 2004. Αυτό είναι μία επιτυχία. Ας το αναγνωρίσετε. Όλοι, το είπατε και εσείς, κύριε Ρόβλια, κρινόμεθα εκ του αποτελέσματος. Ιδού λοιπόν ένα νούμερο που πρέπει να κριθεί ο συγκεκριμένος υπάλληλος.
      Ενδεικτικά ακόμη αναφέρεται ότι σε σύνολο εννιακοσίων εξήντα τριών υλικών που αγοράστηκαν από ένα μόνο τύπο λεωφορείου, σε ποσοστό 50% των υλικών, για τα οποία υπάρχουν παλαιότερα στοιχεία τιμών αγορών, φαίνεται ότι υπάρχει μείωση κατά 14,5 % και σε απόλυτες τιμές περίπου τα 220.000 ευρώ. Αυτό ήταν το αποτέλεσμα της επιλογής που έκανε λοιπόν η διοίκηση. Εκ του αποτελέσματος κρίνεται ο υπάλληλος.
      Αναρωτιέμαι, εάν οι συνάδελφοι στο ΠΑ.ΣΟ.Κ. θα ήθελαν αυτά τα στοιχεία να μην έλθουν στο φως της δημοσιότητας, ούτε στην επιφάνεια. Προκαλέσατε όμως και πήρατε αυτήν την απάντηση. Φαίνεται λοιπόν ότι η χρηστή διαχείριση δεν είναι στο φόρτε σας. Επιλέξατε μία διεύθυνση, της οποίας τα αποτελέσματα επιβεβαιώνουν και τη χρηστή διαχείριση, αλλά και το οικονομικό όφελος του Οργανισμού. Εξάλλου, μία σειρά από τέτοια ευρήματα έχουν οδηγήσει στην τοποθέτηση ενός ακόμη επιθεωρητή, ο οποίος και είναι διπλωματούχος μηχανικός.
      Τέλος, να συζητήσουμε και ένα άλλο θέμα που φέρατε στην επιφάνεια για τον διαγωνισμό της προμήθειας των νέων λεωφορείων. Μου δίνεται η ευκαιρία να σας ενημερώσω ότι είναι σε εξέλιξη οι διαδικασίες για την προμήθεια πεντακοσίων είκοσι αστικών λεωφορείων, εκατό αρθρωτών ντίζελ, διακοσίων τυπικών, φυσικού αερίου και διακοσίων είκοσι μίνι τύπου ντίζελ. Η δημοσίευση του διαγωνισμού έγινε τον Αύγουστο του 2006 και η διενέργειά του, δύο μήνες αργότερα. Για τα διακόσια λεωφορεία φυσικού αερίου, προσήλθαν δύο εταιρείες, οι οποίες και δεν πληρούσαν τις τυπικές προϋποθέσεις. Έτσι, αναγκαστικά υπήρξε ματαίωσή του τον Οκτώβριο του 2006 και επανάληψη του διαγωνισμού ορισμένους μήνες αργότερα. Αυτήν την εβδομάδα μάλιστα κατατέθηκαν και οι προσφορές. Συμμετείχαν έξι εταιρείες και ελέγχονται πια τα δικαιολογητικά τους.
      Για τα άλλα λεωφορεία, τα εκατό αρθρωτά και τα διακόσια είκοσι μίνι ντίζελ, στις 6 Φεβρουαρίου τρέχοντος έτους, άνοιξαν οι τεχνικές προσφορές και τώρα είμαστε σε μία φάση αξιολόγησης από την αρμόδια επιτροπή. Να σημειώσω δε ότι όλες οι προσφυγές, οι οποίες κατατέθηκαν απερρίφθησαν από τα δικαστήρια και έτσι η διαδικασία εξελίσσεται ομαλά. Μόλις ολοκληρωθεί η αξιολόγηση, θα τεθεί κύριε Ρόβλια, όπως είναι γνωστό, στη διακομματική επιτροπή. Θα έχει την εποπτεία, τον έλεγχο, την έγκριση της διακομματικής επιτροπής. Που λοιπόν οσμίζεστε σκάνδαλο; Υπάρχει μία διαδικασία η οποία τηρείται. 
      ΚΩΝΣΤΑΝΤΙΝΟΣ ΡΟΒΛΙΑΣ: Προσέξτε το αυτό. Ήρθε προειδοποιητική από την Κομισιόν.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Σύμφωνοι, αλλά και που δεν έχει έρθει. Και επί των ημερών σας ερχόντουσαν. Ξέρετε πως είναι η επιτροπή. Πάντοτε στέλνει τέτοιες επιστολές διότι προέρχονται από καταγγελίες ανταγωνιστικών εταιρειών. 
      Ολοκληρώνοντας την πρωτολογία μου, κυρίες και κύριοι συνάδελφοι, θέλω να επισημάνω ότι για την Κυβέρνηση της Νέας Δημοκρατίας, αλλά και για μένα, η διαφάνεια, η αξιοκρατία, η αποτελεσματικότητα, η χρηστή διαχείριση, ο αγώνας για τη βελτίωση της καθημερινότητας των πολιτών δεν είναι ρητορείες κενού περιεχομένου. Είναι μια σαφής πολιτική που γίνεται πράξη με θετικό επακόλουθο για την κοινωνία και τη χώρα μας. Και στην περίπτωση της Ε.ΘΕ.Λ., όπως σε όλες τις άλλες Δ.Ε.Κ.Ο. που εποπτεύει το Υπουργείο Μεταφορών και Επικοινωνιών, αυτές οι αρχές ακολουθούνται πιστά, μακριά από κομματισμούς, μακριά από στείρες αντιπαραθέσεις, μακριά από αδιέξοδους φανατισμούς, με μοναδικό γνώμονα το συμφέρον των εργαζομένων και πάνω απ’ όλα την πρόοδο και την ευημερία του ελληνικού λαού.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Μιλτιάδης Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, ο κύριος Υπουργός ξεκινώντας την ομιλία του, με το μειλίχιο ύφος που τον διακρίνει και χωρίς να ξεφεύγει καθόλου και από το γραπτό του κείμενο –όλα τα είχε έτοιμα, δεν τον άγγιξαν αυτά που είπατε εσείς προηγούμενα και δεν έδωσε απαντήσεις- μίλησε για φήμες, για λανθασμένες εντυπώσεις, για υπερβολές. 
      Ας ξεκινήσουμε λοιπόν από τα μεγάλα έργα, κύριε Υπουργέ. Στις 22-3-2004 στις προγραμματικές σας δηλώσεις, ξέρετε τι είπατε; «Αυξάνουμε σε δυόμισι χιλιάδες τα λεωφορεία που εκτελούν καθημερινά δρομολόγια». Πόσο τα αυξήσατε μέχρι σήμερα;  Ό,τι πήρατε, το πήρατε μ’ ένα διαγωνισμό που είχε κάνει το ΠΑ.ΣΟ.Κ. Ξεκινήσατε ή ολοκληρώσατε κανέναν τρία χρόνια μετά; Τα λεωφορεία που κυκλοφορούν μειώνονται ή αυξάνονται; Απαντήστε σε αυτά. Οι ουρές στις στάσεις –και είσαστε και εσείς, όπως και εμείς και πολλοί συνάδελφοι, στη Β’ Αθηνών- ξέρετε ότι έχουν εμφανιστεί ξανά; Οι επιβάτες διαμαρτύρονται.
      Δεύτερον. Ξέρετε τι είχατε πει εσείς, κύριε Υπουργέ; «Δημιουργούμε ενιαίο φορέα συγκοινωνιών και κυκλοφορίας για πιο αποτελεσματικό συντονισμό κίνησης στους δρόμους». Από φορείς, καλά το πάτε, αλλά που είναι αυτός ο φορέας;
      Τώρα, τρία χρόνια μετά έχουμε κακοδιαχείριση, συσσωρευμένα ελλείμματα. Εμείς τα λέμε, κύριε Υπουργέ; Να διαβάσω την «ΚΑΘΗΜΕΡΙΝΗ» της 26ης Νοεμβρίου 2006; «Μετά το αποτυχημένο πείραμα των Σ.Ε.Π. και των νοικοκυραίων, δηλαδή του σχεδίου της κυβέρνησης Μητσοτάκη, για τα μπλε λεωφορεία, το σύστημα των αστικών συγκοινωνιών δεν αμφισβητήθηκε ότι πρέπει να μείνει στα χέρια του κράτους». Αλλάξαμε εμείς πολιτική, όλα αυτά έγιναν επί των ημερών μας, η καλυτέρευση και την έχετε καταθέσει εσείς και στα πλαίσια της Ευρωπαϊκής Ένωσης. Σήμερα λέει η «ΚΑΘΗΜΕΡΙΝΗ» : «Στους φορείς αστικών συγκοινωνιών η διοικητική ρευστότητα είναι καθεστώς. Πολλοί επικεφαλείς μοιάζουν ως περαστικοί. Η συνέχεια χάνεται και οι εσωτερικές συγκρούσεις είναι συχνές, αν και λιγότερο ηχηρές. Οι λίγοι τεχνοκράτες που έχουν απομείνει ασφυκτιούν και οι πολιτικές επιλογές, τοποθετήσεις, περισσεύουν». 
      Οι επενδύσεις και τα ελλείμματα; Δεν ξέρω πως τα καταφέρνετε και εκεί που τα ελλείμματα μεγαλώνουν εσείς λέτε ότι μειώνονται. Βέβαια, έχουν κατατεθεί τα στοιχεία αναλυτικά και αυτή είναι η πραγματικότητα. 
      Τι γίνεται τώρα; Σας άκουσα να μιλάτε για νέο διαγωνισμό. Μόλις αλλάζουν οι διοικήσεις αρχίζει νέος διαγωνισμός, γιατί αυτοί που έρχονται μετά δεν εμπιστεύονται τους προηγούμενους και το ερώτημα είναι γιατί. Γιατί υπάρχει όλη αυτή, αν θέλετε, η ανακολουθία; Δεν έχει συνέχεια ο Οργανισμός; Σε κάθε περίπτωση δεν είσαστε εσείς ο επικεφαλής συνεχώς; Φήμες λοιπόν όλα αυτά που είπατε προηγούμενα, λανθασμένες εντυπώσεις. Τα στοιχεία λένε άλλα.
Το κράτος-λάφυρο, μία συνολική επιλογή της Κυβέρνησης, παντού -εδώ δεν υπάρχουν εξαιρέσεις- το κράτος των «ημετέρων». Ευνοιοκρατία, κομματισμός, φαυλότητα. Ξέρετε όλα αυτά τα στοιχεία τι έχουν ως παρονομαστή πολλές φορές; Τον ποινικό νόμο, κύριοι Υπουργοί, και στην Ε.Θ.Ε.Λ.. Γιατί έτσι είναι η αντίληψη της διοίκησης όλων των οργανισμών ή σχεδόν όλων των οργανισμών. Θα έρθω στο θέμα των συνδικαλιστών μετά.
      Κατ’ αρχάς, υπήρξε ή δεν υπήρξε κύκλωμα παράνομων προσλήψεων; Έστειλε πέρυσι το Νοέμβριο το Α.Σ.Ε.Π. την υπόθεση στον εισαγγελέα, ναι ή όχι επί των ημερών σας; Και το έστειλε στον εισαγγελέα, γιατί πλέον από τις διοικητικές παρεμβάσεις υπήρξαν ποινικές ευθύνες. Γιατί, όπως ξέρετε, το Α.Σ.Ε.Π. συγκροτείται από αξιόλογους ανθρώπους και ποτέ δεν θα έκανε την εκτίμηση και δεν έστελνε μία υπόθεση στον εισαγγελέα γι’ αυτήν την υπόθεση. Αυτά το Νοέμβριο.
      Επανέρχεστε το 2007 σε νέο διαγωνισμό. Τα είπαν οι συνάδελφοι, να μην τα επαναλαμβάνω. Ήσαν κλειδωμένοι, λέει, τα κλειδιά τα είχαν οι συγκεκριμένοι άνθρωποι, δεν ξέρω πώς βγήκαν όλοι οι φάκελοι στην επιφάνεια και όλα τα άλλα. Ξέρετε ποιο είναι το θέμα. Παρενέβη και εδώ ο εισαγγελέας, ναι ή όχι; Ξέρω ότι η κ. Ράγιου, η εισαγγελέας, έδωσε εντολή κατεπείγουσας προκαταρτικής εξέτασης για τον τρόπο που γίνονται οι διαγωνισμοί, και εσείς μας λέτε «αξιοκρατία, ο νόμος του Πεπονή και εμείς έτσι πορευόμαστε». Εδώ έχει μπει εισαγγελέας σε δύο περιπτώσεις. Αυτή είναι η αλήθεια. 
      Ξέρετε τι γράφουν εφημερίδες και μάλιστα φιλικά προσκείμενες προς σε σας; «Γαλάζια ΕΘΕΛομίχλη». Εσείς όλα τα βρίσκετε καλά, γιατί αυτή είναι η αντίληψή σας, αυτή είναι η άποψή σας του πώς πρόκειται να δομούνται γενικά οι επιχειρήσεις, του πώς πρέπει να λειτουργεί το κράτος. 
      Έρχομαι τώρα στο θέμα της δίωξης του συγκεκριμένου συνδικαλιστή. Τι να πω, κύριε Υπουργέ; Εσείς πώς το καταλαβαίνετε, να αρχίσει αμέσως η πειθαρχική δίωξη, αμέσως μόλις αποκαλύφθηκε το σκάνδαλο, για τους ανθρώπους που αποκαλύφθηκε και μάλιστα κατά παράβαση κάθε αρχής δικαίου; Δηλαδή, μπήκε σε διαθεσιμότητα πριν καν απολογηθεί. Δεν γνωρίζετε ότι βασική αρχή ενός κράτους δικαίου είναι το «μηδένα δικάζειν ανήκουστον». Να τον ακούσουμε, αμέσως την επόμενη ημέρα. Ξέρετε γιατί; Γιατί τότε εδώ είναι η πολιτική του τσαμπουκά,  του «εδώ είμαστε εμείς, κάνουμε ό,τι θέλουμε» και να στείλετε ένα μήνυμα παντού. 
      Διαπράξατε το ατόπημα σήμερα εδώ γι’ αυτό το ζήτημα, που είπατε ότι έχει επιληφθεί η δικαιοσύνη. Γιατί όταν καταθέτουν μία μήνυση ο ένας στον άλλον, επιλαμβάνεται η δικαιοσύνη. Να μπείτε στα στοιχεία του φακέλου, της έρευνας. Δεν ξέρω εάν είναι προκαταρκτική έρευνα ή τι έχει διαταχθεί ακριβώς, γιατί δεν έχω παρακολουθήσει την υπόθεση από κοντά, αλλά ουσιαστικά πάτε πάλι και εσείς να δικάσετε σήμερα από εδώ. Γιατί αυτό κάνατε προηγούμενα, ως μη οφείλατε. Αυτή είναι η αντίληψή σας για τα πράγματα. 
      Προσέξτε τώρα. Πάμε στο δεύτερο. Προαγωγές, τοποθετήσεις και όλα αυτά που αναφέρατε, πολλές φορές μάλιστα χωρίς να τηρούνται οι νόμιμες διαδικασίες όσον αφορά τα υπηρεσιακά συμβούλια κ.λπ.. Αυτό το πράγμα είναι αυθαίρετο; Το σύνολο των εργαζομένων, το σύνολο των συνδικαλιστικών παρατάξεων διαμαρτύρονται γι’ αυτές τις κινήσεις. Και από ό,τι κατάλαβα –και θέλω να με διορθώσετε, αν δεν το κατάλαβα καλά- ο άνθρωπος που ουσιαστικά κάνει κουμάντο σε μία μεγάλη επιχείρηση, χωρίς να έχει τα στοιχειώδη τυπικά προσόντα –κάτι είπατε ότι ήταν στο παρελθόν, δεν το κατάλαβα καλά- τον νομιμοποιείτε δηλαδή. Αυτός είναι το απόλυτο αφεντικό, γιατί είναι κομματικό μέλος της Νέας Δημοκρατίας, αλλά για να πάνε καλά τα πράγματα, του βάλατε και έναν τεχνοκράτη δίπλα. Αυτή είναι η θέση σας, η αντίληψή σας για τη λειτουργία των οργανισμών; Γιατί εδώ τα πράγματα παίρνουν πλέον άλλες διαστάσεις, κύριε Υπουργέ. 
      Υπάρχει και ένα άλλο μεγάλο ζήτημα, το οποίο συνδέεται με τα ζητήματα που είπατε για τα γκάλοπς, για τη δημοφιλία του Υπουργού. Προφανώς, όταν μιλάνε για συγκοινωνίες και έχουν το μετρό, που εμείς κάναμε και σας το δώσαμε, ή όταν κάναμε το τραμ και φτιάξαμε όλο αυτό το σύστημα συγκοινωνιών, αλλάξαμε το συγκοινωνιακό χάρτη, τουλάχιστον του Λεκανοπεδίου, όλης της χώρας, φοβερές βελτιώσεις, τα γκάλοπ βγαίνουν θετικά σε σχέση με όλη αυτήν την υπόθεση.
      Όμως, όλο αυτό το επικοινωνιακό παιχνίδι έχει ημερομηνία λήξης. Και ειλικρινά, επειδή και εγώ έχω ασχοληθεί  πολλά χρόνια στο κέντρο της εξουσίας, στη διοίκηση, διάβασα προ ημερών -και θέλω να μου πείτε εάν είναι αλήθεια- ότι το Υπουργείο για την προβολή του έργου του και τη διαφήμιση θα διαθέσει 4.000.000 ευρώ. 
      ΜΙΧΑΗΛ–ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Λάθος…
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε. Λέει εδώ 4.000.000 ευρώ διαρκείας δεκαοκτώ μηνών. Και το σημαντικότερο από όλα είναι ότι τελικά φαίνεται ότι ο διαγωνισμός είναι φωτογραφικός. Φεύγουν όλες οι επιχειρήσεις από μέσα και μένει μόνο μία. Η ίδια η εταιρεία είχε πάρει και από την «ΕΡΓΟΣΕ». Να μην πω το όνομα της εταιρείας, γιατί δεν έχει καμμιά αξία. Δεν με ενδιαφέρει σε τελευταία ανάλυση. Εκείνο που με ενδιαφέρει όμως είναι μην τυχόν έχουμε και εδώ πάλι  κάποια οσμή σκανδάλου. Αξιολογείστε το, κύριε Υπουργέ. Είναι πονηρές οι μέρες και δύσκολες. Όλοι μας βιώνουμε αυτήν την περίοδο φοβερά πράγματα, πρωτόγνωρα πράγματα σε σχέση με τη διαχείριση του δημόσιου χρήματος. 
      Και κάνατε και το λάθος κλείνοντας να πείτε ότι αυτή η Κυβέρνηση έχει ως σημαία της -και ότι έτσι πορεύεται- τη χρηστή διοίκηση και τη χρηστή διαχείριση. Σημείωσα ακριβώς τη φράση σας. Σήμερα, κύριε Υπουργέ; Μιλάτε σήμερα για χρηστή διαχείριση και διοίκηση; Εδώ ισχύει ότι στο σπίτι του κρεμασμένου δεν μιλάνε για σκοινί. Γιατί ο κρεμασμένος είναι εδώ σήμερα. 
      Το μεγαλύτερο σκάνδαλο που γνώρισε ποτέ η χώρα τουλάχιστον από τη Μεταπολίτευση και μετά είναι οι συντάξεις, κύριε Υπουργέ. Εδώ λέμε ότι βάλατε χέρι στα ταμεία. Όταν λέω «βάλατε», δεν εννοώ ο Μιχάλης Λιάπης, εννοώ ως Κυβέρνηση. Αφήστε τα αυτά ότι εμείς τα αποκαλύπτουμε και τα πάμε στον εισαγγελέα. Εδώ υπάρχει οργανωμένο σχέδιο. Εδώ παραβιάζεται ο νόμος. Ο νόμος έλεγε ότι μπορούν να αγοράζουν τα ταμεία ομόλογα αλλά σταθερού επιτοκίου. Και βγάζουμε σαθρά ομόλογα, δομημένα –λέει- καινούργιο προϊόν που πάει και στο 23%, το φέρνουμε βόλτες μέσα από «ημετέρους», για να δίνουμε γκανιότα. 
      Γιατί γελάτε; Εδώ έχουμε μίζες. Περί αυτού πρόκειται. Και αν υπήρχε ένας, θα έλεγες εντάξει, ένας την έκανε τη δουλειά. Ήταν -ξέρω εγώ- ο Αλ Καπόνε, ο Λουτσιάνο και την έφτιαξε τη δουλειά. Εδώ μιλάμε για είκοσι, εικοσιπέντε. Εδώ λέμε ότι πήρατε την αρμοδιότητα από την Τράπεζα της Ελλάδος, όπου την πήγαμε. Ήμουν ο αρμόδιος Υπουργός τότε. Αφαίρεσα την αρμοδιότητα από τον Υπουργό και την πήγα σε ανεξάρτητη αρχή και ήλθε μετά η κυβέρνηση –γιατί δεν είναι ο  κ. Τσιτουρίδης μόνο, είναι στον πυρήνα ο κ. Τσιτουρίδης, αλλά όλοι μαζί έχετε βάλει τις υπογραφές από κάτω- και είπατε αυτό να πάει σε ειδική γραμματεία  με τον κ. Ευγένιο Παπαδόπουλο. 
      Είναι όμως μόνο αυτό; Για να μην επεκταθώ εδώ. Σε αυτά δεν απαντάτε. Απλώς λέτε μόνο για πιστή διαχείριση. Μας προκαλείτε κιόλας. Προκαλείτε τον ελληνικό λαό. Εδώ οι «κουμπάροι» και οι κάθε μορφής «υιοί» φυτρώνουν σαν μανιτάρια κάθε μέρα. Επιδρομή στο κράτος. Και με μια αντίληψη ότι το κράτος είναι δικό μας και το διαχειριζόμαστε, όπως θέλουμε.
      Και επειδή σε αυτήν την Κυβέρνηση τουλάχιστον υπάρχει η συνολική εκτίμηση του ελληνικού λαού ότι δεν υπάρχει τσίπα, ότι δεν υπάρχει ευαισθησία, ότι δεν υπάρχει ανάληψη πολιτικών ευθυνών, ότι δεν υπάρχει σε τελευταία ανάλυση καταλογισμός πολιτικών ευθυνών από τον Πρωθυπουργό της χώρας, αφού αυτά ξεχάστηκαν στη χώρα, θέλω να σας πω κάτι. Είναι σωστό αυτό που ακούστηκε και κανένας μας δεν  μπορεί να έχει αντίθετη άποψη. Μέχρι σήμερα δεν έχει αναζητήσει κανείς από εμάς πολιτικές ευθύνες σε σχέση με τη δική σας παρουσία και το έργο στο Υπουργείο, γιατί δεν ακούστηκαν σκάνδαλα αυτής της μορφής. Όμως, κύριε Υπουργέ, πρέπει να ξέρετε ότι οι πολιτικές ευθύνες σε μια δημοκρατία που θέλει να λειτουργεί σωστά έχει να κάνει και με τις επιλογές των προσώπων και με τα αποτελέσματα που έρχονται σε κάθε οργανισμό που εποπτεύει ο κάθε Υπουργός. Και σήμερα έχετε την ευθύνη των συνεργατών σας.
      Αυτό δεν σημαίνει ότι το ΠΑ.ΣΟ.Κ ή ο υποφαινόμενος ζητά την παραίτησή σας. Προσέξτε το όμως αυτό, γιατί τα πράγματα στην Ε.Θ.Ε.Λ. και όχι μόνο –μας δόθηκε η ευκαιρία να μιλήσουμε την άλλη φορά σε σχέση με την Ολυμπιακή και την απαξίωσή της και την εξυπηρέτηση συγκεκριμένων ιδιωτικών συμφερόντων- αρχίζουν και παίρνουν μεγάλες εκτάσεις. 
      Και τα ζητήματα πλέον των πολιτικών ευθυνών ξεφεύγουν από εσάς και φθάνουν συνολικά στον ίδιο τον Πρωθυπουργό. Θα είναι από τα ζητήματα πάνω στα οποία θα τοποθετηθεί ο ελληνικός λαός σε σχέση με τα έργα και τις ημέρες σας πολύ σύντομα. Κατά συνέπεια εμείς, με την επερώτηση που καταθέσαμε επιτελώντας το θεσμικό μας χρέος, σας ελέγχουμε για συγκεκριμένες πράξεις και παραλείψεις με στόχο να τις διορθώσετε όσο το δυνατόν συντομότερα. Να μην αφήνετε ανθρώπους ως απόλυτα αφεντικά, γιατί τυχαίνει να είναι κομματικοί σας φίλοι. Να μην αφήνετε σε υποθέσεις που αφορούν ζητήματα ισονομίας και αξιοκρατίας να ασχολούνται καθημερινά εισαγγελείς. Να μην προχωρείτε σε διώξεις συνδικαλιστικών στελεχών, γιατί έτσι κάποιοι νομίζουν ότι μπορούν να επιβάλλουν το εγώ τους και την επικράτησή τους σε κάποιους οργανισμούς. Και για όλα τα άλλα που σας ανέφεραν προηγούμενα οι συνάδελφοί μου, η ώρα της κρίσης από τον κυρίαρχο ελληνικό λαό έρχεται και θα είναι σκληρή για εσάς.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα «Οι Έλληνες στη Διασπορά 15ος – 21ος αι.» καθώς και στους λοιπούς χώρους του Μεγάρου της Βουλής των Ελλήνων, έντεκα μαθητές και μαθήτριες και τρεις συνοδοί καθηγητές από το Λύκειο Τυχερού ‘Εβρου.
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες της Βουλής )
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, από τη μέχρι τώρα συζήτηση φάνηκε ένα πράγμα, δηλαδή ότι το ΠΑ.ΣΟ.Κ. με θαυμαστό τρόπο έφερε όλη αυτήν τη συζήτηση, ανέδειξε όλο αυτό το θέμα με έναν και μόνο σκοπό: να στηρίξει ένα συνδικαλιστικό του στέλεχος σε μια πειθαρχική διερεύνηση. Αυτή είναι η αλήθεια. Δεν απεκαλύφθη τίποτα από αυτά που γράφονται στην επερώτηση. Κανένα καινούργιο στοιχείο δεν κατατέθηκε ούτε από τον πρώτο επερωτώντα ούτε από τους υπόλοιπους επερωτώντες. Τίποτα περί σκανδάλου, τίποτα περί κακοδιαχείρισης, τίποτα περί κακοδιοίκησης δεν απεδείχθη. 
      Σε καμμία περίπτωση δεν μπόρεσαν να στηρίξουν το βασικό επιχείρημα ότι ο κόσμος ταλαιπωρείται. Δεν ταλαιπωρείται ο κόσμος. Ο κόσμος δείχνει μεγαλύτερη εμπιστοσύνη στα μέσα μαζικής μεταφοράς απ’ ό,τι στο παρελθόν. Πέτυχε το στοίχημα των λεωφορειόδρομων. Πέτυχε το σύστημα της επέκτασης του μετρό. Σιγά, σιγά – λέω σιγά, σιγά γιατί ήταν ένα έργο που είχε προβλήματα στο σχεδιασμό και εγώ ήμουν ένας εξ εκείνων που πίστευαν ότι είχε και λάθος στόχευση- το τραμ αρχίζει να αποκτά την εμπιστοσύνη του κοινού. Αυτά τα οποία βλέπουμε στις αστικές μεταφορές είναι μια πρόοδος και στα οικονομικά στοιχεία και στη διαφάνεια και στην καλή διοίκηση. Τα στοιχεία που έφερε εδώ ο Υπουργός για μείωση του κόστους προμηθειών ανταλλακτικών από το 2004 μέχρι σήμερα θα έπρεπε να σας ανησυχούν. Γιατί αν για τα ίδια ανταλλακτικά πληρώνουμε 14% έως 35% φθηνότερα, θα πρέπει να ανακαλύψετε στις δικές σας διοικήσεις πράγματα τα οποία ενδεχομένως είναι πολύ δυσάρεστα. 
      Απ’ όσα είπατε σήμερα, φαίνεται ότι το μόνο που θέλετε να κάνετε είναι να στηρίξετε ένα συνδικαλιστικό στέλεχος, το οποίο ελέγχεται για τον τρόπο με το οποίο λειτουργούσε. Αυτά που αποκάλυψε ο κύριος Υπουργός είναι πολύ σημαντικά. Μπήκε και παραβίασε πρωτόκολλα, καταστάσεις, υπογραφές, διέγραψε, αλλοίωσε έγγραφα. Εγώ δεν είμαι σε θέση να γνωρίζω αν όντως αυτά συνέβησαν, αλλά αν αυτά περιέχονται στο φάκελό του με μαρτυρίες, καλά έκανε η διοίκηση και τον έθεσε σε διαθεσιμότητα μέχρι να διαλευκανθεί η υπόθεση. Στο κάτω-κάτω γιατί δεν έχετε την υπομονή να δείτε τι θα γίνει από αυτήν τη διερεύνηση. Και έρχεστε και προτάσσετε επίκαιρη επερώτηση με μόνα στοιχεία τις καταγγελίες του εν λόγω προσώπου.
      Κυρίες και κύριοι συνάδελφοι, αν προσπαθούμε μέσα στο κλίμα αυτής της νοσηρότητας να βρούμε ή να ανακαλύψουμε σκάνδαλα παντού, το μόνο που τελικά καταφέρνουμε είναι να χάνουμε συνολικά την εμπιστοσύνη του κόσμου προς τους πολιτικούς. Εδώ δεν μπορούμε να κάνουμε ένα κυνήγι μαγισσών, σκανδάλων σε κάθε περίπτωση. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Αυτό το οποίο είμαστε διατεθειμένοι να κάνουμε και το έχουμε αποδείξει 
-και πάνω απ’ όλα το έχει αποδείξει ο Πρωθυπουργός- είναι η μηδενική ανοχή σε φαινόμενα διαφθοράς, την οποία αποδεικνύουμε και αν θέλετε και ματώνουμε για να στηρίξουμε αυτήν τη γραμμή. 
      Δεν μπορούμε, όμως, να την κάνουμε κάτι άλλο, να την κάνουμε συνολική κατηγορία σε οποιαδήποτε πράξη της διοίκησης. Δεν μπορεί να δίνουμε αποχρώσες ενδείξεις ή να παίρνουμε στοιχεία και να τα πετάμε ως πυροτέχνημα και να δημιουργούμε εικόνα σκανδάλου και μη προκοπής αυτού του τόπου. Δεν μπορεί να λέτε πώς δόθηκε σε μια εταιρεία ένα πρόγραμμα διαφήμισης για την οδική ασφάλεια και να το στολίζετε με «περικοκλάδες» λέγοντας ότι υπάρχει κάποιο σκάνδαλο. 
      Θα πρέπει να είμαστε πάρα πολύ προσεχτικοί τη στιγμή που μιλάμε, για ποιον μιλάμε, τι λέμε και πώς το στοιχειοθετούμε. Γιατί αυτά που πρέπει να είναι οι κορυφαίοι στόχοι μας, δηλαδή η καταπολέμηση της διαφθοράς, η καταπολέμηση της απατεωνιάς, η καταπολέμηση της κλεψιάς, η καταπολέμηση της διασπάθισης του δημοσίου χρήματος, δεν μπορεί να γίνονται συνολικές κατηγορίες επί δικαίων και αδίκων. 
      Κύριε Πρόεδρε, είναι γεγονός ότι όπου ο νόμος παραβιάζεται, αυτή η Κυβέρνηση είναι αποφασισμένη -και πάνω απ’ όλα ο Πρωθυπουργός είναι αποφασισμένος- να παραπέμψει τους υπευθύνους όχι μόνο στη δικαιοσύνη αλλά και στη χλεύη των εκατομμυρίων πολιτών με τρόπο γενναίο. Αυτό, βέβαια, δεν σημαίνει ότι επί δικαίων και αδίκων θα κάνουμε, για πολιτικά και μόνο οφέλη, κρίσεις. 
      Θα πρέπει να είμαστε προσεχτικοί, ακριβώς επειδή δεν υπάρχουν μόνο οι ποινικές ευθύνες, αλλά υπάρχει και αυτή η αίσθηση της δημόσιας διαπόμπευσης. Πρέπει να είμαστε πάρα πολύ προσεχτικοί και για τα πρόσωπα και για τα ονόματα που αναφέρουμε. 
      Κύριε Πρόεδρε, αυτό που αισθάνονται οι πολίτες τις τελευταίες ημέρες είναι ότι ο Πρωθυπουργός με τη σοβαρότητα, το κύρος του, την εντιμότητά του και τη διάθεσή του να συγκρουστεί με φαινόμενα διαφθοράς, θα ρίξει και σ’ αυτήν την υπόθεση άπλετο φως μέσα από τις διαδικασίες της δικαιοσύνης και τους θεσμικούς μηχανισμούς ελέγχου του κράτους. 
      Δεν θα αφήσει ούτε τα «παράθυρα» της τηλεόρασης ούτε τους κάθε λογής σχολιαστές να υποκαταστήσουν αυτό το οποίο πρέπει να κάνει μια σωστή και έντιμη διαχείριση, αυτό το οποίο πρέπει να κάνει μια ανεξάρτητη δικαιοσύνη, αυτό το οποίο πρέπει να κάνει με θεσμούς, τους οποίους εμείς φτιάξαμε ακριβώς για να υπηρετήσουν το κοινό μας όραμα της διαφάνειας, της αξιοπρέπειας και πάνω απ’ όλα της καθαρότητας στη διαχείριση του δημοσίου χρήματος. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβιτσιώτη. 
      Ο τέως Πρόεδρος της Βουλής κ. Κακλαμάνης έχει το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα συμφωνήσω με τον κ. Βαρβιτσιώτη ότι δεν πρέπει να απευθύνονται κατηγορίες επί δικαίων και αδίκων. Θα συμφωνήσω σ’ αυτά που είπε ότι είναι απαράδεκτη η δημόσια διαπόμπευση οποιουδήποτε υπόπτου, ακόμη και βεβαιωμένου ενόχου. 
      Μόνο που είναι δύο κανόνες, τους οποίους έχει παραβιάσει το κόμμα, το οποίο εκπροσωπεί εδώ ο κ. Βαρβιτσιώτης και η Κυβέρνησή του, το κόμμα ως αντιπολίτευση στο παρελθόν, το κόμμα ως Κυβέρνηση τώρα. 
      Θυμάστε ότι στα χωριά, στας οδούς και τας ρύμας των πόλεων μία ήταν η κραυγή εναντίον όχι των στελεχών, των μελών του ΠΑ.ΣΟ.Κ, αλλά των απλών ανθρώπων στις γειτονιές, στα καφενεία. Κλέφτες τους ανεβάζατε, κλέφτες τους κατεβάζατε. Και βέβαια, όπως είχα πει στον επίτιμο Πρόεδρο της Νέας Δημοκρατίας, τον κ. Μητσοτάκη, πριν από είκοσι χρόνια, το 87, εδώ, από τη θέση που κάθεται τώρα ο κ. Λιάπης,  όταν δίνουμε τέτοια μηνύματα γενικεύσεων, που τελικώς υπηρετούν τη φασιστική αρχή της συλλογικής ευθύνης, τότε προετοιμάζουμε τις γενιές, τους νέους ανθρώπους και τους εντάσσουμε στη λογική ότι η επιτυχία στη ζωή, η κοινωνική και η οικονομική πρόοδος είναι αυτό που λέει ο λαός μας: «κλέψε να φας και άρπαξε να’ χεις».
      Να μην εκπλήσσεσθε, αγαπητοί συνάδελφοι της Νέας Δημοκρατίας, εάν μια γενιά στελεχών -είτε κομματικών στελεχών, είτε γιάπηδων εκ Βρυξελλών και εκ Λονδίνου- εμφανίζονται σε σημαντικό ποσοστό αυτή τη στιγμή να έχουν ευθύνες για τη διαχείριση του δημόσιου χρήματος, ιδιαίτερα δε αυτών που σωστά έχουν χαρακτηριστεί ως «άγια των αγίων», δηλαδή των αποθεματικών των ασφαλιστικών ταμείων, των συνταξιούχων, των αδύναμων για λόγους υγείας να συνεχίσουν την απασχόλησή τους. Όχι απλώς αδίστακτος -όπως είπε ο κ. Αλογοσκούφης, για τους χρηματιστές- αλλά θα πρέπει να έχει εγκληματική, πραγματικά, φύση αυτός που δεν διστάζει να βάλει το χέρι ακόμα και στο παγκάρι της Εκκλησίας. Στην προκειμένη περίπτωση, στην σύνταξη, αυτήν τη γνωστή και καθόλου ικανοποιητική σύνταξη του απόμαχου της δουλειάς. 
      Σε ό,τι αφορά τη δημόσια διαπόμπευση, εφαρμόστηκε πράγματι τώρα η δημόσια διαπόμπευση, όχι για να διασυρθούν και διασύρθηκαν πράγματι, καθώς σιδηροδέσμιοι ενεφανίσθησαν κάποιοι. Ακόμη δεν ξέρουμε τι θα αποφανθεί η Δικαιοσύνη για το αν είναι ένοχοι ή όχι. Αυτό που ξέρουμε είναι ότι ενεφανίσθησαν στους δείκτης των τηλεοράσεων για να ενισχυθεί αυτό το πολιτικό ψεύδος, ότι η Κυβέρνηση αυτή αποκαλύπτει τα πάντα, και στη συνέχεια βέβαια τους είδαμε ελεύθερους, εκτός των φυλακών, να προσέρχονται στις κομματικές συναθροίσεις του κόμματός σας, και να γίνονται εκεί δεκτοί με ενθουσιασμό και χειροκροτήματα.
      Αυτά είναι υποκρισία, την οποία πληρώνετε τώρα, διότι ο ελληνικός λαός αντιλαμβάνεται τι γίνεται. Και πιστεύω ότι το ΠΑ.ΣΟ.Κ. θα συνεχίσει να μην ακολουθεί το δικό σας κακό παράδειγμα και να μην αναφέρεται γενικώς, αθρόως και συλλήβδην σε μια ολόκληρη παράταξη. Σας ψήφισε το 45% του ελληνικού λαού και ασφαλώς ο αγρότης, ο εργάτης, ο επαγγελματίας, ο σωστός επιχειρηματίας δεν φταίει σε τίποτε εάν εσείς αποδειχθήκατε ανίκανοι, ως Κυβέρνηση, να διαφυλάξετε το δημόσιο χρήμα και το μόχθο και τον ιδρώτα του απλού Έλληνα πολίτη.
      Επιπλέον δε,  δεν αξιοποιήσατε αυτά τα οποία υποστηρίζατε ότι συνέβησαν επί ΠΑ.ΣΟ.Κ., ώστε να  μην επαναληφθούν και μάλιστα σε δυσθεώρητο τώρα βαθμό. Διότι εάν μιλάμε και μιλούσατε επί χρόνια για το σκάνδαλο Κοσκωτά, -30.000.000.000 ήταν η απάτη του Κοσκωτά στην Τράπεζα Κρήτης- εδώ μόνο στα ασφαλιστικά ταμεία, κύριε Πρόεδρε, οι προμήθειες, οι «αρπαχτές» όπως λέγονται, μόνο σε ό,τι έχει έρθει μέχρι τώρα στο φως, είναι 400.000.000 ευρώ. Δηλαδή μιλάμε για πολλαπλάσιο σκάνδαλο. Δεν ξέρω ποιος μπορεί να κάνει και ποιοτικές διαφοροποιήσεις, αλλά και από αυτήν την πλευρά, αντιλαμβάνεστε πόσο βάρος έχει η ευθύνη, αυτήν τη στιγμή, όχι μόνο των Υπουργών που εξέδιδαν τα ομόλογα, εκτός εάν δεν ασκούν την εποπτεία των υπηρεσιών τους, εάν δηλαδή το δημόσιο χρέος, ο κρατικός προϋπολογισμός δεν παρακολουθείται από τους αρμόδιους Υπουργούς, αλλά από ανεύθυνους υπηρεσιακούς παράγοντες.
      Από τους Υπουργούς, λοιπόν, που είναι υπεύθυνοι του Γενικού Λογιστηρίου, του Υπουργείου Οικονομίας και Οικονομικών, μέχρι τον Υπουργό Απασχόλησης υπάρχει αυτή η τεράστια ευθύνη. Και μου κάνει εντύπωση διότι αναφέρεστε συχνά στον κύριο Πρωθυπουργό, εκείνος, όμως, επιτρέψτε μου να πω, πολιτικά ευφυέστερος υμών, όπως βλέπετε, δεν εμφανίζεται πουθενά. Σήμερα που είχε μια συνάντηση με τον κ. Μητσοτάκη -έχει τεράστια εμπειρία ο κ. Μητσοτάκης, κάτι θα τον συμβούλεψε- μπορούσε να έρθει στη Βουλή να απαντήσει σε μια επίκαιρη ερώτηση. Στις 9.00’ ήταν το ραντεβού τους, αν το έκανε και εδώ στο γραφείο του στη Βουλή, θα ήταν συνεπής και με το κοινοβουλευτικό του χρέος.
      Κύριε Πρόεδρε, τρία πράγματα χρειάζονται οι συγκοινωνίες μας. Καλό οδικό δίκτυο, σύγχρονο στόλο, ικανό να εξυπηρετήσει τους πολίτες και το αντίστοιχο, με αξιοκρατικά κριτήρια προσλαμβανόμενο, με σωστές, ανθρώπινες σχέσεις εργασίας, απασχολούμενο προσωπικό.
      Το οδικό δίκτυο θα μας πει ο Υπουργός ότι εκφεύγει της αρμοδιότητός του. Άλλωστε εδώ, ιδιαίτερα στο Λεκανοπέδιο, έχουμε και τους δήμους που βάζουν τα σαμάρια τους, κάνουν ό,τι θέλουν και δεν θέλουν, και δεν έχουμε πράγματι πρόβλημα στην κυκλοφορία στους γύρω δήμους. Αλλά για το στόλο πράγματι, εγώ ξέρω ότι εκτός από το διαγωνισμό που είχε γίνει όταν επικεφαλής της Ε.ΘΕ.Λ. ήταν ο Παναγιώτης Κόκορης και τον άλλο διαγωνισμό που ήταν έτοιμος και τον ματαιώσατε, ως αυτή τη στιγμή δεν έχετε πάρει με δικές σας προσπάθειες, με δικό σας διαγωνισμό για να ενισχύσετε το στόλο ούτε ένα λεωφορείο, όπως παρατηρεί ο κ. Ρόβλιας.
      Κύριε Υπουργέ, εγώ φιλικά θα σας πω -και δεχτείτε το αν θέλετε- ότι εδώ ήρθαμε, τόσοι συνάδελφοί σας, να πούμε την άποψή μας. Ο κ. Βαρβιτσιώτης λέει ότι δεν είπαμε τίποτα. Εν πάση περιπτώσει, μάς διαβάσατε τα υπηρεσιακά σημειώματα που εσείς συνθέσατε ασφαλώς, ο ίδιος, σε μια ομιλία. Εγώ αυτό το θεωρώ λίγο απαξιωτικό και για τη λειτουργία μας εδώ στο Κοινοβούλιο.
      Άκουσα τους συναδέλφους μου και τον κ. Ρόβλια, την κ. Χριστοφιλοπούλου, τον κ. Πρωτόπαπα, όλους τους άλλους συναδέλφους που είπαν πράγματα και δεν απαντήσατε σε αυτά. Αλλά κάνατε, επιτρέψτε μου, ένα πολιτικό ολίσθημα, να αναφερθείτε στο περιεχόμενο μιας διεξαγόμενης ανάκρισης. Είστε δικηγόρος και ξέρετε ότι το υλικό αυτό είναι απόρρητο και είναι λάθος μάλιστα το ότι αναφερθήκατε σε αυτό, διότι κινδυνεύετε αύριο, εάν τυχόν, αδίκως κατ’ εμέ, υπάρξει κατηγορία. Διότι είναι φανερό ότι ο γενικός γραμματέας του σωματείου διώκεται, διότι αποκάλυψε όλα αυτά τα σκάνδαλα. 
      Όμως αν διωχθεί τελικά, ο δικηγόρος του, ο υπερασπιστής του στο δικαστήριο ξέρετε τι θα πει; Θα πει ότι, δυστυχώς, η διακυβέρνηση από του Βήματος της Βουλής εζήτησε τη δίωξή του. Είναι λάθος να παρεμβαίνετε στο έργο της δικαιοσύνης και μ’ αυτόν τον τρόπο.
      Σε ό,τι αφορά το Α.Σ.Ε.Π., νομίζω ότι καλώς και σωστά είπατε εδώ ότι είναι ένας θεσμός καταξιωμένος, αλλά όσα έγιναν στην ΕΘΕΛ με τους ανοιχτούς φακέλους, με το όργιο αυτό των προφορικών συνεντεύξεων από τον ίδιο τον διευθύνοντα σύμβουλο, όλα αυτά, κύριε Υπουργέ, είναι που ανάγκασαν και το Α.Σ.Ε.Π. να στείλει στη δικαιοσύνη αυτήν την υπόθεση.
      Αυτή είναι η ουσία, όχι το αν ο υπάλληλος, ο συνδικαλιστής διώκεται ή όχι. Αυτό ας το αφήσουμε και μαζί με τα άλλα ας το κρίνει η δικαιοσύνη.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Πρόεδρε.
      Το λόγο έχει ο κ. Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, στην ομιλία μου επικαλέστηκα το προσωπικό σας πολιτικό προφίλ, λέγοντας ότι το προσωπικό σας πολιτικό προφίλ δεν έχει καμία σχέση μ’ αυτές τις αθλιότητες, οι οποίες διαπράττονται στην Ε.ΘΕ.Λ.. 
      Δυστυχώς, στην τοποθέτησή σας δεν κρατήσατε καμία απόσταση από τη διοίκηση της ΕΘΕΛ, καμία απόσταση. Θεωρώ ότι θυσιάσατε και μάλιστα χωρίς λόγο ένα μέρος του πολιτικού σας προφίλ. Είπατε ότι υπάρχει ένας πόλεμος παραπληροφόρησης για την ΕΘΕΛ και ότι η επερώτηση υιοθετεί φήμες και πληροφορίες. 
      Και σας ερωτώ, κύριε Υπουργέ: 
      Είναι φήμες και πληροφορίες ότι βρέθηκαν χίλιοι επτακόσιοι φάκελοι ανοιγμένοι στο διαγωνισμό προσλήψεων τεχνικών; Είναι φήμες και πληροφορίες ότι ο διευθύνων σύμβουλος από τις 23 Φεβρουαρίου, δηλαδή πάνω από ένα μήνα, δεν συγκαλεί το περιβόητο πειθαρχικό για την εκδικητική δίωξη του συνδικαλιστή; 
      Είναι φήμες και πληροφορίες ότι έκανε προσωρινές αναθέσεις καθηκόντων σε προϊσταμένους, ενώ εκκρεμεί η προκήρυξη για τις επιλογές; Είναι φήμες και πληροφορίες ότι παρά τον εσωτερικό κανονισμό της Ε.ΘΕ.Λ., ο διευθύνων σύμβουλος καθιέρωσε «γαλάζιες» συνεντεύξεις για τις επιλογές προϊσταμένων; Είναι φήμες και πληροφορίες ότι ο κ. Αδαμόπουλος έχει ως τυπικό προσόν το απολυτήριο του δημοτικού; Αδαμόπουλος και αυτός!
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Ρόβλια, πήραν στο λαιμό τους όλους τους «Αδαμόπουλους», «Παπαδόπουλους» και «Αυγερινόπουλους»!
      ΚΩΝΣΤΑΝΤΙΝΟΣ ΡΟΒΛΙΑΣ: Αν αυτά, κύριε Υπουργέ, εσείς τα θεωρείτε φήμες και πληροφορίες, βλέπετε ότι δεν τα θεωρεί ο αρμόδιος εισαγγελικός λειτουργός, ο οποίος βασιζόμενος σ’ αυτά τα στοιχεία, που δεν είναι φήμες και πληροφορίες, είναι έγγραφα –μερικά εκ των οποίων σας τα κατέθεσα κιόλας- διέταξε δύο προκαταρκτικές εξετάσεις, που είναι σε εξέλιξη: μία για τις «γαλάζιες» προσλήψεις και μία για τις θέσεις, τις οποίες κατέχει παράνομα ο κ. Αδαμόπουλος.
      Κύριε Υπουργέ, χάσατε τη μάχη της Ε.ΘΕ.Λ. σε όλα τα επίπεδα. Χάσατε τη μάχη των ελλειμμάτων. Τα ελλείμματα της Ε.ΘΕ.Λ. αυξήθηκαν κατά 9% από το 2003 έως το 2005. 
      Έρχεσθε και τι μας λέτε; Λέτε ότι μειώσατε τα ελλείμματα σε σχέση με τους στόχους. Μα, συγγνώμη, αν εσείς βάζατε στόχο ένα έλλειμμα 50% και μετά το έλλειμμα γίνεται 9%, θα το θεωρήσετε επιτυχία; Παίζετε με τις λέξεις ή με τη νοημοσύνη μας; 
      Χάσατε τη μάχη των ελλειμμάτων. Αύξηση των ελλειμμάτων κατά 9%. Χάσατε τη μάχη του κόστους. Γιατί; Γιατί το κόστος ανά επιβάτη αυξήθηκε κατά 14%, γιατί ο συντελεστής ανάκτησης κόστους μειώθηκε κατά 20%. 
      Χάσατε τη μάχη της εξυπηρέτησης του κοινού. Μη μας λέτε ότι αυξήθηκε το συγκοινωνιακό έργο της Ε.ΘΕ.Λ.. Σας παραπληροφορούν, κύριε Υπουργέ! Ποιο συγκοινωνιακό έργο της Ε.ΘΕ.Λ. αυξήθηκε;
Εγώ σας κάνω μία σύγκριση του 2005 με το 2006. Ξεχάστε τα προηγούμενα αν υπήρχε ή δεν υπήρχε μετρό ή τραμ. Το 2005 και το 2006 είναι δυο ίδιες χρονιές. Τα εισιτήρια της ΕΘΕΛ το 2005 ήταν 155,7 εκατομμύρια και το 2006 έχουν πέσει στα 137,6 εκατομμύρια. Έτσι αυξάνεται το συγκοινωνιακό έργο; 
    Χάσατε και τη μάχη της αξιοπιστίας και της σοβαρότητας στην Ε.ΘΕ.Λ. διότι, όταν υπάρχει ένας κομματικός επίτροπος σαν τον κύριο, τον απόφοιτο του δημοτικού, ο οποίος κατ’ ουσία διοικεί την Ε.ΘΕ.Λ., έχει χαθεί κάθε σοβαρότητα και κάθε αξιοπιστία, όση εμπειρία κι αν έχει αυτός ο κύριος, όταν το μοναδικό και κυρίαρχο ουσιαστικό προσόν του είναι ότι είναι στέλεχος της Νέας Δημοκρατίας. 
    Μιλήσατε για τις προμήθειες των ανταλλακτικών και βέβαια με προκαλείτε –και θα επανέλθω στο θέμα των ανταλλακτικών, μέσω του κοινοβουλευτικού ελέγχου- διότι οι πληροφορίες μου, κύριε Υπουργέ, λένε ότι τα ανταλλακτικά που παίρνουν τώρα είναι ιμιτασιόν, είναι μαϊμού. Γι’ αυτό τα ανταλλακτικά είναι πιο φθηνά και μερικά έχουν ζωή ολίγων ημερών και γι’ αυτό αυτήν τη στιγμή έχουμε αυτό το χάλι με τα ανταλλακτικά, που σας ανέφερα προηγουμένως, και δεν τοποθετηθήκατε. Δεκαοκτώ λεωφορεία επί δεκαπέντε ημέρες ήταν ακινητοποιημένα, γιατί δεν υπήρχαν ανταλλακτικά για τα φρένα τους και το αρθρωτό λεωφορείο πήγε να περάσει Κ.Τ.Ε.Ο. και «κόπηκε». Δεν ξέρω αν υπάρχει προηγούμενο. Για ρωτήστε τους να σας πούνε αν πήγε άλλη φορά λεωφορείο της Ε.ΘΕ.Λ. να περάσει από Κ.Τ.Ε.Ο. και να το κόψουν και να το στείλουν πίσω στο συνεργείο. Και βέβαια δεν μπορεί να επανέλθει στο Κ.Τ.Ε.Ο. γιατί δεν υπάρχει το ανταλλακτικό. Αυτές είναι οι επιτυχίες του κ. Αδαμόπουλου στο επίπεδο των ανταλλακτικών; 
      Και, εν πάση περιπτώσει, αναγνωρίζετε και εσείς, κύριε Υπουργέ, τον κ. Αδαμόπουλο ως αυτόν ο οποίος ουσιαστικά διοικεί την ΕΘΕΛ διότι, εξ όσων γνωρίζω, στην  Επιτροπή προμηθειών υπάρχουν και άλλα πρόσωπα μέσα, δεν είναι μόνο ο κ. Αδαμόπουλος. Αν επετεύχθη κάτι καλό στην επιτροπή προμηθειών –που δεν επετεύχθη, όπως σας είπα- στον κ. Αδαμόπουλο οφείλεται; 
    Τελειώνω, κύριε Υπουργέ με το θέμα της προμήθειας των λεωφορείων. Προηγουμένως σας διέκοψα –δεν το συνηθίζω- και σας είπα «προσέξτε αυτό το διαγωνισμό». Όταν ένας διαγωνισμός ξεκινάει με επτά διαγωνιζόμενους από τους οποίους οι πέντε είναι εκτός διαγωνισμού για τυπικούς λόγους –προσέξτε, διότι έλειπε ένα ποινικό μητρώο ή έλειπε μία φορολογική ενημερότητα- δεν έχουν ανοιχθεί καν οι προσφορές τους και στο διαγωνισμό παραμένουν μόνο δύο λεωφορεία και έρχεται και προειδοποιητική επιστολή από την Ευρωπαϊκή Επιτροπή, τότε θεωρώ ότι κάτι δεν πάει καλά σ' αυτόν το διαγωνισμό και θα αποδειχθεί ότι δεν πάει καλά. 
    Βεβαίως δεν είναι ούτε ο πρώτος ούτε ο δεύτερος διαγωνισμός, όπως ανέφερε προηγουμένως ο κ. Παπαϊωάννου, για το διαγωνισμό της διαφήμισης του  Υπουργείου σας. Είναι ο τέταρτος διαγωνισμός του Υπουργείου σας, ο οποίος ελέγχεται. 
    Θέλω να δώσω περισσότερα στοιχεία γι’ αυτά τα οποία είπε ο κ. Παπαϊωάννου απαντώντας στον Κοινοβουλευτικό Εκπρόσωπο της Νέας Δημοκρατίας ο οποίος τώρα δεν είναι εδώ. 
      Όταν σ’ ένα διαγωνισμό διαφήμισης του Υπουργείου Μεταφορών και Επικοινωνιών –η προκήρυξη, την οποία έχω στα χέρια μου, δεν μιλάει για Κώδικα Οδικής Κυκλοφορίας, ούτε για οδική ασφάλεια, αλλά μιλάει για προβολή του έργου του Υπουργείου Μεταφορών και Επικοινωνιών- εκδηλώνουν ενδιαφέρον και  παραλαμβάνουν τα τεύχη δημοπράτησης είκοσι τέσσερις εταιρείες και καταθέτει προσφορά μόνο μία εταιρεία για σύμβαση ύψους 4.000.000 ευρώ, τότε το πράγμα αρχίζει και γίνεται περίεργο. Γίνεται, όμως, πιο περίεργο όταν ο γενικός διευθυντής αυτής της εταιρείας, όπως έχει δημοσιευτεί και δεν έχει διαψευστεί, είναι αδελφός του Γενικού Γραμματέα Εμπορίου. Και το πράγμα γίνεται ακόμα πιο περίεργο όταν η μετοχική σύνθεση αυτής της εταιρείας, είναι δύο off shore εταιρείες. Εάν αυτά τα θεωρείτε διαφανή με γεια σας, με χαρά σας! Εμείς τα θεωρούμε ύποπτα και προς έλεγχο. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Ρόβλια. 
      Ο Υπουργός Μεταφορών και Επικοινωνιών κ. Λιάπης έχει το λόγο. 
      ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Δυστυχώς, οι κύριοι συνάδελφοι της Αντιπολίτευσης επιμένουν στις εντυπώσεις και όχι στην ουσία. 
      Να τα πάρουμε τα θέματα ένα-ένα: 
      Σχετικά με τις διαδικασίες αξιολόγησης των υποψηφίων για πρόσληψη ενδεικτικό του γεγονότος ότι δεν υπάρχει καμία ουσιαστική υποψία παραβίασης του νόμου, είναι το ότι δεν υπήρξε ουδεμία εμπλοκή του εισαγγελέα. Διάβασα διάφορα δημοσιεύματα, υπήρξαν προαναγγελίες για δήθεν παρέμβαση της δικαιοσύνης, αλλά η πραγματικότητα είναι ότι η διοίκηση της Ε.ΘΕ.Λ. δεν έχει λάβει μέχρι σήμερα καμμία ειδοποίηση, δεν έχει γίνει καμία εισαγγελική παρέμβαση. 
Δεν έχει κληθεί κανένας από τη διοίκηση της Ε.ΘΕ.Λ. να δώσει εξηγήσεις επί του θέματος. Δεν υφίσταται, λοιπόν, τέτοιο ζήτημα, που το θέσατε και το ξαναθέσατε...
      ΚΩΝΣΤΑΝΤΙΝΟΣ ΡΟΒΛΙΑΣ: Εκλήθησαν. 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): … εκτός εάν οι συνάδελφοι του ΠΑ.ΣΟ.Κ. διατυπώνουν ευσεβείς πόθους και με τις δηλώσεις τους κατά καιρούς στις εφημερίδες -όχι σήμερα- θέλουν να προκαλέσουν τη δικαστική παρέμβαση, επί ματαίω όμως. 
      Αντιθέτως, στην άλλη υπόθεση, αυτή του συνδικαλιστή, για τον οποίο τόσα πολλά άκουσα σήμερα, που τέθηκε σε διαθεσιμότητα -την οποία φαίνεται από τις πρωτολογίες τους ότι στηρίζουν οι αγαπητοί συνάδελφοι της Αντιπολίτευσης- έχει ξεκινήσει ήδη εισαγγελική έρευνα, εκτός εάν και εδώ με τις δηλώσεις τους θέλουν εμμέσως να παρέμβουν στη δικαιοσύνη και με τις κραυγές τους να αποπροσανατολίσουν την έρευνα. Αυτή είναι η αλήθεια. Στο ένα δεν υπάρχει εισαγγελέας, στο άλλο υπάρχει. Και δεν έχω καμία εμπλοκή. Εγώ σας διατύπωσα τις απόψεις μου επί αντικειμενικής βάσης για το τι ακριβώς συνέβη.
      Τώρα, ως προς την υπόθεση του Πειθαρχικού Συμβουλίου, η αλήθεια είναι ότι η συνεδρίαση διεκόπη ύστερα από κάποιο απειλητικό τηλέφωνο. Υπήρξε πολύωρη διακοπή, προκειμένου να ολοκληρωθούν οι έρευνες των αστυνομικών αρχών, διότι υπήρχε μία απειλή περί βόμβας. Η συνεδρίαση του Συμβουλίου δεν συνεχίστηκε εξ αυτού του λόγου. Είναι εύλογο.
      ΚΩΝΣΤΑΝΤΙΝΟΣ ΡΟΒΛΙΑΣ: Ένα μήνα; 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Θα γίνει. Εγκαλούμαστε και γι’ αυτό;
      ΚΩΝΣΤΑΝΤΙΝΟΣ ΡΟΒΛΙΑΣ: Τώρα έχουμε Πάσχα. Αφήστε το. 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Ένα άλλο θέμα που κατά κόρον μνημονεύθηκε, είναι ο διαγωνισμός για τους οδηγούς. Αυτός ολοκληρώθηκε και έχουν μάλιστα αναρτηθεί οι προσωρινοί πίνακες. Οι προκηρύξεις για τους τεχνικούς και διοικητικούς υπαλλήλους βρίσκονται στο στάδιο της ολοκλήρωσης και φυσικά δεν έχει σταματήσει η διαδικασία. Είναι μια διαφανής διαδικασία, που δεν θα κουραστώ να επαναλαμβάνω ότι συμμετέχουν ως παρατηρητές και οι εκπρόσωποι όλων των συνδικαλιστικών ομάδων. 
      Σχετικά με τις αναθέσεις καθηκόντων, προφανώς θα υπήρχε επιδοκιμασία από το κέντρο της Αίθουσας, αν αφήναμε κενές αυτές τις θέσεις, που η πλήρωσή τους απαιτείται όμως για την εύρυθμη λειτουργία του οργανισμού. Κενές να τις αφήναμε; Διότι και εσείς αναγνωρίζετε ότι έχουν προκηρυχθεί οι θέσεις προϊσταμένων, που προέκυψαν από τη σταδιακή αποχώρηση του στελεχιακού δυναμικού λόγω των συντάξεων. Και μάλιστα, θα έλεγα ότι η άμεση πλήρωση αυτών των θέσεων κρίνεται προφανώς και από εσάς απαραίτητη και από την υπάρχουσα νομοθεσία περί συνεργείων αυτοκινήτων. 
      Από τα υπάρχοντα κενά σε θέσεις προϊσταμένων συνεργείων, έχουν καλυφθεί με προσωρινές αναθέσεις οι απολύτως απαραίτητες θέσεις για τη λειτουργία των συνεργείων, μέχρι τα υπηρεσιακά συμβούλια να πάρουν τις οριστικές αποφάσεις. Έπρεπε να λειτουργήσει ο οργανισμός. Εμείς πιστεύουμε στη συνέχεια, εμείς πιστεύουμε ότι πρέπει να παράγεται έργο.
      Εξ ανάγκης λοιπόν, εξ υποχρεώσεως για το καλό του οργανισμού και των πολιτών που χρησιμοποιούν τα λεωφορεία, πληρώσαμε αυτές τις θέσεις. Δεν θέλαμε να παραμείνουν τα πράγματα στάσιμα. Και έτσι προχώρησε η διοίκηση –και το έχουμε ξαναπεί- σε προσωρινές αναθέσεις. Έγινε πολύς θόρυβος για ένα θέμα, το οποίο είναι διαχειριστικό, θα έλεγα. 
      Και πρέπει να σας πω, για να μη δημιουργούτε πάλι εντυπώσεις -όπως ανέφερα και στην πρωτολογία μου- ότι αυτή η διαδικασία, εκτός του ότι είναι μια διαδικασία σύννομη, είναι κάτι που το ακολουθούσατε και εσείς επί των δικών σας διοικήσεων. Δεν είναι κάτι πρωτόγνωρο, δεν είναι καινοφανές. Και δεν νομίζω να μην πιστεύετε ότι έτσι λειτούργησε η ΕΘΕΛ τα περασμένα χρόνια -και θα έλεγα ορθά- γιατί είναι αυτονόητο μερικές φορές να γίνονται πράγματα, τα οποία αφορούν την πρόοδο και την εξέλιξη του οργανισμού.
      Τελειώνοντας, θα αναφερθώ στις συνεντεύξεις για τις προαγωγές. Εδώ, μιλάμε για προαγωγές και όχι για διορισμούς. Δεν μιλάμε για συνέντευξη διορισμών, αλλά για προαγωγές. Ίσως να μη θυμάστε ότι η Επιτροπή Προφορικής Συνέντευξης στην Ε.ΘΕ.Λ. υφίσταται από το 2001, με απόφαση του τότε διευθύνοντος συμβούλου. Δεν ξέρω τι ρόλο είχε τότε. Ίσως θα πρέπει να το ψάξετε εσείς και να το θυμηθείτε. Αυτό, όμως, το οποίο γνωρίζω, είναι ότι επί των ημερών μου αυτό δεν έχει ενεργοποιηθεί. Δεν υπήρξε και δεν υπάρχει καμία συμβουλευτική εισήγηση για τέτοιου είδους κατάταξη υποψηφίων στο υπηρεσιακό συμβούλιο, διότι εμείς, κύριε Ρόβλια, δεν πιστεύουμε στα δικά μας παιδιά, κάτι για το οποίο μας κατηγορείτε. Δεν υπάρχει ανοχή στα κομματικά κανάλια ανόδου, αλλά μόνο αξιοκρατία.
      Ένα τελευταίο θέμα αφορά τους διαγωνισμούς. Να το δω ξανά. Μου το έχετε πει μία-δύο φορές να είμαι πολύ προσεκτικός, διότι υπάρχει ένας διαγωνισμός. Υπήρχαν έξι και τώρα είναι δύο. Να το δω ξανά. Όλα είναι σύννομα, αλλά επιτρέψτε μου να είμαι λίγο πιο προσεκτικός, μια που μου το επισημαίνετε. Και εγώ είμαι καλής πίστεως, όπως και εσείς. Θα το δω ξανά.
      Πρέπει, όμως, να σας θυμίσω ότι αυτοί οι διαγωνισμοί –και είστε έγκριτος νομικός- είναι χρονοβόροι. Για τα δικά σας λεωφορεία, όταν τα πήρατε, επ’ ωφελεία του οργανισμού και του κοινού, ξεκίνησαν οι διαγωνισμοί το 2002 και ολοκληρώθηκαν το 2005. Βλέπετε πόσο χρονοβόρες είναι αυτές οι διαδικασίες. Μη μας εγκαλείτε για ένα θέμα, το οποίο είναι τρέχον. Υπάρχουν ασφαλιστικά μέτρα, υπάρχει η Ευρωπαϊκή Ένωση, υπάρχει ο ανταγωνισμός των εταιρειών. Δυστυχώς, είναι χρονοβόρες οι διαδικασίες. Μακάρι να τα έπαιρνα εγώ τα λεωφορεία σήμερα και να τα έριχνα στην κατανάλωση, στον κόσμο.
      Χρειάστηκαν, λοιπόν, τρία χρόνια. Νομίζω ότι σήμερα οι διαδικασίες τρέχουν πιο γρήγορα. Πιστεύω ότι εντός των προσεχών ημερών, θα είμαστε σε θέση να αρχίσουμε να παραλαμβάνουμε μέρος αυτών των λεωφορείων.
       Πρέπει, επίσης, να σας πω ότι το σύνολο των ανταλλακτικών που προμηθεύεται σήμερα η Ε.ΘΕ.Λ., έχει πέσει περίπου κατά 30% με 40% πιο κάτω από τη δική σας εποχή. Μου είπατε μία βαριά κουβέντα –εγώ θα την κρίνω και θα την ελέγξω- δηλαδή ότι είναι ανταλλακτικά «μαϊμού».
      ΚΩΝΣΤΑΝΤΙΝΟΣ ΡΟΒΛΙΑΣ: Imitation.
      ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Εντάξει, imitation. Αν είναι έτσι, θα υπάρχουν ευθύνες.
      ΚΩΝΣΤΑΝΤΙΝΟΣ ΡΟΒΛΙΑΣ: Όχι ευθύνες, είναι πιο φθηνά.
      ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Βέβαια. Κοιτάξτε, αν μ’ αυτά τα ανταλλακτικά μπορεί να λειτουργήσει ένα λεωφορείο χωρίς προβλήματα, να το καταλάβω. Αν είναι αυτό που λέμε στην κοινή γλώσσα «μαϊμού», αφήστε με να το ψάξω. Τα είπατε, είναι ένας βάσιμος ισχυρισμός, αλλά να το ελέγξω. Πάντως και εσείς πρέπει να δεχθείτε, όσον αφορά στα νούμερα, ότι υπάρχει περιορισμός στη δαπάνη. Τι να κάνουμε; Οι αριθμοί αποδεικνύουν τον ισχυρισμό μου. Υπάρχουν επίσης λεπτομέρειες, στις οποίες δεν θα ήθελα να υπεισέλθω.
      Τελειώνοντας, αγαπητοί συνάδελφοι, θέλω να κλείσω, μιλώντας για το θέμα της χρηστής διαχείρισης. Το είπατε, το επαναλάβατε. Για μένα, είναι ο ακρογωνιαίος λίθος της διοίκησης των οργανισμών, που είναι κάτω από την εποπτεία μου. Είμαστε καθημερινά παρόντες. Ελέγχουμε το παραμικρό. Ελπίζουμε ότι όλα γίνονται σύννομα, βάσει των οδηγιών μας, γιατί η πεμπτουσία της πολιτικής είναι να υπηρετούμε το λαό, τον απλό πολίτη. Και θέλω να πω ότι αυτήν την πεμπτουσία, με κανόνες διαφάνειας, με κανόνες αποτελεσματικότητας, με κανόνες που υπηρετούν τη βελτίωση της ποιότητας της ζωής του πολίτη, εμείς τη διατηρούμε ως κόρη οφθαλμού στο Υπουργείο Μεταφορών και Επικοινωνιών. 
      Θα ήθελα ακόμα μία φορά να σας πω ότι καλοδέχομαι τον έλεγχο. Ξέρετε πάρα πολύ καλά, κύριε Ρόβλια, ότι είμαι κοινοβουλευτικός για είκοσι έτη. Εκεί που είσαστε, ήμουν για πολλά χρόνια.
Δέχομαι, λοιπόν, τις παρατηρήσεις σας και δέχομαι εξ αρχής ότι είναι καλής βάσεως και καλής πίστεως. 
      Όμως, μη φθάνετε εσείς στο άλλο άκρο, να ασκείτε αντιπολίτευση για την αντιπολίτευση, επειδή είναι μια δύσκολη εποχή και επειδή δικαιούμαι να έχω έναν επιπλέον λόγο από εσάς, λόγω της εμπειρίας μου στο Κοινοβούλιο. Να μου κάνετε, λοιπόν,  κριτική, αλλά μέσα στα όρια του πραγματικού. 
      Μερικές φορές με εγκαλείτε ότι με παραπληροφορούν. Σας το ανταποδίδω. Μήπως και εσάς σας παραπληροφορούν; Σε κάθε περίπτωση, πάντως, αυτά για τα οποία ελέγχομαι, τα κρίνω. Τα διαχειρίζομαι καθημερινά. Τα ελέγχω. Ελπίζω αυτός ο ανοικτός διάλογος, τελικά, να είναι επ’ ωφελεία και για το εθνικό μας Κοινοβούλιο, αλλά πάνω από όλα για το λαό μας και την κοινωνία μας. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Ρόβλια, έχετε το λόγο. 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν θα πω κάτι αρνητικό. Κάτι θετικό θέλω να πω. 
      Θέλω να σας διαβεβαιώσω και εγώ από την πλευρά μου, κύριε Υπουργέ, ότι ο κοινοβουλευτικός έλεγχος που σας ασκώ, είναι απολύτως καλόπιστος και δεν περιέχει στο παραμικρό προσωπικές αιχμές. Σε καμία περίπτωση! Ξέρετε ότι σας εκτιμώ και σας σέβομαι. Σέβομαι την εμπειρία σας. Δικαιολογήστε τον ενθουσιασμό του νέου Βουλευτή, αλλά και την καλοπιστία. 
       ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Ασφαλώς. 
      ΠΡΟΕΔΡΕΥΩΝ (Γεώργιος Σούρλας): Η κριτική, η αμφισβήτηση και ο διάλογος είναι τα κυρίαρχα στοιχεία της δημοκρατίας και ιδιαίτερα όταν διεξάγεται η συζήτηση στο επίπεδο που διεξήχθη σήμερα, κύριε Υπουργέ και κύριε Ρόβλια. 
      Πιστεύω ότι το ίδιο θα ισχύσει στη συνέχεια και από τον κ. Παπαϊωάννου, που έχει το λόγο. Τουλάχιστον το Προεδρείο αισθάνεται την ανάγκη να εκφράσει την ικανοποίησή του. 
      Ορίστε, κύριε Παπαϊωάννου. Έχετε το λόγο. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, κρατώ το ότι για την αξιοπιστία του πολιτικού σας λόγου δεν μας είπατε τίποτα. Σας είπα τι είχατε πει στις προγραμματικές σας δηλώσεις και τι έχετε κάνει μέχρι σήμερα. Κατά συνέπεια, στον απολογισμό που αφορά την Ε.ΘΕ.Λ. και γενικότερα τις αστικές συγκοινωνίες, δεν απαντήσατε. 
      Δεύτερον, μιλήσατε σε σχέση με την παραπληροφόρηση. Θέλω να σας πω ότι όχι μόνο σας παραπληροφορούν, αλλά σας το δίνουν και γραπτά. Προσέξτε. Έρχομαι σε τρία σημεία ή –καλύτερα- σε δύο. 
      Πρώτον, σας είπα ότι το Α.Σ.Ε.Π. διαβίβασε στον αρμόδιο εισαγγελέα στοιχεία για υπόθεση πρόσληψης οδηγών με πλαστά πιστοποιητικά. Δεν το ξέρετε αυτό; Εγώ δεν ξέρω αν η δικαιοσύνη έκανε τη δουλειά της. Αυτό είναι άλλο ζήτημα. Ξέρω, όμως, τι διαβίβασε το Α.Σ.Ε.Π.. Αν αυτήν τη στιγμή υπάρχουν στη δικαιοσύνη κυκλώματα που τέτοιες καταγγελίες, που προέρχονται από τόσο σοβαρά όργανα, από ανεξάρτητες αρχές, δεν τις πάνε παραπέρα, τότε πρέπει να αναζητήσουμε αλλού τις ευθύνες. Αυτό, όμως, που σας είπα, είναι αλήθεια. Δεν το γνωρίζετε; Αν δεν το γνωρίζετε εσείς, εγώ πιστεύω ότι το γνωρίζουν στην Ε.ΘΕ.Λ. και δεν σας το λένε. 
      Δεύτερον, κύριε Υπουργέ, για το ίδιο θέμα. Σας είπα ότι στις 16.2.2007 η Εισαγγελέας Διώξεων κ. Ράγιου έδωσε εντολή κατεπείγουσας προκαταρκτικής εξέτασης για την υπόθεση των τεσσάρων χιλιάδων πενήντα τεσσάρων φακέλων υποψηφίων, εκατοντάδες εκ των οποίων βρέθηκαν παραβιασμένοι και μάλιστα κατά παράβαση όλων των κανόνων και αρχών που πρέπει να διέπουν τις αδιάβλητες προσλήψεις. Αυτά λέει η αρμόδια εισαγγελέας. Δεν το ξέρετε αυτό, κύριε Υπουργέ; Τότε σας παραπληροφορεί η διοίκηση της Ε.ΘΕ.Λ.. Τότε δεν διαβάζετε και εσείς εφημερίδες. Δεν δουλεύει καλά το γραφείο Τύπου σας. Γιατί, λοιπόν, μας λέτε -και επιμένετε σήμερα- ότι εμείς παραπληροφορούμε; 
      Τρίτον, κύριε Υπουργέ, δεν μας απαντήσατε –γιατί σας άκουσα για όλα τα άλλα να δίνετε κάποιες απαντήσεις, ασφαλώς όχι ικανοποιητικές- αν  υπάρχει –ναι ή όχι- σήμερα κάποιος υποχρεωτικής εκπαίδευσης –να μην αναφέρω το όνομά του- σε διευθυντική θέση, που κάνει γενικά κουμάντο και καθοδηγεί τη διοίκηση της Ε.ΘΕ.Λ.; Είστε  υπέρ των παραδιοικητικών μηχανισμών, όσες ικανότητες και αν έχει; Δεν απαντήσατε ούτε σ’ αυτό το κρίσιμο ερώτημα, το οποίο έχει και ουρές, τις οποίες ανέφεραν οι συνάδελφοι. 
      Τελευταίο θέμα, κύριε Υπουργέ. Πάλι συνεχίζετε –είδα και τον κ. Βαρβιτσιώτη να το κάνει- για να λύσετε δεν ξέρω τι. Προσωπικές διαφορές ή διαφορές, προφανώς, της διοίκησης, βεντέτες κ.λπ. στα πλαίσια της λειτουργίας του ίδιου του μηχανισμού, αλλά και της σωστής λειτουργίας του συνδικαλιστικού κινήματος; 
Είπατε ότι θα αποφασίσει η δικαιοσύνη. Αν μιλάτε για μέχρι εκεί, θα μας ικανοποιούσατε. Μπήκατε στα στοιχεία της δικογραφίας. Τεράστιο λάθος. Και πάλι νομίζω ότι δεν σας πληροφόρησαν σωστά από τη διοίκηση της Ε.ΘΕ.Λ.. 
      Εγώ σας έθεσα ένα ζήτημα: Ότι, πρώτον, ένας συνδικαλιστής τίθεται σε διαθεσιμότητα, χωρίς να ακουστεί -και στήριζα το «μηδένα δικάζειν ανήκουστον»- δηλαδή αυθαίρετα και παράνομα και δεύτερον, κατά παράβαση του ν. 1264/1982, αλλά και της Διεθνούς Σύμβασης Εργασίας που προστατεύει τα συνδικαλιστικά δικαιώματα. Σ’ αυτά δεν δώσατε απαντήσεις. Και είναι κρίσιμα τα ερωτήματα. Έχουν να κάνουν με την ποιότητα και τη λειτουργία της δημοκρατίας στη χώρα μας. Το τι θα κάνει η δικαιοσύνη, είναι άλλο θέμα. Να περιμένουμε τα αποτελέσματα.
      Και τελειώνω, λέγοντας ότι η κριτική είναι στοιχείο της αντιπολίτευσης. Γίνεται, για να διορθώνεται η λειτουργία της δημοκρατίας μας. Και για να συμφωνήσω εδώ και με τον κύριο Πρόεδρο, μόνο τα δικτατορικά καθεστώτα δεν έχουν αντιπολιτεύσεις και ελέγχους. Έχουν κυβερνήσεις, όμως. Οι κυβερνήσεις είναι χαρακτηριστικό γνώρισμα όλων. Οι αντιπολιτεύσεις δεν είναι χαρακτηριστικό γνώρισμα όλων. Και η αντιπολίτευση, την οποία ασκούμε σήμερα και κάθε μέρα από εδώ, έχει το στοιχείο της σοβαρότητας και της υπευθυνότητας. Κι έχει ακόμα, αν θέλετε, το στοιχείο εκείνο που προστατεύει τη λειτουργία και την ποιότητα της δημοκρατίας, στο βαθμό που όσοι κάθονται στην καρέκλα που κάθεστε εσείς παίρνουν μηνύματα και -για να χρησιμοποιήσω και τη λέξη του λαού μας- «ψυλλιάζονται» και λίγο. Και θέλω έτσι να είσαστε. 
      Δεν λειτουργούν καλά τα πράγματα στην Ε.ΘΕ.Λ.. Στην Ε.ΘΕ.Λ. υπάρχει παραδιοικητικός μηχανισμός. Στην Ε.ΘΕ.Λ. οι προσλήψεις επιχειρείται να γίνουν –και επιχειρήθηκε και γι’ αυτό είναι και ο εισαγγελέας- κατά παράνομο τρόπο. Στην Ε.ΘΕ.Λ. οι τοποθετήσεις έγιναν, όχι με βάση τις αρχές της αξιοκρατίας και της ισονομίας, αλλά με βάση τις αρχές και τις αντιλήψεις, όπως αυτές τις αντιλαμβάνεται ο διοικητής της, ο διευθύνων σύμβουλος, δεν γνωρίζω ακριβώς ποιο τίτλο έχει από όλους. Στην Ε.ΘΕ.Λ. ξεκαθαρίζονται λογαριασμοί, συνδικαλιστικοί και άλλοι, όσον αφορά την ποινικοποίηση, που δεν είναι ό,τι το καλύτερο, κύριε Υπουργέ. Στην Ε.ΘΕ.Λ. υπάρχει κακοδιαχείριση γιατί, όπως σας είπα, τα ελλείμματα μεγαλώνουν. 
      Άρα, εσείς που έχετε την πολιτική ευθύνη -για να μη βρεθείτε σε δυσκολότερη θέση ο ίδιος προσωπικά, αλλά επειδή σε κάθε περίπτωση, εκείνο που μας ενδιαφέρει εμάς, είναι  για να λειτουργήσει καλύτερα η Ε.ΘΕ.Λ., αλλά και η ποιότητα της δημοκρατίας μας- νομίζω ότι πρέπει να αναθεωρήσετε τη στάση σας και τη θέση σας απέναντι στη διοίκηση αυτού του οργανισμού. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπαιωάννου. 
      Κύριε Υπουργέ, θέλετε να απαντήσετε; 
      ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Όχι, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 49/24/26.02.2007 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με την Εταιρεία Θερμικών Λεωφορείων (Ε.ΘΕ.Λ.). 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 13.28΄, λύεται η συνεδρίαση για τη Δευτέρα 16 Απριλίου 2007 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: συζήτηση επερώτησης, σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΟΛΟΜΕΛΕΙΑ 30-3-07	ΣΕΛ. 1



