 Τετάρτη, 6 Φεβρουαρίου 2002
ΣΥΝΕΔΡΙΑΣΗ ΠΓ΄
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

 

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών Μ. Γιαννάκου - Κουτσίκου και Α. Νεράντζη, σελ.
3. Ανακοινώνεται ότι τη συνεδρίαση παρακολουθούν Αξιωματικοί από τη Σχολή Ικάρων, ο Πρέσβης του Καναδά και τρεις Διπλωμάτες μαθητές από το 6ο Δημοτικό Σχολείο Αιγάλεω και το 7ο Γυμνάσιο Ηλιούπολης, σελ.
4. Συζήτηση και λήψη απόφασης για τις αιτήσεις άρσης ασυλίας των Βουλευτών Λ. Γρηγοράκου, Π. Καμμένου, Δ. Κρεμαστινού, Θ. Πάγκαλου, Σ. Παπαδόπουλου, Κ. Τασούλα και Γ. Τσούρνου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 17 Φεβρουαρίου 2002, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομικών: "Κύρωση της από 21 Δεκεμβρίου 2001 Πράξης Νομοθετικού Περιεχομένου "Αρμοδιότητα των δικαστηρίων σε υποθέσεις αναγκαστικών απαλλοτριώσεων, φορολογικές και τελωνειακές ρυθμίσεις", σελ.
2. Κατάθεση 'Εκθεσης Διαρκούς Επιτροπής: Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στην πρόταση νόμου του Υπουργείου Εσωτερικών, Δημόσιας Διοίκησης και Αποκέντρωσης "Αλλαγή του εκλογικού νόμου", σελ.

ΟΜΙΛΗΤΕΣ
Α. Επί του σχεδίου νόμου του Υπουργείου Οικονομικών:
ΑΛΟΓΟΣΚΟΥΦΗΣ Γ., σελ.
ΓΚΑΤΖΗΣ Ν., σελ.
ΚΑΤΣΑΡΟΣ Ν., σελ.
ΚΩΝΣΤΑΝΤΙΝΟΥ Φ., σελ.
ΜΑΚΡΥΠΙΔΗΣ Α., σελ.
ΠΑΠΑΓΕΩΡΓΟΠΟΥΛΟΣ Λ., σελ.
ΦΩΤΙΑΔΗΣ Α., σελ.
ΧΑΪΤΙΔΗΣ Ε., σελ.


 

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΠΓ΄
Tετάρτη, 6 Φεβρουαρίου 2002


Αθήνα, σήμερα στις 6 Φεβρουαρίου 2002, ημέρα Τετάρτη και ώρα 11.10' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 5 Φεβρουαρίου 2002 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΠΒ' συνεδριάσεώς του, της Τρίτης 5ης Φεβρουαρίου 2002 σε ό,τι αφορά στην ψήφιση στο σύνολο των σχεδίων νόμων: α) "Εφαρμογή της Σύμβασης για την απαγόρευση ανάπτυξης, παραγωγής, αποθήκευσης και χρήσης χημικών όπλων και την καταστροφή τους" και β) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Λαϊκής Δημοκρατίας της Κίνας για συνεργασία στον τομέα της υγείας".
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ανδρέα Μακρυπίδη, Βουλευτή Αιτωλοακαρνανίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Χανίων κ. ΕΥΤΥΧΙΟΣ ΔΑΜΙΑΝΑΚΗΣ κατέθεσε αναφορά με την οποία το Σωματείο Ξενοδοχοϋπαλλήλων Νομού Χανίων ζητεί διευκρινήσεις για τη μελετώμενη αύξηση των επιδομάτων ανεργίας.
2) Ο Βουλευτής Χανίων κ. ΕΥΤΥΧΙΟΣ ΔΑΜΙΑΝΑΚΗΣ κατέθεσε αναφορά με την οποία το Σωματείο Ξενοδοχοϋπαλλήλων Νομού Χανίων υποβάλλει προτάσεις για τη ρύθμιση της χορήγησης του οικογενειακού επιδόματος και στους δύο συζύγους οι οποίοι εργάζονται στον ιδιωτικό τομέα.
3) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Πανελλήνια Ομοσπονδία Πολιτικού Προσωπικού και Κοινοτικών Φυλάκων Υπουργείου Δημόσιας Τάξης διαμαρτύρεται για την κατάργηση της Δ/νσης Εκπαίδευσης του Αρχηγείου.
4) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια 'Ενωση Γεωπόνων Δημοσίων Υπαλλήλων ζητεί μετά το απροσδόκητο τραγικό συμβάν της απώλειας του Δ/ντή Γεωργίας Ιωαννίνων την πλήρη διαλεύκανση της υπόθεσης και τη θέσπιση κατάλληλου θεσμικού πλαισίου ώστε να διασφαλίζονται η διαφάνεια, οι υποχρεώσεις και οι έλεγχοι.
5) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Δήμος Ιωαννιτών ζητεί την εκκαθάριση και την απόδοση των περιουσιών των παλαιών κληροδοτημάτων της πόλης των Ιωαννίνων στις διοικήσεις που όρισαν οι διαθέτες στις διαθήκες τους κλπ.
6) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Μανταμάδου Λέσβου υποβάλλει προτάσεις για τον καθορισμό των αντικειμενικών αξιών στις εκτός σχεδίου και οικισμών περιοχές.
7) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Επιτροπή Γονέων και Κηδεμόνων της Σχολής ΤΕΕ Βοηθών Νοσηλευτών του Νοσοκομείου Καλαμάτας ζητεί να λειτουργήσει στην Καλαμάτα ο Β΄ Κύκλος Σπουδών της Σχολής.
8) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Γονέων και Μαθητών του 10/θέσιου Δημοτικού Σχολείου Ζαγοράς ζητεί να μην υποβιβασθεί το σχολείο σε 8/θέσιο.
9) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία οι Συμβασιούχοι του ΕΛΓΑ ζητούν τη μονιμοποίησή τους.
10) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Παμποντιακός Σύλλογος "Η ΑΡΓΩ" αναφέρεται στο θέμα των ελληνοποιήσεων.
11) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία το Σωματείο Συνταξιούχων ΙΚΑ Επαρχίας Νέστου ζητεί την ανέγερση κτιρίου για τη στέγαση του ΙΚΑ Χρυσούπολης Καβάλας.
12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Πανελλήνια Ομοσπονδία Νεφροπαθών ζητεί τη χορήγηση πλήρους σύνταξης μετά τη συμπλήρωση 15ετούς υπηρεσίας εν ασθενεία στους νεφροπαθείς.
13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Επαγγελματιών Εμπόρων Ανάφης ζητεί να μην είναι υποχρεωτική η ασφάλιση των μελών της στο ΤΕΒΕ.
14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Θήρας ζητεί να του διατεθεί ένα μηχάνημα συμπίεσης και δεματοποίησης των απορριμμάτων.
15) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία η Ένωσις Ποδοσφαιρικών Σωματείων Αθηνών ζητεί την παρουσία αστυνομικών κατά τη διεξαγωγή των αγώνων ερασιτεχνικού ποδοσφαίρου.
16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωσις Ποδοσφαιρικών Σωματείων Αθηνών ζητεί την παρουσία αστυνομικών κατά τη διεξαγωγή των αγώνων ερασιτεχνικού ποδοσφαίρου.
17) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Ένωσις Ποδοσφαιρικών Σωματείων Αθηνών ζητεί την παρουσία αστυνομικών κατά τη διεξαγωγή των αγώνων ερασιτεχνικού ποδοσφαίρου.
18) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Αχελώου ζητεί τη βελτίωση της βατότητας του οδικού τμήματος Καρδίτσας - Άρτας.
19) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Αχελώου ζητεί τη θέσπιση κατωτάτου ορίου (70 εκατ. δρχ.) ανά Δήμο στις πιστώσεις ΣΑΤΑ.
20) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία το Επιμελητήριο Καρδίτσας ζητεί να παραταθεί η προθεσμία υποβολής του ειδικού σημειώματος υπολογισμού ΦΠΑ.
21) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας στο οποίο ζητείται η απόσυρση του προγράμματος "Λιμάνια του Οδυσσέα".
22) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας στο οποίο ζητείται η οικονομική στήριξη των δημοτικών επιχειρήσεων ύδρευσης - αποχέτευσης.
23) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Ερυθρών Αττικής ζητεί τη δημιουργία Κέντρου Υγείας στην περιοχή του.
24) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Μεσολογγίου ζητεί έκτακτη οικονομική ενίσχυση.
25) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο κ. Θ. Παπαχρήστος ζητεί την έναρξη της κατασκευής του φράγματος Αχυρών και την αποζημίωση των δικαιούχων.
26) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Σύλλογος Φυλάκων Σχολικών Κτιρίων Νομού Αττικής ζητεί την απορρόφηση στα σχολεία όλων ανεξαιρέτως των εκπαιδευτικών φυλάκων.
27) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Φυλάκων Σχολικών Κτιρίων Νομού Αττικής ζητεί την απορρόφηση στα σχολεία όλων ανεξαιρέτως των εκπαιδευτικών φυλάκων.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1409/12-9-01 ερώτηση δόθηκε με το υπ' αριθμ. 362/10-10-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθμ. πρωτ 1409/12-9-01 εγγράφου σας, με το οποίο μας διαβιβάσθηκε ερώτηση του Βουλευτή κ. Β. Μιχαλολιάκου που κατατέθηκε στη Βουλή των Ελλήνων, σας γνωρίζουμε ότι:
1. Στη γραμμή Σπετσών - Κόστας είναι δρομολογημένο το Ε/Γ - Ο/Γ "ΑΛΕΞΑΝΔΡΟΣ Μ" της εταιρείας "ΜΠΟΥΦΗΣ Ν.Ε." Με την αριθμ. 1314.197/2/97/25-7-97 Απόφαση ΥΕΝ/ΔΘΣ 1ο είχε χορηγηθεί και δεύτερη άδεια σκοπιμότητας στην ίδια εταιρεία για τη δρομολόγηση στη γραμμή αυτή νεότευκτου Ε/Γ - Ο/Γ πλοίου, με χρόνο υλοποίησης αρχικά μέχρι 31/12/98 ενώ στη συνέχεια δόθηκε παράταση για ένα έτος (δηλ. μέχρι 31-12-99) σύμφωνα με το άρθρο 18 του π.δ. 684/76. Λόγω οικονομικών προβλημάτων της εταιρείας όμως δεν κατέστη δυνατή η ολοκλήρωση της ναυπήγησης και η δρομολόγηση του πλοίου. Έτσι με την αριθμ. 3312.4.33/1/01/23-8-2001 Απόφαση ΥΕΝ/ΔΘΣ 1ο επαναχορήθηκε η άδεια σκοπιμότητας στην εταιρεία ώστε να δρομολογήσει στην ανωτέρω γραμμή το νεότευκτο Ε/Γ - Ο/Γ "ΚΑΤΕΡΙΝΑ ΣΤΑΡ" Ν.Π. 10681, κάτι το οποίο και αναμένεται να πραγματοποιηθεί μετά τον εφοδιασμό του πλοίου με τα προβλεπόμενα πιστοποιητικά ασφαλείας.
2. Τις ημέρες κατά τις οποίες το Ε/Γ - Ο/Γ "ΑΛΕΞΑΝΔΡΟΣ Μ" ακινητούσε λόγω μηχανικής βλάβης, η αρμόδια Υπηρεσία του ΥΕΝ προέβη σε κατάλληλη τροποποίηση των δρομολογίων των Ε/Γ - Ο/Γ της γραμμής Πειραιά - Αργοσαρωνικού, προκειμένου να συνδέονται οι Σπέτσες με τις απέναντι ακτές της Πελοποννήσου.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
2. Στην με αριθμό 1404/12-9-01 ερώτηση δόθηκε με το υπ' αριθμ. 4260/3-10-01 έγγραφο από τον Υφυπουργό Yγείας και Πρόνοιας η ακόλουθη απάντηση:
"Απαντώντας στην ερώτηση 1404/12-9-01 που κατατέθηκε στη Βουλή από τον Βουλευτή κ. Παπαληγούρα, σχετικά με τη λειτουργία της Νέας Πτέρυγας του Γ.Ν. Νοσοκομείου Κορίνθου, σας πληροφορούμε τα εξής:
Η χρηματοδότηση του Νοσοκομείου Κορίνθου με το ποσό των 500.000.000 δρχ. (350 εκατ. δρχ. ξενοδοχειακός εξοπλισμός και 150 εκατ. δρχ. υποδομές) εντάσσεται από την Περιφέρεια Πελοποννήσου στο Γ΄ ΚΠΣ.
Έχουν δοθεί μέχρι σήμερα 200.000.000 δρχ. από το Υπουργείο Υγείας και Πρόνοιας για την απαλλοτρίωση έκτασης η οποία ολοκληρώθηκε. Οι υποδομές (δεξαμενές καυσίμων, νερού κλπ.) θα γίνουν στις απαλλοτριωθείσες εκτάσεις.
Επίσης από το Υπουργείο δόθηκαν 30.000.000 δρχ. (10.000.000 για καθαριότητα και 20.000.000 δρχ. για συμπληρωματικό εξοπλισμό της ΜΕΘ, για μεταφορά του ακτινολογικού τμήματος, λειτουργία του αξονικού και λειτουργία τεσσάρων (4) κρεβατιών ΜΕΘ στη Νέα Πτέρυγα.
Η ολοκλήρωση της μεταφοράς των ανωτέρω θα γίνει αφού ολοκληρωθεί ο εξοπλισμός της ΜΕΘ και επιλυθεί το πρόβλημα πυρασφάλειας που προέκυψε.
Η Νέα Πτέρυγα του νοσοκομείου θα λειτουργήσει μέχρι τέλος του έτους μετά τη χρηματοδότηση η οποία προωθείται.
Επίσης σχετικά με την πρόσληψη προσωπικού (νοσηλευτικού και τεχνικού) για τη λειτουργία των Μονάδων, η διαδικασία βρίσκεται στο Υπουργείο Οικονομικών για την έγκριση των πιστώσεων.
Η Υφυπουργός
Χ. ΣΠΥΡΑΚΗ"
3. Στην με αριθμό 1397/12-9-01 ερώτηση δόθηκε με το υπ' αριθμ. 361/10-10-01 έγγραφο από τον Υπουργό Eμπορικής Ναυτιλίας η ακόλουθη απάντηση:
"Σε απάντηση των 1397/12-9-01 και 6181/12-9-01 εγγράφων σας, με τα οποία μας διαβιβάσατε ερώτηση και αναφορά του Βουλευτή κ. Ε. Κοντομάρη που κατατέθηκαν στη Βουλή των Ελλήνων, σας γνωρίζουμε ότι:
1. Η λήψη μέτρων για την αντιμετώπιση του φαινομένου του επικίνδυνου κυματισμού λόγω υπερβολικής ταχύτητας των πλοίων που διαπλέουν τις θαλάσσιες περιοχές της Λιμενικής Αρχής Κέρκυρας έχει θεσπισθεί με την αριθμ. πρωτ. 3113/17/98/23-6-98 Απόφαση του Κεντρικού Λιμενάρχη Κέρκυρας. Με την έναρξη ωστόσο της τρέχουσας θερινής περιόδου, από το Κεντρικό Λιμεναρχείο Κέρκυρας, επιδόθηκαν στους πλοιάρχους όλων των πλοίων υπενθυμιστικά έγγραφα με αυστηρές σύστάσεις για την πιστή τήρηση των υποχρεώσεών τους που απορρέουν από την Απόφαση αυτή.
2. Η συμμόρφωση των πλοιάρχων προς τους περιορισμούς που έχουν τεθεί, ελέγχεται με συστηματικές περιπολίες των Λιμενικών Οργάνων και στις περιπτώσεις διαπίστωσης παραβάσεων επιβάλλονται αυστηρές διοικητικές κυρώσεις στους υπαιτίους.
3. Ανεξάρτητα από τα ανωτέρω, έχει ήδη ανατεθεί σε ανάδοχο η υλοποίηση της Α΄ φάσης ανάπτυξης του Εθνικού Συστήματος Διαχείρισης Κυκλοφορίας Πλοίων (VTMIS), στο οποίο μεταξύ άλλων περιλαμβάνεται και η ανάπτυξη τοπικού κέντρου ελέγχου και διαχείρισης της θαλάσσιας κυκλοφορίας στις περιοχές Κέρκυρας- Ηγουμενίτσας. Κάθε κέντρο VTS περιλαμβάνει "ραντάρ" επιτήρησης, κάμερες ημέρας/νύκτας, τηλεπικοινωνιακό εξοπλισμό κλπ. με κύριους στόχους τον έλεγχο και τη διευκόλυνση της θαλάσσιας κυκλοφορίας, τη μείωση των ναυτικών ατυχημάτων, την προστασία θαλασσίου περιβάλλοντος και την πρόληψη και καταστολή τυχόν εκνόμων ενεργειών στην ευρύτερη θαλάσσια περιοχή. Έτσι θα γίνει εφικτός και ο επί 24ώρου βάσεως έλεγχος της πορείας και της ταχύτητας όλων των διερχόμενων πλοίων, η εξακρίβωση δε της ταυτότητας των πλοίων που δεν κινούνται σύμφωνα με τις σχετικές Αποφάσεις και Κανονισμούς θα είναι ευχερέστερη και άμεση.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
4. Στην με αριθμό 1373/11-9-01 ερώτηση δόθηκε με το υπ' αριθμ. 359/10-10-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθ. πρωτ. 1373/11-09-2001 εγγράφου σας, με το οποίο μας διαβιβάσατε ερώτηση του Βουλευτή κ. Αν. Λιάσκου που κατατέθηκε στη Βουλή των Ελλήνων, σας πληροφορούμε τα ακόλουθα:
1) Η αντιμετώπιση του φαινομένου της παράνομης εισόδου αλλοδαπών από τα θαλάσσια σύνορα της χώρας αποτελεί για τον ΥΕΝ στόχο άμεσης προτεραιότητας και για την επιτυχία του έχουν δοθεί κατάλληλες οδηγίες στις Λιμενικές Αρχές της χώρας, οι οποίες έχουν ενισχυθεί σημαντικά τα τελευταία χρόνια με προσωπικό και σύγχρονα επιχειρησιακά μέσα προκειμένου να ανταποκριθούν κατά τον καλύτερο δυνατό τρόπο στις αυξημένες υποχρεώσεις τους. Παράλληλα προωθούνται οι απαραίτητες διαδικασίες για την προμήθεια νέων μεγάλων περιπολικών πλοίων ανοικτής θαλάσσης και αστυνομικών ελικοπτέρων, τα οποία θα επιχειρούν σε όλο τον Ελλαδικό θαλάσσιο χώρο συμβάλλοντος αποτρεπτικά και κατασταλτικά στη διάπραξη κάθε μορφής εγκλήματος.
2) Παρά το εξαιρετικά μεγάλο μήκος της ακτογραμμής της χώρας (15.021 χιλιόμετρα), οι Λιμενικές Αρχές μέχρι τώρα, ενεργώντας με βάση τον υφιστάμενο εθνικό σχεδιασμό και με κατάλληλη αξιοποίηση του υφιστάμενου προσωπικού και των επιχειρησιακών μέσων τους, παρουσιάζουν αυξημένη δραστηριότητα στην αντιμετώπιση της λαθρομετανάστευσης και καταγράφουν σημαντικές επιτυχίες στον τομέα αυτό.
3) Τέλος όσον αφορά το Τουρκικό δουλεμπορικό πλοίο "IMDAT", με μέριμνα της Λιμενικής Αρχής Χαλκίδας, αυτό την 14-09-2001 ρυμουλκήθηκε από το λιμάνι Πηλίου στις εγκαταστάσεις των ναυπηγείων Χαλκίδας και παραδόθηκε στην Τελωνειακή Αρχή Χαλκίδας σύμφωνα με τις διατάξεις του ν. 1165/1918, όπως ισχύουν σήμερα.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
5. Στην με αριθμό 621/19-7-01 ερώτηση δόθηκε με το υπ'αριθμ. 2089/11-10-01 έγγραφο από τον Υπουργό Εργασίας, η ακόλουθη απάντηση:
"Απαντώντας στην ερώτηση 621/19-7-01, που κατατέθηκε στη Βουλή από τους Βουλευτές κυρίους Λ. Κανέλλη, Ο. Κολοζώφ και Α. Σκυλλάκο, για τα θιγόμενα σ΄ αυτή θέματα σας πληροφορούμε τα εξής: 
1. Οργανισμός Εργατικής Κατοικίας (ΟΕΚ), προκειμένου να αντιμετωπίσει το έντονο στεγαστικό πρόβλημα των κατοίκων των πληγέντων κτιρίων, ανέλαβε την εκτέλεση των απαραίτητων εργασιών επισκευής στους φέροντες οργανισμούς των κτιρίων, όπου αυτό ήταν απαραίτητο, καθώς και των κοινόχρηστων χώρων. 
2. Οι εργασίες επισκευής στο δεύτερο συγκρότημα των πολυκατοικιών (στην οδό Χίου), θο αρχίσουν πολύ σύντομα, δεδομένου ότι στο Δ.Σ, του ΟΕΚ με αριθμό 34126-7-21 εγκρίθηκε σχετική ομόφωνη απόφαση του Τεχνικού Συμβουλίου του ΟΕΚ και ανατέθηκε το έργο της αποκατάστασης της στατικής και αντισεισμικής επάρκειας των επτά (7) .πολυκατοικιών, καθώς και της επισκευής του εσωτερικού χώρου πενήντα δύο (52) διαμερισμάτων και δέκα (10) καταστημάτων του οικισμού, στην ανάδοχο κοινοπραξία "ΕΡΓΟΝ ΔΙΕΘΝΗΣ ΑΒΤΕΕ-ΕΝΤΕΧΝΟΣ Α.Ε.". 
3. Ο ΟΕΚ, στην προσπάθειά του να αποκαταστήσει τις ζημιές στους φέροντες οργανισμούς των κτιρίων κατά το καλύτερο δυνατό τρόπο, χρειάστηκε σε ορισμένα κτίρια, να κάνει εκτεταμένες παρεμβάσεις και στο εσωτερικό κάποιων διαμερισμάτων. Στις περιπτώσεις αυτές ανέλαβε την υποχρέωση να τα αποκαταστήσει πλήρως και αυτό ακριβώς συμβαίνει. Μάλιστα, ο ΟΕΚ παραδίδει τα διαμερίσματα αυτά σε ακόμη καλύτερη κατάσταση από αυτή που ήταν πριν το σεισμό, αφού τοποθετούνται νέες ηλεκτρικές και υδραυλικές, εγκαταστάσεις, νέα είδη υγιεινής, νέα δάπεδα, κουφώματα και ντουλάπια, βάφονται εξ αρχής οι τοίχοι κλπ. Οι κάτοικοι δεν υποχρεώνονται να καταβάλουν καμιά δαπανη για την αποκατάσταση αυτή.
Δεν ανταποκρίνεται στην πραγματικότητα ότι ο ΟΕΚ δεν ελέγχει την πρόοδο των εργασιών με δικούς του υπευθύνους και ζητεί από τους κατοίκους να πιστοποιήσουν την καλή εκτέλεση των εργασιών εκ μέρους του αναδόχου. 
Αντίθετα, υπάρχουν επιβλέποντες του ΟΕΚ στα έργα, οι οποίοι παρακολουθούν την πλήρη εφαρμογή της μελέτης αποκατάστασης και την εκπλήρωση των συμβατικών υποχρεώσεων των αναδόχων. 
4. Σε ό,τι αφορά τον αποχαρακτηρισμό των κτιρίων από το Ταμείο Ανασυγκρότησης Σεισμοπλήκτων (ΤΑΣ), πρέπει να σημειωθεί ότι, για το μεγαλύτερο ποσοστό των κτιρίων όπου έχουν γίνει παρεμβάσεις, ήδη έχουν κατατεθεί οι απαραίτητες αιτήσεις και η διαδικασία εξελίσσεται κανονικά. 
Το θέμα της επιδότησης ενοικίου στους κατοίκους που στεγάζονται σε ενοικιαζόμενες κατοικίες λόγω των ζημιών που υπέστησαν τα σπίτια τους από το σεισμό, δεν είναι θέμα αρμοδιότητας του ΟΕΚ, δεδομένου ότι η επιδότηση αυτή δίνεται από αρμόδιες υπηρεσίες του Υπουργείου Περιβάλλοντος Χωροταξίας και Δημοσίων Έργων (ΥΠ.ΠΕ.ΧΩ.Δ.Ε.) και όχι από τον ΟΕΚ. 
5. Επίσης σας ενημερώνουμε ότι το Υπουργείο Εργασίας και Κοινωνικών Ασφαλίσεων κατέθεσε στη Βουλή νομοσχέδιο "Αναδιοργάνωση Υπηρεσιών του ΟΑΕΔ. και άλλες διατάξεις", το οποίο περιλαμβάνει τα εξής:
"Άρθρο 45 
Ανακατασκευή-επισκευή εργατικών κατοικιών και διαμερισμάτων 
1. Ο Οργανισμός Εργατικής κατοικίας (Ο.Ε.Κ.) δύναται να αναλάβει την ανακατασκευή πέντε (5) πολυκατοικιών, στους οικισμούς του, στη Ν. Φιλαδέλφεια Ιβ1 και ΙΙ, που υπέστησαν ανεπανόρθωτες βλάβες από το σεισμό της 7ης Σεπτεμβρίου 1999 και κατεδαφίστηκαν βάσει πρωτοκόλλου αυτοψίας επικίνδυνων ετοιμόρροπων κτισμάτων της Υπηρεσίας Αποκατάστασης Σεισμοπλήκτων (Υ.Α.Σ.) του Υπουργείου Περιβάλλοντος, Χωροταξίας και Δημοσίων Έργων και με συμφωνία των ιδιοκτητών υπό τους ακόλουθους όρους: οι ιδιοκτήτες θα εκχωρήσουν στον Οργανισμό α) το ποσό της δωρεάν κρατικής αρωγής, β) το ποσό του δανείου που τους εγκρίνεται από το Υπουργείο Περιβάλλοντος, Χωροταξίας και Δημοσίων Έργων και θα συμμετέχουν με ποσοστό επί του κόστους ανακατασκευής, το οποίο θα καθορισθεί με απόφαση του Υπουργού Εργασίας και Κοινωνικών Ασφαλίσεων, που θα εκδοθεί μετά από γνώμη του Δ.Σ. του Ο.Ε.Κ.. Με όμοια απόφαση θα καθορισθεί ο τρόπος εκχώρησης στον Ο.Ε.Κ. του ποσού της δωρεάν κρατικής αρωγής και του ποσού του δανείου, ο τρόπος καταβολής στον Ο.Ε.Κ. της δαπάνης συμμετοχής των ιδιοκτητών στην περίπτωση που καθορισθεί ποσοστό συμμετοχής, οι όροι εξασφάλισης της είσπραξης της δαπάνης της συμμετοχής των ιδιοκτητών καθώς και κάθε άλλη αναγκαία λεπτομέρεια. Ιδιοκτήτες που εκχωρούν το ποσό του δανείου στον Ο.Ε.Κ. εξακολουθούν να είναι μοναδικοί υπόχρεοι για την εξόφληση του δανείου. 
2. Στις περιπτώσεις που εξαιτίας του σεισμού της 7ης Σεπτεμβρίου 1999 υποβαθμίσθηκε η στατική και αντισεισμική επάρκεια των κτιρίων των οικισμών του Ο.Ε.Κ. και αγορασμένων διαμερισμάτων ή αναδείχθηκαν φθορές παλαιότητας, ο Ο.Ε.Κ. μπορεί να εκτελεί έργα για την αποκατάστασή τους και στη δαπάνη της αποκατάστασης μπορεί να συμμετέχουν και οι ιδιοκτήτες. Με απόφαση του Υπουργού Εργασίας και Κοινωνικών Ασφαλίσεων που εκδίδεται μετά από γνώμη του Δ.Σ. του Ο.Ε.Κ., θα καθοριστεί το ποσοστό της δαπάνης συμμετοχής των ιδιοκτητών, ο τρόπος είσπραξής της, οι όροι εξασφάλισης της είσπραξης της δαπάνης αυτής και κάθε άλλη αναγκαία λεπτομέρεια. 
3. Η ισχύς του άρθρου αυτού αρχίζει την 7η Σεπτεμβρίου 1999". 
Το νομοσχέδιο αυτό έχει ήδη εγκριθεί από τη Διαρκή Κοινοβουλευτική Επιτροπή Κοινωνικών Υποθέσεων και αναμένεται η άμεση συζήτησή του στην Ολομέλεια.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
6. Στην με αριθμό 588/18-7-01 ερώτηση δόθηκε με το υπ'αριθμ. 792/12-10-01 έγγραφο από τον Υφυπουργό Εθνικής Παιδείας και Θρησκευμάτων, η ακόλουθη απάντηση:
"Απαντώντας στην ερώτηση με αριθμό 588/18-7-01 την οποία κατέθεσε ο Βουλευτής κ. Παναγιώτης Μελάς, σας γνωρίζουμε τα εξής: 
1) Ο ΟΣΚ Α.Ε, για τις ανάγκες του Γυμνασίου - Λυκείου Κυθήρων εκπόνησε μελέτη και δημοπράτησε την προσθήκη κατ΄ επέκταση πτέρυγας 8 αιθουσών διδασκαλίας και Αίθουσας Πολλαπλών Χρήσεων - δαπάνης 188 εκατ. δρχ. η οποία παραδόθηκε για χρήση το έτος 1999. Έχω ζητήσει από το Δήμο Κυθήρων την υποβολή της πρότασής του για την αντιμετώπιση των στεγαστικών αναγκών του Λυκείου. 
2) Σχετικά με την ίδρυση ΤΕΕ στα Κύθηρα σας υπενθυμίζουμε ότι σύμφωνα με το νόμο 1566/85 και 2640/98 κατά το πρώτο τρίμηνο του έτους, οι ενδιαφερόμενοι φορείς σε συνεργασία με τη Δ/νση Δ/θμιας Εκπ/σης υποβάλλουν τις προτάσεις τους στη Νομαρχιακή Επιτροπή Παιδείας. Η Νομαρχιακή Επιτροπή Παιδείας εισηγείται προς το Νομαρχιακό Συμβούλιο, το οποίο τελικά και προτείνει την ίδρυση των νέων ειδικοτήτων προς το ΥΠΕΠΘ Απαραίτητη προϋπόθεση για την ίδρυση Σχολικών μονάδων είναι η ύπαρξη κτιρίου που θα στεγάσει το νεοιδρυθέν σχολείο. Η πρόταση ίδρυση ΤΕΕ στα Κύθηρα δεν εγκρίθηκε γιατί το μαθητικό δυναμικό είναι πολύ μικρό για να μπορέσει να λειτουργήσει αυτόνομη σχολική μονάδα ΤΕΕ, θέμα που θα επανεξετάσει το ΥΠΕΠΘ εφόσον την επόμενη χρονιά υπάρξουν οι απαιτούμενες προϋποθέσεις. 
3) Το Υπουργείο Εθνικής Παιδείας και Θρησκευμάτων αναγνωρίζοντας το πρόβλημα που υπάρχει σε δυσπρόσιτες και συγκοινωνιακά απομακρυσμένες σχολικές μονάδες στη στελέχωση τους από εκπ/κό προσωπικό ενεργοποίησε τη διαδικασία του αρ. 14 παρ. 3 του ν. 1143/1981 για την κάλυψη οργανικών κενών σε δυσπρόσιτες περιοχές για την ερχόμενη 3ετία. 
Συγκεκριμένα, σύμφωνα με την Υπουργική Απόφαση Δ2/26549/24-8-01 έχει διορισθεί 1 Φιλόλογος στο Γυμνάσιο Κυθήρων ενώ στο Λύκειο 2 Φιλόλογοι, 1 Μαθηματικός και 2 Φυσικοί. 
Επιπλέον, σύμφωνα με τις Υπουργικές Αποφάσεις Δ2/26549/24-8-01 και Δ2/27169/31-8-01, που αφορούν στο διορισμό εκπ/κού προσωπικού από επετηρίδα και ΑΣΕΠ αντίστοιχα, καλύφθηκαν τα κενά των Κυθήρων για τις ειδικότητες ΠΕ01, ΠΕ04, ΠΕ05, ΠΕ019. Συγκεκριμένα, από τον ΑΣΕΠ διορίσθηκαν 2 Θεολόγοι, 1 καθηγητής της Γαλλικής και 1 της Πληροφορικής ενώ από την επετηρίδα 2 Φυσικοί και 1 της Πληροφορικής.
Από τα ανωτέρω προκύπτει ότι κατά τη νέα σχολική περίοδο 2001-2002, το Γυμνάσιο και το Λύκειο Κυθήρων θα λειτουργήσει κανονικά χωρίς ελλείψεις σε εκπ/κό προσωπικό.
Ο Υφυπουργός
ΦΙΛ. ΠΕΤΣΑΛΝΙΚΟΣ"
7. Στην με αριθμό 372/9-7-2001 ερώτηση δόθηκε με το υπ' αριθμ. 738/11-10-2001 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 372/9-7-2001 την οποία κατέθεσε η Βουλευτής κα Σοφία Καλαντζάκου σχετικά με τα παιδιά με ειδικές ανάγκες, σας γνωρίζουμε τα ακόλουθα:
Στόχος του ΥΠΕΠΘ είναι να απαντήσει στα συσσωρευμένα προβλήματα στο χώρο της εκπαίδευσης των παιδιών με διαγνωσμένες ειδικές εκπαιδευτικές ανάγκες μέσα από κατάλληλο και ορθολογικό σχεδιασμό στις ηλικίες 4-22 χρόνων. Αυτός αναφέρεται στη δημιουργία εκπαιδευτικών δομών, που θα παρέχουν εκπαιδευτικές υπηρεσίες σε α) βραχυπρόθεσμη β) μεσοπρόθεσμη και γ) μακροπρόθεσμη βάση για παιδιά με α) σοβαρές μαθησιακές δυσκολίες (αυτισμός) και β) ήπιες μαθησιακές δυσκολίες (δυσλεξία).
Στο σχεδιασμό προβλέπεται να συνδεθεί η Διεύθυνση Ειδικής Αγωγής με όλες τις ΣΜΕΑ της χώρας μας με τη βοήθεια των Ηλεκτρονικών Υπολογιστών και του διαδικτύου και το ηλεκτρονικό ταχυδρομείο. Οι άξονες πάνω στους οποίους θα δραστηριοποιηθεί η υποστήριξη, αναβάθμιση και οργάνωση της ειδικής αγωγής συμπυκνώνεται στις παρακάτω προτεραιότητες:
Υλοποίηση του νόμου 2817/2000 και δημιουργία εκπαιδευτικών δομών με στόχο τον εκσυγχρονισμό της παρεχόμενης εκπαίδευσης στους μαθητές με ειδικές εκπαιδευτικές ανάγκες. Ειδικότερα από το σχολικό έτος 2001-2001 προβλέπεται η έναρξη λειτουργίας των 22 πρώτων ΚΔΑΥ σε πρωτεύουσες των νομών της χώρας.
Επιπλέον θα λειτουργήσουν:
- 63 Ειδικά Νηπιαγωγεία μέσα σε ειδικά Δημοτικά σχολεία για να υποστηρίξουν ανάγκες πρώιμης παρέμβασης μαθητών από 4 χρόνων.
- 3 Ειδικά Δημοτικά σχολεία από τα οποία το ένα θα εκπαιδεύει παιδιά με διαγνωσμένο αυτισμό.
- 30 Εργαστήρια Ειδικής Επαγγελματικής Εκπαίδευσης και Κατάρτισης, για πρώτη φορά, στα οποία θα έχουν πρόσβαση μαθητές - απόφοιτοι του δημοτικού σχολείου από 14 μέχρι 22 χρόνων.
- 2 Ειδικά Γυμνάσια.
- 32 Τμήματα ένταξης σε κοινά Νηπιαγωγεία και 122 επιπλέον των υπαρχόντων τμήματα ένταξης σε Κοινά Δημοτικά Σχολεία.
- Τμήματα ένταξης σε Γυμνάσια, Λύκεια, ΤΕΕ.
Τέλος η επιμόρφωση των εκπαιδευτικών, που εργάζονται περισσότερο από πέντε χρόνια σε ΣΜΕΑ αποτελεί άμεση προτεραιότητα, με στόχο την επιστημονική ενημέρωση πάνω στις σύγχρονες εξελίξεις της Ειδικής Αγωγής και των εκπαιδευτικών παρεμβάσεων, που επιτυγχάνονται μέσα από αυτήν. Ιδιαίτερη σημασία θα δοθεί στους καθηγητές της δευτεροβάθμιας εκπαίδευσης, οι οποίοι σύντομα θα κληθούν να μετεκπαιδευτούν, για να υποστηρίξουν τους μαθητές στα υπό ίδρυση "τμήματα ένταξης".
Η μετεκπαίδευση και εξειδίκευση καθηγητών Β/θμιας Εκπ/σης στην Ειδική Αγωγή έχει προταθεί να λειτουργήσει στα περιφερειακά διδασκαλεία της χώρας με τη χρηματοδότηση στα πλαίσια του Γ΄ ΕΠΕΑΕΚ και ΔΕ εξωδιδακτικό χρόνο, έτσι ώστε να μην απαιτείται η απομάκρυνσή τους από το σχολείο.
Η Δ/νση Ειδικής Αγωγής συνεργάζεται με τον ΟΕΔΒ για την αποστολή βιβλίων μαθησιακής ετοιμότητας για όλες τις εκπαιδευτικές μονάδες της Ειδικής Αγωγής. Αυτά αποτελούνται από: 1) το βιβλίο για το δάσκαλο, μέσα στο οποίο αναφέρονται τα στοιχεία για την ανάπτυξη εξατομικευμένων δομημένων υποστηρικτικών διδακτικών προγραμμάτων Ειδικής Αγωγής, 2) τα βιβλία για τους μαθητές σε τέσσερα (4) τεύχη για την εκπαίδευση υποστήριξης ανεπαρκειών: α) προφορικού λόγου, β) ψυχοκινητικότητας, γ) νοητικών ικανοτήτων, δ) συναισθηματικής οργάνωσης. Τα βιβλία συνοδεύονται με κάρτες για ταύτιση και ηχητικό υλικό σε cds για εξάσκηση της ακουστικής διάκρισης.
Έχει ετοιμαστεί το υλικό για την επανεκτύπωση του Δελτίου Πληροφοριών Ειδικής Αγωγής (τελευταία έκδοση 1994), το οποίο θα παρέχει πληροφορίες για τον κάθε ενδιαφερόμενο γονέα και εκπαιδευτικό ΠΕ και ΔΕ σχετικά με την παρεχόμενη εκπαίδευση στις σχολικές μονάδες Ειδικής Αγωγής.
Ο εξοπλισμός των τμημάτων ένταξης με το απαραίτητο παιδαγωγικό υλικό και την υποστήριξη με τις νέες τεχνολογίες με Η/Υ έχει προταθεί και θα αντιμετωπιστεί με τα χρηματοδοτικά προγράμματα του Γ΄ Κ.Π.Σ.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
8. Στην με αριθμό 1410/12.9.01 ερώτηση δόθηκε με το υπ' αριθμ. 5019/10.10.01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 1410/12.9.01 που κατατέθηκε στη Βουλή από τον Βουλευτή κ. Β. Μιχαλολιάκο, σχετικά με την μεταφορά υπαλλήλων από το ΤΑ.Π.Α.ΕΛ., σας γνωρίζουμε τα εξής:
Με το Π.Δ. 82/2001 (ΦΕΚ 66 2 Α΄), ο Κλάδος Επικουρικής Ασφάλισης του Ταμείου Επικουρικής Ασφάλισης Πρόνοιας και Ασθένειας Εργαζομένων στα Λιμάνια (ΤΑΠΑΕΛ) συγχωνεύθηκε στον Τομέα Επικουρικής Ασφάλισης του ΙΚΑ (ΙΚΑ-ΤΕΑΜ).
Κατόπιν αυτού και σύμφωνα με τις διατάξεις του ν. 2335/95, εκδόθηκε η Φ201/4762/18.9.2001 απόφαση του Υφυπουργού Εργασίας και Κοινωνικών Ασφαλίσεων, με την οποία μεταφέρονται πέντε υπάλληλοι του ΤΑΠΑΕΛ στο ΙΚΑ.
Σημειώνεται ότι στο Ταμείο Επικουρικής Ασφάλισης Πρόνοιας και Ασθένειας Εργαζομένων στα Λιμάνια, πριν ο Κλάδος Επικουρικής Ασφάλισης συγχωνευθεί στο ΙΚΑ υπηρετούσαν 24 διοικητικοί υπάλληλοι και 11 γιατροί. Επιπλέον με την ΔΙΠΠ/ΦΕΓΚΡ.7/οικ3296/9.2.01 απόφαση της Τριμελούς εξ υπουργών Επιτροπής, έχει εγκριθεί για το Ταμείο αυτό η πλήρωση 11 θέσεων διαφόρων ειδικοτήτων.
Η σχετική προκήρυξη έχει εκδοθεί από το Ταμείο, ύστερα από έγκριση του ΑΣΕΠ και ήδη από 21.9.01 έχει αρχίσει η υποβολή αιτήσεων.
Ο Υφυπουργός
Ν. ΦΑΡΜΑΚΗΣ"
9. Στην με αριθμό 1422/13.9.01 ερώτηση δόθηκε με το υπ αριθμ. 929/11.10.01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1422/13.9.01 την οποία κατέθεσε ο Βουλευτής κ. Α. Νεράντζης, και αφορά στο ΙΕΚ Σαλαμίνας, σας γνωρίζουμε τα ακόλουθα:
Όπως μας πληροφόρησε ο Οργανισμός Επαγγελματικής Εκπαίδευσης και Κατάρτισης οι καθ' ύλην αρμόδιες υπηρεσίες του προέβησαν σε ενέργειες και συνεννοήσεις με τους άμεσα ενδιαφερόμενους για την αντιμετώπιση του θέματος, ώστε να καταστεί δυνατή η διασφάλιση της υποδομής, η οποία απαιτείται για τη στέγαση και λειτουργία του ΙΕΚ στη Σαλαμίνα. Εν τουτοις, δεν κατέστη δυνατή η εξεύρεση διαθέσιμων χώρων για τη στέγαση του ΙΕΚ σε σχολικές μονάδες της Δευτεροβάθμιας Εκπαίδευσης ούτε, επίσης, η εξασφάλιση εργαστηριακού εξοπλισμού.
Ο Ο.Ε.Ε.Κ. πάντως βρίσκεται σε επικοινωνία με τους αρμόδιους φορείς και εξετάζει εναλλακτικές επιλογές, ώστε να αντιμετωπισθεί το ζήτημα. 
Ο Υπουργός
ΠΕΤΡΟΣ ΕΥΘΥΜΙΟΥ"
10. Στην με αριθμό 1424/13.9.01 ερώτηση δόθηκε με το υπ' αριθμ. 366/10.10.01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθ. πρωτ. 1424/13.9.01 εγγράφου σας, με το οποίο μας διαβιβάσατε ερώτηση του Βουλευτή κ. Α. Νεράντζη που κατατέθηκε στη Βουλή των Ελλήνων, σας διαβιβάζουμε φωτ/φο του αριθ. πρ. 15769/1861/26.9.01 εγγράφου του κ. Χαρίλαου Ψαραύτη, Διευθύνοντα Συμβούλου της "ΟΛΠ ΑΕ", προς την αρμόδια Διεύθυνση του Υπουργείου μας.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων) ).
ΠΡΟΕΔΡΟΣ (Απόστολος Κακλαμάνης): Εισερχόμαστε στην 
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
ΑΙΤΗΣΕΙΣ ΑΡΣΕΩΣ ΑΣΥΛΙΑΣ ΒΟΥΛΕΥΤΩΝ
Λήψη απόφασης (ψηφοφορία) σύμφωνα με το άρθρο 62 του Συντάγματος, για τις αιτήσεις άρσεως της ασυλίας των παρακάτω Βουλευτών:
1. Λεωνίδα Γρηγοράκου.
2. Παναγιώτη Καμμένου.
3. Δημητρίου Κρεμαστινού.
4. Θεοδώρου Πάγκαλου.
5. Σταύρου Παπαδόπουλου.
6. Κωνσταντίνου Τασούλα.
7. Γεωργίου Τσούρνου.
Καλούνται επί του καταλόγου ο κ. Φλώρου Κωνσταντίνου από το ΠΑΣΟΚ και ο κ. Κωνσταντίνος Τασούλας από τη Νέα Δημοκρατία. 
Επίσης, επί της ψηφοδόχου καλούνται οι κύριοι Νικόλαος Σαλαγιάννης από το ΠΑΣΟΚ και Κωνσταντίνος Τσιπλάκης από τη Νέα Δημοκρατία.
Πρόεδρος της Επιτροπής θα είναι κατά τον Κανονισμό ένας εκ των κοσμητόρων ο κ. Νικόλαος Λεβογιάννης.
Παρακαλώ στο ψηφοδέλτιο που έχετε μπροστά σας, όσοι συμφωνείτε να χορηγηθεί η άδεια δίωξης να σημειώσετε δίπλα από το όνομα του συναδέλφου του οποίου ζητείται η άρση της ασυλίας, "ΝΑΙ".
Όσοι συμφωνείτε να μη χορηγηθεί η άδεια δίωξης να σημειώσετε δίπλα από το όνομα του συναδέλφου του οποίου ζητείται η άρση της ασυλίας, "ΟΧΙ".
Επίσης, υπάρχουν και ΛΕΥΚΑ ψηφοδέλτια.
(ΨΗΦΟΦΟΡΙΑ)
(Κατά τη διάρκεια της ψηφοφορίας την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ).
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω βόρεια και δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση", εκατόν εννέα σπουδαστές και τρεις συνοδοί Αξιωματικοί από τη Σχολή Ικάρων. Η Βουλή τους καλωσορίζει.
(Χειροκροτήματα)
Επίσης, από τα διπλωματικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση", ο Πρέσβης του Καναδά και τρεις Καναδοί διπλωμάτες. Η Βουλή τους καλωσορίζει.
(Χειροκροτήματα)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΕΥΩΝ (Κωνσταντίνος Γείτονας): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
Κηρύσσεται περαιωμένη η ψηφοφορία επί της αιτήσεως άρσης ασυλίας των Βουλευτών κυρίων Λεωνίδα Γρηγοράκου, Παναγιώτη Καμμένου, Δημητρίου Κρεμαστινού, Θεόδωρου Πάγκαλου, Σταύρου Παπαδόπουλου, Κωνσταντίνου Τασούλα και Γεωργίου Τσούρνου και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι μέχρι την εξαγωγή του αποτελέσματος θα ανακοινώσω στο Σώμα το δελτίο επίκαιρων ερωτήσεων της Πέμπτης 7 Φεβρουαρίου 2002: 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 331/4.2.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Εργασίας και Κοινωνικών Ασφαλίσεων, σχετικώς με την χορήγηση του εξωϊδρυματικού επιδόματος σε όλους τους παραπληγικούς κλπ.
2. Η με αριθμό 332/4.2.2002 επίκαιρη ερώτηση του Βουλευτή της Νέας Δημοκρατίας κ. Αδάμ Ρεγκούζα προς τον Υπουργό Οικονομίας και Οικονομικών, σχετικώς με τη λήψη των αναγκαίων μέτρων για τον έλεγχο του παράνομου τζόγου κλπ.
3. Η με αριθμό 336/4.2.2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Εθνικής Παιδείας και Θρησκευμάτων, σχετικώς με την επίλυση του κτιριακού προβλήματος του Ράλλειου Λυκείου και Γυμνασίου στον Πειραιά.
4. Η με αριθμό 338/4.2.2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη - Αικατερινάρη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη λήψη μέτρων προστασίας των υδροβιότοπων κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 334/4.2.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Βαϊνά προς τον Υπουργό Εθνικής Παιδείας και Θρησκευμάτων, σχετικώς με τη λειτουργία των Κέντρων Περιβαλλοντικής Εκπαίδευσης κλπ.
2. Η με αριθμό 335/4.2.2002 επίκαιρη ερώτηση του Βουλευτή της Νέας Δημοκρατίας κ. Γεωργίου Βλάχου προς τον Υπουργό Γεωργίας, σχετικώς με την αποζημίωση των πληγέντων από τις πυρκαγιές ελαιοπαραγωγών, της Βόρειας και Ανατολικής Αττικής.
3. Η με αριθμό 337/4.2.2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Γεωργίας, σχετικώς με την καθυστέρηση καταβολής των επιδοτήσεων στους τοματοπαραγωγούς, του Νομού Ηλείας κλπ."
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομικών: "Κύρωση της από 21 Δεκεμβρίου 2001 Πράξης Νομοθετικού Περιεχομένου "Αρμοδιότητα των δικαστηρίων σε υποθέσεις αναγκαστικών απαλλοτριώσεων, φορολογικές και τελωνειακές ρυθμίσεις".
Σας υπενθυμίζω ότι η Διάσκεψη των Προέδρων αποφάσισε στη συνεδρίασή της, τhς 31.1.2002 τη συζήτηση του νομοσχεδίου αυτού σε μια συνεδρίαση.
Για τη συζήτηση του νομοσχεδίου ορίζεται Κοινοβουλευτικός Εκπρόσωπος από τη Νέα Δημοκρατία ο Βουλευτής Α΄ Αθηνών κ. Γεώργιος Αλογοσκούφης και Ειδικός Αγορητής από το Κομμουνιστικό Κόμμα Ελλάδας ορίζεται ο Βουλευτής κ. Νικόλαος Γκατζής.
Ο εισηγητής του ΠΑ.ΣΟ.Κ. ο κ. Μακρυπίδης έχει το λόγο.
ΑΝΔΡΕΑΣ ΜΑΚΡΥΠΙΔΗΣ: Κυρίες και κύριοι συνάδελφοι, με το παρόν σχέδιο νόμου κυρώνεται η πράξη νομοθετικού περιεχομένου από 21-12-2001, που δημοσιεύθηκε στο ΦΕΚ 288 Α΄/21-12-2001 και εκδόθηκε κατ' εφαρμογήν του άρθρου 44 παρ. 1 του Συντάγματος, που προβλέπει τη δυνατότητα έκδοσης από τον Πρόεδρο της Δημοκρατίας, ύστερα από πρόταση του Υπουργικού Συμβουλίου σε περιπτώσεις εξαιρετικά επείγουσες. 
Κατά το Σύνταγμα οι πράξεις νομοθετικού περιεχομένου πρέπει να υποβληθούν στη Βουλή για κύρωση μέσα σε σαράντα ημέρες από την έκδοσή τους ή μέσα σε σαράντα ημέρες από τη σύγκληση της Βουλής σε Σύνοδο. Η πράξη νομοθετικού περιεχομένου πρέπει να κυρωθεί από τη Βουλή μέσα σε τρεις μήνες από την υποβολή της. Σε αντίθετη περίπτωση η πράξη αποβάλλει την ισχύ της εφεξής και όχι αναδρομικά. 
Η παρούσα κύρωση πράξης νομοθετικού περιεχομένου είναι απόλυτα προσαρμοσμένη με το άρθρο 44 παράγραφος 1 του Συντάγματος. Εκπληρώνεται και ο τύπος και η ουσία της προβλεπόμενης συνταγματικής διάταξης. Όμως, η εντύπωση που μου δημιουργήθηκε τόσο στην τελευταία συνεδρίαση της Βουλής το Δεκέμβριο του 2001 όσο και στην Επιτροπή Οικονομικών Υποθέσεων της Βουλής στις 29-1-2002 είναι ότι με τη στάση της η Νέα Δημοκρατία επιδιώκει, με άγχος θα έλεγα, να μην περάσουν ή να καθυστερήσουν οι συγκεκριμένες διατάξεις, που σχεδόν στο σύνολό τους, κατά τη γνώμη μου, είναι προς το συμφέρον του ελληνικού λαού. Πρέπει να είμαστε ιδιαίτερα προσεκτικοί στην πιστή τήρηση του Συντάγματος, χωρίς όμως ο τύπος να τρώει την ουσία. 
Επιπρόσθετα, θα ήθελα να τονίσω ότι πρέπει σε κάθε κυβέρνηση σε όλο τον κόσμο να παρέχεται η δυνατότητα άμεσης νομοθετικής επέμβασης και μέσω πράξεων νομοθετικού περιεχομένου που κυρώνονται από τη Βουλή. Η ενέργεια αυτή είναι και δημοκρατική και συνταγματική. Γνωρίζουμε ότι στο παρελθόν η δυνατότητα αυτή δινόταν στις κυβερνήσεις, είτε με την έκδοση β.δ. είτε με α.ν. κ.τ.λ..
Έρχομαι τώρα στα άρθρα του συγκεκριμένου σχεδίου νόμου:
Το άρθρο 1 παράγραφος 1 ρυθμίζει θέματα, τα οποία είναι ήδη επί της ουσίας ρυθμισμένα, αλλά, επειδή η ψήφιση του Συντάγματος ακολούθησε την ψήφιση του Κώδικα Απαλλοτριώσεων και επειδή η διάταξη του Συντάγματος προβλέπει, αν ο νόμος δεν ορίζει διαφορετικά, η αρμοδιότητα για τον περιορισμό της αποζημίωσης σε περίπτωση αναγκαστικής απαλλοτρίωσης ακινήτου να περιέρχεται από 1-1-2002, ως διοικητική διαφορά ουσίας, στα Διοικητικά Δικαστήρια, κρίθηκε απαραίτητο να επαναληφθεί ουσιαστικά η διάταξη του άρθρου 1 του Κώδικα Αναγκαστικών Απαλλοτριώσεων Ακινήτων. Είναι μια διαδικασία αποδεκτή από όλους τους εμπλεκόμενους φορείς. 
Θα πρέπει ενιαία να αντιμετωπίζονται από ένα δικαστήριο όλες οι υποθέσεις, να μην υπάρχει δηλαδή αρμοδιότητα διαφορετικών δικαστηρίων, τακτικών πολιτικών ή τακτικών διοικητικών, άλλα για τον προσδιορισμό της τιμής της μονάδας και άλλα για τον ορισμό των δικαιούχων της αποζημίωσης απαλλοτρίωσης. Ουσιαστικά, με τη ρύθμιση αυτή, λύνεται ένα πρόβλημα διαδικασίας. 
Με την παράγραφο 2 του ίδιου άρθρου αντιμετωπίζεται ένα πρόβλημα καθ' ύλην αρμοδιότητας διοικητικών δικαστηρίων που προκαλούσε σύγχυση στους ενδιαφερόμενους χωρίς να υπάρχει ουσιαστικός λόγος. Σύμφωνα με ό,τι ισχύει οι διαφορές για την αυτοδίκαιη άρση απαλλοτριώσεων λόγω μη καταβολής αποζημίωσης εντός των συνταγματικών προθεσμιών μετά τη ρυθμιστική απόφαση του Ανώτατου Ειδικού Δικαστηρίου υπήχθησαν στη δικαιοδοσία του Διοικητικού Εφετείου και στη συνέχεια, μετά την κύρωση του Κώδικα Απαλλοτριώσεων, αυτή η αρμοδιότητα περιήλθε στο Διοικητικό Πρωτοδικείο. Με την προτεινόμενη, δηλαδή, ρύθμιση όλες αυτές οι διαφορές υπάγονται στην αρμοδιότητα του Διοικητικού Πρωτοδικείου και έτσι επέρχεται ενοποίηση χωρίς να υπάρχει κίνδυνος σύγχυσης των διαδίκων. 
Με το δεύτερο μεταβατικό άρθρο αντιμετωπίζονται εκκρεμείς υποθέσεις ενώπιον του Τριμελούς Διοικητικού Εφετείου του άρθρου 1 παράγραφος 2, όπως και των απαλλοτριώσεων για σκοπούς αρχαιολογικούς, που εκδικάζονται από το Τριμελές Διοικητικό Εφετείο με τις ισχύουσες διατάξεις. 
Στο άρθρο 2 περιλαμβάνονται φορολογικές και τελωνειακές ρυθμίσεις. Με τις διατάξεις 1,2,3,4 του άρθρου 2 καταργείται ένας σημαντικός αριθμός τελών χαρτοσήμου, όπως προβλέπεται από τον κρατικό προϋπολογισμό του 2002. Η κατάργηση αυτή αποτελεί συνέχεια της κατάργησης του μεγαλύτερου μέρους των παγίων τελών χαρτοσήμου, που έγινε με το άρθρο 25 του ν. 2873/2000 και εντάσσεται στη γενικότερη απλοποίηση της φορολογίας, με την κατάργηση φόρων που δεν συμβαδίζουν με τις ανάγκες ενός σύγχρονου και ανεπτυγμένου κράτους. 
Ειδικότερα, η κατάργηση των τελών χαρτοσήμου, για τις περιπτώσεις που αναφέρονται στο άρθρο αυτό, υπαγορεύτηκε λόγω των μειονεκτημάτων που εμφανίζουν τα τέλη αυτά, είτε εξαιτίας της επιβάρυνσης που δημιουργείται για τους εργαζόμενους και τις επιχειρήσεις είτε εξαιτίας σημαντικού κόστους που απαιτείται τόσο για την είσπραξη όσο και για τη συμμόρφωση των φορολογουμένων. 
Καταργήθηκαν περισσότερες από χίλιες περιπτώσεις χαρτοσήμου από πέρυσι και το χαρτόσημο ως ένσημο έπαυσε πια να υπάρχει. Καταργήσαμε παντελώς το χαρτόσημο με την παρούσα διάταξη και συνεχίζουμε τον περιορισμό χαρτοσήμου, με την κατάργηση στις μισθωτές υπηρεσίες και από την πλευρά των εργαζομένων, αλλά και από την πλευρά των εργοδοτών. 
Με αυτήν τη διάταξη, παρουσιάζεται για την εθνική οικονομία ένα όφελος της τάξεως του 1,2%, επιμεριζόμενο αντίστοιχα και ισόποσα μεταξύ μισθωτών και εργοδοτών. Ένα ποσό δηλαδή της τάξεως 100.000.000.000 δραχμών, που 50.000.000.000 είναι όφελος για τους εργαζόμενους και 50.000.000.000 είναι όφελος για τους εργοδότες. Ταυτόχρονα καταργήθηκαν τα χαρτόσημα για την έναρξη και αλλαγή επαγγελματικής δραστηριότητας, τα χαρτόσημα στις συναλλαγματικές και στα γραμμάτια, καθώς επίσης και στις δηλώσεις του ν.1599/86. 
Με αυτόν τον τρόπο εκτός από τη φορολογική ελάφρυνση, που φτάνει τα 130.000.000.000 στο σύνολο της κατάργησης του χαρτοσήμου, βελτιώνεται ουσιαστικά το φορολογικό μας σύστημα. Πιστεύουμε δηλαδή ότι είναι συνέχεια μιας σειράς άλλων μέτρων, που έχουμε πάρει μέχρι σήμερα. 
Ο καθένας μπορεί πλέον να προμηθευτεί συναλλαγματικές και γραμμάτια από οπουδήποτε, χωρίς να χρειάζεται η προσέλευσή του σε συγκεκριμένα καταστήματα, στις υπηρεσίες του Υπουργείου Οικονομικών, στις Εφορίες. Το ίδιο ισχύει και για τις υπεύθυνες δηλώσεις. Αυτό είναι ένα πρώτο, αλλά ουσιαστικό βήμα. Δεν χρειάζεται δηλαδή η υπεύθυνη δήλωση να έχει και το χαρτόσημο επάνω, αλλά να ισχύει ως έχει. 
Κύριε Υπουργέ, κάποια στιγμή θα πρέπει να προχωρήσουμε πιο τολμηρά σε αυτήν την κατεύθυνση για να αντιμετωπιστούν και τα επιπρόσθετα προβλήματα που έχουν καταγραφεί. Πρέπει δηλαδή να υπάρχει ευθύνη του πολίτη και ταυτόχρονα εμπιστοσύνη του κράτους απέναντι στον πολίτη, χωρίς να χρειάζεται η προσκόμιση δεκάδων δικαιολογητικών για την περαίωση οποιασδήποτε συναλλαγής με το δημόσιο. 
Αγαπητοί συνάδελφοι, στο άρθρο 2 παρ. 5 παίρνουμε μέτρα, που στοχεύουν στη μείωση του Ειδικού Φόρου Κατανάλωσης που επιβάλλεται στο μαζούτ κατά 50%. Είναι μια ρύθμιση, η οποία αποσκοπεί τόσο στην ενίσχυση των αντιπληθωριστικών τάσεων, στην αύξηση της ανταγωνιστικότητας της εθνικής οικονομίας, αλλά και στην αύξηση της απασχόλησης. 
Το 80% του μαζούτ καταναλώνεται από τη ΔΕΗ. Επομένως η μείωση της φορολογίας έχει άμεσο αντίκτυπο όσον αφορά την τιμή του ηλεκτρικού ρεύματος, όπως αυτή καθορίζεται από την ΔΕΗ. Όσον αφορά τις επιχειρήσεις, πρέπει να διευκρινίσουμε ότι είναι λίγες οι επιχειρήσεις, οι οποίες καταναλώνουν σήμερα το μαζούτ για βιομηχανική χρήση. Οι περισσότερες από αυτές, στα πλαίσια συμμόρφωσης στους αντιρρυπαντικούς κανόνες, χρησιμοποιούν ήδη το πετρέλαιο. 
Όσον αφορά τους αγρότες, επειδή έγινε πολύ κουβέντα και στην επιτροπή, η δέσμευσή μας για μείωση κατά 50% -κατ' αρχήν- του Ειδικού Φόρου Κατανάλωσης έχει ήδη υλοποιηθεί και με νόμο. 
Από τις 87 δραχμές περίπου που είναι ο φόρος κατανάλωσης στις 44 περίπου δραχμές είναι το όφελος για τον αγρότη. Θα πρέπει επίσης εδώ να θυμίσω ότι υπάρχει μια διαδικασία πολύ απλουστευμένη για την επιστροφή του Ειδικού Φόρου Κατανάλωσης. Ο Ειδικός αυτός Φόρος Κατανάλωσης επιστρέφεται μέσω της επιστροφής του φόρου προστιθέμενης αξίας ως ένα ποσοστό επί της αξίας των παραγόμενων προϊόντων, που στο σύνολο της παραγωγής, θα έλεγα, ότι ισοδυναμεί με το 50% του κατ' αρχήν ειδικού φόρου κατανάλωσης. Σε ειδικές περιπτώσεις -δεσμευθήκαμε και το πράξαμε- αυτό το ποσοστό φθάνει στο 80%. Είναι μια διαδικασία η οποία ακολουθείται με τον ίδιο τρόπο για το υπόλοιπο 30%. Είναι οι περιπτώσεις που αφορούν τα ξηραντήρια, θερμοκήπια κλπ. που χρησιμοποιούν πρώτη ύλη, τα καύσιμα. Άρα, κατά τη γνώμη μου, υπάρχει ένα ειδικό καθεστώς όσον αφορά το πετρέλαιο των αγροτών.
Υπάρχει βέβαια και το ειδικό καθεστώς, το οποίο εφαρμόσαμε τα τελευταία τέσσερα χρόνια για το πετρέλαιο θέρμανσης, μειώνοντας σταδιακά τον ειδικό φόρο κατανάλωσης του πετρελαίου θέρμανσης στο κατώτερο επιτρεπόμενο όριο από την Ευρωπαϊκή Ένωση, δηλαδή στις έξι δραχμές ανά λίτρο. Άρα είναι οριακά περίπου στο μηδέν, μπορώ να πω, ο ειδικός φόρος κατανάλωσης του πετρελαίου θέρμανσης, που αφορά τη συντριπτική πλειοψηφία των Ελλήνων πολιτών. Αυτό σαν απάντηση στις απόψεις που ακούστηκαν στην επιτροπή, ότι πήραμε μέτρα μόνο για τους επιχειρηματίες, για τις μεγάλες επιχειρήσεις, όσον αφορά τη μείωση του ειδικού φόρου κατανάλωσης ή για τη ΔΕΗ. 
Επίσης στο άρθρο 2 παρ. 6 κάνουμε πρόβλεψη για παράταση της παραγραφής υποθέσεων μεταβιβάσεων και κληρονομιών. Με τις διατάξεις της παραγράφου 1, του άρθρου 102 του νομοθετικού διατάγματος 118/1973 ορίζεται ότι το δημόσιο εκπίπτει του δικαιώματος για την κοινοποίηση πράξης επιβολής φόρου και προστίμου, προκειμένου για ανακριβή δήλωση μετά την πάροδο δεκαετίας από το τέλος του έτους μέσα στο οποίο υποβλήθηκε η δήλωση.
Επίσης με τις διατάξεις της παραγράφου 3 του άρθρου 12 του αναγκαστικού ν. 1421/1950 προβλέπεται ότι το δικαίωμα του δημοσίου προς επιβολή φόρου μεταβίβασης παραγράφεται μετά την πάροδο πενταετίας από το τέλος του έτους μέσα στο οποίο υποβλήθηκε η δήλωση. Δεδομένης της μετάβασης της χώρας μας στο οριστικό καθεστώς του ευρώ από την 1-1-2002 και της ανάγκης προσαρμογής των υποσυστημάτων του TAXIS δημιουργήθηκε πρόσθετη απασχόληση των υπαλλήλων, με αποτέλεσμα να καθίσταται δυσχερής ο έλεγχος και η οριστική περαίωση των υποθέσεων φορολογίας κεφαλαίου και μεταβιβάσεων, με κίνδυνο την παραγραφή τους. Έτσι με τη διάταξη αυτή αποτρέπεται η παραγραφή των εσόδων του δημοσίου και παρέχεται η απαιτούμενη χρονική διάρκεια για την περαίωση των φορολογικών εκκρεμοτήτων από τις υπηρεσίες επ' ωφελεία των πολιτών και της υπηρεσίας. Είναι μια ρύθμιση, η οποία δυστυχώς έρχεται κάθε χρόνο ή κατά τακτά χρονικά διαστήματα, αφού οι υπηρεσίες αδυνατούν και λόγω έλλειψης προσωπικού να ανταποκριθούν απόλυτα στις υποχρεώσεις, επιπρόσθετα όμως φέτος, λόγω ακριβώς της προετοιμασίας του ευρώ που κράτησε σχεδόν όλο το χρόνο, υπήρξε περισσότερη απασχόληση των υπαλλήλων το τελευταίο δίμηνο.
Έχει γίνει σαφές, όμως, και ήθελα να το τονίσω ότι η εθνική οικονομία ανταποκρίθηκε απόλυτα σε όλη αυτήν τη διαδικασία υποδοχής του ευρώ. Τα προβλήματα που προέκυψαν ήταν ελαχιστότατα. Το Υπουργείο Οικονομικών ήταν το υπουργείο το οποίο δεν είχε σχεδόν κανένα πρόβλημα σ' αυτήν τη μεγάλη προσπάθεια, αν και είχε να κάνει με πενήντα υπηρεσίες στα τελωνεία και τριακόσιες υπηρεσίες ΔΟΥ. Και αυτό χάρη στην αυταπάρνηση των εργαζομένων στις εφορίες και τα τελωνεία που εργάστηκαν σε εικοσιτετράωρη βάση σε όλη την Ελλάδα και στους οποίους αξίζουν και ιδιαίτερα συγχαρητήρια και ιδιαίτεροι έπαινοι. Καταφέραμε δηλαδή χωρίς κανένα πρόβλημα να προχωρήσουμε στην προσαρμογή του ευρώ από 1-1-2002 στις υπηρεσίες του Υπουργείου Οικονομικών.
Με την τελευταία παράγραφο επιβάλλεται αυτοτελής φορολόγηση των ρέπος με 7% στους τόκους που προκύπτουν από τα ρέπος, όπως αυτά ορίζονται στη συγκεκριμένη διάταξη. Η ρύθμιση αυτή γίνεται για τη διεύρυνση της φορολογικής βάσης, για λόγους φορολογικής δικαιοσύνης, για λόγους κοινωνικής πολιτικής, αλλά και για την ανάπτυξη της Κεφαλαιαγοράς.
Είναι γεγονός ότι οι καταθέσεις -λόγω της φορολόγησης των άλλων τραπεζικών καταθέσεων- στράφηκαν στα ρέπος. Ήδη -το 2001- ένα ποσό της τάξεως των δέκα τρισεκατομμυρίων είχε κινηθεί μέσω των ρέπος. Αυτό δεν είναι κάτι απόλυτα επιθυμητό και ως εκ τούτου δεν υπήρχε κανένας λόγος τα ρέπος να εξαιρούνται από την αντίστοιχη φορολογία.
Πιστεύω ότι αυτό θα βοηθήσει την κεφαλαιαγορά, γιατί πιθανότατα θα στρέψει το μέρος αυτών των κεφαλαίων προς το χρηματιστήριο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό, κύριε Πρόεδρε, τελειώνω.
Η φορολόγηση θα γίνεται για τα έσοδα, τα οποία αποκτά ο φορολογούμενος από τους τόκους των ρέπος και που αφορούν το χρονικό διάστημα από 1-1-2002. Από την άλλη πλευρά, φορολογούνται τα εισοδήματα που αντιστοιχούν στα εισοδήματα μετά από την 1-1-2002, άσχετα αν η σύμβαση συνάφθηκε το 2001.
Τέλος η ισχύς του άρθρου 1 και των παραγράφων 1, 2, 3, 4, 5 και 6 αρχίζει από την 1-1-2002, ενώ και οι παράγραφοι 7 και 8 του άρθρου 2 εμφανίζονται για τα εισοδήματα που αποκτώνται από την 1-1-2002.
Σας καλώ να υπερψηφίσουμε την κύρωση της πράξεως νομοθετικού περιεχομένου.
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας ο κ. Παπαγεωργόπουλος, έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριοι συνάδελφοι, επί του συζητούμενου σχεδίου νόμου για την κύρωση της από 21-12-2001 πράξεως νομοθετικού περιεχομένου, που εισάγει ρυθμίσεις για την αρμοδιότητα των δικαστηρίων σε υποθέσεις αναγκαστικών απαλλοτριώσεων, για φορολογικές, τελωνειακές και άλλες ρυθμίσεις, η αρχική μας παρατήρηση είναι ότι με αυτήν τη διαδικασία και με αυτήν την πρωτοβουλία της Κυβέρνησης αποδεικνύεται για μια ακόμα φορά ότι η χώρα είναι ακυβέρνητη και από πλευράς νομοθετικής δραστηριότητας. 
Η Κυβέρνηση απουσιάζει όχι μόνο σε επίπεδο θετικών δράσεων -που θα έπρεπε παντού να είναι παρούσα- αλλά και σε επίπεδο νομοθετικής δραστηριότητας. Ο κ. Σημίτης δεν κυβερνά, παρά το χάος γύρω μας. Και την ώρα που δεν υπάρχουν -και αυτό είναι τραγικό- νομοσχέδια για επεξεργασία και ψήφιση από τη Βουλή, υποκαθίσταται η νομοθετική λειτουργία με τροπολογίες, οι οποίες στη συγκεκριμένη περίπτωση αδικαιολόγητα περίμεναν επί μήνες, για να χρειαστεί τελικά να τις ψηφίσει -με τη φόρμα της πράξης νομοθετικού περιεχομένου- το Υπουργικό Συμβούλιο.
Λίγους μήνες αφότου τέθηκε σε ισχύ το αναθεωρημένο Σύνταγμα η Κυβέρνηση το φαλκιδεύει και το παραβιάζει, ενώ κατά μέγα μέρος το αφήνει ανενεργό, δεδομένου ότι παρά τις έντονες και συνεχείς οχλήσεις της Νέας Δημοκρατίας το σύνολο σχεδόν των προβλεπομένων νόμων για την ενεργοποίηση των διατάξεων του Συντάγματος δεν έχει ψηφιστεί ακόμη. Μόνο όταν ένα θέμα επικαιροποιείται, όπως σήμερα το ζήτημα των ιδιοκτησιών των Μέσων Μαζικής Ενημέρωσης, η Κυβέρνηση συσκέπτεται, όπως κάνει αυτήν την ώρα και εξαγγέλλει, όπως γράφει ο Τύπος, μάχη εναντίον της διαφθοράς. 
Τώρα θυμηθήκατε να πάρετε μέτρα, όταν στις συνεχείς προτάσεις και εκκλήσεις της Νέας Δημοκρατίας εσείς απαντούσατε με λοιδορίες και αναφερόσασταν σε δαιμονολογία και σε φανταστικά ζητήματα; Τώρα σας έπιασε η βιάση, για να δώσετε τη μάχη κατά της διαφθοράς; Έτσι, λοιπόν, ευκαιριακά και σύμφωνα με την επικαιρότητα η Κυβέρνηση αφυπνίζεται μόνο για τις ανάγκες της δημοσιότητας και της επικοινωνιακής της πολιτικής και μετά ξαναπέφτει στη νάρκη, ξανάρχεται η λήθη μέχρι να παρουσιαστεί το επόμενο πρόβλημα.
To συζητούμενο νομοσχέδιο επιδιώκει την κύρωση της από 21.12.2001 Πράξης Νομοθετικού Περιεχομένου. Οι αντιρρήσεις της Νέας Δημοκρατίας είναι πρώτον θεσμικές, δεύτερον διαδικαστικές και τρίτον ουσιαστικές. 
Στο θεσμικό επίπεδο. Το άρθρο 44 παράγραφος 1 του Συντάγματος προβλέπει, ότι οι πράξεις νομοθετικού περιεχομένου εκδίδονται ύστερα από πρόταση του Υπουργικού Συμβουλίου, όπως και έγινε, σε έκτακτες περιπτώσεις, εξαιρετικά επείγουσας και απρόβλεπτης ανάγκης. 
Το σύνολο των συνταγματολόγων έχουν την ίδια άποψη. Παίρνω μόνο την άποψη του Κώστα Γεωργόπουλου, του Καθηγητού του Συνταγματικού Δικαίου, ο οποίος γράφει ότι οι πράξεις νομοθετικού περιεχομένου προβλέπονται για την αντιμετώπιση απροβλέπτων ή ανωμάλων καταστάσεων, που παρουσιάζονται στον βίο των λαών και παρουσιάζουν κίνδυνο παρέκκλισης από τη συνταγματική νομιμότητα. Η εκτίμηση της συνδρομής ή μη των προϋποθέσεων της έκδοσης πράξης νομοθετικού περιεχομένου ανήκει στην αρμοδιότητα της Βουλής, γεγονός το οποίο πράττουμε κι αυτήν τη στιγμή, και αυτό άλλωστε προτείνει και η έκθεση της Επιστημονικής Υπηρεσίας της Βουλής. 
Η Νέα Δημοκρατία δεν είναι διατεθειμένη να στέρξει, να αποδεχθεί την παρέκκλιση από τη νομιμότητα και τη συνταγματική τάξη που εισάγει η Κυβέρνηση. Δηλαδή, δεν πέρασαν οι τροπολογίες της και ενεργοποιεί το μείζον συνταγματικό εργαλείο της Πράξης Νομοθετικού Περιεχομένου, προκειμένου να τις περάσει. 
Τα μεγάλα, τα σπουδαία, τα επείγοντα που είναι αναγκαία ως προϋποθέσεις για την ψήφιση πράξης νομοθετικού περιεχομένου για την Κυβέρνηση είναι μια ομάδα ξεχασμένων μεταμεσονυκτίων, ασχέτων τροπολογιών, που με λογική μωράς παρθένου έφερε η Κυβέρνηση στις 13.12.2001, την τελευταία συνεδρίαση πριν αρχίσει η συζήτηση για τον προϋπολογισμό, για να τις ψηφίσει. Και τότε εξεγέρθη όλη η Βουλή. Έχω εδώ τα Πρακτικά. Σε νομοσχέδιο του Υπουργείου Εργασίας για τα φάρμακα φέρατε απαλλοτριώσεις, φέρατε χαρτόσημο, φέρατε μεταβολή στη φορολόγηση του πετρελαίου, όλα αυτά τα σχετικά, κατά τη δική σας προσέγγιση. Εξηγέρθη, λοιπόν, όλη η Βουλή. Και η Κυβέρνηση δεν εννοούσε να το καταλάβει, μέχρις ότου έγινε η σωστική, για το κύρος του Κοινοβουλίου, παρέμβαση του Προέδρου της Βουλής, ο οποίος -οφείλω για λόγους απόδοσης δικαιοσύνης να αναφέρω- και σε άλλες περιπτώσεις έχει προστατεύσει το Κοινοβούλιο. Έτσι, λοιπόν, στις 13 Δεκεμβρίου φέρατε όλες αυτές τις άσχετες τροπολογίες, επιμείνατε να τις ψηφίσετε και στο τέλος υποχρεωθήκατε να τις αποσύρετε. 
Η Κυβέρνηση, λοιπόν, κατά παγία πρακτική και παράδοση επιμένει να γονατογραφεί νομοθετώντας και να εκβιάζει την Αντιπολίτευση να ψηφίζει μεταμεσονύκτιες ώρες, με το πιστόλι στον κρόταφο, εκβιαστικά ότι, εάν δεν εφαρμοστούν φιλολαϊκές, δήθεν, διατάξεις θα έχει την ευθύνη η Αξιωματική Αντιπολίτευση και η άλλη Αντιπολίτευση της μη εφαρμογής τους. 
Τα είπατε αυτά στις 13.12.2001 και την άλλη μέρα "παίξανε" τα μέσα ενημέρωσης ότι η Νέα Δημοκρατία δεν έστερξε στην κατάργηση του φόρου χαρτοσήμου των υπευθύνων δηλώσεων κλπ. 
Ακόμη και σήμερα ο εισηγητής της Συμπολίτευσης τα επανέλαβε. Κατηγόρησε τη Νέα Δημοκρατία ότι παρεμποδίζει το κυβερνητικό έργο. Μακάρι να μας ακούγατε, κάποια πράγματα θα είχαν γίνει καλύτερα. 
Μας κατηγορήσατε για προσήλωση στον Τύπο. Κύριοι συνάδελφοι, στο Κοινοβούλιο μιλάμε. Ο σεβασμός στο Σύνταγμα είναι προσήλωση στον Τύπο; Τουλάχιστον θυμηθείτε μια βασική αρχή, ότι ο Τύπος, όσον αφορά διατάξεις συνταγματικές και θεσμικές, κατοχυρώνει την ουσία, τη συνταγματική, πολιτειακή και δημοκρατική τάξη και νομιμότητα. 
Έτσι, λοιπόν, το μήνυμα που εκπέμπει η Νέα Δημοκρατία, όσον αφορά σ' αυτήν τη λογική, τη διαδικασία και τις πρακτικές, είναι ότι θα πρέπει επιτέλους η Κυβέρνηση να νομοθετεί σύμφωνα με το Σύνταγμα και το νέο Κανονισμό της Βουλής και να ξεχάσει τις παλιές πρακτικές, τις νοοτροπίες και τις λογικές. Η Νέα Δημοκρατία θα σταθεί απέναντι στην όποια καινούρια απόπειρα της Κυβέρνησης να ξανακάνει τα ίδια.
Όσον αφορά στις επιμέρους διατάξεις -αυτήν τη συρραφή των τροπολογιών, που τις φέρατε με τη μορφή της πράξης νομοθετικού περιεχομένου- θα ήθελα να πω ότι το άρθρο 1 αφορά αρμοδιότητα δικαστηρίων σε υποθέσεις αναγκαστικών απαλλοτριώσεων και αποτελεί θλιβερό μνημείο της νοσηρής νομοθετικής πρακτικής που εφαρμόζετε.
Φέρατε τον Κώδικα περί Απαλλοτριώσεων ούτε ένα μήνα πριν τεθεί σε ισχύ το νέο Σύνταγμα. Τότε σας ζητούσαν οι εισηγητές των κομμάτων της Αντιπολίτευσης να τον φέρετε ένα μήνα αργότερα, για να είναι εναρμονισμένο με το Σύνταγμα, επειδή είναι ένα σπουδαίο νομοθέτημα που θα πρέπει από την αρχή του να μην έχει παθογένειες και προβλήματα. Εσείς, όμως, επιμείνατε και το ψηφίσατε πριν από την ψήφιση του Συντάγματος. 
Έχετε επιφέρει, λοιπόν, μέχρι προχθές σε Κώδικα Απαλλοτριώσεων τέσσερις τροποποιήσεις. Για να μην χάνουν, όμως, οι έννοιες το νόημά τους, πρέπει να πούμε ότι ο Κώδικας εισάγεται και συζητείται με ειδική διαδικασία και δεν επιτρέπονται τροποποιήσεις, γιατί υπηρετεί μία βασική αρχή, την ασφάλεια δικαίου. Αυτήν την ασφάλεια του δικαίου εσείς υπονομεύετε τροποποιώντας τέσσερις φορές σε οκτώ, εννέα μήνες τον Κώδικα περί Απαλλοτριώσεων.
Θα προτείναμε να ξαναφέρετε έναν Κώδικα περί Απαλλοτριώσεων "μαζεύοντας πλίνθους και κεράμους ατάκτως ερριμμένους" σε έναν Κώδικα, για να ισχύσει και να υπάρχει από εδώ και πέρα η περιπόθητη ασφάλεια δικαίου. 
Ακόμα, όμως, και με τη διάταξη που σήμερα εισάγετε δεν τακτοποιείτε το θέμα, αλλά διασπάτε τη διαδικασία σε δύο αρμοδιότητες: Αφ' ενός μεν των πολιτικών -κατά κανόνα- δικαστηρίων, αλλά αφ' ετέρου -όσον αφορά τις άρσεις απαλλοτριώσεων και άλλες αντιδικίες - παραμένουν οι αρμοδιότητες των διοικητικών δικαστηρίων. Αυτό δεν είναι το καλύτερο.
Επί της ουσίας, λοιπόν, θα λέγαμε "ναι" κατ' οικονομία σαν το μη χείρον, αλλά δεν είναι αυτή η λύση. Φέρτε νέο Κώδικα, για να τελειώνουμε. Μην μείνετε ικανοποιημένοι ότι λύσατε κάποιο πρόβλημα μετά το πέρας αυτής της συζήτησης .
Ένα δεύτερο σημείο είναι οι ρυθμίσεις που αφορούν τα τέλη χαρτοσήμου, για τις οποίες ακούστηκαν θριαμβολογίες από πλευράς του εισηγητού της Συμπολίτευσης. Δεν είναι, όμως, τίποτα παραπάνω παρά συνήθης και κλασική εναρμόνιση με το ευρωπαϊκό δίκαιο. Ναι, το ψηφίζουμε. Δεν υπάρχει καμία αντίρρηση.
Όσον αφορά στο άρθρο 2, παράγραφοι 7 και 8, παρατηρούμε ότι εισάγονται νέοι φόροι. Το καταψηφίζουμε, γιατί δεν είναι πειστικά τα επιχειρήματα της πλειοψηφίας.
ΓΕΩΡΓΙΟΣ ΑΛΟΓΟΣΚΟΥΦΗΣ: Και την παράγραφο 6 την καταψηφίζουμε.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ναι, καταψηφίζουμε τις παραγράφους 6, 7 και 8 του άρθρου 2 και την παράγραφο 2 του άρθρου 3 που είναι σχετική μ' αυτά. 
Χρησιμοποιώ τα τελευταία λεπτά του χρόνου μου, για να αναφερθώ κατ' αρχήν -στην ουσία θα έχουμε χρόνο ν' αναφερθούμε αργότερα- σε μία τροπολογία που έχει καταθέσει η Νέα Δημοκρατία και να διερευνήσω πρώιμα τις απόψεις και τις θέσεις της Κυβέρνησης σε ένα μείζον ζήτημα.
Η τροπολογία αφορά στο, επί το λαϊκότερον, αναφερόμενο θέμα των πανωτοκίων, το οποίο σχετίζεται με τη ρύθμιση των οφειλών σε πιστωτικά ιδρύματα. Η τροπολογία αυτή -με γενικό αριθμό βιβλίου 846 και ειδικό 41- είναι εμπρόθεσμη, σύμφωνα με το άρθρο 87 του Κανονισμού της Βουλής και νόμιμη, διότι πληροί όλες τις προϋποθέσεις.
Δεν δημιουργεί δαπάνες στο κράτος και άλλωστε η ρύθμιση δεν αφορά το κράτος. Λυτρωτικές ρυθμίσεις εισηγείται να εισαχθούν με νομοθετική ρύθμιση για ένα ζήτημα που πραγματικά δημιουργεί τον κίνδυνο να μετατρέψει τη χώρα σε μία απέραντη αίθουσα πλειστηριασμών.
Οι αγρότες που είναι αυτή τη στιγμήν στους δρόμους, στη μεγάλη τους πλειοψηφία, ενδιαφέρονται γι' αυτήν τη ρύθμιση. Είναι μία ευκαιρία, με θετικές δράσεις σαν και αυτή, να δώσετε λύση στα προβλήματα, λύσεις που δεν μπορεί να δώσει η κυβερνητική προπαγάνδα και τα μεγάλα λόγια και οι υποσχέσεις. Ιδού η Ρόδος, ιδού και το πήδημα! 
Είναι επίσης σχετική η τροπολογία, γιατί ανέφερε -και καθ' υποφοράν απαντώ- στην επιτροπή ο παριστάμενος κύριος Υπουργός ότι μιλάμε για άσχετες τροπολογίες και άρα και αυτή είναι στο ίδιο επίπεδο. Είναι σχετική και αναφέρομαι στο άρθρο 113 παράγραφος 2, του νέου Κανονισμού της Βουλής, το οποίο λέει ότι σε νομοσχέδια που αφορούν πράξεις κύρωσης νομοθετικού περιεχομένου, μπορούν να προστεθούν διατάξεις, που ρυθμίζουν θέματα σχετικά με την κυρούμενη πράξη.
Ποια είναι τα θέματα τα σχετικά; Τα θέματα που οριοθετούν και περιγράφουν οι τροπολογίες, τις οποίες εισάγετε με την πράξη νομοθετικού περιεχομένου, δηλαδή τα όρια είναι οι απαλλοτριώσεις, τα τέλη χαρτοσήμου, ο φόρος πετρελαίου, ο φόρος κινητών αξιών. Χωρά ό,τι αφορά το Υπουργείο Οικονομικών και νομίζω ότι η απάντηση είναι πειστική.
Πρέπει αυτή η τροπολογία -και τελειώνω με αυτήν τη φράση- να ψηφισθεί. Θα είναι φαρισαϊσμός η τυχόν απόπειρα αποφυγής της εισαγωγής προς ψήφιση αυτής της τροπολογίας. Εμείς θα επιμείνουμε. Άλλως, με τα μέσα τα διαδικαστικά που διαθέτουμε σαν Αξιωματική Αντιπολίτευση, σας διαβεβαιώνουμε ότι το ποτήριον τούτο δεν θα το αποφύγετε. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το αποτέλεσμα της ψηφοφορίας που διεξήχθη για τις αιτήσεις άρσεως ασυλίας. 
Εψήφισαν 192 Βουλευτές. 
Για την αίτηση άρσεως ασυλίας του Βουλευτή κ. Λεωνίδα Γρηγοράκου.
Ψήφισαν "υπέρ" 9 Βουλευτές, "κατά" 179 Βουλευτές, "παρών" 1 Βουλευτής, "λευκό" 3 Βουλευτές.
Συνεπώς η αίτηση άρσεως ασυλίας απορρίπτεται.
Για την αίτηση άρσεως ασυλίας του Βουλευτή κ. Παναγιώτη Καμμένου.
Ψήφισαν "υπέρ" 16 Βουλευτές, "κατά" 170 Βουλευτές, "παρών" 3 Βουλευτές, "λευκό" 3 Βουλευτές.
Συνεπώς η αίτηση άρσεως ασυλίας απορρίπτεται.
Για την αίτηση άρσεως ασυλίας του Βουλευτή κ. Δημητρίου Κρεμαστινού.
Ψήφισαν "υπέρ" 23 Βουλευτές, "κατά" 163 Βουλευτές, "παρών" 3 Βουλευτές, "λευκό" 3 Βουλευτές.
Συνεπώς η αίτηση άρσεως ασυλίας απορρίπτεται.
Για την αίτηση άρσεως ασυλίας του Βουλευτή κ. Θεόδωρου Πάγκαλου.
Ψήφισαν "υπέρ" 13 Βουλευτές, "κατά" 173 Βουλευτές, "παρών" 3 Βουλευτές, "λευκό" 3 Βουλευτές.
Συνεπώς η αίτηση άρσεως ασυλίας απορρίπτεται.
Για την αίτηση άρσεως ασυλίας του Βουλευτή κ. Σταύρου Παπαδόπουλου.
Ψήφισαν "υπέρ" 9 Βουλευτές, "κατά" 176 Βουλευτές, "παρών" 4 Βουλευτές, "λευκό" 3 Βουλευτές.
Συνεπώς η αίτηση άρσεως ασυλίας απορρίπτεται.
Για την αίτηση άρσεως ασυλίας του Βουλευτή κ. Κωνσταντίνου Τασούλα.
Ψήφισαν "υπέρ" 10 Βουλευτές, "κατά" 176 Βουλευτές, "παρών" 2 Βουλευτές, "λευκό" 3 Βουλευτές.
Συνεπώς η αίτηση άρσεως ασυλίας απορρίπτεται.
Για την αίτηση άρσεως ασυλίας του Βουλευτή κ. Γεωργίου Τσούρνου.
Ψήφισαν "υπέρ" 4 Βουλευτές, "κατά" 183 Βουλευτές, "παρών" 2 Βουλευτές, "λευκό" 3 Βουλευτές.
Συνεπώς η αίτηση άρσεως ασυλίας απορρίπτεται.
Το λόγο έχει ο ειδικός αγορητής του Κομμουνιστικού Κόμματος Ελλάδος κ. Νικόλαος Γκατζής.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Κύριοι Βουλευτές, αν προσέξατε τη διατύπωση που έκανε ο εισηγητής της Πλειοψηφίας για την ερμηνεία ουσιαστικά του άρθρου 44, παράγραφος 1 του Συντάγματος, θα παρατηρήσατε ότι ανέφερε ούτε λίγο ούτε πολύ ότι δεν είναι ανάγκη να κοιτάμε τον τύπο, αλλά την ουσία.
Παραδέχεται δηλαδή εκ των προτέρων ότι η Κυβέρνηση με αυτό το νομοσχέδιο παραβιάζει συνταγματικές διατάξεις, τις παραβιάζει εσκεμμένα και ζητά και τη δική μας συναίνεση σε αυτό το ατόπημα. 
Κύριοι της Κυβέρνησης, το Σύνταγμα το έχετε κάνει λάστιχο, ακόμα και σε εκείνα τα θέματα που άρθρα του είναι διατυπωμένα με πλήρη σαφήνεια, όπως το άρθρο 44 παρ. 1 του Συντάγματος -στο οποίο αναφέρεται το συγκεκριμένο νομοσχέδιο- που αναφέρεται σε ποιες περιπτώσεις εφαρμόζεται η πράξη νομοθετικού περιεχομένου. Σαφέστατα ορίζει ότι πρέπει να συντρέχουν έκτακτες περιπτώσεις, εξαιρετικά επείγουσες και περιπτώσεις απρόβλεπτης ανάγκης. 
Εδώ, κύριε Υπουργέ, συντρέχουν αυτά σε όλες τις περιπτώσεις; Εκτός της παραγράφου 4, που αναφέρει ότι λόγω της αλλαγής του νομίσματος οι υπηρεσίες της εφορίας, οι Δ.Ο.Υ., χρειάζονται ένα χρόνο προσαρμογής και προκειμένου να μην απολεσθούν έσοδα από περιπτώσεις που λήγει το χρονικό περιθώριο επιβάλλεται να παραταθεί το χρονικό περιθώριο είσπραξης των εσόδων αυτών του δημοσίου, των χρεών δηλαδή προς το δημόσιο, από τις άλλες περιπτώσεις είναι καμία που βρίσκεται μέσα στις διατάξεις του Συντάγματος; Πείτε μου μια.
Εσείς τι λέτε; Λέτε να μην εφαρμόζουμε τον τύπο χάριν της ουσίας. Μα, αλίμονο αν κάθε φορά, χάριν της ουσίας, δηλαδή της σκοπιμότητας της Κυβέρνησης, αλλοιώνονται και περνούν νομοθετήματα με πράξεις νομοθετικού περιεχομένου και δεν εφαρμόζεται το Σύνταγμα.
Εδώ μπαίνει ένα ερώτημα, κύριε Πρόεδρε. Το Προεδρείο της Βουλής δεν έχει άποψη, δεν έχει θέση, για το πώς εφαρμόζεται το Σύνταγμα κατά τη διαδικασία νομοθετικού έργου της Βουλής; Αν ναι, γιατί επιτρέπονται παρεκκλίσεις, όπως αυτές που γίνονται σήμερα στο συζητούμενο νομοσχέδιο; Δεν θα πρέπει η Βουλή, το Προεδρείο να προστατεύει τελικά τους Βουλευτές σε αυτές τις περιπτώσεις;
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σε τι συνίσταται η παρέκκλιση και αναφέρεστε στο Προεδρείο; Κυρώνεται, με βάση την ημερήσια διάταξη, πράξη νομοθετικού περιεχομένου. Κυρώνεται με βάση το Σύνταγμα και τον Κανονισμό της Βουλής. Παρακαλώ λοιπόν!
ΝΙΚΟΛΑΟΣ ΓΚΑΤΖΗΣ: Το άρθρο του Συντάγματος, κύριε Πρόεδρε, λέει ότι πρέπει να συντρέχουν έκτακτες περιπτώσεις, εξαιρετικώς επείγουσες και απρόβλεπτης ανάγκης. Σας προκαλώ να μας πείτε, ποιες από αυτές τις περιπτώσεις είναι επείγουσας ανάγκης, εξαιρετικά επείγουσες, έκτακτες περιπτώσεις, αλλά και απρόβλεπτης ακόμα ανάγκης. 
ΠΡΟΕΔΡΕΥΩΝ (Κωνσταντίνος Γείτονας): Αυτό αφορά την Κυβέρνηση και όχι το Προεδρείο της Βουλής. Έκανα την παρέμβαση, επειδή απευθυνθήκατε στο Προεδρείο της Βουλής. Προς την Κυβέρνηση να πείτε ό,τι νομίζετε επί της ουσίας.
ΝΙΚΟΛΑΟΣ ΓΚΑΤΖΗΣ: Γι' αυτό και εγώ ζητάω από το Προεδρείο να μας πει, ποιες είναι αυτές οι επείγουσες ανάγκες, οι απρόβλεπτες και εξαιρετικά επείγουσες. 
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Πέρα από εκεί είναι γνωστό ότι η πράξη νομοθετικού περιεχομένου και στην επιτροπή, αλλά και στην Ολομέλεια, δεν επιδέχεται διαφοροποίηση, ούτε σε ένα κόμμα ούτε σε ένα "και". Γι' αυτό εξάλλου είμαστε και αντίθετοι. 
Πέρα όμως από εκεί, έχουμε το ίδιο με το νέο Κανονισμό. Γίνεται μία προσπάθεια από την Κυβέρνηση -με τη συναίνεση της Νέας Δημοκρατίας στην τροποποίηση των άρθρων που Συντάγματος- να έρχονται στην Ολομέλεια της Βουλής αποφάσεις από επιτροπές, στις οποίες δεν θα μπορεί να γίνεται καμιά αλλαγή. Θα υπάρχουν, δηλαδή, νομοσχέδια, τα οποία θα συζητάει η επιτροπή, θα αποφασίζει η επιτροπή, αλλά η Ολομέλεια, θα είναι απλώς ένα όργανο επικύρωσης. 
Έχουμε σκεφθεί πού οδηγούμαστε, κύριοι Βουλευτές, όταν οι επιτροπές αυτές θα έχουν απαρτία με δεκαεπτά Βουλευτές και θα αποφασίζουν οι δεκαεπτά; Ξέρετε πώς συνεδριάζουν πολλές φορές οι επιτροπές. Τρεις άνθρωποι βρίσκονται μέσα στην επιτροπή και με την απόφαση, υποτίθεται της πλειοψηφίας, θα έρχονται νομοσχέδια, τα οποία θα διαβαίνουν τα έδρανα της Ολομέλειας για επικύρωση. 
Δεν είναι τυχαίο αυτό που γίνεται το να μπαίνει, δηλαδή, φίμωτρο ουσιαστικά στους τριακόσιους της Βουλής και η Βουλή να μετατρέπεται σε ένα κυβερνητικό όργανο επικύρωσης…
ΠΡΟΕΔΡΕΥΩΝ (Παναγιώτης Σγουρίδης): Δεν είναι αλήθεια αυτό που λέτε, κύριε Γκατζή. Ας έρθουμε στο νομοσχέδιο.
ΝΙΚΟΛΑΟΣ ΓΚΑΤΖΗΣ : Για το νομοσχέδιο μιλάω, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Δεν είναι αλήθεια αυτά, διότι υπάρχει σοβαρός αντίλογος επ' αυτών.
ΝΙΚΟΛΑΟΣ ΓΚΑΤΖΗΣ : Βεβαίως, δεν είναι αλήθεια, όταν γίνεται προσπάθεια να έρχονται προς μόνο επικύρωση.
ΠΡΟΕΔΡΕΥΩΝ (Παναγιώτης Σγουρίδης): Δεν είναι αλήθεια και σας παρακαλώ να μπείτε στο νομοσχέδιο.
ΝΙΚΟΛΑΟΣ ΓΚΑΤΖΗΣ: …να έρχονται μόνο προς επικύρωση οι αποφάσεις των επιτροπών, όταν οι επιτροπές ξέρουμε -και ξέρετε και εσείς, κύριε Πρόεδρε- ότι με δεκαεπτά άτομα έχουν απαρτία και παίρνονται οι αποφάσεις.
ΠΡΟΕΔΡΕΥΩΝ (Παναγιώτης Σγουρίδης): Κύριε Γκατζή, δεν μου επιτρέπεται από του Βήματος να πω κάποια πράγματα. Σας παρακαλώ, μπείτε στο νομοσχέδιο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, αφήστε με να πω τις απόψεις μου, γιατί έχουν σχέση και με το νομοσχέδιο αυτό, δηλαδή για το πώς παίρνουμε τις αποφάσεις και για το πώς νομοθετούμε.
Δεν πλέουμε σε πελάγη έρευνας, ξέρουμε γιατί γίνεται αυτή η υπόθεση. Δεν μπορεί διαφορετικά να περάσουν αντιλαϊκά νομοθετήματα, που επιβάλλονται από την Ευρωπαϊκή Ένωση με τη σύμφωνη γνώμη της Κυβέρνησης. Γι' αυτόν το λόγο χρησιμοποιείται αυτή η μέθοδος.
Φανταστείτε, όμως, τι μέλλει γενέσθαι παραπέρα για τα δημοκρατικά δικαιώματα του λαού, όταν ο ναός δήθεν της δημοκρατίας γίνεται ένα όργανο επικύρωσης ορισμένων Βουλευτών και μάλιστα κατ' επιλογή. Αν οι Βουλευτές αυτοί έχουν αντίρρηση, θα μπορούν να αντικαθίστανται.
Μπαίνω τώρα πιο συγκεκριμένα στο νομοσχέδιο. Είπαμε την άποψή μας και στην επιτροπή, την επαναλαμβάνουμε και τώρα. Είμαστε αντίθετοι, γιατί ακριβώς περνούν τέτοια μέτρα αντιλαϊκά, τα οποία έχουν και αναδρομική ισχύ.
Αναφέρομαι συγκεκριμένα στο νομοσχέδιο της Πράξης Νομοθετικού Περιεχομένου. Η οριοθέτηση των αρμοδιοτήτων στη διαδικασία των αναγκαστικών απαλλοτριώσεων των διοικητικών και πολιτικών δικαστηρίων, σε σχέση με τις αποζημιώσεις, είναι στις επείγουσες διατάξεις; Δεν θα μπορούσε σε ένα οποιοδήποτε νομοσχέδιο να το φέρει η Κυβέρνηση και να το περάσει; Ή εν πάση περιπτώσει, το τέλος χαρτοσήμου -που παρουσιάζεται ως ένα φιλολαϊκό μέτρο, ενώ όλα αυτά είμαστε σίγουροι ότι θα προστεθούν με άλλες διαδικασίες, για να παίρνονται από τους εργαζόμενους- είναι επείγουσα ανάγκη; Δεν θα μπορούσε να το φέρει η Κυβέρνηση με μία τροπολογία σε ένα οποιοδήποτε νομοσχέδιο, αφού έχει αυτές τις δυνατότητες και να το περάσει; Είναι επείγουσας σημασίας; 
Θέλετε να πάμε στην παραγράφο, που αφορά το 7% της φορολογίας στο ρέπος; Είναι και αυτό επείγουσας σημασίας; Γιατί, όμως, δεν ήρθε με νομοσχέδιο; Να σας πω. Γιατί είναι σίγουρο ότι το 7%, θα γινόταν επιπλέον για τα μεγάλα ποσά που είναι διατεθειμένα στο ρέπος και ίσως περνούσε μία κλιμάκωση στα μικρά ποσά των ρέπος. Δηλαδή, πιστεύω ότι η πλειοψηφία της Βουλής, θα είχε μία ανεπτυγμένη ευαισθησία για τα ποσά, τα οποία θα ήταν 1,2,3,4 εκατομμύρια δραχμές σε ρέπος και τα οποία θα μπορούσαν να περάσουν αφορολόγητα και από εκεί και πέρα με μία κλιμάκωση προοδευτική να έφτανε και μέχρι το 15%, που είναι στις μικροκαταθέσεις των εργαζομένων. 
Πέρα από εκεί, ποια είναι η διαδικασία, που ισχυρίζεστε ότι έχει επείγοντα χαρακτήρα και είναι απρόβλεπτη ανάγκη; Το μόνο, που μπορείτε να δικαιολογήσετε σ' αυτήν τη διαδικασία, είναι, όπως σας είπα, η παράγραφος 4 για την τακτοποίηση λόγω των γεγονότων αυτών. 
Μήπως είναι εξαιρετικά επείγουσα ανάγκη η μείωση κατά 50% του συντελεστή φόρου κατανάλωσης στο πετρέλαιο, που εισάγετε για τους βιομήχανους, και το κάνετε από 38 ευρώ σε 19; 
Μας είπε ο εισηγητής της Πλειοψηφίας για το πετρέλαιο στους αγρότες. Δεν είναι έτσι, κύριε συνάδελφε. Λέτε τις μισές αλήθειες πάντοτε, γιατί ξέρετε ότι δεν μπορείτε διαφορετικά να αποπροσανατολίσετε τον κόσμο. 
Έτσι, είναι για το πετρέλαιο; Σήμερα αφαιρείται στον αγρότη το 50% του ειδικού φόρου κατανάλωσης ή είναι μέρος της επιστροφής, που γίνεται μέσω του ΦΠΑ από τα τιμολόγια πώλησης, που έχουν οι αγρότες;
Και εδώ που τα λέμε, ποια επιχείρηση σήμερα κρατά βιβλία -για να δείτε ότι και εκεί γίνεται καλποθηρία- δεν αφαιρεί από τα τιμολόγια πώλησης το εισαγόμενο ΦΠΑ;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν είναι έτσι.
ΝΙΚΟΛΑΟΣ ΓΚΑΤΖΗΣ: Πώς δεν είναι έτσι, κύριε Υφυπουργέ; Αφαιρείται μέρος του ΦΠΑ που επιστρέφεται στους αγρότες και το οποίο, αν το υπολογίσουμε στο ένα εκατομμύριο πώλησης δεν ξεπερνά τις τριάντα δραχμές. Αλλά στο τιμολόγιο πώλησης μόνο τριάντα δραχμές ΦΠΑ αντιστοιχεί στο κόστος παραγωγής που έχει ο αγρότης στο πετρέλαιο; Τι κάνετε σήμερα; Ποιο είναι το ισχύον; Σήμερα για το πετρέλαιο, κύριε Υπουργέ, στους αγρότες έχετε 243,6 ευρώ τον τόνο. Και ενώ βρίσκονται οι αγρότες σ' αυτήν την κατάσταση, έρχεσθε εδώ και λέτε ότι έχετε αφαιρέσει το 50%. Αν είχατε αφαιρέσει το 50%, θα πήγαινε στο 121,5. Είναι σ' αυτήν την τιμή ; Πείτε το εδώ για να γραφεί στα Πρακτικά, παρ' ότι έχετε πάει τους βιομηχάνους στα 19 ευρώ. Δηλώστε το . Δεν το κάνετε, όμως και αυτό γιατί τους δίνετε μόνο 20 και 30 δραχμές στο τιμολόγιο του εκατομμυρίου. 
Πέρα από αυτό, επειδή ισχυρίζεσθε ότι η Κυβέρνηση το πάει στο 50%, θέλω να σας ρωτήσω το εξής: Πόσο προβλέπετε στον προϋπολογισμό ότι έχει απώλεια το δημόσιο από τον ειδικό φόρο κατανάλωσης στο πετρέλαιο των αγροτών; Είναι 22% από τον ειδικό φόρο κατανάλωσης όλα αυτά τα χρόνια που κοροϊδεύετε τους αγρότες και λέτε ότι έχετε φθάσει μέχρι το 50% έκπτωσης του ειδικού φόρου κατανάλωσης στο πετρέλαιο. Να μην κοροϊδευόμαστε, λοιπόν, αυτή είναι η αλήθεια. Δυστυχώς προχωράτε υλοποιώντας αυτές τις αντιλαϊκές σας αποφάσεις και φαίνεται ξεκάθαρο εδώ ποιον εξυπηρετείτε. Γι' αυτό λέμε ότι είστε Κυβέρνηση των μονοπωλίων, της πλουτοκρατίας και ότι αυτό κάθε μέρα το αποδεικνύετε, δίνοντας εξετάσεις με νομοσχέδια τα οποία παρουσιάζετε στη Βουλή. Αυτό είναι ακόμα ένα πειστήριο για να δείτε πώς ακριβώς χρησιμοποιείτε τους εργάτες, τους υπαλλήλους, τους αγρότες, τους μικρομεσαίους και πώς αντιμετωπίζετε το μεγάλο κεφάλαιο, την πλουτοκρατία της χώρας, αλλά ακόμα και τα ξένα μονοπώλια. 
Φανταστείτε στους αγρότες 243,6, ενώ στους βιομηχάνους 19 ο ειδικός φόρος κατανάλωσης στο πετρέλαιο. Μέχρι πού θα φθάσει, κύριε Υφυπουργέ; ΄Υστερα βγαίνει ο κ. Δρυς και μας λέει ότι οι προτάσεις μας ήταν ικανοποιητικές για τους αγρότες. Πώς να μην παλεύουν οι αγρότες για την επιβίωσή τους;
Τέλος, θα ήθελα να πω στον εισηγητή της Νέας Δημοκρατίας τον κ. Παπαγεωργόπουλο, επειδή είπε ότι ο κ. Σημίτης δεν έχει πολιτική κλπ., και ότι η Κυβέρνηση κινείται σε χάος, ότι έχει συγκεκριμένη πολιτική που ταυτίζεται με τη δική σας και είναι αντιλαϊκή και αντιδημοκρατική. Είναι μια πολιτική η οποία εξυπηρετεί καθαρά ξένα συμφέροντα. Είναι μια πολιτική που στρέφεται ενάντια στους εργαζόμενους και ενάντια στα δημοκρατικά δικαιώματα της χώρας. Είναι πολιτική που περιορίζει με τη συναίνεση της Νέας Δημοκρατίας αυτά τα θέματα που έρχονται στη Βουλή να συζητηθούν από τους τριακόσιους Βουλευτές.
ΝΙΚΟΛΑΟΣ ΚΑΤΣΑΡΟΣ: Δεν συμφωνεί μαζί σας, ούτε ο κ. Πατάκης, ούτε ο κ. Μπούτας.
ΝΙΚΟΛΑΟΣ ΓΚΑΤΖΗΣ: Τι λέτε, κύριε Πρόεδρε, τώρα; Συμφωνούν, γιατί αυτά τα οποία λέω εγώ, τα λέει το μαζικό κίνημα. Δεν βγάζουμε δικές μας θέσεις εμείς, από τους αγρότες και από τους εργάτες παίρνουμε τις θέσεις που στηρίζουμε.
Πέρα από αυτό, όμως, θα πρέπει να μπει ένας φραγμός, στο να έρχονται με πράξεις νομοθετικού περιεχομένου νομοσχέδια τα οποία μπορούν με τη διαδικασία των νομοσχεδίων των τροπολογιών να περάσουν από την επιτροπή να συζητηθούν και εκεί να δούμε πώς διαφοροποιούν ή όχι. Όχι να μας τα φέρνετε εδώ με πράξεις νομοθετικού περιεχομένου, όπου δεν μπορεί να αλλάξει ούτε ένα "και". Έρχονται μόνο για επικύρωση και είναι ένα επικίνδυνο σημείο αυτό για το πώς η Κυβέρνηση θέλει να περάσει τα αντιλαϊκά της νομοσχέδια. Όπως καταλαβαίνετε, το καταψηφίζουμε.
ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση", τριάντα οκτώ μαθητές και μαθήτριες και δύο συνοδοί δάσκαλοι από το 6ο Δημοτικό Σχολείο Αιγάλεω Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες)
Έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στην πρόταση νόμου αρμοδιότητας του Υπουργείο Εσωτερικών, Δημόσιας Διοίκησης και Αποκέντρωσης "Αλλαγή του εκλογικού νόμου".
Επίσης, η Βουλευτής κα Μαριέττα Γιαννάκου-Κουτσίκου ζητάει ολιγοήμερη άδεια απουσίας στο εξωτερικό. Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Ο κ. Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, πολύ λίγα θέλω να πω για το συζητούμενο νομοσχέδιο. Κατ' αρχάς, είχαμε επικριθεί από το ΠΑΣΟΚ ως Αντιπολίτευση την περίοδο 1990-1993 για κάποιες πράξεις νομοθετικού περιεχομένου του Υπουργικού Συμβουλίου που είχαν έλθει στη Βουλή προς ψήφιση κατά την ίδια διαδικασία. Θυμάμαι ότι ήταν πράξεις που αναφέρονταν σε πολύ σοβαρά ζητήματα και σε πάρα πολύ επείγοντα ζητήματα. Παρά ταύτα, είχαμε κατηγορηθεί για αντισυνταγματική συμπεριφορά.
Είναι γεγονός ότι το ΠΑΣΟΚ ως Κυβέρνηση φυλάχτηκε κάπως από το να ακολουθήσει αυτήν την τακτική. Γι' αυτό δεν υπήρχαν και πολλές τέτοιες περιπτώσεις ή υπήρχαν ελάχιστες περιπτώσεις. Αναμφισβήτητα, αυτή η συγκεκριμένη πράξη που έρχεται προς κύρωση εισάγεται αντισυνταγματικά, θα έλεγα, διότι δεν πληρούνται οι προϋποθέσεις της μη βεβιασμένης, της αναγκαίας έκδοσής της. Τα θέματα στα οποία αναφέρεται θα μπορούσαν κάλλιστα να αντιμετωπιστούν και με τον κώδικα περί αναγκαστικών απαλλοτριώσεων, που είχε ψηφιστεί, αλλά και με άλλους, δόξα τω Θεώ, πάρα πολλούς φορολογικούς νόμους, που έφερε κατά καιρούς το ΠΑΣΟΚ. Αν από αμέλεια των Υπουργών, της Κυβέρνησης γενικότερα, δεν ήλθαν τα θέματα προς ρύθμιση εμπρόθεσμα και φτάσαμε στην 1η Ιανουαρίου, που αποτελεί και τη δικαιολογία της έκδοσης αυτής της πράξης, πρέπει εαυτούς να αιτιώνται και εν πάση περιπτώσει αυτό δεν δικαιολογεί αντισυνταγματικές διαδικασίες και ενέργειες.
Το δεύτερο που θέλω να παρατηρήσω, κύριε Υπουργέ: Ορθώς ενοποιείται η διαδικασία των τακτικών, των πολιτικών δικαστηρίων για την αναγνώριση δικαιούχων με την προσθήκη και των δικών που έχουν ως αντικείμενο τον προσδιορισμό της αξίας των απαλλοτριωμένων ακινήτων. Πράγματι, και εμπειρία υπάρχει στα τακτικά πολιτικά δικαστήρια, αλλά και έτσι επιτυγχάνεται κατά κάποιο τρόπο μία ασφάλεια δικαίου. Ξέρει ο διάδικος ότι τουλάχιστον γι' αυτά τα δύο θέματα αρμόδια είναι τα τακτικά διοικητικά δικαστήρια και δεν δημιουργείται αυτή η σύγχυση ως προς την αρμοδιότητα, που εδημιουργείτο και παλαιότερα. Νομίζω όμως ότι είναι λανθασμένη η δεύτερη ρύθμιση, δηλαδή, η υπαγωγή στα διοικητικά δικαστήρια της άρσης και της ανάκλησης των απαλλοτριώσεων.
Κύριε Υπουργέ, το τόνισα μάλιστα αυτό και στη Διαρκή Επιτροπή. Το τακτικό δικαστήριο, το πολιτικό δικαστήριο, που καθορίζει την προσωρινή ή και την οριστική τιμή μονάδος του απαλλοτριωμένου ακινήτου, νομίζω ότι είναι αρμοδιότερο να κρίνει αν επήλθε αυτοδίκαια άρση της απαλλοτριώσεως, αν η αποζημίωση που όρισε το ίδιο δικαστήριο δεν κατεβλήθη μέσα στις προθεσμίες που ορίζει ο νόμος. Και είναι μάλιστα και μία πάρα πολύ απλή διαδικασία. Στο δικαστήριο υπάρχει η εμπειρία του προσδιορισμού της προσωρινής τιμής μονάδος και της αναγνώρισης δικαιούχων.
Ξεκαθαρίζεται το θέμα από το νόμο ποιοι πρέπει να τα πάρουν και πότε. Το ίδιο δικαστήριο θα αναγνωρίσει απλώς ότι δεν κατεβλήθη, κάτι το οποίο αποδεικνύεται από έγγραφα και δεν χρειάζεται καμία απολύτως διαδικασία και ότι παρήλθε ο χρόνος.
Επομένως γιατί να μεταφέρουμε αυτήν τη συγκεκριμένη υπόθεση από τα τακτικά δικαστήρια, από τα πολιτικά δικαστήρια στα διοικητικά όταν μάλιστα είναι γνωστό ότι ο χρόνος εκδίκασης στα διοικητικά δικαστήρια αυτών των υποθέσεων που είναι όπως σας είπα πάρα πολύ απλές, είναι διπλάσιος και τριπλάσιος του χρόνου ο οποίος απαιτείται για την έκδοση οριστικής αποφάσεως από τα τακτικά δικαστήρια. Το ίδιο θα έλεγα για την ανάκληση των απαλλοτριώσεων. 
Έχει δεχθεί το Συμβούλιο της Επικρατείας και καθιερώθηκε νομολογιακά ότι ο εύλογος χρόνος εντός του οποίου έπρεπε να καταβληθεί η αποζημίωση είναι τουλάχιστον οκτώ χρόνια. Σε περίπτωση δε που παρέλθουν τα οκτώ χρόνια, τότε πλέον ανακαλείται η διοικητική πράξη η οποία κήρυξε την απαλλοτρίωση. 
Κύριε Υπουργέ, είναι πάρα πολύ μεγάλος ο χρόνος και επίσης πολύ μακριά και η διαδικασία ενώπιον των διοικητικών δικαστηρίων. Έπρεπε χάρη ενότητας δικαίου και ασφάλειας σε συναλλαγές να ξέρουν και οι διάδικοι και οι νομικοί τους παραστάτες να είναι ενιαία η διαδικασία για όλες τις υποθέσεις των απαλλοτριώσεων. Νομίζω είναι εσφαλμένη αυτή η ρύθμιση. Και στις ανακλήσεις των απαλλοτριώσεων δεν είναι δύσκολη η διαδικασία. Είναι πάρα πολύ απλή. Μάλιστα αν σκεφθεί κανείς ότι γι' αυτήν την απλή διαδικασία θα χρειάζεται ένας χρόνος και δύο -ρωτήστε σας παρακαλώ το διοικητικό πρωτοδικείο πότε ορίζει τέτοιες υποθέσεις- για να γίνει απλώς μια διαπίστωση ότι πέρασαν οκτώ χρόνια και επομένως παρήλθε ο εύλογος χρόνος ή ότι επήλθε η αυτοδίκαια άρση της απαλλοτρίωσης. Νομίζω ότι είναι εσφαλμένη αυτή η ρύθμιση.
Θα αναγκαστείτε ίσως από τα πράγματα αργότερα να την αλλάξετε και θα ήταν επιβεβλημένο να εξασφαλίζαμε μια ενότητα διαδικασίας σε όλες τις υποθέσεις που έχουν σαν βάση την απαλλοτριωτική πράξη. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Χαϊτίδης έχει το λόγο.
ΝΙΚΟΛΑΟΣ ΚΑΤΣΑΡΟΣ: Είναι στην επιτροπή.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, το Σύνταγμα στο άρθρο 44 παράγραφο 1 δίνει τη δυνατότητα έκδοσης από τον Πρόεδρο της Δημοκρατίας ύστερα από πρόταση του Υπουργικού Συμβουλίου Πράξεων Νομοθετικού Περιεχομένου και εξαιρετικά επείγουσες και απρόβλεπτες ανάγκες περιπτώσεις. Με τις πράξεις αυτές τίθενται κανόνες δικαίου τυπικής ισχύος ίσες μ' αυτές του νόμου και συνεπώς μ' αυτές μπορούν να τροποποιηθούν ή καταργηθούν υφιστάμενες νομοθετικές διατάξεις ή να ρυθμιστούν θέματα για τα οποία έχει αρμοδιότητα μόνο η Βουλή.
Η συγκεκριμένη πράξη νομοθετικού περιεχομένου έρχεται να επικυρωθεί σήμερα από τη Βουλή μέσα στην προθεσμία των σαράντα ημερών κατατεθείσα και εντός των τριών μηνών που προβλέπει πάλι η συγκεκριμένη ρύθμιση για την κύρωσή της από τη Βουλή.
Πρέπει να σας θυμίσω ότι στο κείμενο της πράξης νομοθετικού περιεχομένου μνημονεύονται ρητώς οι περιπτώσεις και οι λόγοι για τους οποίους υπογράφεται η πράξη νομοθετικού περιεχομένου.
Έτσι λοιπόν σας διαβάζω από το κείμενο της πράξης νομοθετικού περιεχομένου τα εξής: Ο Πρόεδρος της Δημοκρατίας έχοντας υπόψη αρκετά προηγούμενα εδάφια, την ανάγκη να ολοκληρωθεί η προσαρμογή της φορολογικής και τελωνειακής νομοθεσίας πριν από τη λήξη του τρέχοντος έτους, προκειμένου να εκτελεστεί απρόσκοπα ο κρατικός προϋπολογισμός του έτους 2002, το απρόβλεπτο γεγονός ότι η προώθηση των σχετικών ρυθμίσεων ως τροπολογιών σε συζητούμενα νομοσχέδια δεν κατέστη δυνατή, το γεγονός ότι με την ολοκλήρωση της συζήτησης του κρατικού προϋπολογισμού για το έτος 2002 η Βουλή θα διακόψει τις εργασίες της, την επείγουσα και επιτακτική ανάγκη οι νέες διατάξεις να τεθούν σε ισχύ από 1.1.2002, μετά από πρόταση του Υπουργικού Συμβουλίου "αποφασίζουμε" και ακολουθεί το περιεχόμενο της συγκεκριμένης πράξης νομοθετικού περιεχομένου.
Πρέπει να πούμε ότι κατανοούμε το άγχος της Νέας Δημοκρατίας να φέρει δυσκολίες στο νομοθετικό έργο, αλλά δεν μπορούμε να αντιληφθούμε από την πλευρά της Αριστεράς την επιμονή το να μην κυρωθεί η πράξη νομοθετικού περιεχομένου αφού όλες σχεδόν οι προβλεπόμενες διατάξεις είναι διατάξεις οι οποίες αφορούν το συμφέρον του ελληνικού λαού, το συμφέρον της συντριπτικής πλειοψηφίας των Ελλήνων πολιτών.
ΝΙΚΟΛΑΟΣ ΓΚΑΤΖΗΣ: Και το πετρέλαιο στους βιομηχάνους….
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα σας απαντήσω και γι' αυτό ….
ΝΙΚΟΛΑΟΣ ΓΚΑΤΖΗΣ: Και για τους αγρότες δεν έχετε κατά νου;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι μέσα στις προθέσεις μου και πιστεύω να σας πείσω. 
Έτσι, λοιπόν, με το άρθρο 1 δίδεται λύση και αντιμετωπίζεται το ζήτημα που προκύπτει από το Σύνταγμα και συγκεκριμένα από το άρθρο 17 του Συντάγματος για την ενιαία αντιμετώπιση των διαφορών ουσίας, που αν δεν υπήρχε η συγκεκριμένη διάταξη θα υπαγόταν στα τακτικά διοικητικά δικαστήρια για την ενοποίηση της διαδικασίας που προβλέπει το ίδιο το Σύνταγμα. Έτσι χρειάστηκε η επανάληψη της ίδιας διάταξης την οποία ψηφίσαμε στον κώδικα απαλλοτριώσεων. Δεν κάναμε τίποτα απολύτως διαφορετικό. Απλά και μόνο επειδή η επικύρωση του κώδικα από τη Βουλή προηγήθηκε της κύρωσης του Συντάγματος, η συγκεκριμένη διάταξη του κώδικα απαλλοτριώσεων θα έπρεπε να επαναληφθεί προκειμένου να υπάρξει ενιαία αντιμετώπιση.
Άρα, δεν αλλάζει τίποτα απολύτως από την πρακτική μας, από τις αποφάσεις μας, από τις προτάσεις της Βουλής, από τις προτάσεις των δικηγορικών συλλόγων, από τις προτάσεις των διάφορων κοινωνικών φορέων που έχουν άμεση σχέση με αυτές των απαλλοτριώσεων. Απλά και μόνο για την ενιαία αντιμετώπιση των δικών και την εκδίκαση των σχετικών διαφορών προκρίθηκε όλες αυτές οι υποθέσεις να εκδικάζονται από τα πολιτικά δικαστήρια όπως συνέβαινε μέχρι τώρα.
Με την παράγραφο 2 του ιδίου άρθρου λύνεται ένα πρόβλημα αρμοδιότητας διοικητικών δικαστηρίων το οποίο είχε προκαλέσει μία σύγχυση στους ενδιαφερόμενους χωρίς να υπάρχει κανένας τέτοιος λόγος. 
Για άρση, λοιπόν, αυτής της σύγχυσης οι διαφορές όπως είναι γνωστό από την αυτοδίκαια άρση των απαλλοτριώσεων, λόγω μη καταβολής αποζημίωσης μέσα στα συνταγματικά και νόμιμα περιθώρια των προθεσμιών, είχαν υπαχθεί κατ' αρχήν με σχετική απόφαση του Ανωτάτου Ειδικού Δικαστηρίου στην αρμοδιότητα του διοικητικού εφετείου και στη συνέχεια δε με την κύρωση του κώδικα απαλλοτρίωσης στην αρμοδιότητα του διοικητικού πρωτοδικείου. Ενώ αντίθετα οι διαφορές για την άρση των ρυμοτομικών απαλλοτριώσεων, λόγω των ίδιων ακριβώς προϋποθέσεων είχαν παραμείνει στην αρμοδιότητα του Συμβουλίου Επικρατείας και ακολούθως με τον κώδικα απαλλοτρίωσης στο διοικητικό εφετείο. Με την προτεινόμενη ρύθμιση και αυτές οι διαφορές που αφορούν τις ρυμοτομίες ενοποιούνται και εκλείπει πια ο κίνδυνος σύγχυσης των διαδίκων.
Πρέπει να πούμε ότι η δεύτερη ρύθμιση που αφορά την κατάργηση των τελών χαρτοσήμων για τις μισθωτές υπηρεσίες είναι μια διάταξη ιδιαίτερα ευνοϊκή για τους εργαζόμενους κυρίως μια και θα έλεγα ότι το 1,2% του παρακρατούμενου χαρτοσήμου βαρύνει εξίσου τους εργαζόμενους και τους εργοδότες. Το όφελος για την εθνική οικονομία εν συνόλω είναι 1,2%, 0,6% για τους εργαζόμενους και το αντίστοιχο ποσοστό για τους εργοδότες. 
Ένα ποσό της τάξης των 100 δισεκατομμυρίων δραχμών, όπως ορθά αναφέρθηκε από τον εισηγητή της Πλειοψηφίας, είναι το όφελος, επιμεριζόμενο κατά 50 δισεκατομμύρια δραχμές, κύριε συνάδελφε, για τους εργαζόμενους. Οι εργαζόμενοι, δηλαδή, από τη συγκεκριμένη ρύθμιση κερδίζουν 50 δισεκατομμύρια δραχμές αυξάνοντας το συγκεκριμένο εισόδημά τους, ενώ αντίστοιχα η εθνική μας οικονομία γίνεται ακόμα ανταγωνιστικότερη με τη συγκεκριμένη φορολογική ελάφρυνση. 
Η συγκεκριμένη ρύθμιση είναι συνέχεια αντίστοιχης ρύθμισης που κάναμε πέρυσι, σύμφωνα με την οποία καταργήσαμε χίλιες περιπτώσεις χαρτοσήμων και καταργήσαμε ουσιαστικά το χαρτόσημο ως ένσημο. Οποιαδήποτε περίπτωση απαιτούσε χαρτοσήμανση κάτω από 5.000 δραχμές, είχε καταργηθεί από πέρυσι και φέτος συνεχίζουμε ακόμα περισσότερο γιατί πιστεύουμε ότι αυτό επιβάλλουν οι ανάγκες ενός σύγχρονου και ανεπτυγμένου κράτους. 
Πρέπει να πούμε, όσον αφορά το θέμα του χαρτοσήμου, ότι ταυτόχρονα καταργούμε το χαρτόσημο για τις συναλλαγματικές, τα γραμμάτια, καταργείται το χαρτόσημο για τις βεβαιώσεις ενάρξεως ασκήσεως του επιτηδεύματος, όπως και για τις δηλώσεις του γνωστού νόμου 105, του 1599/86. Αποτελεί αυτό, εκτός από φορολογική ελάφρυνση και έναν εκσυγχρονισμό του συστήματος μια και δεν απαιτείται πια ο πολίτης να προσφεύγει στις ουρές των εφοριών και των ταμείων, προκειμένου να προμηθευτεί είτε τη συναλλαγματική του, το γραμμάτιό του ή την υπεύθυνη δήλωση. Αυτά μπορούν να συνταχθούν σε απλά φύλλα χαρτιού, ειδικότερα για την υπεύθυνη δήλωση, τα οποία θα περιέχουν μόνο το όνομά του και τη συγκεκριμένη δήλωσή του. 
Ασφαλώς θα έλεγα, ότι η πρόταση του εισηγητού της Πλειοψηφίας, για παραπέρα εκσυγχρονισμό, του συστήματος, όπου ο φορολογούμενος θα αυτοβεβαιώνει την αλήθεια -είναι αυτονόητο- των υπ' αυτού δηλωμένων σε οποιοδήποτε έγγραφο υποβάλλει, είναι πραγματικά μια πρόταση ορθή, μας προβληματίζει και πιστεύω ότι δεν είναι μακριά ο χρόνος, όπου και αυτό, η αυτοβεβαίωση, δηλαδή, των γεγονότων από τον ίδιο τον πολίτη, θα γίνει πραγματικότητα ώστε να ξεπεράσουμε όλη αυτήν τη γραφειοκρατία των πολλών πιστοποιητικών, των ατέλειωτων δικαιολογητικών και της ταλαιπωρίας του Έλληνα φορολογούμενου. Προς αυτήν την κατεύθυνση το Υπουργείο Οικονομικών έχει κάνει ήδη, πολλά βήματα και συνεχίζει καθημερινά να βελτιώνει την ποιότητα των παρεχομένων απ' αυτό υπηρεσιών, ώστε πραγματικά να πιστεύουμε και να σεμνηνόμεθα ότι το Υπουργείο Οικονομικών είναι πρωτοπόρο στη Δημόσια Διοίκηση όσον αφορά το θέμα της εισαγωγής και της σύγχρονης τεχνολογίας, της απλοποίησης των διαδικασιών και τελικώς της διευκόλυνσης των Ελλήνων πολιτών, αφ' ενός μεν για τη βελτίωση της ποιότητας των παρεχομένων υπηρεσιών, αφ' ετέρου δε για τη μείωση του κόστους των παρεχομένων υπηρεσιών, του κόστους διαχείρισης του φορολογικού συστήματος. 
Η διάταξη με την οποία παρατείνεται ο χρόνος παραγραφής των υποθέσεων φορολογίας κεφαλαίου, ήταν μια επιβεβλημένη διάταξη. Δεν υπήρχε κανένας απολύτως λόγος παραγραφής ορισμένων, χρεών φορολογουμένων απλά και μόνο επειδή προέκυψε φέτος μια πρόσθετη εργασία από την πλευρά των εργαζομένων στις αρμόδιες εφορίες. 
Πρέπει να τονίσω στο σημείο αυτό και να εξάρω τη συμβολή των εργαζομένων στο Υπουργείο Οικονομικών για την επιτυχή μετάβαση στο ευρώ παρά των πολυπλοκότητα του φορολογικού συστήματος, και των μηχανισμών του Υπουργείου Οικονομικών. Παρόλα αυτά δεν προέκυψε κανένα απολύτως πρόβλημα. Από την 1η Ιανουαρίου το Υπουργείο Οικονομικών, που διαθέτει πολλές υπηρεσίες, οι οποίες έχουν τζίρο πολύ μεγαλύτερο από τη μεγαλύτερη επιχείρηση της Ελλάδας, με τις τριακόσιες Δ.Ο.Υ. και τα πενήντα τελωνεία -είναι από τις μεγαλύτερες "επιχειρήσεις" της χώρας μας, αφού το σύνολο των διεξαγόμενων εργασιών και των λογιστικών εγγραφών υπερβαίνουν τις εκατοντάδες εκατομμύρια το χρόνο- ανταποκρίθηκε πλήρως στα καθήκοντά του. 
Πιστεύουμε ότι ήταν κατάλληλος ο χρόνος για την επιβολή της φορολογίας επί των ρέπος. Υπήρξε μια διοχέτευση όλων των καταθέσεων από τους τραπεζικούς λογαριασμούς στα ρέπος και κυρίως ή θα έλεγα αποκλειστικώς των καταθέσεων υψηλών ποσών. 
Κύριε συνάδελφε, απ' ό,τι γνωρίζω είναι ιδιαίτερα δυσχερής η κατάθεση σε ρέπος ενός που έχει καταθέσεις ενός εκατομμυρίου. Γιατί απ' ό,τι γνωρίζω, πάνω από δέκα ή είκοσι εκατομμύρια δραχμές δεχόταν οι τράπεζες που ασχολούνται με τέτοιες καταθέσεις. Επομένως πιστεύω ότι δεν αναφέρεστε στην προστασία των μεγαλοκεφαλαιούχων.
ΝΙΚΟΛΑΟΣ ΓΚΑΤΖΗΣ: Δηλαδή αυτός που έχει δέκα εκατομμύρια είναι μεγαλοκεφαλαιούχος; Αυτός που θα πάρει το εφάπαξ και θα το πάει εκεί είναι μεγαλοκεφαλαιούχος; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα το κρίνετε εσείς. Όμως η επιβολή του 7% στα ρέπος είναι μια πράξη δικαιοσύνης. Η κατάθεση σε ρέπος δεν διαφέρει σε τίποτε απολύτως από τις καταθέσεις σε τραπεζικούς λογαριασμούς και αποτελούσε θα έλεγα μια παρακαμπτήριο, μια δίοδο για να παρακαμφθεί η διαδικασία επιβολής του φόρου. 
ΠΡΟΕΔΡΕΥΩΝ (Παναγιώτης Σγουρίδης): Έφαγε όμως έναν Παντελή Οικονόμου.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Έρχομαι στο επίμαχο θέμα, το θέμα του μαζούτ. Πρέπει να ξεκαθαρίσουμε εδώ ότι μαζούτ καταναλώνει στην Ελλάδα κατά κύριο λόγο η ΔΕΗ. Και η ΔΕΗ επιβαρύνει βέβαια, εφόσον είναι υψηλές οι τιμές του μαζούτ και η φορολογία, επιβαρύνει αντίστοιχα την κιλοβατώρα, άρα επιβαρύνεται η λαϊκή κατανάλωση. Το μεγαλύτερο μέρος των ποσοτήτων μαζούτ καταναλώνεται σήμερα από εργοστάσια της ΔΕΗ και μόνο ελάχιστος αριθμός βιομηχανιών κάνουν χρήση του μαζούτ. Η συντριπτική πλειοψηφία των βιομηχανιών στην Ελλάδα εδώ και χρόνια χρησιμοποιεί το πετρέλαιο κίνησης και για το πετρέλαιο κίνησης καταβάλλεται το σύνολο της φορολογίας του ειδικού φόρου κατανάλωσης, ενώ σε αντίθετη περίπτωση, μια και αναφέρετε για το πετρέλαιο των αγροτών, θα σας θυμίσω ότι ήδη εδώ και αρκετά χρόνια έχουμε ξεκινήσει την επιστροφή του φόρου από το 20%, το 30%, φτάσαμε στο 50%. Το 50%, κύριε συνάδελφε, του ειδικού φόρου κατανάλωσης για τους αγρότες επιστρέφεται σ' αυτούς μέσα από μια ειδική διαδικασία την οποία οι ίδιοι οι αγρότες, διά των συνδικαλιστικών των οργανώσεων προέτειναν και η Κυβέρνηση, το Υπουργείο Γεωργίας και Οικονομικών αποδέχτηκαν. Λοιπόν να σας θυμίσω ότι είναι άλλη η επιστροφή του ειδικού φόρου κατανάλωσης που ανέρχεται με την τελευταία μας ρύθμιση και την αύξηση από το 30% στο 50%, στο 2%…
ΝΙΚΟΛΑΟΣ ΓΚΑΤΖΗΣ: Πόσο πληρώνουν;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αφήστε κύριε συνάδελφε. Αν δεν σας αρέσει είναι θέμα δικό σας. 
ΝΙΚΟΛΑΟΣ ΓΚΑΤΖΗΣ: Μου αρέσει και προσδιορίστε το. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γκατζή. 
Μην υπερασπίζεστε τον αγρότη στο θέμα αυτό. Αφήστε τον εκεί, ξέρει ο αγρότης τι κάνει. Σας τα λέω, κύριε Γκατζή, εν πλήρη γνώσει του τι σας λέω. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν σας συμφέρει, κύριε Γκατζή, να το επαναφέρετε γιατί οι αγρότες γνωρίζουν ότι παίρνουν μια επιστροφή της τάξης των 45-50 δισεκατομμυρίων δραχμών…
ΠΡΟΕΔΡΕΥΩΝ (Παναγιώτης Σγουρίδης): Και όχι μόνο. 
ΝΙΚΟΛΑΟΣ ΦΑΡΜΑΚΗΣ: Γνωρίζουν και τι καίνε.
(Θόρυβος στην Αίθουσα)
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όχι, όχι δεν θα το πω κύριε συνάδελφε.
(Θόρυβος στην Αίθουσα)
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ! 
Συνεχίστε κύριε Υπουργέ. Ο νοών νοείτω. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θέλει ο κ. Γκατζής να προκαλέσει για να πούμε πράγματα τα οποία δεν πρέπει να λέγονται μέσα στην Αίθουσα. 
ΠΡΟΕΔΡΕΥΩΝ (Παναγιώτης Σγουρίδης): Προχωρήστε, κύριε Υπουργέ. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Έτσι, λοιπόν, σας παρακαλώ, κύριε συνάδελφε, με πολύ μεγάλη προσοχή σας άκουσα. Έτσι, λοιπόν, θα σας θυμίσω αν δεν το γνωρίζετε θα σας το υπενθυμίσω ότι ο αγρότης παίρνει 5% επιστροφή ΦΠΑ για τα αγροτικά του προϊόντα, 5% στο σύνολο των εισροών του, στο σύνολο της αξίας των παραγομένων από αυτόν προϊόντων, που είναι το υψηλότερο ποσοστό στην Ευρωπαϊκή Ένωση, ποσοστό το οποίο αυξήσαμε πρόσφατα πριν από ένα χρόνο και πάλι και κινδυνεύουμε με παραπομπή στο Ευρωπαϊκό Δικαστήριο γιατί το ποσοστό 5% κρίνεται ότι είναι υπερβολικά υψηλό και πολύ μεγαλύτερο από το ποσοστό το οποίο θα έπρεπε εν τέλει να επιστραφεί στους αγρότες.
Και το πράξαμε ενσυνείδητα λόγω του ενδιαφέροντός μας για τους αγρότες για την ενίσχυση του αγροτικού εισοδήματος και μέσα στα πλαίσια της γενικότερης φιλοαγροτικής μας πολιτικής. 
Στο 5%, λοιπόν, για τη φυτική παραγωγή και 6% για τη ζωική παραγωγή, στο 5% ή 6% του ΦΠΑ, προστίθεται άλλο 2% για το πετρέλαιο. Άρα η επιστροφή για τους αγρότες αθροιστικά για το ΦΠΑ αλλά και για το πετρέλαιο ανέρχεται στο 7% για τη φυτική παραγωγή και στο 8% για τη ζωική παραγωγή, ένα ποσοστό ιδιαίτερα ικανοποιητικό και για το οποίο δεν υπήρξε ποτέ τα τελευταία ένα- δύο χρόνια που γνωρίζω εγώ καμία διαφωνία όσον αφορά το ύψος του επιστρεπτέου φόρου. Και δεν θέλω να αναφερθώ σε άλλα γεγονότα. 
Έτσι, λοιπόν, σ' αυτό το 50%, δηλαδή στο 2% της επιστροφής, πρέπει να προσθέσουμε κι άλλο 30% επιστροφή φόρου, του ειδικού φόρου κατανάλωσης, για τους αγρότες οι οποίοι έχουν ειδικές δραστηριότητες, όπως θερμοκήπια, ξηραντήρια, ανεμομείκτες, αντλητικά συγκροτήματα. Έτσι η επιστροφή φόρου γι' αυτές τις ειδικές κατηγορίες των αγροτών ανέρχεται στο 80% τελικά του ειδικού φόρου κατανάλωσης. 
Πρέπει να πούμε ότι είναι ιδιαίτερα ευνοϊκά μέτρα για τους αγρότες, είναι μέτρα που χειροκροτήθηκαν -το ξανατονίζω- από την πλευρά του συνεταιριστικού κινήματος και τα οποία, πιστεύουμε, έπρεπε να παρθούν για την ενίσχυση του εισοδήματος των Ελλήνων αγροτών.
Να τελειώσω, κύριε Πρόεδρε, αν μου επιτρέπετε, με μια αναφορά για την τροπολογία. Όντως το άρθρο 113 του Κανονισμού αναφέρει ότι μπορούν να προστεθούν και διατάξεις που ρυθμίζουν θέματα όμως σχετικά με την κυρούμενη πράξη. Και τα σχετικά με την κυρούμενη πράξη είναι συγκεκριμένα ζητήματα τα οποία αναφέρθηκαν από όλους σας εδώ στη Βουλή και τα επανέλαβα και εγώ αναλύοντάς τα. Και ασφαλώς τα θέματα της συγκεκριμένης πρότασης δεν έχουν καμία σχέση με την κύρωση της πράξης νομοθετικού περιεχομένου, αλλά και το επακριβές περιεχόμενο αυτής της πράξης.
Όμως είπα και στη Βουλή ότι η αντίφαση που υπάρχει στις προτάσεις της Νέας Δημοκρατίας φαίνεται στην ίδια ακριβώς μέρα και την ίδια ώρα. Από τη μια πλευρά υπεραμύνεται των διατάξεων του Συντάγματος -και ορθώς πράττει, όλοι μας υπερασπιζόμαστε τις διατάξεις του Συντάγματος- και από την άλλη πλευρά "πριν αλέκτωρ φωνήσει τρις", στην ίδια ακριβώς τοποθέτηση του εισηγητού της Νέας Δημοκρατίας προτείνεται η αποδοχή ασχέτων τροπολογιών. Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
Ο Βουλευτής Β΄ Πειραιώς κ. Αναστάσιος Νεράντζης ζητεί ολιγοήμερη άδεια απουσίας στο εξωτερικό. 
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε τη ζητηθείσα άδεια.
Κύριε Αλογοσκούφη, έχετε το λόγο ως Κοινοβουλευτικός Εκπρόσωπος της Νέας Δημοκρατίας.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, με την πράξη νομοθετικού περιεχομένου που καλούμαστε να κυρώσουμε σήμερα, νομίζω ότι γίνεται προφανής σε όλους η προχειρότητα, ο κακοσχεδιασμός, αν θέλετε, και η έλλειψη κάθε προγράμματος, που χαρακτηρίζει την κυβερνητική πολιτική. 
Διότι ποιες διατάξεις καλούμαστε σήμερα να κυρώσουμε; Διατάξεις που αφορούσαν στην τροποποίηση του Συντάγματος και τον Κώδικα Αναγκαστικών Απαλλοτριώσεων και που υπήρχε άφθονος χρόνος να εισαχθούν στη Βουλή και να ψηφισθούν με κανονική διαδικασία, αλλά πήραν τελικά τη μορφή της πράξης νομοθετικού περιεχομένου. Και καλούμαστε να κυρώσουμε κάποιες φορολογικές διατάξεις που η Κυβέρνηση στη λογική των επικοινωνιακών αναγκών της είχε ανακοινώσει με τυμπανοκρουσίες από το Δεκέμβριο, αν όχι από το τέλος Νοεμβρίου και δεν βρήκε το χρόνο να τις φέρει στη Βουλή σε ένα σχετικό φορολογικό νομοσχέδιο, για να ψηφισθούν κανονικά.
Και μας τις είχε φέρει τότε ως άσχετες τροπολογίες. Και δεν δεχόμαστε μαθήματα κοινοβουλευτικής ηθικής από εσάς, κύριε Υφυπουργέ, και κοινοβουλευτικής πρακτικής, διότι έχετε πάρα πολλά για τα οποία ελέγχεστε. 
Τι κάναμε εμείς; Είπαμε ότι πρέπει να τηρούμε τον Κανονισμό και το Σύνταγμα. Και γι' αυτό έρχεστε να μας κατηγορήσετε. Και διαρρέατε και στον φιλικό σας Τύπο τότε ότι δήθεν η Νέα Δημοκρατία δεν ήθελε να γίνουν οι φορολογικές ελαφρύνσεις. Εσείς είσαστε οι ανίκανοι που δεν μπορούσατε να φέρετε έγκαιρα τις φορολογικές ελαφρύνσεις στη Βουλή, να ψηφιστούν κανονικά όπως προβλέπει ο Κανονισμός και το Σύνταγμα της χώρας. Και έρχεστε τώρα οι φταίχτες να ρίξετε αλλού το φταίξιμο; Εσείς είσαστε που αναγκαστήκατε, για να περάσουν αυτές οι διατάξεις, επειδή ακριβώς δεν είχατε την πρόνοια και το σχεδιασμό να τις φέρετε έγκαιρα στη Βουλή, να τις δώσετε, με απόφαση του Υπουργικού Συμβουλίου, στον Πρόεδρο της Δημοκρατίας να τις υπογράψει και να τις φέρετε εκ των υστέρων για επικύρωση από τη Βουλή. Και θα βγουν οι φταίχτες τώρα να κατηγορήσουν αυτούς που θέλουν να τηρηθούν οι νόμοι και το Σύνταγμα της χώρας; 
Άλλωστε, κύριε Υφυπουργέ, η πρακτική σας φάνηκε και σε άλλες περιπτώσεις και το πόσο δεν ξέρει η δεξιά στην Κυβέρνηση τι ποιεί η αριστερά. Διότι βγήκατε πριν από λίγες εβδομάδες και ανακοινώσατε αυξήσεις πάλι σε αντικειμενικές αξίες. Και ήλθε ο προϊστάμενός σας Υπουργός και ανακάλεσε αυτές τις αυξήσεις στις αντικειμενικές αξίες. 
Αποφασίστε, λοιπόν, τι κάνετε, σχεδιάστε μεταξύ σας, συνεννοηθείτε -και υπάρχει ο χρόνος στη Βουλή να έλθετε και να γίνουν όλα όπως πρέπει- και μην έρχεστε τώρα να κατηγορείτε τη Νέα Δημοκρατία ότι δήθεν θέλει να παρεμποδίσει τις νομοθετικές πρωτοβουλίες της Κυβέρνησης. Ποιες νομοθετικές πρωτοβουλίες; Την τσαπατσουλιά δεν θέλουμε. Το ράβε-ξήλωνε δεν θέλουμε. 
Αν μπούμε και στην ουσία των διατάξεων, θα ήθελα να πω τα εξής:
Θα ξεκινήσω από τη φορολογία των ρέπος. Η Κυβέρνηση αυτή έλεγε: "δεν θα φορολογήσω τα ρέπος". Μετά τα φορολόγησε τα ρέπος. Μετά τα ξεφορολόγησε τα ρέπος. Και τώρα έρχεται πάλι να τα φορολογήσει. Τέσσερις νομοθετικές πρωτοβουλίες έχετε πάρει στο διάστημα των τελευταίων πέντε, έξι χρόνων αναφορικά με τα ρέπος. Στην αρχή είχατε πει: "δεν θα τα φορολογήσουμε". Είχε πει τότε ο Παντελής Οικονόμου -όπως είπε και ο Πρόεδρος- ότι πρέπει να φορολογηθούν. Το 1994 τα φορολογήσατε, μετά τα ξεφορολογήσατε και τώρα τα ξαναφορολογείτε. Ποιο είναι σωστό; Αυτό που κάνετε τώρα; Αυτό που κάνατε πριν από δύο, τρία χρόνια; Αυτό που κάνατε πριν από τέσσερα, πέντε χρόνια; Ποια είναι η πολιτική σας στη φορολόγηση των ρέπος; Τι έρχεστε να μας πείτε εδώ για πολιτική και για δικαιοσύνη; Εάν αυτό που κάνετε τώρα είναι δίκαιο, αυτό που κάνατε πριν από τρία χρόνια, που απαλλάξατε τα ρέπος από τη φορολογία, ήταν άδικο. Ξέρετε τι σας γίνετε; Φοβόμαστε ότι δεν ξέρετε τι σας γίνετε, διότι κάνετε αποσπασματική πολιτική, μία πολιτική του ράβε-ξήλωνε.
Για τα θέματα των τελών χαρτοσήμου: Βεβαίως και έπρεπε πολλά χρόνια πριν να έχουν καταργηθεί αυτά τα τέλη χαρτοσήμου. Έρχεστε πολύ καθυστερημένα. Και δεν χρειαζόταν βεβαίως πράξη νομοθετικού περιεχομένου για να γίνει αυτό. Μπορούσε να γίνει κάλλιστα σε ένα από τα τόσα φορολογικά νομοσχέδια που έχετε φέρει στη Βουλή.
Πού αλλού φαίνεται η ανικανότητά σας; Στην παράγραφο 6 του άρθρου 2: "Ο χρόνος παραγραφής του δικαιώματος του δημοσίου, ο οποίος συμπληρώνεται την 31η Δεκεμβρίου 2001, παρατείνεται μέχρι την 30η Ιουνίου 2002 για υποθέσεις φόρου μεταβίβασης με επαχθή αιτία ή αιτία θανάτου, δωρεάς …". Η ανικανότητα του κράτους να εισπράξει τους φόρους του και να κινήσει τις διαδικασίες, το οδηγεί να νομοθετεί εις βάρος των πολιτών αυτής της χώρας.
Εάν εγώ είχα κάποιο εμπράγματο δικαίωμα απέναντι σε κάποιον και δεν μπορούσα να το εξασκήσω λόγω της ανικανότητάς μου να προσφύγω στα δικαστήρια ή οτιδήποτε, θα ερχόταν ποτέ η Κυβέρνηση να νομοθετήσει παρέμβαση υπέρ ενός ιδιωτικού εμπράγματου δικαιώματος; Γιατί ζητάμε τώρα παράταση προθεσμιών εις βάρος των πολιτών; Για να δικαιολογήσουμε τις υπηρεσίες σας, που δεν κάνουν τη δουλειά τους; Ποιος είναι ο λόγος; Ποιος φταίει εδώ; Οι υπηρεσίες φταίνε; Η πολιτική ηγεσία φταίει; Κάποιος φταίει. Σίγουρα δεν φταίει ο πολίτης. Και δεν υπάρχει κανένας λόγος οι χρόνοι παραγραφής να γίνονται λάστιχο -γιατί λάστιχο τους έχετε κάνει- ανάλογα με το τι σας βοηθάει και το τι σας εξυπηρετεί.
Είναι δυνατόν να λειτουργεί έτσι το κράτος; Υπάρχουν χρόνοι παραγραφής. Τους ξέρουμε όλοι. Άπαξ και περάσουν οι χρόνοι παραγραφής, τέλειωσε το ζήτημα. Δεν μπορεί να έρχεται εκ των υστέρων η Κυβέρνηση -γιατί εδώ εκ των υστέρων έρχεται με πράξη νομοθετικού περιεχομένου- και να επιμηκύνει τους χρόνους παραγραφής έστω και για ένα εξάμηνο, γιατί σε ένα εξάμηνο, όπως έχει γίνει κι άλλες φορές στο παρελθόν, θα ξανάρθετε και θα μας πείτε κι άλλο ένα εξάμηνο. Και μπορεί κι άλλο ένα εξάμηνο. Έχουν γίνει τέτοια στο παρελθόν. Καιρός να σταματήσουν αυτές οι πρακτικές διότι δίνουν την εντύπωση ενός κράτους και μιας Κυβέρνησης που δεν ξέρει τι κάνει, που δεν μπορεί να λειτουργήσει.
Για το θέμα της φορολογίας του μαζούτ δεν υπάρχει καμία αμφιβολία ότι ο στόχος σας εδώ αποκλειστικά δεν είναι μόνο να βοηθήσετε τη ΔΕΗ. Αυτό είναι ένα πάγιο αίτημα ορισμένων βαριών βιομηχανιών της χώρας. Εμείς δεν είμαστε εναντίον του να ελαφρυνθεί το κόστος της βιομηχανίας. Να ελαφρυνθεί για λόγους ανταγωνιστικότητας. Αλλά να ξέρουμε τι ισχύει και να ξέρουμε και γιατί γίνεται. Και να υπάρχουν κανόνες γι' αυτά τα πράγματα και για τη φορολογία των καυσίμων. Αλλιώς η κατεύθυνση είναι σωστή να ελαφρυνθεί και το μαζούτ. Γιατί όμως τόσα χρόνια που είχαμε πραγματικά πρόβλημα ανταγωνιστικότητας δεν είχε γίνει νωρίτερα αυτό; Είχανε μειωθεί άλλα καύσιμα και δεν είχε μειωθεί η φορολογία στο μαζούτ.
Μιλήσαμε για φορολογία ρέπος εδώ, στην πράξη νομοθετικού περιεχομένου. Μιλάμε για παράταση χρόνου παραγραφής. Μιλάμε για τους τόκους καταθέσεων. Μιλάμε για τέλη χαρτοσήμου. Δεν μπορούμε να μιλήσουμε για τα πανωτόκια; Ποιο είναι το άσχετο και το σχετικό εδώ; Τι προσδιορίζει; Ποιος είναι ο συνεκτικός ιστός σ' αυτήν την πράξη νομοθετικού περιεχομένου; Ότι όλα είναι θέματα που άπτονται της λειτουργίας της οικονομίας. Δεν υπάρχει άλλος συνεκτικός ιστός. Είναι διάφορες διατάξεις, τις οποίες δεν μπόρεσε η Κυβέρνηση να ενσωματώσει σ' ένα φορολογικό νομοσχέδιο ή σε ένα γενικότερο οικονομικό νομοσχέδιο και τις πέρασε ως πράξη νομοθετικού περιεχομένου. 
Και τώρα σας έπιασε ο πόνος για τη ρύθμιση του θέματος των πανωτοκίων που αφορά σε όλη την Ελλάδα; Εκεί σας πήρε ο πόνος; Εκεί που πραγματικά θα βοηθήσουμε τους πολίτες, οι οποίοι έχουν πιαστεί στο δόκανο, στην παγίδα αυτή του τραπεζικού δανεισμού και του ανατοκισμού κι έχουν καταστραφεί και τους παίρνουν τα σπίτια τους και τις περιουσίες τους και τα μαγαζιά τους, εκεί σας πήρε ο πόνος μην τυχόν και παραβιάσουμε το πνεύμα του Κανονισμού της Βουλής και του Συντάγματος; Εμείς σε καμία περίπτωση δεν θα φέρναμε αυτήν την τροπολογία σ' αυτήν την πράξη νομοθετικού περιεχομένου, εάν αυτή ήταν κάτι το οποίο ήταν συνεκτικό. Μα δεν είναι. Εδώ είναι μία "κουρελού" από διάφορες διατάξεις. Έχει γίνει μία συρραφή διαφόρων διατάξεων. Ένα μεγάλο θέμα που αφορά σε όλη την Ελλάδα δεν μπορούμε να το συζητήσουμε;
Εγώ σας το λέω, κύριε Υπουργέ: Εάν αρνηθείτε να συζητηθεί αυτό -και ξέρουμε γιατί θα αρνηθείτε, διότι ξέρετε ότι υπάρχουν πάρα πολλοί Βουλευτές της Συμπολίτευσης που είναι υπέρ της διάταξης που έχουν φέρει οι Βουλευτές της Νέας Δημοκρατίας και θα την ψηφίσουν και γι' αυτό αποφεύγετε να τη φέρετε ακόμα και για συζήτηση- εμείς θα αποχωρήσουμε. Δεν θα μετέχουμε σε παρωδίες κοινοβουλευτικής διαδικασίας εδώ. Θα αποχωρήσουμε και να ψηφίσετε μόνοι σας και την πράξη νομοθετικού περιεχομένου που φέρνετε και να πάρετε και τις ευθύνες για το ότι δεν ρυθμίζετε το ζήτημα των πανωτοκίων. Διότι διαβάζουμε σήμερα στον φιλοκυβερνητικό Τύπο ότι δήθεν ο Υπουργός Οικονομίας, ο κ. Χριστοδουλάκης, θα αντιμετωπίσει το ζήτημα των πανωτοκίων μιλώντας στις τράπεζες. Μα επί πέντε χρόνια αυτά μας τα έλεγε και ο προκάτοχός του, ότι δήθεν θα μιλούσε στις τράπεζες για να ρυθμιστεί το ζήτημα. Δεν αντιμετωπίζεται το ζήτημα με το να μιλάει ο Υπουργός στις τράπεζες. Τον γράφουν στα παλιά τους τα παπούτσια. Ακόμα και το νόμο έχουν γράψει στα παλιά τους τα παπούτσια. Εάν θέλουμε να αντιμετωπίσουμε το ζήτημα, πρέπει να το αντιμετωπίσουμε στη ρίζα του και με νομοθετική πράξη, με νομοθετική παρέμβαση.
Δεν είστε, λοιπόν, διατεθειμένοι να αντιμετωπίσετε το πρόβλημα. Με δηλώσεις και διαρροές στο φιλοκυβερνητικό Τύπο ότι ο προστάτης των καλών, ο "Ρομπέν των Δασών" της οικονομίας θα αντιμετωπίσει αυτό το πρόβλημα, δεν πείθετε κανέναν. Σίγουρα δεν πείθετε εμάς. Εάν, λοιπόν, η Κυβέρνηση δεν δεχθεί να συζητηθεί η τροπολογία, η Νέα Δημοκρατία αποχωρεί.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ": "180 χρόνια από την Ελληνική Επανάσταση", τριάντα εννέα μαθητές και μαθήτριες και δύο συνοδοί-καθηγητές από το 7ο Γυμνάσιο Ηλιούπολης.
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Το λόγο έχει ο κ. Κωνσταντίνου ως Κοινοβουλευτικός Εκπρόσωπος του ΠΑΣΟΚ.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, και ο εισηγητής του κόμματός μας, ο κ. Μακρυπίδης, ανέπτυξε τις διατάξεις του συζητούμενου νομοσχεδίου με τρόπο αναλυτικότατο, αλλά και ο Υπουργός έδωσε και επιπλέον στοιχεία στη συνέχεια, στην τοποθέτησή του.
Έτσι, η δική μου παρέμβαση, ως Κοινοβουλευτικού Εκπροσώπου, δεν θα είχε να προσθέσει κάτι, αν δεν παρακολουθούσα τον Κοινοβουλευτικό Εκπρόσωπο της Νέας Δημοκρατίας, ο οποίος έδωσε ένα τόνο πάρα πολύ ισχυρό στην τοποθέτησή του, και μάλιστα με -δεν ξέρω αν η λέξη είναι σωστή- απειλές για αποχώρηση της Νέας Δημοκρατίας κλπ., για κύρωση μιας πράξης νομοθετικού περιεχομένου, που έγινε όπως όλοι γνωρίζουμε γιατί επιβαλλόταν λόγω χρόνου να γίνει, όπως έγινε δηλαδή το Δεκέμβριο της περασμένης χρονιάς.
Βεβαίως λογικό είναι, ως Αντιπολίτευση, έμεινε σε όσα κατά την κρίση της Νέας Δημοκρατίας είναι αρνητικά σε αυτό το νομοσχέδιο, παραβλέποντας και βεβαίως μην τονίζοντας καθόλου τα θετικά, το οποία ο εισηγητής του κόμματός μας, ο κ. Μακρυπίδης, παρουσίασε αναλυτικά.
Παίρνω, λοιπόν, το λόγο, όχι για να τονίσω όλα αυτά τα θετικά που έχουν αναπτυχθεί, αλλά γιατί ετέθη ένα θέμα με ένταση, το θέμα των πανωτοκίων που έχει μία πρακτική και πραγματική διάσταση, την οποία δεν είναι κανείς Βουλευτής του ΠΑΣΟΚ έτοιμος να αρνηθεί. Αλίμονο. Και πράγματι, με πρωτοβουλία της Κυβέρνησης το θέμα αυτό έχει έλθει στη Βουλή, έχει ψηφιστεί, έχει αποδειχθεί -αναφέρομαι ακόμα στην προηγούμενη ηγεσία του Υπουργείου Οικονομίας και Οικονομικών- ότι αυτή η ρύθμιση δεν ήταν η καλύτερη δυνατή. Πάρα πολλοί Βουλευτές έχουμε πάρει την πρωτοβουλία να υποδείξουμε και να πιέσουμε και την Κυβέρνηση και τις τράπεζες να είναι σωστοί στην εφαρμογή αυτού του νόμου. 
Ξαναήλθε το θέμα στη Βουλή. Είναι φανερό ότι και η Κυβέρνηση θέλει και όλη η Βουλή θέλει. Δεν αντιλαμβάνομαι γιατί πρέπει αυτό το θέμα αυτή τη στιγμή να προσλάβει τέτοια οξύτητα με απειλή, αν δεν ψηφιστεί κάποια τροπολογία, να αποχωρήσει η Αντιπολίτευση και σε ό,τι αφορά το νομοσχέδιο. Είναι εντελώς διαφορετικά πράγματα και δεν νομίζω ότι προσθέτουν κάτι πέραν του ότι ενδεχομένως προσθέτουν κάποιους τίτλους στις εφημερίδες, τίτλους που μπορεί να φθάσουν σε διαμαρτυρόμενους αγρότες σήμερα και να διαβαστούν με ευκολία και ασμένως, αλλά στην ουσία δεν προσθέτουν κάτι. 
Για το λόγο αυτό θεώρησα σωστό να στιγματίσω αυτήν τη στάση και γι' αυτήν την αιτία πήρα το λόγο, κύριε Πρόεδρε, χωρίς να θέλω να προσθέσω τίποτε στην ανάλυση που έχει παρουσιαστεί στο νομοσχέδιο αυτό.
Ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Μακρυπίδης. 
ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, θα ήθελα και εγώ από τη μεριά μου να κάνω κάποιες παρατηρήσεις σε όσα αναφέρθηκαν τόσο ο εισηγητής της Μειοψηφίας, όσο και ο Κοινοβουλευτικός Εκπρόσωπος της Νέας Δημοκρατίας. 
Ακούστηκε ότι υπάρχει έλλειψη νομοθετημάτων και ως εκ τούτου η Κυβέρνηση μέσα από την πράξη νομοθετικού περιεχομένου έρχεται να καλύψει το κενό. Έχουμε ακούσει και την αντίθετη άποψη ότι η Βουλή χρόνια τώρα λειτουργεί σαν μια μηχανή παραγωγής νομοθετημάτων. Και από τους ίδιους τους Βουλευτές της Νέας Δημοκρατίας έχει κατηγορηθεί η Κυβέρνηση για πολυνομία ή για τα πολλά νομοσχέδια που φέρνει. 
Τελικά ποια είναι η άποψη της Νέας Δημοκρατίας; Γιατί νομίζω ότι μαζί με τη Νέα Δημοκρατία και το σύνολο της Βουλής ψηφίσαμε τον καινούριο Κανονισμό όσον αφορά τη συζήτηση των σχεδίων νόμων και στις Διαρκείς Επιτροπές, αλλά και στην Ολομέλεια.
Επίσης θα ήθελα, κύριε Πρόεδρε, να παρατηρήσω ότι από τη μεριά των ομιλητών της Νέας Δημοκρατίας ακούστηκαν πάρα πολλά και μάλιστα -σε πολύ το έντονο ύφος- χαρακτηρισμοί που όσον αφορά προσωπικά δεν είναι στο ήθος ούτε στην αγωγή μου. Ακούσαμε σήμερα -και δεν καταλαβαίνω το ύφος και την ένταση των χαρακτηρισμών- για μωρές παρθένες, για διαλυμένη, ανίκανη Κυβέρνηση, και μια σειρά παρόμοια.
Δεν θα σχολιάσω αυτούς τους χαρακτηρισμούς, γιατί νομίζω ότι χαρακτηρίζουν αυτούς που τους αναφέρουν. 
Θα ήθελα όμως να τονίσω κάτι, το οποίο ανέφερε προηγουμένως ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου. Αυτά γίνονται για πολιτική σκοπιμότητα από τη μεριά της Νέας Δημοκρατίας στη σημερινή συγκυρία. Κατά τη γνώμη μου αυτοί οι χαρακτηρισμοί δείχνουν έλλειψη πολιτικών επιχειρημάτων, αγαπητοί συνάδελφοι, γιατί αν είχατε επιχειρήματα, θα τα καταθέτατε. Εάν είχατε πολιτική άποψη και συγκεκριμένη πολιτική θα την καταθέτατε, όπως αυτό που έχετε καταθέσει χρόνια τώρα στον ελληνικό λαό και έχετε πάρει την απάντηση που σας αρμόζει και κατηγορείτε ότι δεν έχει το ΠΑΣΟΚ και η Κυβέρνηση ολοκληρωμένη άποψη για την οικονομία, αλλά και για μια σειρά άλλους τομείς της δραστηριότητάς της. Προφανώς έρχεται η Νέα Δημοκρατία με αυτούς τους χαρακτηρισμούς να καλύψει δικές της αδυναμίες. 
Έρχομαι τώρα σε συγκεκριμένα ζητήματα.
Άκουσα και από τον εισηγητή και από τον Κοινοβουλευτικό Εκπρόσωπο της Νέας Δημοκρατίας για τον τρόπο φορολόγησης των ρέπος. Όντως, για να είμαστε ειλικρινείς η αρχική θέση του ΠΑΣΟΚ το 1993 δεν ήταν θετική στη φορολόγηση των ρέπος. Το 1994 για λόγους και δίκαιης φορολογικής πολιτικής αλλά και μιας γενικότερης αλλαγής του φορολογικού συστήματος προχωρήσαμε στη φορολόγηση των ρέπος. Μετά από τρία χρόνια αποφασίστηκε αναστολή. Και σήμερα σε ένα καινούριο οικονομικό περιβάλλον που έχει δημιουργηθεί, και πού η διακίνηση κεφαλαίων μέσω ρέπος έφθασε και ξεπέρασε τα 10 τρισεκατομμύρια, αποφασίσαμε τη φορολόγηση με 7%.
Δεν άκουσα από τη Νέα Δημοκρατία, ενώ έκανε κριτική να μας πει ποια είναι η θέση της σήμερα, γιατί ούτε τότε είχε άποψη ούτε σήμερα έχει άποψη. Και αν έχει άποψη, προκαλώ να την καταθέσει. Είναι υπέρ ή κατά της φορολόγησης των ρέπος, πέρα από την όποια κριτική κάνει; Αυτό ήθελα να στιγματίσω. Κάνει κριτική εκ του ασφαλούς, χωρίς να παίρνει συγκεκριμένη θέση.
Επειδή όμως άκουσα και τον εισηγητή από τη μεριά του Κομμουνιστικού Κόμματος της Ελλάδος που είπε ότι η φορολόγηση των ρέπος είναι 7% σύμφωνα με την πρόταση, ενώ η φορολόγηση των καταθέσεων ταμιευτηρίου είναι 15% και λέει ότι θα έπρεπε να υπάρχει μια διαστρωμάτωση, μια κλιμάκωση για τους μικρούς αποταμιευτές ή για αυτούς που χρησιμοποιούν μικρά ποσά για ρέπος, βεβαίως, θα αγνοείτε, κύριε συνάδελφε, ότι για να κάνεις διακίνηση κεφαλαίων σε ρέπος πρέπει να έχεις δεκάδες και εκατοντάδες εκατομμύρια.
Άρα μεγάλες επιχειρήσεις, μεγάλοι εισοδηματίες και μεγάλα πιστωτικά ιδρύματα έχουν αυτήν τη δυνατότητα να διακινούν κεφάλαια σε ρέπος και αυτούς ερχόμαστε να φορολογήσουμε στα πλαίσια που είπαμε και προηγουμένως, για λόγους φορολογικής δικαιοσύνης, αλλά και για λόγους προτροπής προς την κεφαλαιαγορά και το χρηματιστήριο αυτών των κεφαλαίων. 
Θέλω να κλείσω, κύριε Πρόεδρε, με την αναφορά μου στο θέμα που έχει να κάνει με την απαλλαγή από το χαρτόσημο. Πέρα από τις εκατοντάδες χιλιάδες άλλες περιπτώσεις που είπαμε, για πρώτη φορά έχουμε την κατάργηση του χαρτοσήμου, όσον αφορά τους εργαζόμενους και τους εργοδότες. Εντάξει, κύριοι συνάδελφοι, του Κ.Κ.Ε. για τους εργοδότες δεν κόπτεστε που έχουν μια απαλλαγή της τάξεως των 50 δισεκατομμυρίων. Για τους εργαζόμενους που απαλλάσσονται από 1η Ιανουαρίου από αυτό το χαρτόσημο και είναι προς όφελος για το εισόδημά τους, δεν λέτε τίποτα. 
Να, λοιπόν, ένας από τους βασικούς λόγους που προχωρήσαμε στην πράξη νομοθετικού περιεχομένου, επειδή έπρεπε και οι εργάτες να έχουν αυτή την ευνοϊκή αντιμετώπιση.
Σχετικά με την άρνηση της Νέας Δημοκρατίας να ψηφίσει το άρθρο 2 στην παράγραφο 6, όσον αφορά την παράταση της προθεσμίας των εκκρεμών φορολογικών υποθέσεων ακινήτων, ίσως ο κ. Αλογοσκούφης να μη θυμάται τι είχε γίνει και πόσες φορές είχε γίνει η αντίστοιχη ρύθμιση το χρονικό διάστημα 1990-1993 από τη Νέα Δημοκρατία.
Κατ΄ επανάληψη υπήρχε τότε παράταση, όσον αφορά την προθεσμία των εκκρεμών φορολογικών υποθέσεων. Σήμερα είχαμε όλους αυτούς τους πρόσθετους λόγους που αναφέραμε. 
Κύριε Αλογοσκούφη, εάν η θέση σας είναι ότι φταίνε οι εργαζόμενοι και γι' αυτό σας λέω ότι οι εργαζόμενοι έχουν και άποψη και γνώμη και κρίση και γι' αυτό αποφαίνονται πάντα την κατάλληλη στιγμή. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, να εκφράσω τα συναισθήματά μου, όσον αφορά τη συζήτηση που εξελίχθηκε. Πραγματικά απορώ και εγώ με τον εαυτό μου, γιατί εκφράζω αισθήματα συμπάθειας προς το ΠΑΣΟΚ. Ποτέ δεν είχε εμφανιστεί τόσο γυμνό τόσο χωρίς επιχειρήματα τόσο δύσμοιρο και τόσο δύστυχο. Δεν ξέρω αν η γενικότερη μιζέρια έχει καταλάβει και την κοινοβουλευτική του ομάδα, η οποία ή απουσιάζει ή όσοι είναι εδώ δεν μπορούν ούτε τον εαυτό τους να υπερασπιστούν. 
Η Αξιωματική Αντιπολίτευση και οι υπόλοιποι, έθεσαν ζητήματα, τα οποία, δυστυχώς, δεν απαντήθηκαν. Σε θεσμικό, σε διαδικαστικό, σε ουσιαστικό επίπεδο υπήρξαν επιχειρήματα. Έγιναν επικλήσεις αναφορών συγκεκριμένων στο συνταγματικό δίκαιο, στον Κανονισμό της Βουλής σε ζητήματα που αφορούν πολιτική πρακτική. Σε τίποτα δεν δώσατε απάντηση. Αναφέρατε μόνο κάτι δύσμοιρα φιλολαϊκά επιχειρήματα κατάλληλα μόνο για επαρχιακό καφενείο απομακρυσμένου χωριού. Δεν περιμέναμε να εξελιχθεί έτσι η συζήτηση. Πραγματικά λυπόμαστε για το πώς έχετε φθάσει σε αυτό το σημείο. 
Περιμέναμε απαντήσεις και δεν τις πήραμε. Δεν μπορέσατε να μπαλώσετε τίποτα απ' αυτά τα ασυμμάζευτα. Δεν μπορέσατε να δικαιολογήσετε τα αδικαιολόγητα. 
Υπάρχει σαφής, ξεκάθαρη παράβαση του Συντάγματος. Εμείς σας λέμε: Μη το ξανακάνετε, γιατί δεν θα σας το επιτρέψουμε. Να σεβαστείτε το Σύνταγμα και τον Κανονισμό που είναι καινούριος.
Τολμήσατε να μας κατηγορήσετε -όμως τα θεωρούμε όλα αυτά αστεία, γιατί δεν μπορείτε να μας ενοχλήσετε και να μας αγγίξετε- και να μας μιλήσετε για σκοπιμότητα. Ποια σκοπιμότητα; Εδώ στη Βουλή τίθεται το θέμα και όχι στους κοσμικούς δημοσιοσχεσίτες Υπουργούς σας που περνάνε στις φιλικές εφημερίδες και στα Μέσα Μαζικής Ενημέρωσης την κυβερνητική σας προπαγάνδα. Είναι ζητήματα που ζητάμε να ρυθμιστούν, όπως για παράδειγμα το ζήτημα των πανωτοκίων ή άλλα ζητήματα σοβαρά που απασχολούν την ελληνική κοινωνία, τους εργαζόμενους και την οικονομία. 
Μας κατηγορήσατε για έλλειψη επιχειρημάτων. Χρειάζεται θράσος χιλίων πιθήκων για να πείτε κάτι τέτοιο. Μα, εσείς είστε γυμνοί σήμερα, "ξεβράκωτοι" ουσιαστικά. Κατηγορείτε εμάς που τόση ώρα επιχειρηματολογούμε; Θέλετε και άλλα να ακούσετε για να ανοίξουν τα αυτιά σας.
Όσον αφορά την τροπολογία για να έρθω στο προκείμενο, είναι εμπρόθεσμη, νόμιμη, επίκαιρη, ουσιαστική, σημαντική και λύνει θέματα για κόσμο που είναι αυτήν τη στιγμή στο δρόμο και ζητάει λύσεις. Δεν είναι προπαγανδιστικά επιχειρήματα και παραμύθια. Και ο Κοινοβουλευτικός Εκπρόσωπος του ΠΑΣΟΚ είπε και είναι προς τιμήν του ότι αναγνωρίζει το δίκιο του ζητήματος. Το αναγνωρίζουν και πάρα πολλοί Βουλευτές σας. Με διαδικαστικά εφευρήματα δεν αφήνετε να δοθεί λύση. Γιατί; Για να είσαστε οι Αγιοβασίληδες εσείς, να είναι ο καλός σας Υπουργός που το κουβεντιάζει με τον κ. Καρατζά που θα φέρει την ποθητή λύση; Δεν μπορεί δηλαδή χωρίς τη γνώμη του κ. Καρατζά η Κυβέρνηση να ανακτήσει το θεσμικό της ρόλο και να ψηφίσει νόμο και να τιμωρήσει αυτούς που δεν εφάρμοσαν τον προηγούμενο νόμο και να εφαρμόσει μια λυτρωτική λύση σε ένα ζήτημα που κατατρέχει την ελληνική κοινωνία. 
Κινδυνεύουν όλοι από τους πλειστηριασμούς. Σας οχλούν και μας οχλούν καθημερινά. Κανείς δεν δικαιούται να πει ότι δεν βλέπει. Κανείς δεν μπορεί να λέει ότι δεν ακούει. Και εδώ είναι η θεσμοθετημένη διαδικασία, που μπορεί να δώσει λύση στο ζήτημα και εσείς το αρνείσθε. 
Αναφέρθηκε πριν από λίγο -γι' αυτό σας λέω ότι κάπου δεν αξίζουν μερικά πράγματα να απαντηθούν- για κοινοβουλευτικό νομοθετικό οργασμό της Κυβέρνησης. 
Ξέρετε, κύριοι, ότι αύριο η Βουλή σχολάζει; Ξέρετε ότι αύριο η Βουλή εκτός από τη συζήτηση επικαίρων ερωτήσεων δεν έχει να κάνει νομοθετικό έργο; Η Βουλή αύριο κατεβάζει τα στόρια, γιατί δεν έχετε νομοθετικό έργο να συζητήσετε. Παρ' όλα αυτά μιλάτε; Δείτε την ημερήσια διάταξη για να καταλάβετε τι έχετε να κάνετε αύριο. 
Δεν πείσατε κανέναν. Εμείς όμως περιμένουμε μια απάντηση. Θα συζητηθεί η τροπολογία, ναι ή όχι; Θέλουμε καθαρά λόγια για να ξέρουμε τι θα κάνουμε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Χαϊτίδης έχει το λόγο.
ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, είναι να απορεί και να θαυμάζει κανείς για την ειλικρίνεια της Κυβέρνησης, η οποία στο προοίμιο αυτού του νομοσχεδίου ομολογεί ότι ο λόγος για τον οποίο φέρνει ένα νομοσχέδιο "σκούπα" με διατάξεις και θέματα τελείως άσχετα μεταξύ τους, είναι -το διαβάζω- ο εξής: "Προκειμένου να εκτελεστεί απρόσκοπτα ο κρατικός προϋπολογισμός του έτους 2002, η ανάγκη να ολοκληρωθεί η προσαρμογή της φορολογικής και τελωνειακής νομοθεσίας".
Δηλαδή δεν είναι ο λόγος το συμφέρον του ελληνικού λαού ή άλλοι λόγοι δημοσίου συμφέροντος ή λόγοι εξυγίανσης και εκσυγχρονισμού της σημερινής φορολογικής νομοθεσίας, αλλά είναι η αδήριτος ανάγκη να εισπραχθούν κάποια χρήματα για να εκτελεστεί ο προϋπολογισμός. Για όνομα του Θεού! Είναι δυνατόν αυτό να θεωρηθεί ως επιχείρημα και μάλιστα να μπαίνει στο προοίμιο του νομοσχεδίου;
Παρακάτω, ομολογείται ότι ένας άλλος λόγος είναι το απρόβλεπτο γεγονός ότι η προώθηση των σχετικών ρυθμίσεων ως τροπολογιών στο συζητούμενο νομοσχέδιο, δεν κατέστη δυνατή. Άλλη μια ομολογία ολιγωρίας ή ανικανότητας. Δεν ξέρω πώς μπορεί να χαρακτηρίσει κανείς αυτήν την αναγραφή και αυτό το "επιχείρημα". 
Τέλος, υπάρχει και η "επιτακτική ανάγκη οι νέες διατάξεις να τεθούν σε ισχύ πριν από την 1η Ιανουαρίου 2002". Και αυτή η ανάγκη εξυπηρετεί την Κυβέρνηση και όχι τον ελληνικό λαό. 
Ερχόμαστε τώρα στα άρθρα. Ακούστε ένα συνδυασμό σκέψεων, προθέσεων και πράξεων. Είναι γνωστό ότι με το νέο νόμο περί απαλλοτριώσεων, είναι δυνατόν σε περίπτωση "δημοσίου συμφέροντος", να συντελεστεί η κατάληψη ενός κτήματος πριν καταβληθεί η αξία του στον ιδιοκτήτη. Και μετά την κατάληψη του ακινήτου, παραπέμπεται η όλη η υπόθεση στα τακτικά δικαστήρια. 'Ενας από τους λόγους μεγάλης καθυστέρησης στη λήψη αποφάσεως από τα δικαστήρια, σ' αυτές τις πράξεις, ήταν η ανάγκη των δικαστηρίων να ενισχυθούν με προσωπικό. Έχετε προβλέψει κύριε Υπουργέ σε συνεργασία με το Υπουργείο Δικαιοσύνης να υπάρξει αυτή η ενίσχυση σε προσωπικό, ώστε αφού το δημόσιο κάνει τη δουλειά του, να μην περιμένει ο δικαιούχος επί δεκαετίες να πάρει την όποια αξία του κτήματος που θα του επιδικαστεί; 
Τέλος, έρχομαι στην επίμαχη τροπολογία. Κύριε Πρόεδρε, τίθεται και θέμα ηθικής τάξεως. Σ' αυτόν τον τόπο κυβερνά η εκλεγμένη κυβέρνηση, ή κυβερνούν οι τραπεζίτες; Το καλοκαίρι είχαμε σε ακρόαση τον Πρόεδρο των Ελλήνων Τραπεζιτών τον κ. Καρατζά, τον εκλεκτό της Κυβέρνησης, ο οποίος θρασύτατα στην Επιτροπή Οικονομικών Υποθέσεων είπε ότι οι τράπεζες εφαρμόζουν εκείνα που θεωρούν ότι ωφελούν τους καταθέτες και τους μετόχους τους. Έτσι ομολόγησε σαφέστατα ότι βάζουν πανωτόκια, ότι αγνοούν την ελληνική Βουλή, ότι περιφρουρούν και δεν έχουν καμία διάθεση να εφαρμόσουν τους νόμους που ψηφίζει η εκπροσωπούσα τον ελληνικό λαό Βουλή. 
Γιατί, λοιπόν, αποφεύγετε να πάρετε θέση, έστω και αν για πολλοστή φορά ένα τέτοιο νομοθέτημα επικυρούμενο από τη Βουλή θα αγνοηθεί -είμαι βέβαιος- από τους πανίσχυρους και κυβερνώντες τραπεζίτες; Προκύπτει τεράστιο θέμα, το οποίο δεν αφορά μόνο την Κυβέρνηση, η οποία είναι συνηθισμένη να δέχεται αδιάφορη την αγανάκτηση του ελληνικού λαού. Εμείς τι φταίμε, διότι μαζί με σας, οι οποίοι δέχεστε αυτά τα ραπίσματα ηθικής, τα δεχόμεθα και εμείς ως μέλη του Κοινοβουλίου. 
Και απαιτούν ακόμη και οι δικοί σας ψηφοφόροι να ακολουθήσουμε μια άλλη πρακτική, αφού η πρακτική των ήπιων τόνων και της πολιτισμένης συζήτησης δεν αποδίδει. Απαιτούν όσοι 'Ελληνες έχουν καταστραφεί από τα παράνομα πανωτόκια των τραπεζών, να προστατευθούν και να απαλλαγούν από αυτά.
Παρακαλώ κύριε Υπουργέ, να ζητήσετε εσείς να συζητηθεί…
ΠΡΟΕΔΡΕΥΩΝ (Παναγιώτης Σγουρίδης): Κύριε Χαϊτίδη, σας περιμένουν στην επιτροπή. Έχετε τελειώσει. Ζητήσατε παραχώρηση του λόγου από τον κ. Γκατζή. 
Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Δυστυχώς είμαι μέλος και εγώ της επιτροπής αυτής, αλλά δεν μπορώ να παρακολουθήσω τη συζήτηση λόγω του νομοσχεδίου που έχουμε εδώ. 
Κύριε Πρόεδρε, κατηγορηθήκαμε με άμεσο και έμμεσο τρόπο ότι είμαστε ενάντιοι στη φοροαπαλλαγή των μικρών εισοδημάτων και αυτό έγινε και από τον Υπουργό και από τον εισηγητή της Πλειοψηφίας. 
Πρέπει να ξέρετε ότι έχουμε κατ' επανάληψη καταθέσει και με κάθε ευκαιρία συγκεκριμένες προτάσεις για τη φορολογική κλίμακα. Έχουμε κάνει προτάσεις συγκεκριμένες για φοροαπαλλαγές των μικρών λαϊκών εισοδημάτων και αύξηση των μεγάλων εισοδημάτων μέχρι ύψους 65%. Μας λέτε εδώ ότι νοιαζόμαστε για τους μεγάλους. Απεναντίας δεν έχουμε πει κάτι τέτοιο, αλλά ένας συνταξιούχος που παίρνει ένα εφάπαξ 15 εκατομμυρίων και το κάνει ρέπος είναι μεγαλοκαρχαρίας όπως είπατε; Αυτός δεν θα πρέπει να έχει μια προστασία; Να είναι στο ίδιο με τους μεγάλους; Αν το βάζατε 7% για τους μικρούς και 15% για τους μεγάλους, το συζητούσαμε. Αλλά εδώ έρχονται όλα με πράξεις νομοθετικού περιεχομένου, που δεν μπορεί κανένας ούτε να συζητήσει ούτε να αποφασίσει ούτε να συγκλίνει. Είτε έτσι είτε αλλιώς, το φέρνετε και το ψηφίζετε ή όχι. Αυτή είναι η διαδικασία. Γι' αυτό λέμε πως είχατε το περιθώριο να τα φέρετε σε μια τροπολογία και να είχατε και αναδρομική ισχύ. 
Επίσης για το χαρτόσημο τώρα. Όλα αυτά τα χρόνια, γιατί δεν μειώσατε τα χαρτόσημα που επιβάρυναν τα λαϊκά στρώματα; Το κάνετε μετά από την εφαρμογή του νέου νομίσματος και του ανταγωνισμού και δεν επιτρέπει ουσιαστικά τις διαδικασίες αυτές του χαρτοσήμου κλπ. Δεν είμαστε αντίθετοι. Δεν είμαστε σύμφωνοι με τη διαδικασία που το φέρνετε. Δεν είμαστε σύμφωνοι να παραβιάζετε το Σύνταγμα και να κάνετε αυτές τις παρεκκλίσεις κατά βούληση και όποτε θέλετε. 
Όσο για το πετρέλαιο, θα ήθελα να μας πείτε πόσο πληρώνει σήμερα το πετρέλαιο ο αγρότης, με ποιο ειδικό φόρο κατανάλωσης. Από τα στοιχεία που έχω, στις προηγούμενες κινητοποιήσεις είχατε εξαγγείλει ότι θα μειώσετε το φόρο κατανάλωσης κατά 50%. Το μειώσατε; Όχι. Πλήρωναν 243,6 ευρώ τον τόνο ειδικό φόρο κατανάλωσης. Με το 50% που είχατε υποσχεθεί θα πλήρωναν 121,5 ευρώ. Όμως δεν εφαρμόστηκε. Όμως τα στοιχεία του προϋπολογισμού λένε ότι η μείωση για το 2002 στον ειδικό φόρο κατανάλωσης, μειώνεται κατά 22,5%, ήτοι 188 ευρώ θα είναι ο ειδικός φόρος κατανάλωσης σε έναν τόνο πετρελαίου που παίρνουν οι αγρότες για καύσιμα.
Από πού, λοιπόν, προκύπτει αυτό που λέτε; Όσον αφορά το χαρτόσημο, επιστρέφεται το 5%, όπως είπε ο κύριος Υπουργός, αλλά χωρίς να λαμβάνεται στα τιμολόγια πώλησης, κύριοι συνάδελφοι, όπως σε οποιοδήποτε επιχειρηματία, ο επιστρεφόμενος φόρος από τα τιμολόγια αγοράς, τα οποία έχει. Έχει συμψηφιστεί σε ένα 5% ότι θα επιστραφεί και αυτό ύστερα από μεγάλους αγώνες, που κάνανε οι αγρότες και απέτυχε γιατί δεν επιστρέφονταν ο Φ.Π.Α. που πλήρωναν στα τιμολόγια για τις προμήθειες, που έκαναν είτε για σπορά είτε για πετρέλαιο είτε για μηχανήματα είτε για ραντίσματα είτε για λιπάσματα κτλ. 
Αυτή είναι η διαδικασία. Το 2% στα τιμολόγια, που λέει ότι αφαιρείται από το πετρέλαιο, είναι ποσό το οποίο καλύπτει τη μεγάλη φορολογία, που πληρώνουν οι αγρότες στον ειδικό φόρο κατανάλωσης; Με κανένα τρόπο. Γι' αυτό λέω, κύριε Υπουργέ, πέστε μας πόσο είναι. Τα στοιχεία του προϋπολογισμού, του δικού σας προϋπολογισμού λένε ότι φέτος οι αγρότες, το 2002, θα πληρώνουν τον ειδικό φόρο κατανάλωσης στον τόνο 188 ευρώ ή 64.000 και οι βιομήχανοι, μ' αυτήν την τροπολογία που φέρνετε, θα πληρώνουν 649 δραχμές, δέκα φορές πάνω θα τον πληρώνουν οι αγρότες. Και λέω ότι έχετε περιθώρια. Όπως έχετε πολύ μεγάλα περιθώρια να ικανοποιήσετε και τα άλλα οικονομικά αιτήματα των αγροτών. 
Τέλος, κύριε Πρόεδρε, θα μπορούσαμε, αν ερχόταν διαφορετικά, σε άλλες διαδικασίες, ορισμένα από αυτά να τα ψηφίσουμε, όπως το χαρτόσημο για παράδειγμα ή το θέμα που μπαίνει, της διαδικασίας για την ανάθεση ή την οριοθέτηση, αν θέλετε, αρμοδιοτήτων στη διαδικασία των αναγκαστικών απαλλοτριώσεων από διοικητικά και τακτικά δικαστήρια σε σχέση με τις αποζημιώσεις. Αυτό θα μπορούσε να έρθει σε μια τροπολογία και να συμφωνήσουμε, αν θέλετε, αλλά διαφωνούμε μ' αυτήν τη διαδικασία που γίνεται. Επίσης θα μπορούσατε να το φέρετε, κύριε Υπουργέ, κατά τη διάρκεια της κουβέντας που κάναμε για τον Κώδικα των αναγκαστικών απαλλοτριώσεων των ακινήτων. Και εκεί θα μπορούσε να έρθει. 
Λοιπόν, κύριε Υπουργέ, όσον αφορά το θέμα των πανωτοκίων, εδώ μπορεί να είναι πράξη νομοθετικού περιεχομένου, αλλά συζητάμε οικονομικά θέματα. Έχουμε τον αρμόδιο Υπουργό Οικονομικών και θα μπορούσε και αυτό να συζητηθεί και είναι ένα θέμα που καίει. Καίει πάρα πολύ και το ξέρετε και εσείς -από επαρχία είστε- όπως το ξέρω και εγώ και άλλοι συνάδελφοι, τι γίνεται ιδιαίτερα με τους αγρότες, αλλά και τα άλλα κοινωνικά στρώματα, γιατί δεν είναι μόνο οι αγρότες, αλλά και οι μικρομεσαίοι, οι επαγγελματίες κτλ. Βρίσκονται χιλιάδες τέτοιοι άνθρωποι με μια θηλιά στο λαιμό. 
Θα μπορούσε να συζητηθεί, αλλά ξέρουμε ότι και το επόμενο που θα έρθει, θα πρέπει να περάσει πρώτα από τις τράπεζες να δώσουν ένα κείμενο και αυτό να μας το φέρει εδώ ο Υπουργός και να μας πει ότι αυτά είναι τα περιθώρια. Δεν θα αλλάξει τίποτα αν δεν αλλάξει η γενικότερη πολιτική. Εμείς εκεί δίνουμε βάρος, δηλαδή στην ανατροπή αυτής της πολιτικής και εκεί πρέπει να προσανατολιστούν και οι άλλοι και οι εργάτες και οι αγρότες και οι μικρομεσαίοι, αν θέλουν πραγματικά να μπορέσουν να επιβιώσουν και να αναπτύξουν τις κοινωνικές και οικονομικές τους δραστηριότητες.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, θέλω κατ' αρχάς να κάνω μία επισήμανση - υπόδειξη απευθυνόμενος προς τον εισηγητή της Πλειοψηφίας. 
Θα τον παρακαλούσα πάρα πολύ, πηγαίνοντας στο γραφείο του ή στο σπίτι του, να ρίξει μια ματιά στη σχετική ευαγγελική περικοπή για να δει γιατί απεκλήθησαν οι παρθένες της σχετικής περικοπής του Ευαγγελίου "μωρές" και να κάνει μία σύγκριση της συμπεριφοράς τους, συνεπεία των οποίων απέκτησαν αυτόν τον τίτλο, με τη συμπεριφορά της Κυβέρνησης, η οποία ενώ είχε τη δυνατότητα επί οκτώ περίπου μήνες μετά την ψήφιση του Συντάγματος να φέρει αυτές τις διευκρινήσεις, έχασε τις προθεσμίες αυτές και ήρθε μετά τα μεσάνυχτα. 

Θα βρει αρκετές ομοιότητες για να καταλάβει πόσο δίκιο είχε ο κ. Αλογοσκούφης που χρησιμοποίησε ακριβώς αυτή τη φράση για τη συμπεριφορά της Κυβέρνησης. 
Ο κύριος Υπουργός βρήκε κάποια αντίφαση στη συμπεριφορά της Νέας Δημοκρατίας. Κόπτεται υπέρ της εφαρμογής του Συντάγματος, ενώ στη σχετική τροπολογία ακολουθεί αντίθετη τακτική.
Κύριε Υπουργέ, δεν είστε ενημερωμένος. Θέλω να απευθυνθώ στον Προεδρεύοντα με τον οποίον συνυπήρξαμε στο Προεδρείο της Βουλής πολλά χρόνια. Η νομολογία του Προεδρείου της Βουλής και η τακτική η οποία ακολουθήθηκε εδώ μέσα στην Αίθουσα είναι ότι σχετικές με το αντικείμενο του συζητούμενου νομοσχεδίου είναι όλες οι τροπολογίες του αυτού Υπουργείου. Αυτή ήταν η κατάληξη. Επειδή ακριβώς ήταν δύσκολη η σε καθεμιά περίπτωση διερεύνηση του σχετικού της τροπολογίας με το κύριο αντικείμενο του νομοσχεδίου, επεκράτησε μία πάγια τακτική ότι, εφόσον είναι του αυτού Υπουργείου, είναι σχετικές. Αυτό ακολουθήθηκε. 
Χαίρομαι, γιατί φαίνεται ότι η Κυβέρνηση ύστερα απ' όσα είπατε θέλει να αλλάξει τακτική. Σας πληροφορώ, λοιπόν, κύριε Υπουργέ, ότι εκείνοι οι οποίοι θα ζημιώσουν, αν δοθεί αυτή η στενή ερμηνεία στο σχετικό της τροπολογίας με το κύριο αντικείμενο του νομοσχεδίου, το οποίο σήμερα υποστηρίξατε, η Κυβέρνηση είναι εκείνη η οποία θα ζημιώσει, διότι εκείνη φέρνει πάρα πολλές άσχετες με την έννοια που δώσατε τροπολογίες και ζητά την επιψήφισή τους. 
Έπειτα έχω τη γνώμη ότι η συζητούμενη τροπολογία είναι περισσότερο επείγουσα ακόμη και των διατάξεων της πράξεως των οποίων φέρετε προς κύρωση. Έληξε η προθεσμία των πλειστηριασμών 31.12.2001. Μπορούν σήμερα οι τράπεζες να εκπλειστηριάσουν όλα τα ακίνητα, τα οποία είναι υποθηκευμένα σε αυτές οποιαδήποτε ώρα να αρχίσουν τις διαδικασίες. Εκτός αν πιστεύετε και εσείς στην καλή πίστη των τραπεζών, που μας είπε ο κ. Πάχτας ότι πιστεύει.
Εκείνο δε που μου κάνει και πάρα πολύ μεγάλη εντύπωση είναι ότι οι τράπεζες, κύριε Υπουργέ, γράφουν την Κυβέρνηση στα παλιά τους τα παπούτσια. Δεν εφαρμόζουν το άρθρο 42 του ν. 2912. Αυτή είναι η πραγματικότητα. Δεν έδωσαν αντίγραφο των φακέλων στους δανειολήπτες. Δεν έκαναν καμία απολύτως ρύθμιση σε όλο αυτόν τον καιρό που πέρασε από τον Απρίλιο του 2001. Και ενώ και ο Κοινοβουλευτικός σας Εκπρόσωπος δέχεται ότι η ρύθμιση του άρθρου 42 δεν θεωρείται από τις επιτυχημένες και ενώ βλέπετε τον κίνδυνο να μετατραπεί η Ελλάδα σε μια αίθουσα πλειστηριασμών, εσείς ασχολείστε με τις τυπικότητες αν είναι σχετική ή δεν είναι. Πάτε κόντρα στα μέχρι τώρα ακολουθηθέντα στην Αίθουσα της Βουλής και δημιουργείτε το ζήτημα. Είναι, νομίζω, σοβαρότατο θέμα, όσο δεν μπορεί να φανταστεί κανένας, πολύ σοβαρότερο και από τις άλλες ρυθμίσεις. Και απευθυνόμενος προς τον Προεδρεύοντα της Βουλής που ξέρει την τακτική που ακολουθεί η Βουλή ως προς το σχετικό ή μη των τροπολογιών, λέω να μην υπάρξει αντίδραση στη συζήτηση αυτής της τροπολογίας. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αλογοσκούφη, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εμείς θέσαμε ευθέως ένα ερώτημα στον Υπουργό και περιμένω την απάντησή του. Νομίζω ότι μετά και την επιχειρηματολογία του κ. Κατσαρού, που για μένα είναι καταλυτική, ο Υπουργός πρέπει να δώσει τώρα σε μας μία απάντηση. Εμείς είπαμε την άποψή μας από του Βήματος, ότι αν ο Υπουργός δεν δέχεται να συζητηθεί και να τεθεί σε ψηφοφορία -γιατί δεν είναι θέμα απλώς να συζητηθεί μία τροπολογία, εδώ δεν είμαστε σεμινάριο, Βουλή είμαστε- η συγκεκριμένη τροπολογία και εξακολουθεί να τη θεωρεί άσχετη, να μας το πει, διότι εμείς θα αποχωρήσουμε. Δεν θα δεχθούμε πλέον παρωδίες κοινοβουλευτικών διαδικασιών. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε πέντε λεπτά, για να κλείσετε τη συζήτηση επί της αρχής. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, πρέπει να διευκρινίσουμε ορισμένα ζητήματα όσον αφορά το θέμα της φορολογίας. Σήμερα καλούμαστε να ψηφίσουμε την κύρωση πράξεως νομοθετικού περιεχομένου, που περιλαμβάνει συγκεκριμένες κυρίως φορολογικές ελαφρύνσεις. Όμως, επειδή επεχείρησαν και οι δυο πλευρές του Κοινοβουλίου να υποβαθμίσουν την προσπάθεια που γίνεται τα τελευταία χρόνια, όσον αφορά τις φορολογικές ελαφρύνσεις και απαλλαγές, θα πρέπει και εγώ, εν ριπή οφθαλμού, εν ριπή πολυβόλου, να μνημονεύσω τι ακριβώς έχει γίνει τα δύο-τρία προηγούμενα χρόνια. 
Πρέπει, λοιπόν, να θυμίσω ότι σχεδόν τριπλασιάστηκε το αφορολόγητο για όλους τους Έλληνες φορολογούμενους από το ένα εκατομμύριο στα τρία περίπου εκατομμύρια δραχμές, με αποτέλεσμα μετά τη νέα αύξηση του αφορολογήτου πάνω από το 50% των Ελλήνων φορολογουμένων να μην είναι υπόχρεοι προς καταβολή ούτε μιας δραχμής φορολογίας εισοδήματος. Πιστεύουμε ότι αυτό το οποίο πράξαμε τα τελευταία δύο-τρία χρόνια, η ενίσχυση δηλαδή του εισοδήματος των Ελλήνων πολιτών και ιδιαίτερα των χαμηλοαμειβομένων και των χαμηλοσυνταξιούχων, ήταν κάτι ιδιαίτερα σημαντικό με τη χρησιμοποίηση της φορολογίας ως εργαλείου αναδιανομής του εθνικού εισοδήματος. 
Πρέπει, επίσης, να θυμίσω ότι η φορολογία για τους ανθρώπους της αγοράς, για τις ομόρρυθμες και ετερόρρυθμες εταιρείες, έχει μειωθεί κατά 30-35%. Εκτός από την αύξηση του αφορολόγητου ορίου έχει μειωθεί ο φόρος των φυσικών προσώπων. Ο καταληκτικός συντελεστής έχει μειωθεί κατά πέντε ποσοστιαίες μονάδες. Για τις μη εισηγμένες στο Χρηματιστήριο ανώνυμες εταιρείες έχει μειωθεί κατά άλλες πέντε ποσοστιαίες μονάδες. Ταυτόχρονα δε προβλέπουμε τη μείωση κατά δέκα μονάδες ως ενίσχυση των επιχειρήσεων, οι οποίες θα αποφασίσουν να συγχωνευθούν, ως ένα μέσο ενίσχυσης αυτής της προσπάθειας. Επιπλέον κατά άλλες πέντε ποσοστιαίες μονάδες θα υπάρχει μείωση για τις επιχειρήσεις, οι οποίες θα αυξήσουν κατά αντίστοιχο ποσοστό την απασχόλησή τους. Ταυτόχρονη ανάπτυξη και απασχόληση είναι το δίπτυχο, το οποίο συνέχει τα φορολογικά μέτρα, όσον αφορά τις επιχειρήσεις, αλλά και τους εργαζόμενους σε αυτές. 
Μειώθηκε κατά 50% ο συμπληρωματικός φόρος για τα ακίνητα. Για τους αγρότες, όπως είπα προηγουμένως, αυξήθηκε το ποσοστό επιστροφής του Φ.Π.Α. στο 5% για τη φυτική παραγωγή και στο 6% για τη ζωϊκή παραγωγή. Ταυτόχρονα αυξήθηκε το ποσοστό επιστροφής του ειδικού φόρου κατανάλωσης των πετρελαιοειδών από το 30% στο 50% για το γενικό κανόνα και στο 80% για ορισμένες περιπτώσεις που ανέφερα στην πρωτολογία μου, όπως τα θερμοκήπια, τα ξηραντήρια, τα αντλητικά συγκροτήματα και άλλες μορφές. Οι διατάξεις αυτές έχουν ήδη ψηφιστεί από τη Βουλή. 
Για τους αγρότες πρέπει, επίσης, να τονίσω ότι αυξήσαμε τη φοροαπαλλαγή από τις μεταβιβάσεις των ακινήτων. Η απαλλαγή για τους νέους αγρότες είναι μέχρι και 180 εκατομμύρια. Καταστήσαμε δηλαδή παντελώς αφορολόγητες σε ορισμένες περιπτώσεις τις μεταβιβάσεις των αγροτικών εκμεταλλεύσεων. 
Επιπλέον, καταργήσαμε χίλιες περιπτώσεις χαρτοσήμου εκτός από τις συγκεκριμένες που καλούμαστε να ψηφίσουμε, εκατό φόρους υπέρ τρίτων και εν τέλει προχωρήσαμε σε μέτρα, τα οποία οδήγησαν στη φορολογική ελάφρυνση όλων των Ελλήνων φορολογουμένων με ιδιαίτερη έμφαση σε αυτούς που διαθέτουν χαμηλά και μεσαία εισοδήματα. 
Βέβαια με αυτά τα ζητήματα κανένας απολύτως δεν ασχολείται. Τα θεωρείτε αυτονόητα. Όμως, το όφελος από την προηγούμενη ρύθμιση είναι εκατοντάδες δισεκατομμύρια δραχμές. Το όφελος για τη συντριπτική πλειοψηφία του ελληνικού λαού ξεπερνούσε τα 450 δισεκατομμύρια δραχμές. Άλλα 300 δισεκατομμύρια δραχμές όφελος υπήρξε με τα νέα φορολογικά μέτρα. 
Μιλούμε, λοιπόν, για μέτρα ενίσχυσης του εισοδήματος των Ελλήνων πολιτών μέσω της φορολογίας, αλλά και μέσω επιθετικής πολιτικής. 'Εχουμε πραγματική αναδιανομή του εθνικού εισοδήματος υπέρ των εργαζομένων, υπέρ των συνταξιούχων, υπέρ των ασθενέστερων οικονομικά τάξεων. 

Αυτό το πράξαμε ενσυνείδητα και συνεχίζουμε με κάθε μέτρο που παίρνουμε προς αυτή την κατεύθυνση, την κατεύθυνση της ελάφρυνσης των φορολογικών βαρών και της ενίσχυσης του διαθέσιμου εισοδήματος των Ελλήνων πολιτών. 
'Οσον αφορά το θέμα της τροπολογίας, τοποθετήθηκα στην πρωτομιλία μου ότι κατά το άρθρο 113, που ορίζει ότι πρέπει να είναι σχετική, εμείς κρίνουμε ότι η συγκεκριμένη τροπολογία δεν είναι σχετική. Tα θέματα που ασχολείται η κύρωση πράξης νομοθετικού περιεχομένου δεν έχουν καμία απολύτως σχέση με τα θέματα που εισάγει η τροπολογία. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αλογοσκούφη, έχετε το λόγο.
ΦΛΩΡΟΣ ΚΩΝΣΤΑΝΤΙΝΟΥ: Και εγώ θα ήθελα το λόγο, κύριε Πρόεδρε, είμαι Κοινοβουλευτικός Εκπρόσωπος.
ΠΡΟΕΔΡΕΥΩΝ (Παναγιώτης Σγουρίδης): Θα δώσω το λόγο και σε σας.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, άκουσα με προσοχή τον Υπουργό.
Θα ήθελα να κάνω δύο παρατηρήσεις. 
Πρώτον, σε ό,τι αφορά αυτά που είπε περί φορολογικών ελαφρύνσεων, επί επτά -οκτώ χρόνια η Κυβέρνηση ανέβαζε συνεχώς τους φόρους και ήρθε στην προεκλογική περίοδο του 2000 να κόψει κάποιους φόρους. Αυτό δε λέγεται φορολογική ελάφρυνση, λέγεται κοροϊδία.
Δεύτερον, κοροϊδία είναι και αυτό που γίνεται με τα πανωτόκια. Να μη δέχεται η Κυβέρνηση να εφαρμοσθεί ο νόμος, να μη δέχεται τις νομοθετικές πρωτοβουλίες της Αντιπολίτευσης, που έχει δικαιώματα και εκ του Συντάγματος και εκ του Κανονισμού της Βουλής και με διάφορα διαδικαστικά τερτίπια να προσπαθεί να εμποδίσει την Αντιπολίτευση στις πρωτοβουλίες που παίρνει.
Δώσαμε δύο ευκαιρίες στον Υπουργό να αλλάξει γνώμη, δεν αλλάζει γνώμη και εμείς αποχωρούμε, παρ' ότι θεωρούμε ότι και η μείωση του τέλους χαρτοσήμου είναι προς τη σωστή κατεύθυνση και έπρεπε να είχε γίνει πολλά χρόνια πριν και η φορολογία του μαζούτ. Οι Βουλευτές της Αξιωματικής Αντιπολίτευσης αποχωρούν. Ας ψηφισθεί το νομοσχέδιο από τον εισηγητή της Πλειοψηφίας και από τον Κοινοβουλευτικό Εκπρόσωπο της πλειοψηφίας, που είναι οι μόνοι παρόντες από την πλειοψηφία.
(Στο σημείο αυτό αποχωρούν οι Βουλευτές της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Φλώρος Κωνσταντίνου έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, λυπάμαι που πρέπει να χρησιμοποιήσω τις ίδιες λέξεις που χρησιμοποίησε ο κ. Αλογοσκούφης. 
Κοροϊδία είναι, κύριε Πρόεδρε, να κατατίθεται μία τροπολογία, όταν οι αγρότες είναι σε μία κινητοποίηση, προσπαθώντας κάποιοι, που δεν έχουν σχέση με την αγροτιά, όπως είναι το κόμμα της Νέας Δημοκρατίας, να αποκτήσει δήθεν προσβάσεις ή να πει ότι ήρθε στη Βουλή για να υπηρετήσει τους αγρότες, κάνοντας δήθεν πρόταση-τροπολογία για την κατάργηση των πανωτοκίων σήμερα, κατά τρόπο επιτακτικό, κατά τρόπο απόλυτο, θα έλεγα κατά τρόπο εκβιαστικό. Αλλά και οι αγρότες επίσης, όπως και εμείς εδώ πλήρως καταλάβαμε, όλοι οι Βουλευτές όλων των Κομμάτων, θα γελάσουν όταν ακούν τη Νέα Δημοκρατία να προσάπτει στην Κυβέρνηση του ΠΑ.ΣΟ.Κ. ότι είναι κυβέρνηση των τραπεζιτών. Αντιλαμβάνεσθε, κύριε Πρόεδρε, περί τίνος πράγματος πρόκειται. Και οι λέξεις "κωμωδία" και "κοροϊδία" που χρησιμοποίησε ο κ. Αλογοσκούφης είναι πράγματι οι κατάλληλες λέξεις, η κατάλληλη φράση που αρμόζει σήμερα στο κόμμα, που είναι Αξιωματική Αντιπολίτευση και θα είναι για πολλά χρόνια εκεί, όταν έχει τέτοια ανεύθυνη στάση και συμπεριφορά.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Κύριε Γκατζή, δεν είστε Κοινοβουλευτικός Εκπρόσωπος, είστε εισηγητής.
ΝΙΚΟΛΑΟΣ ΓΚΑΤΖΗΣ: Πέρα από το τυπικό, θα μπορούσα να ήμουν Κοινοβουλευτκός Εκπρόσωπος.
ΠΡΟΕΔΡΕΥΩΝ (Παναγιώτης Σγουρίδης): Επί του τυπικού, θα απαντήσω στις αιτιάσεις της Νέας Δημοκρατίας. Αν εγώ ο Προεδρεύων δεν κρατάω το τυπικό, ποιος θα το κρατήσει;
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα πρέπει να ακουσθούν τα κόμματα.
ΠΡΟΕΔΡΕΥΩΝ (Παναγιώτης Σγουρίδης): Παρά το τυπικό, θα σας δώσω για δύο λεπτά το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν μπορεί κανείς να μην πει ότι είναι πάρα πολύ σοβαρό το θέμα των πανωτοκίων. Και χθες μάλιστα ένας αγρότης, όπως είδαμε στην τηλεόραση, προσπάθησε να αυτοκτονήσει, γιατί του πήραν το σπίτι οι τράπεζες και τα χρέη. Θα μπορούσε να αρχίσει μία συζήτηση, να ετοιμαζόταν η Κυβέρνηση με θέσεις και να αναβαλλόταν σε μία σύντομη ημερομηνία επανεισήγησης του θέματος και να συζητούσαμε γι' αυτό το μεγάλο θέμα, που απασχολεί όχι μόνο τους αγρότες, αλλά και μία σειρά άλλα κοινωνικά στρώματα. Πιστεύουμε ότι αυτό το θέμα πρέπει να συζητηθεί.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, για να μην μένουν εντυπώσεις στο Σώμα και κρατώντας πάντα αυτό που μπορούμε να έχουμε ως μόνο Kανονισμό και Kώδικα στις οποιεσδήποτε συζητήσεις μας στη Βουλή, θα σας διαβάσω το άρθρο 113. 
Το άρθρο 113 του Κανονισμού της Βουλής, λέει τα εξής: "1. Τα νομοσχέδια που αφορούν την κύρωση πράξεων νομοθετικού περιεχομένου κατά το άρθρο 44, παράγραφος 1 του Συντάγματος εγγράφονται κατά προτεραιότητα στην ημερήσια διάταξη της Βουλής.
2. Τα νομοσχέδια της προηγούμενης παραγράφου περιέχουν απαραιτήτως ένα άρθρο που κυρώνει αυτούσια την πράξη νομοθετικού περιεχομένου. Μπορούν επίσης να προστεθούν και διατάξεις που ρυθμίζουν θέματα σχετικά με την κυρούμενη πράξη". 
Η κυρούμενη πράξη έχει θέματα που αφορούν αρμοδιότητες των δικαστηρίων σε υποθέσεις αναγκαστικών απαλλοτριώσεων. Δεν έχει καμία σχέση με τα πανωτόκια. Δεύτερον, αφορούν φορολογικές και τελωνειακές ρυθμίσεις. Δεν έχει καμία σχέση με τα πανωτόκια. Γι' αυτό ακριβώς το λόγο πολύ σωστά ο κύριος Υπουργός όπως και η Πλειοψηφία στην Αίθουσα θεώρησε ότι η τροπολογία, την οποία κατέθεσαν οι Βουλευτές της Νέας Δημοκρατίας, δεν είναι σχετική με το άρθρο 113 του Κανονισμού. Άρα αδίκως απεχώρησε η Νέα Δημοκρατία, αλλά αυτό δεν σημαίνει ότι δεν προχωρούμε στην ψήφιση της αρχής της "Κύρωση της από 21 Δεκεμβρίου 2001 Πράξης Νομοθετικού Περιεχομένου "Αρμοδιότητα των δικαστηρίων σε υποθέσεις αναγκαστικών απαλλοτριώσεων, φορολογικές και τελωνειακές ρυθμίσεις".
Κηρύσσεται περαιωμένη η συζήτηση επί της αρχής του νομοσχεδίου.
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Οικονομικών: "Κύρωση της από 21 Δεκεμβρίου 2001 Πράξης Νομοθετικού Περιεχομένου "Αρμοδιότητα των δικαστηρίων σε υποθέσεις αναγκαστικών απαλλοτριώσεων, φορολογικές και τελωνειακές ρυθμίσεις" έγινε δεκτό κατά πλειοψηφία επί της αρχής.
Εισερχόμαστε στην ψήφιση του άρθρου πρώτου.
Ερωτάται το Σώμα: Γίνεται δεκτό το άρθρο πρώτο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο πρώτο έγινε δεκτό κατά πλειοψηφία.
Εισερχόμαστε στην ψήφιση του άρθρου δεύτερου.
Ερωτάται το Σώμα: Γίνεται δεκτό το άρθρο δεύτερο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο δεύτερο έγινε δεκτό κατά πλειοψηφία.
Συνεπώς το νομοσχέδιο το νομοσχέδιο του Υπουργείου Οικονομικών: "Κύρωση της από 21 Δεκεμβρίου 2001 Πράξης Νομοθετικού Περιεχομένου "Αρμοδιότητα των δικαστηρίων σε υποθέσεις αναγκαστικών απαλλοτριώσεων, φορολογικές και τελωνειακές ρυθμίσεις" έγινε δεκτό επί της αρχής και επί των άρθρων, κατά πλειοψηφία.
Ερωτάται το Σώμα: Γίνεται δεκτό το νομοσχέδιο και στο σύνολο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο έγινε δεκτό κατά πλειοψηφία και στο σύνολο.
Συνεπώς το νομοσχέδιο του Υπουργείου Οικονομικών: "Κύρωση της από 21 Δεκεμβρίου 2001 Πράξης Νομοθετικού Περιεχομένου "Αρμοδιότητα των δικαστηρίων σε υποθέσεις αναγκαστικών απαλλοτριώσεων, φορολογικές και τελωνειακές ρυθμίσεις" έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του νομοσχεδίου βρίσκεται στο τεύχος των Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ να εξουσιοδοτήσετε το Προεδρείο για την επικύρωση των Πρακτικών της σημερινής συνεδριάσεως ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση.
Κύριοι συνάδελφοι, έχουν διανεμηθεί τα Πρακτικά της Παρασκευής 25 Ιανουαρίου 2002 και ερωτάται το Σώμα αν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Παρασκευής 25 Ιανουαρίου 2002 επικυρώθηκαν.
Δέχεστε, κύριοι συνάδελφοι, στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.07' λύεται η συνεδρίαση για αύριο ημέρα Πέμπτη 7 Φεβρουαρίου 2002 και ώρα 10.30' με αντικείμενο εργασιών του Σώματος κοινοβουλευτικό έλεγχο, συζήτηση επικαίρων ερωτήσεων.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ