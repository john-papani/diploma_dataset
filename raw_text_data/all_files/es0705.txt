ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΣΥΝΕΔΡΙΑΣΗ Δ΄
Παρασκευή, 5 Ιουλίου 2002

ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α΄ ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθεί ο Πρωθυπουργός της Αυστραλίας κ. Χάουαρντ, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 9 Ιουλίου 2002 σελ.
4. Συζήτηση επικαίρων ερωτήσεων
α) Προς τον Υπουργό Γεωργίας, σχετικά με τη διαχείριση γεωργικών προγραμμάτων χρηματοδοτούμενων από την Ε.Ε., σελ.
ΟΜΙΛΗΤΕΣ
Α. Επί της επερώτησης.
ΑΡΓΥΡΗΣ Ε., σελ.
ΚΟΡΚΟΛΟΠΟΥΛΟΣ Β., σελ.
ΚΩΝΣΤΑΝΤΙΝΟΥ Φ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΠΑΠΑΔΗΜΗΤΡΙΟΥ Ε., σελ.
ΣΑΛΑΓΚΟΥΔΗΣ Γ., σελ.
ΤΑΣΟΥΛΑΣ Κ., σελ.
ΤΣΙΠΛΑΚΟΣ Α., σελ.


ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Β΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2002
ΣΥΝΕΔΡΙΑΣΗ  Δ΄
Παρασκευή 5 Ιουλίου 2002
	Αθήνα, σήμερα στις 5 Ιουλίου 2002, ημέρα Παρασκευή και ώρα 10.47΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση), για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Τμήμα από τον κ. Κωνσταντίνο Τασούλα, Βουλευτή Ιωαννίνων τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Αναστασία Βερβαντίδου, συνεταιριστική υπάλληλος, απoσπασμένη στη Διεύθυνση Γεωργίας του Νομού Δράμας, ζητεί να καταταγεί σε οργανική θέση του Υπουργείου Γεωργίας.
2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Επιμελητήριο Δράμας ζητεί να δοθεί παράταση στην καταληκτική προθεσμία  για το κλείσιμο της εξαετίας των επιχειρήσεων του Νομού Δράμας.
3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η 'Ενωση Λογιστών - Φοροτεχνικών Ελευθέρων Επαγγελματιών Νομού Δράμας ζητεί την παράταση του χρόνου για την υποβολή των ειδικών σημειωμάτων για το κλείσιμο των ανέλεγκτων ετών 1993-98.
4) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Επιμελητήριο Λακωνίας ζητεί να ενταχθούν στο μέτρο των ανέλεγκτων ετών 1993-98  και οι ασχολούμενοι με τη χονδρική πώληση σιγαρέτων.
5) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Αλμυρού Μαγνησίας ζητεί να του καταβληθούν χρήματα που δικαιούται από τη βεβαίωση τροχαίων παραβάσεων για την καταβολή δεδουλευμένων σε εργάτες του Δήμου.
6) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Δημοτική Επιχείρηση Πολιτισμού και Ανάπτυξης Μεσολογγίου ζητεί τη δημιουργία παραρτήματος ΟΚΑΝΑ στο Μεσολόγγι.
7) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί οι πολύτεκνοι εκπαιδευτικοί να διορίζονται χωρίς διαγωνισμό.
8) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Χριστιανική 'Ενωση Αγρινίου "ΓΗΡΟΚΟΜΕΙΟΝ" ζητεί την έγκριση σύμβασής του με το ΙΚΑ Αγρινίου για 5 κλίνες συνταξιούχων.
9) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Συντονιστική Επιτροπή Συνταξιουχικών Οργανώσεων Ειδικών Ταμείων ζητεί την ουσιαστική αντιμετώπιση των προβλημάτων λειτουργίας των ταμείων των μελών της.
10) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Πανελλήνια 'Ενωση Προσωπικού ΕΚΟ ΑΒΕΕ ζητεί την επίλυση αιτημάτων που απασχολούν τους εργαζόμενους.
11) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμαρχος Αρχαίας Ολυμπίας Ηλείας ζητεί να αυξηθεί η επιχορήγηση του Φεστιβάλ Αρχαίας Ολυμπίας.
12) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία Γονείς του μαθητικού δυναμικού της χωροταξικής περιοχής του καταργηθέντος 2ου Λυκείου Αιγάλεω Αττικής ζητούν να επαναλειτουργήσει το 2ο Λύκειο Αιγάλεω.
13) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Εθνικό Συμβούλιο κατά των ναρκωτικών ζητεί να ληφθούν συγκεκριμένα μέτρα για την καταπολέμηση της μάστιγας των ναρκωτικών.
14) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Συμβασιούχων ΟΠΑΠ ΑΕ ζητεί να ενσωματωθεί στο Ελληνικό Δίκαιο η κοινοτική οδηγία 01999/70 με αναδρομική ισχύ ώστε να ισχύσει για τους ήδη εργαζόμενους στην ΟΠΑΠ ΑΕ από το 1981 μέχρι σήμερα.
15) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία η Εκτελεστική Επιτροπή της Ομοσπονδίας Συλλόγων Υπηρεσίας Πολιτικής Αεροπορίας ζητεί να χρησιμοποιηθεί και το Αεροδρόμιο του Ελληνικού για τις ανάγκες των Ολυμπιακών Αγώνων του 2004.
16) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύλλογος Εκπαιδευτικών Π.Ε. Ν. Μαγνησίας αντιτίθεται στην εγκύκλιο του ΥΠΕΠΘΦ.361.271/27/30478/Δ1 που ορίζει τον τρόπο των αποσπάσεων των εκπαιδευτικών εντός ΠΥΣΠΕ.
17) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Υπεύθυνος Δημοσίων Σχέσεων Ε.Φ.Τ. "ΑΙΟΛΙΚΗ" ζητεί οι ονομασίες Macedonia - F.Y.R. και F.Y.R.O. Macedonia να μη χρησιμοποιούνται ως ονομασίες στις διεθνείς αθλητικές διοργανώσεις αντισφαίρισης.
18) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Ιατρών Νοσοκομείου και Κέντρων Υγείας Νομού Χαλκιδικής διαμαρτύρεται για την απόφαση του Διοικητού του Νοσοκομείου με την οποία πραγματοποιούνται δραστικές περικοπές στον αριθμό των εφημερευόντων γιατρών.
19) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Γονέων Παιδιών και Πασχόντων από Μεσογειακή Αναιμία Θεσσαλονίκης ζητεί την τοποθέτηση αναπληρωτών εκπαιδευτικών μελών του.
20) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δήμαρχος Θεσσαλονίκης ζητεί να θέσει υποψηφιότητα για την ανάληψη των Μεσογειακών Αγώνων του 2009.
21) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Πανεπιστημιακό Γενικό Νοσοκομείο Ηρακλείου ζητεί την έγκαιρη καταβολή των οφειλομένων αμοιβών στο επιστημονικό προσωπικό του Τομέα Ακτινολογίας του πιο πάνω νοσοκομείου ώστε να λειτουργήσουν τα απογευματινά ιατρεία.
22) Ο Βουλευτής Αργολίδας κ. ΓΕΩΡΓΙΟΣ ΤΣΟΥΡΝΟΣ κατέθεσε αναφορά με την οποία ο κ. Ηλίας Μακρής, κάτοικος 'Αργους συνταξιούχος του ΙΚΑ, ζητεί τη διευθέτηση της συνταξιοδότησής του.
23) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία οι καλλιεργητές του Δημοτικού Διαμερίσματος Χρυσοβίτσας του Δήμου Εγνατίας Ιωαννίνων ζητούν τη συνέχιση της καλλιέργειας των εκτάσεων που έχουν απαλλοτριωθεί από τη ΔΕΗ, στο ΥΗΕ Πηγών Αώου.
24) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Επιμελητήριο Χίου ζητεί την παράταση της καταληκτικής ημερομηνίας υποβολής των δηλώσεων ανέλεγκτων ετών 1993-98").
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
7. Στην με αριθμό 1481/18-9-01 ερώτηση δόθηκε με το υπ' αριθμ. 532/18-10-01 έγγραφο από τον Υπουργό Πολιτισμού ακόλουθη απάντηση:
"Σχετικά με την υπ' αριθμ. 148/18-9-2001 ερώτηση του Βουλευτή κ. Δημήτρη Πιπεργιά, σας γνωρίζουμε τα εξής:
Στην περιοχή της αρχαίας Κύμης διενεργείται συστηματική ανασκαφική έρευνα από την επίτιμη Έφορο Αρχαιοτήτων και Έφη Σακελλαράκη.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
8. Στην με αριθμό 1780/3-10-01ερώτηση δόθηκε με το υπ' αριθμ. 41075/22-10-01 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1780/3-10-01 του Βουλευτή κ. Αναστ. Παπαληγούρα, για το αντικείμενο του θέματος και μετά από σχετικό έγγραφο της Περιφέρειας Πελοποννήσου, σας πληροφορούμε τα εξής:
1. Έχει παρουσιασθεί καθίζηση στη Ν.Α. προβλήτα του λιμένα Κορίνθου σε μήκος 15 μ. και πλάτος 7 μ. Η καθίζηση έγινε σταδιακά τα 3 τελευταία χρόνια. Στο σημείο αυτό προσέκρουσε πλοίο κατά τη διάρκεια κακοκαιρίας.
2. Από έλεγχο που έγινε από δύτη διαπιστώθηκαν σπηλαιώσεις βάθους 0,5 -1,5 μ. Η αποκατάσταση της βλάβης αυτής δύναται να γίνει από πόρους του Λιμενικού Ταμείου Κορινθίας. Επειδή όμως τα τελευταία δύο χρόνια η κίνηση του λιμένα έχει αλλάξει με τη δρομολόγηση 6 οχηματαγωγών πλοίων στη γραμμή Κορίνθου - Ιταλίας, τα οποία πρυμνοδετούν, υπάρχει υποψία, ότι δημιουργούνται προβλήματα από την πρυμνοδέτηση στη θεμελίωση του λιμένα, η κατασκευή του οποίου ήταν για πλαγιοδέτηση και δεν είχαν προβλεφθεί πλάκες προστασίας ποδός ή βάθη μεγαλύτερα των 8 μ.
Η Λιμενική Επιτροπή αποφάσισε με σχετική πράξη της και ανάθεσε στην εταιρία ΑΤΛΑΝΤΙΣ ΘΑΛΑΣΣΙΑ ΜΗΧΑΝΙΚΗ την λεπτομερή επιθεώρηση από Δύτη - Λιμενολόγο Πολιτικό Μηχανικό όλων των θεμελίων των κρηπιδωμάτων του λιμένα, εργασία που βρίσκεται στο στάδιο της εκτέλεσης και εκτιμάται η περαίωσή της σε (10) περίπου ημέρες και η παράδοση προσχεδίων σε είκοσι (20) ημέρες, οπότε θα κριθεί αν πρέπει να συνταχθεί μελέτη προστασίας της θεμελίωσης όλων των κρηπιδωμάτων.
Στην περίπτωση αυτή θα συνταχθεί μελέτη, που θα ζητηθεί να ενταχθεί ως συμπληρωματικό έργο στην ήδη υπάρχουσα μελέτη του έργου "Ολοκλήρωση Προβλήτα Λιμένα Κορίνθου κ.λπ., προϋπολογισμού 2.500.000 δρχ., η οποία θα προταθεί για ένταξη στο Γ'  ΚΠΣ.
Ο Υφυπουργός
Κ. ΚΑΪΣΕΡΛΗΣ"
9. Στην με αριθμό 1892/8-10-01 ερώτηση δόθηκε με το υπ' αριθμ. 41009/22-10-01 έγγραφο από τον Υφυπουργό   Εσωτερικών η  ακόλουθη απάντηση:
"Απαντώντας στην ερώτηση 1892/8-10-01 που κατέθεσε ο Βουλευτής κ. Γ. Καλαντζής και αφορά στο αντικείμενο του θέματος, σας γνωρίζουμε τα εξής:
Σύμφωνα με την από 9-12-1999 προγραμματική σύμβαση οι επιλεγέντες φύλακες για την φύλαξη των σχολικών κτιρίων παρακολουθούν το πρόγραμμα απόκτησης εργασιακής εμπειρίας, διάρκειας έντεκα (11) μηνών, το οποίο περιλαμβάνει θεωρητική και πρακτική ενημέρωση.
Το Υπουργείο Εσωτερικών, Δημόσιας Διοίκησης και Αποκέντρωσης γνωρίζει το θέμα και μελετά αρμοδίως, τον τρόπο συνέχισης της εκτέλεσης της προγραμματικής σύμβασης.
Ο Υφυπουργός
Κ. ΚΑΪΣΕΡΛΗΣ"
  10. Στις με αριθμό 1921/9-10-01, 1888/8-10-01 ερωτήσεις δόθηκε με το υπ' αριθμ. έγγραφο από τον Υφυπουργό   Oικονομικών η  ακόλουθη απάντηση:
"Επί των ερωτήσεων 1921/9-10-01 και 1888/8-10-01 που κατέθεσαν οι Βουλευτές κύριοι Γ. Καλαντζής και Αθ. Βαρίνος, σας γνωρίζουμε ότι, σύμφωνα με την παρ. 24 του άρθρου 2 του ν. 2621/23-6-98 οι πιστώσεις για την κάλυψη των δαπανών μεταφοράς μαθητών των σχολείων της πρωτοβάθμιας και δευτεροβάθμιας εκπαίδευσης εγγράφονται στον προϋπολογισμό  των Περιφερειών.
Η κατανομή της συνολικής  εγγεγραμμένης πίστωσης  στις νομαρχιακές  αυτοδιοίκήσεις εκάστης Περιφέρειας γίνεται από τα αρμόδια όργανα των περιφερειών, με γνώμονα  την πλήρη κάλυψη των σχετικών αναγκών, μέσα στα πλαίσια όμως, των εγγεγραμμένων πιστώσεων, αφού ληφθούν υπ' όψη οι ιδιαιτερότητες κάθε νομού.
Οι σχετικές συμβάσεις με τους εμπλεκόμενους φορείς συνομολογούνται από τα αρμόδια όργανα των νομαρχιακών αυτοδιοικήσεων και σε κάθε περίπτωση θα πρέπει να περιορίζονται στο ύψος των διατιθέμενων για κάθε σχολικό έτος πόρων.  Δαπάνες που πραγματοποιούνται καθ' υπέρβαση των σχετικών πιστώσεων δεν εντέλλονται νόμιμα.
Τέλος, σημειώνουμε ότι οι εγγεγραμμένες στον προϋπολογισμό του τρέχοντoς έτους σχετικές με το θέμα αυτό πιστώσεις είναι διαθέσιμες σε ποσοστό 85%.  Το υπόλοιπο 15% θα τεθεί στη διάθεση των Γενικών Γραμματέων των Περιφερειών εντός των προσχερών ημερών.
Ο Υφυπουργός
ΓΕΩΡΓΙΟΣ ΔΡΥΣ"
  11. Στην με αριθμό 974/20-8-01 ερώτηση δόθηκε με το υπ' αριθμ. 498/22-10-01 έγγραφο από τον Υπουργό Πολιτισμού  η  ακόλουθη απάντηση:
"Σχετικά με την ερώτηση 974/20-8-01 της Βουλευτού κας Ζέττας Μακρή, σας γνωρίζουμε τα εξής:
Το έργο "Διαπλάτυνση Ε.Ο. - Τμήμα Αγ. Θεοδώρων - Είσοδος Αλμυρού" ανέλαβε μετά από δημοπρασία η Κοινοπραξία ΕΤΕΠ Α.Ε. - ΜΕΤΩΝ  Α.Ε. - ΒΕΝΤ  Α.Ε.   Η  ΙΓ'  Εφορεία Προϊστορικών και Κλασικών Αρχαιοτήτων με την έναρξη των εργασιών του αναδόχου ανέλαβε την επίβλεψη των μηχανημάτων εκσκαφής.  Για την καλύτερη οργάνωση, επίβλεψη και την ταχύτερη διενέργεια των ανασκαφών η Εφορεία χώρισε τα 26 χιλιόμετρα του έργου σε δύο τομείς Α και Β.  Οι ανασκαφικές εργασίες στον Τομέα Α (χ.θ. 261.000 έως 275.000) άρχισαν στις 6-3-1998 και ολοκληρώθηκαν το Δεκέμβριο του 1998.
Οι αντίστοιχες εργασίες στον τομέα Β (χ.θ. 275.000 έως 287.000) άρχισαν στη χ.θ. 280.000 (τείχος Αρχαίας 'Αλου) το Φεβρουάριο του 1998 και δεν έχουν ολοκληρωθεί ακόμη.  Από το Φεβρουάριο ως τον Αύγουστο του 1998 οι ανασκαφές επεκτάθηκαν, καθώς εντοπίστηκαν νέες αρχαιολογικές θέσεις (17 ανασκαφές).  Τότε κρίθηκε αναγκαία σε συνεννόηση με την ΕΥΘΕ-ΠΑΘΕ η αύξηση του προσωπικού και η απασχόληση από τον ανάδοχο περίπου 120 εργαζομένων.  'Ολες οι προσλήψεις έγιναν μετά από έγγραφες ειδικές εντολές της ΕΥΔΕ-ΠΑΘΕ προς την ανάδοχο Κοινοπραξία.
Για την διαδικασία πρόσληψης, τις πληρωμές και τις συμβάσεις που αφορούσαν τις παραπάνω προσλήψεις, αρμόδια υπήρξε πάντοτε και από την αρχή του έργου η ΕΥΔΕ-ΠΑΘΕ που έδινε τις σχετικές εντολές στην ανάδοχο εταιρεία. Η Εφορεία ενεπλάκη στο παρελθόν μόνο στο μέρος που αφορούσε την επιλογή του προσωπικού που θα απασχολούνταν στις ανασκαφές ως υπεύθυνη σύμφωνα με το νόμο για τη σωστή διεξαγωγή της ανασκαφικής έρευνας (εκπαιδευμένο και εξειδικευμένο προσωπικό).
'Ετσι κάθε φορά που ολοκληρωνόταν κάποια από τις σωστικές ανασκαφές στον Τομέα Α ή Β, το εργατοτεχνικό προσωπικό είτε μεταφερόταν σε άλλη θέση, όταν εκεί δεν επαρκούσε το προσωπικό, είτε απολυόταν, εφόσον εξέλιπε ο λόγος πρόσληψής του.
Οι εργαζόμενοι, στους οποίους αναφέρεται η ερώτηση της κας Βουλευτού, απασχολούνταν στον τομέα Α ως τον Δεκέμβριο του 1998, οπότε ολοκληρώθηκαν οι ανασκαφικές έρευνες σύμφωνα με τη σαφή εντολή του ΥΠ.ΠΟ. και τη δέσμευση που η Υπηρεσία είχε αναλάβει.  Είναι προφανές ότι δεν ήταν δυνατόν να παραμείνει το παραπάνω προσωπικό στο έργο, εφόσον εξέλιπε ο λόγος πρόσληψής του.
Η δεύτερη απόλυση τον Αύγουστο του τρέχοντος έτους, ίσχυσε για όλο το προσωπικό των ανασκαφών (εργατοτεχνικό, επιστημονικό) που απασχολούσε η Κ/Ξ  ΕΤΕΠ Α.Ε.-ΜΕΤΩΝ Α.Ε. - ΒΕΝΤ  Α.Ε.  και πραγματοποιήθηκε λόγω της λήξης της σύμβασης της εν λόγω εταιρείας με το Υ.ΠΕ.ΧΩ.ΔΕ.
Επισημαίνεται, τέλος, ότι για τα ζητήματα αμοιβών, απολύσεων και αποζημιώσεων μετά από απολύσεις υπεύθυνη κάθε φορά είναι η κοινοπραξία - εργοδότης, η οποία καταρτίζει τις συμβάσεις και ρυθμίζει τις εργασιακές σχέσεις.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Τμήμα το δελτίο επίκαιρων ερωτήσεων της Τρίτης 9 Ιουλίου 2002.
Α. ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παρ. 1, 130 παρ. 8 Καν. Βουλής)
1. Η με αριθμό 7/4-7-2002 επίκαιρη ερώτηση του Βουλευτή της Νέας Δημοκρατίας κ. Αριστοτέλη Παυλίδη προς τον Υπουργό Ανάπτυξης, σχετικώς με δημοσιεύματα Βρετανικών εφημερίδων και τηλεοπτικών εκπομπών, αναφερόμενα σε δυσφημιστικές συκοφαντίες, για την περιοχή Φαληράκι της Ρόδου, τις επιπτώσεις στον τουρισμό κλπ.
2. Η με αριθμό 6/4-7-2002 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Δημόσιας Τάξης, σχετικώς με τη διαρροή πληροφοριών, όσον αφορά τη δράση των τρομοκρατικών οργανώσεων κλπ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 1/27-06-2002 επίκαιρη επερώτηση των Βουλευτών της Νέας Δημοκρατίας κας Ελισάβετ Παπαδημητρίου, κυρίων Κωνσταντίνου Τασούλα, Αριστείδη Τσιπλάκου, Βασιλείου Κορκολόπουλου, Γεωργίου Κωνσταντόπουλου, Σταύρου Καλογιάννη, κας Παρθένας Φουντουκίδου και κ. Γεωργίου Σαλαγκούδη προς τον Υπουργό Γεωργίας, σχετικά με τη διαχείριση γεωργικών προγραμμάτων χρηματοδοτούμενων από την Ε.Ε.
Για τη συζήτηση της επίκαιρης επερώτησης από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Β΄ Θεσσαλονίκης κ. Γεώργιος Σαλαγκούδης.
Το λόγο έχει η πρώτη των επερωτώντων, η κα Ελισάβετ Παπαδημητρίου.
Ορίστε, έχετε το λόγο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριοι συνάδελφοι, αναζητώντας χθες κάποια επιπλέον έγγραφα και απαντήσεις στις γνώσεις μου για το θέμα, διευθυντικό στέλεχος του Υπουργείου Γεωργίας με ρώτησε αν δεν βαρέθηκα να ασχολούμαι έξι χρόνια μ' αυτό το σκάνδαλο -που είναι μικροσκάνδαλο στο μέτρο που έχουν εκταμιευτεί μέχρι σήμερα μόνο πέντε δισεκατομμύρια- και με παρέπεμψε σε πολύ σοβαρότερα σκάνδαλα πολύ περισσοτέρων δισεκατομμυρίων.
Για μας, για τη Νέα Δημοκρατία, 5 δισεκατομμύρια -αλλά και 5 δραχμές ακόμα- είναι πολύ σημαντικό ποσό, αν κλέπτονται από το δημόσιο εθνικό ή κοινοτικό "κορβανά" και, κυρίως, αν η απάτη έχει έστω και την ανοχή ή την ανικανότητα απλά των πολιτικών ηγεσιών.
Γι' αυτό, λοιπόν, ασχολούμεθα μ' αυτό το θέμα. 
Κύριοι συνάδελφοι, το 1992 δημοσιεύτηκε ο Κανονισμός 2078 του Συμβουλίου της ΕΟΚ. Αυτού του Κανονισμού προηγήθηκε ο 2328/91, που αφορά στη βελτίωση της αποτελεσματικότητας των γεωργικών διαρθρώσεων, με κύριο στόχο τη λήψη μέτρων για προοδευτική κάμψη της παραγωγής στους τομείς, που παρουσιάζουν πλεόνασμα, για προσαρμογή των γεωργοκτηνοτρόφων στη νέα κατάσταση,  για αποτελεσματικότητα και ανταγωνιστικότητα των εκμεταλλεύσεων. Ο Κανονισμός 2078/92 αναφέρεται σε μεθόδους γεωργικής παραγωγής, που ενθαρρύνουν και με οικονομικά κίνητρα τη συμμόρφωση με τις απαιτήσεις για προστασία του περιβάλλοντος και για διατήρηση του φυσικού χώρου. 
Το 1996, ενώ οι Βρυξέλλες εκπέμπουν στις 24 Απριλίου τον εφαρμοστικό κανονισμό του προηγούμενου κανονισμού, τον κανονισμό 746/96, η χώρα μας δημοσιοποιεί διά του τότε Υπουργού Γεωργίας κ. Τζουμάκα εγκυκλίους εφαρμογής του 2078 με τίτλο "Μακροχρόνια παύση καλλιέργειας γεωργικών γαιών". Στις 9/9 αυτό υπογράφεται ως διυπουργική απόφαση και στις 6/11 καθορίζονται με απόφαση του Υπουργείου   Γεωργίας όλες οι λεπτομέρειες. 
Καταθέτω, κύριε Πρόεδρε, όλα αυτά τα έγγραφα, τους δυο κανονισμούς, τον εφαρμοστικό κανονισμό, την  εγκύκλιο εφαρμογής του κ. Τζουμάκα, τη διυπουργική απόφαση των Υπουργών Γεωργίας και Οικονομικών και την τελική απόφαση της 6/11/96, τη μεγαλοπρεπή.  
(Στο σημείο αυτό η Βουλευτής κα Παπαδημητρίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Είχαν λάβει ήδη χώρα οι εκλογές και καθόντουσαν  όλοι καλά στις καρέκλες τους. Η μελέτη και η σύγκριση μεταξύ Κανονισμών ΕΟΚ και εθνικών υπουργικών αποφάσεων  και εγκυκλίων, αναδεικνύει ευκολότατα και σε μαθητή της 6ης Δημοτικού ότι πρώτον, υπάρχει πλήρης καταστρατήγηση του νόμου 998 περί δασών και του συνταγματικού χάρτη της χώρας. Δεύτερον, υπάρχουν ξεκάθαρα ηθελημένες  στρεβλώσεις των προβλέψεων των Κανονισμών σε σχέση με την επιλεξιμότητα,  με κριτήρια για επιλογή των δικαιούχων, για έλεγχο και για δομή των υπευθύνων φορέων υλοποίησης, και του κέντρου και της περιφέρειας.
Εν τέλει αναδεικνύεται ξεκάθαρα, περίτρανα ότι στήθηκε ένας μηχανισμός μεταξύ επίορκων στελεχών και διοίκησης Αθήνας, περιφέρειας, αλλά και Βρυξελλών και κάποιων ιδιωτών, που έχοντας πρόσβαση στη γνώση, αξιολόγηση, έλεγχο και στα φυσικά πρόσωπα του Υπουργείου, αποφάσισαν να ξεκοκαλίσουν ποσά της τάξης τουλάχιστον των 100 δις την εικοσαετία, που προβλέπεται από τον Κανονισμό. 
Ο Κανονισμός του 1991 προέβλεπε μέχρι 25 ecu επιδότηση, συνδρομή για εκτατικούς βοσκότοπους. Τους φαινόντουσαν λίγα αυτά τα χρήματα και στον Κανονισμό του 1992 δίνεται η δυνατότητα οι επιδοτήσεις να φτάσουν μέχρι και 60 ecu, ενώ απολογιστικά θα μπορούσαν να κάνουν και άλλα έργα αναβάθμισης, ενώ η διαστρεβλωτική ελληνική παράφραση των αρμοδίων Υπουργών Γεωργίας των κυβερνήσεων του ΠΑΣΟΚ επέτρεψε την ένταξη σ' αυτό το πρόγραμμα σε ποσοστό περίπου 90% καθαρότατα δασικών εκτάσεων.
Επί τέσσερα χρόνια καμία δημοσιοποίηση δεν υπήρξε για το πρόγραμμα και κανένας εκ των δυνάμενων να ενταχθούν, αγρότης, κτηνοτρόφος, σ' αυτό το πρόγραμμα, συνδέθηκε με την υποχρέωση της πολιτείας να τον ενημερώνει. 
Υπάρχει όμως μια εξαίρεση. Από τα μέσα του 1995 δραστηριοποιείται το δαιμόνιο της ελληνικής ιδιωτικής πρωτοβουλίας. Στις 20 Ιουνίου 1995 ιδρύεται η πρώτη εταιρεία, η "ΒΙΟΑΝΑΠΤΥΞΗ ΕΠΕ", με τέσσερα μέλη, μεταξύ των οποίων και συνδιαχειρίστρια είναι η κα Στυλιανή Ταβαντή του Ελευθερίου και της Βασιλικής, σύζυγος του εισηγητή στην άποψή μου και του διαμορφωτή όλου αυτού του φακέλου κ. Κούμα, κατοίκου στον προθάλαμο του κ. Τζουμάκα, συνομιλητή όλων των Υπουργών και του κ. Αργύρη σήμερα.  Τώρα είναι εκτός Υπουργείου.
Η σύζυγος αποσύρεται από την εταιρεία, δυο τρεις μέρες προ των εκλογών του 1996, δεκαέξι ημέρες μετά την έγκριση και της δεύτερης σειράς των προγραμμάτων, ενώ η εταιρεία αλλάζει έδρα, πάει στην Ξάνθου 31, όπου στεγάζονται έκτοτε όλες οι άλλες εταιρείες που δημιουργούνται περίπου θυγατρικά και αντικαθίσταται από έναν κ. Καραγκούνη και έναν κ. Αλέγρα, που είναι μέτοχοι σε όλες τις έκτοτε συσταθείσες εταιρείες.
Η αποσυρθείσα, λοιπόν, μέτοχος τυγχάνει να είναι σύζυγος του εισηγητού που είχε τα ηνία μέχρι το 2001, χρόνο κατά τον οποίο παραιτήθηκε, χωρίς να έχει δυνατότητα συνταξιοδότησης και είναι μέλος, απ' ό,τι μαθαίνω, ικανότατης και γεμάτης χρήμα εταιρείας εισαγωγής οικιακού εξοπλισμού σήμερα, όπου μετέχουν και άλλα μέλη αυτής της εταιρείας.
Οι διάδοχοι της συζύγου του κ. Κούμα μετέχουν σε όλες τις εταιρείες που παρουσιάζονται μετά τη διάλυση της  "ΒΙΟΑΝΑΠΤΥΞΗΣ", όπως "ΒΙΟΔΟΜΗ ΠΕΡΙΒΑΛΛΟΝΤΟΣ ΕΠΕ", "ΕΥΡΩΑΝΑΠΤΥΞΗ ΕΠΕ", και άλλες, ενώ ταυτόχρονα ιδρύεται και ένα άλλο σκέλος εταιρειών, που ξεκινά με τα "ΑΓΡΟΟΙΚΟΣΥΣΤΗΜΑΤΑ ΕΠΕ" και αυτή, όπως και μια μονοπρόσωπη άλλη εταιρεία, στεγάζει τον πολυμήχανο κ. Κίμωνα Καράτζο, που δραστηριοποιείται, αναβαθμίζων τα δάση και το περιβάλλον στη Θεσσαλία και ίσως αλλού.
Δεκατρείς νομοί της χώρας με πολλές εφαρμογές εντάσσονται στο πρόγραμμα υπό την κριθείσα από το Υπουργείο Γεωργίας -εισηγητής πάντα ο κ. Κούμας- τεχνοκρατική επάρκεια και φιλοπεριβαλλοντική διάθεση των μεταξύ τους διαπλεκομένων εταιρειών. 
Είναι πρωτοφανής η εικόνα της διοίκησης και της πολιτικής ηγεσίας πίσω από τα έγγραφα αυτής της υπόθεσης. Κοινό πρόσωπο μεταξύ των δυο θυγατρικών μονάδων, ενώσεων εταιρειών, είναι Γάλλος υπήκοος, κάτοικος Βούλας, ονόματι Κριστιάν-Ρενέ-Αντουάν-Ιζορς. Καταθέτω στη Βουλή τις Εφημερίδες της Κυβερνήσεως, τα ΦΕΚ με όλες αυτές τις εταιρείες. 
Αξίζει, κύριοι συνάδελφοι, να τα έχει και η Βουλή, εύχομαι και ο εισαγγελέας μετά την σημερινή συζήτηση, για να καλυφθεί η σχέση μεταξύ της διοίκησης και των εταιρειών και των εταιρειών  μεταξύ τους.
(Στο σημείο αυτό η Βουλευτής κα Ελισάβετ Παπαδημητρίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Θέλω να ταξιδέψουμε μαζί τάχιστα σε μια εφαρμογή, έτσι όπως ήρθε στα χέρια μια καταγγελία σε έναν Βουλευτή, την Έλσα Παπαδημητρίου, την ομιλούσα και τις προσπάθειες που έχουν γίνει από εμένα να διαλευκανθεί και να ξεκαθαρίσει το τοπίο και από το Υπουργείο να συσκοτισθεί και να προχωρήσουμε. 
Ο συνάδελφος κ. Κορκολόπουλος νομίζω ότι θα μιλήσει περισσότερο για τη Μαγνησία. Εγώ θα ήθελα μόνο να πω ότι εγκρίνεται πρώτα ένα δάσος, το δάσος της Μιτζέλας οκτώ χιλιάδες πεντακόσια στρέμματα, έξι χιλιάδες στρέμματα στην πρώτη δόση και δύο χιλιάδες πεντακόσια στρέμματα στη δεύτερη, υπέρ μιας εταιρείας που δεν υφίσταται ακόμη, του κ. Καράτζου, από το 1996, στις 2 Σεπτεμβρίου. Αργότερα το μαθαίνουν οι ιδιοκτήτες. Μεταξύ των ιδιοκτητών του δάσους, το οποίο είναι διακατεχόμενο, 10% ιδιοκτήτης είναι το δημόσιο -όλα αυτά είναι μη επιλέξιμα βάσει του Κανονισμού- υπάρχει ένας έντιμος άνθρωπος που έρχεται και ρωτάει το Βουλευτή: "Μπορώ εγώ να κάνω παύση βόσκησης στο δάσος; Μπορώ να δώσω το δάσος" -το οποίο ήδη έχει διαχειριστική έκθεση, που ελέγχει το Δασαρχείο του Βόλου, που το ξέρουν όλες οι υπηρεσίες του Βόλου έκπαλαι, προικώο της προγιαγιάς του- "ως αναβάθμιση αγροκτήματος;" Λέω, αγρόκτημα; Λέει: "Βεβαίως. Μου έχει δώσει δε, εδώ ο κ. Καράτζος να υπογράψω μια υπεύθυνη δήλωση που λέει ότι είμαι μέτοχος αγροκτήματος". Του λέω, μην την υπογράψεις. 
Την άλλη μέρα το αγρόκτημα έγινε δασόκτημα στις υπεύθυνες δηλώσεις, αλλά βέβαια η φωτοτυπία έμεινε στα χέρια μου".
Οι υπόλοιποι δεν ήταν τόσο προσεκτικοί όσο αυτός ο έντιμος πολίτης, που ουδέποτε συνετάγη με τις υποσχέσεις του κ. Καράτζου. 
Κύριοι συνάδελφοι, εν ολίγοις δεν ακούει τίποτε κανένας Καράτζος μεταξύ όλων των εταιρειών. Όταν τους ρωτάς στα ίσια, όπως και ο κ. Κούμας, σου λένε ότι δεν μπορεί να τους κουνήσει κανείς. Και το Υπουργείο το εξουσιάζουμε και τις Βρυξέλλες τις εξουσιάζουμε. Χρειάστηκε πέντε χρόνια, για να ανακαλύψουμε ποιοι εξουσιάζονται, πώς, από ποιον, πού. Είναι κατάπτυστη αυτή η ιστορία. 
Ο υιός Καράτζος είναι στις Βρυξέλλες στα GΙΕ, στην οικονομική ανάπτυξη. Αδελφός υψηλότατου υπαλλήλου των Βρυξελλών είναι εδώ μέτοχος εταιρειών. Τώρα στείλατε τον κ. Λοράντο, κύριε Υπουργέ, γιατί τα πήγε λαμπρά στο Κτηματολόγιο, μαζί με τον κ. Χρηστίδη στις Βρυξέλλες, για να λύσει το πρόγραμμα, ώστε να συνεχίσει με κάποιες βελτιώσεις. Η βελτίωση που ανιχνεύεται είναι μία: Το κουκούλωμα. Αυτό δεν θα σας το επιτρέψουμε ούτε εμείς ούτε οι Έλληνες εισαγγελείς.
Αξίζει να σας πω ότι πριν από τη σύμβαση με το Υπουργείο, της οποίας και η εμφάνιση είναι εξαιρετικού επιπέδου, -την αφιερώνω στο Υπουργείο- είναι ένα δισέλιδο χειρόγραφο που θα το δώσω, ο κ. Καράτζος, δηλαδή τα αγροοικοσυστήματα, δίνουν στους οικοπεδούχους δύο επιστολές. Η μία είναι δακτυλογραφημένη και τους λέει "Κύριοι, κατά οκτώμισι χιλιάδες στρέμματα θα μπουν εκεί, θα παίρνετε τόσα". Οι ιδιοκτήτες παίρνουν 1.100 δραχμές. Ο κ. Καράτζος παίρνει τα υπόλοιπα μέχρι τις οκτώμισι που θα γίνουν 18.500, μέχρι 60 ευρώ με τα επιπλέον έργα που θα παίρνει. 
Εξηγεί ακόμα σ' αυτούς με επιλέξιμους όρους τι είναι το πρόγραμμα, αλλά τους δίνει και ένα ιδιόχειρο χαρτί που τους λέει "παιδιά, μη φοβάστε ούτε την υλοτομία χρειάζεται να σταματήσετε ούτε τη βόσκηση". Και συνεχίζει λέγοντας "υλοτομήστε, βοσκήστε, εγώ θα παίρνω τα λεφτά και εσείς παίρνετε τα ψίχουλα και συνεχίζουμε".
(Στο σημείο αυτό η Βουλευτής κα Έλσα Παπαδημητρίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Υπάρχουν ιδιοκτήτες από τη Μιτζέλα που κάνουν καταγγελία στην Ευρωπαϊκή Ένωση το 1997, στο νομικό τμήμα της Διεύθυνσης Περιβάλλοντος. Το χαρτί ταξιδεύει αμέσως προς την 6η Γενική Διεύθυνση. Ουδεμία απάντηση εδόθη. Ο ΟΛΑΦ, η υπηρεσία απάτης της Ευρωπαϊκής Ένωσης το ψάχνει. 
Όλο αυτό το διάστημα, κύριοι συνάδελφοι, παρεμβαίνω με ερωτήσεις και επερωτήσεις. Ο κ. Τζουμάκας εδώ μου λέει "έχετε δίκιο, υπάρχουν απατεώνες στον προθάλαμό μου, θα το δω και θα ψάξω". Ο κ. Σωτηρλής μου λέει "ξέρετε, δεν είμαι αρμόδιος". Ο κ. Βρεττός, υπογράφων ό,τι του γράφει ο Κούμας, μου λέει ότι μόνο στην Ελλάδα δάσος θεωρείται το οτιδήποτε. Αυτή είναι κουβέντα του Έλληνα Υπουργού.
Ο κ. Αργύρης προσπαθεί να μαζέψει τα ασυμμάζευτα, γιατί έχει μείζον θέμα στη δική του περιφέρεια, τα Ιωάννινα. Δεν θέλει να στενοχωρήσει και τους φίλους του, που είναι μπλεγμένοι, και την Τοπική Αυτοδιοίκηση που κακώς είναι μπλεγμένη. Εκδίδει διαταγές και τις μαζεύει.
 Όταν είναι να διατάξουν προς το συμφέρον των εταιρειών, οι ημερομηνίες φεύγουν 5/4, 10/4, 11/4 μέχρι που φτάνουμε στην αυτοκτονία ενός ανθρώπου που πιέστηκε από εσάς και από το Νομάρχη Ιωαννίνων, κύριε Υπουργέ. Εύχομαι ο κ. Τασούλας να του κάνει μνημόσυνο. 
Βρέθηκε ένας έντιμος άνθρωπος που είπε ότι δεν γίνεται, δεν είναι επιλέξιμες οι δαπάνες, δεν είναι επιλέξιμοι οι χώροι και δεν είμαι επιλέξιμος εγώ ως διευθυντής. Άρα, παραιτούμαι.
 Όλα όμως τα μεθοδεύσατε, κύριε Αργύρη, ώστε να δείξετε ότι σταματάτε το έργο και να ζητήσετε από τους υπεύθυνους, επίορκους και απατεώνες, τα χρήματα πίσω, για να βγει χθες η προσωρινή απόφαση του Συμβουλίου Επικρατείας και να λέει: Όχι να μην τα πάρετε τα λεφτά, τουλάχιστον προσωρινά, διότι έχετε, εσείς ο ίδιος και η υπηρεσία σας, αλλά κυρίως εσείς, προβεί σε λήψη αποφάσεων χωρίς τις συνυπογραφές της υπηρεσίας.
 Οι δικές σας, λοιπόν, πράξεις δεν ήταν κατοχυρωμένες νομικά. Για λόγους καθαρά τυπικούς, που άπτονται της δικής σας άσκησης καθηκόντων, σήμερα είναι εκτεθειμένο όχι μόνο το Υπουργείο, αλλά και η ελληνική πολιτεία στο να συνεχίζει -εύχομαι όχι για πολύ- το δικαστήριο, το Συμβούλιο της Επικρατείας να περιθάλπει τους απατεώνες.
Θα επανέλθω στη δευτερολογία μου και θα συνδράμουν οι συνάδελφοί μου.
Θέλω μόνο να πω, κύριοι συνάδελφοι, ότι αυτό το σκάνδαλο, όπως φαίνεται και από την Έκθεση Επιθεωρητών Δημόσιας Διοίκησης και από το Συμβούλιο Επικρατείας πέραν των τύπων και των ανησυχιών από τις πληροφορίες που έχουμε από τον ΟΛΑΦ, αλλά και από την κραυγή της ελληνικής υπαίθρου και του Υπουργείου Γεωργίας είναι ένα μείζον σκάνδαλο που αναδεικνύει σύσταση συμμορίας. 
Γι' αυτό, κύριε Υπουργέ, πιστεύω ότι αυτό που δεν κάνατε για το βαμβάκι, αυτό που δεν κάνατε με πολλές άλλες προκλήσεις -όπως σας είπα και πριν χαμογελαστά, όταν μου είπατε καλημέρα- πρέπει να το κάνετε σήμερα. Πέρα από την άγνοια που μπορεί να έχετε, πέρα από την ανικανότητα διαχείρισης, που μπορεί να έχετε εσείς και η υπηρεσία σας, είναι ξεκάθαρο ότι έχετε ευθύνη πολιτική και όχι μόνο. Την άλλη θα τη δουν τα δικαστήρια. Για την πολιτική σας ευθύνη σας ζητώ και νομίζω ότι πρέπει να σας το ζητήσει μεγαλόστομα η Νέα Δημοκρατία δια του Προέδρου της, να παραιτηθείτε σήμερα. 
Ευχαριστώ, κύριοι συνάδελφοι.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Τασούλας έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Υπουργέ, η περίπτωση του προγράμματος για τη μακροχρόνια παύση καλλιέργειας των γεωργικών εκτάσεων, ο ίλιγγος των δισεκατομμυρίων που προέβλεπε αυτό το πρόγραμμα και οι δυνατότητες, οι οποίες δεν ασκήθηκαν ίσαμε τώρα επωφελώς για το σκοπό του και για την ανάπτυξη της χειμαζόμενης περιφέρειας είναι ένα ακόμη τεράστιο δείγμα της μιζέριας, της δυσλειτουργίας, της διαφθοράς και της κακομοιριάς, η οποία μαστίζει όλα αυτά τα ζητήματα που, αντί να μετατραπούν σε μοχλούς υποβοηθήσεως ιδιαίτερα της περιφέρειας, μετατρέπονται σε μηχανισμούς διαχειρίσεως προθεσμιών και πληροφοριών επ' ωφελεία λίγων εις βάρος των πολλών. Μετατρέπουν εμάς σε καταγγέλλοντες, εσάς σε απολογούμενους, εκτρέπουν το ρόλο μας, γινόμαστε ρεζίλι στην Ευρωπαϊκή Ένωση. Υπάρχει μεγάλος κίνδυνος να ζητηθεί να επιστραφούν χρήματα και τελικώς το Υπουργείο Γεωργίας σήμερα αντικρίζει, όπως και όλη η Ελλάδα τις νέες στατιστικές της Ευρωπαϊκής Ένωσης που έχουν τη χώρα μας τελευταία σε προσέλκυση επενδύσεων από όλη την Ευρωπαϊκή Ένωση. Διότι και αυτός ο λόγος, ο λόγος δηλαδή ο οποίος εκπέμπεται από τον τρόπο με τον οποίο χειρίστηκε το Υπουργείο Γεωργίας αυτό το πρόγραμμα, ο λόγος δηλαδή της δυσλειτουργίας και της διαφθοράς είναι η πρώτη αιτία που η χώρα μας συναντά άρνηση επενδυτών να έλθουν εδώ, να ανοίξουν δουλειές, να δοθούν εργασίες. 
Το θέμα αδικείται σήμερα διότι, όπως είναι γνωστό, εκτός από τα πρόσωπα αδικούνται και τα γεγονότα, διότι συζητείται όχι επικαίρως και διότι συζητείται μέσα στον ορυμαγδό που έχει δημιουργήσει η σπουδαία υπόθεση των εξελίξεων γύρω από τη μάχη, που κάνει το κράτος και ο ελληνικός λαός κατά της τρομοκρατίας αυτές τις ημέρες. Έτσι αδικείται αυτό το ζήτημα από πλευράς δημοσιότητος, αλλά δεν πιστεύω να αφήσουμε να αδικηθεί από πλευράς ουσίας.
Ο άνθρωπος ο οποίος με τη ζωή του έδωσε -και είναι ανευλαβές αυτό που λέω, αλλά έτσι κατάντησε- ώθηση στην προώθηση διαλευκάνσεως του θέματος, ένας έντιμος και ευαίσθητος δημόσιος λειτουργός, ο Δημήτρης Παπαϊωάννου, τέλη του 2001 απευθύνεται προς το Υπουργείο Γεωργίας λέγοντας, το θέμα είναι τεραστίων διαστάσεων, η εφαρμογή του προγράμματος άρχισε προ πενταετίας, δεν τηρήθηκαν από την αρχή οι ενδεδειγμένες διαδικασίες τόσο της ένταξης των εκτάσεων στο πρόγραμμα όσο και της μετέπειτα παρακολουθήσεως και διαχειρίσεως με αποτέλεσμα να τίθεται σε αμφισβήτηση η νομιμότητα της πληρωμής των δικαιούχων, δεδομένου ότι δεν έγινε αναγνώριση και εκκαθάριση των δαπανών και πέραν αυτού εγένοντο παράτυπα πληρωμές προκαταβολικά. 
	Παρακαλούμε να αναστείλετε την εφαρμογή του προγράμματος". Αυτά που δεν έπεισε με τα έγγραφά του, έπεισε να γίνουν με το θάνατό του. Σήμερα, σερνόμενοι πίσω απ' αυτό το εξαιρετικά δυσάρεστο γεγονός, προσπαθείτε να βγάλετε άκρη και να ψελλίσετε δικαιολογίες για ένα σκάνδαλο, που έχει ευρύτερες επιπτώσεις και δείχνει γιατί η περιφέρεια και ιδιαίτερα η περιφέρεια Ιωαννίνων μαστίζεται απ' αυτήν την κακοδαιμονία, που δεν της επιτρέπει να "σηκώσει κεφάλι".
	 Κύριε Υπουργέ, αυτά τα προγράμματα θα έπρεπε από την αρχή να αξιοποιηθούν από αγρότες και κτηνοτρόφους, θα έπρεπε να αξιοποιηθούν από αναπτυξιακές εταιρείες της Τοπικής Αυτοδιοίκησης και θα έπρεπε να υπάρχει εκτεταμένη ενημέρωση. Φυσικά αντιλαμβάνομαι ότι είναι εύκολο να λέει κανείς "θα έπρεπε", όταν μάλιστα δεν είχε ο ίδιος την ευθύνη να αντιμετωπίσει αυτά τα προβλήματα. Όμως, σήμερα, τα επίχειρα της διάλυσης της διοίκησης, τα επίχειρα του γεγονότος ότι υπάρχουν κατώτεροι και μεσαίοι υπάλληλοι, χωρίς να ελέγχονται από τους διευθυντές, από τους γενικούς διευθυντές και τους πολιτικούς προϊσταμένους, τα επίχειρα αυτής της κατάστασης, καλείστε να τα πληρώσετε αυστηρά και καλείστε να απολογηθείτε για γεγονότα, για τα οποία η όλη συμπεριφορά σας έναντι της διοίκησης σας καθιστά υπεύθυνους.
 	Την άλλη Παρασκευή, κύριε Υπουργέ, καλούμαστε οι Βουλευτές στα εγκαίνια μιας νέας Ειδικής Γραμματείας του Υπουργείου Γεωργίας, που είναι η Ειδική Γραμματεία του Γ' Κοινοτικού Πλαισίου Στήριξης. Είναι μία καθυστερημένη πρωτοβουλία, έχει να κάνει με το γεγονός ότι μέχρι τώρα αυτά δεν ηλέγχοντο και επειδή ακριβώς δεν ηλέγχοντο, έχουμε αυτά τα φαινόμενα δυσλειτουργίας και διαφθοράς. Η Νέα Δημοκρατία τα τόνισε από την πρώτη στιγμή, ο άνθρωπος που πλήρωσε με τη ζωή του τα τόνισε από την πρώτη στιγμή και καλείστε σήμερα να "βγάλετε τα κάρβουνα από τη φωτιά". Είναι και πολλά και έντονα και δύσοσμα αυτά τα κάρβουνα, αλλά να ξέρετε πως σε οτιδήποτε έχει να κάνει με την εκκαθάριση της διαφθοράς και την τιμωρία των υπευθύνων, θα μας βρείτε αρωγούς.
	ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιπλάκος έχει το λόγο.
	ΑΡΙΣΤΕΙΔΗΣ ΤΣΙΠΛΑΚΟΣ: Κύριε Πρόεδρε, μπορεί κανείς να νιώσει έκπληξη, οργή και ντροπή, ακούγοντας τα όσα ελέχθησαν από τους προηγούμενους συναδέλφους, αλλά και από τα επίσημα στοιχεία που έχω στη διάθεσή μου, που φανερώνουν με εντυπωσιακό και ξεκάθαρο τρόπο πόσο οργανωμένο είναι το έγκλημα της κατασπατάλησης των πολύτιμων κοινοτικών πόρων, που προορίζονται για να χρησιμοποιηθούν για τη δημιουργία της απαραίτητης υποδομής, που είναι αναγκαία για την οικονομική ανάπτυξη της χώρας μας.
	Οι πολύτιμοι αυτοί κοινοτικοί πόροι διασπαθίζονται σε οργανωμένες εταιρείες "αετονύχηδων", που συγκροτούνται από τους ίδιους επίορκους υπαλλήλους, που χειρίζονται τα κοινοτικά προγράμματα και το χειρότερο είναι πως αυτό γίνεται με τις ευλογίες της επίσημης πολιτείας. Μας προκαλείται έκπληξη για το χονδροειδή τρόπο, με τον οποίο παρανομούν κατά παράβαση των κοινοτικών διατάξεων και της εθνικής μας νομοθεσίας. Μας προκαλείται οργή για το θράσος των εντεταλμένων υπαλλήλων για τη διαχείριση των προγραμμάτων, δηλαδή να αναθέτουν με κραυγαλέες και παράνομες διαδικασίες τα προγράμματα σε "βρώμικες" εταιρείες που έχουν συστήσει, όπως ακούσαμε προηγουμένως, με επικεφαλής πρόσωπα του στενού οικογενειακού περιβάλλοντος. Αναφέρομαι στον υπάλληλο, τον κ. Γκούμα, που ανακάλυψε ότι τα προγράμματα αυτά δεν είχαν ενεργοποιηθεί επί χρόνια και σκέφθηκε να τα χρησιμοποιήσει προς ίδιον όφελος, αναθέτοντάς τα σε εταιρεία που είχε προηγουμένως συστήσει στο όνομα της συζύγου του. Τώρα ο κ. Γκούμας παραιτήθηκε, αλλά είναι σύμβουλος των εταιρειών αυτών. 
Τέλος αισθανόμαστε ντροπή για το μπάχαλο της Δημόσιας Διοίκησης και τη στάση των εμπλεκομένων Υπουργών, οι οποίοι, παρά τη γενική κατακραυγή και τις επανειλημμένες διαμαρτυρίες και ερωτήσεις της κας Παπαδημητρίου, συνέχισαν να καλύπτουν τις παρανομίες και συνέχισαν τις χρηματοδοτήσεις, παρά τις γνωματεύσεις του Νομικού Συμβουλίου του Κράτους για την παράνομη ανάπτυξη των προγραμμάτων αυτών.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
Η περίπτωση αυτή, κύριε Πρόεδρε, δεν είναι η μοναδική. Είναι απλώς η κορυφή του παγόβουνου, γιατί σε όλα τα προγράμματα που αναφέρονται σε επιδοτήσεις ιδιωτών βλέπουμε να επαναλαμβάνονται ακριβώς τα ίδια πράγματα και να μεθοδεύονται καταστάσεις για να διοχετεύουν τα προγράμματα αυτά σε στενό κύκλο "υμετέρων".
Δεν είναι τυχαίο, κύριε Πρόεδρε, ότι εκδηλώσεις ενδιαφέροντος των προγραμμάτων δημοσιεύονται σκόπιμα, μόλις λίγες ημέρες ή και ώρες πριν από τη λήξη της προθεσμίας, ώστε να μην είναι δυνατή η συμμετοχή οιουδήποτε ενδιαφερομένου, που δεν έχει σχέση με τα οργανωμένα κυκλώματα τα οποία έχουν ενημέρωση πολύ πριν από τη δημοσίευση εκδηλώσεως ενδιαφέροντος. 
Δεν είναι δυνατόν 10-4-1997 να υπογράφεται η απόφαση και 31-4-1997 να λήγει η προθεσμία υποβολής. Ούτε ελάχιστες μέρες δεν έχουν στη διάθεσή τους οι ενδιαφερόμενοι για να μπορέσουν πράγματι να εκδηλώσουν το ενδιαφέρον. 
Αυτό το απαράδεκτο καθεστώς της μη έγκαιρης προειδοποιήσεως και της εκδηλώσεως ενδιαφέροντος πρέπει να σταματήσει. Τα κοινοτικά προγράμματα, κύριε Πρόεδρε, αφορούν όλους τους Έλληνες και δεν αποτελούν προνόμιο των λίγων ούτε έγιναν για τον πλουτισμό των ολίγων υμετέρων ή για εξυπηρέτηση πελατειακών υποχρεώσεων. 
Κύριε Πρόεδρε, τα αδιάθετα του Β΄ Κοινοτικού Πλαισίου Στήριξης, μετά τη λήξη της κανονικής περιόδου 31-12-1999 σύμφωνα με τα επίσημα στοιχεία του ΥΠΕΘΟ ήταν περίπου 3,08 τρισεκατομμύρια.  Η Κυβέρνηση βέβαια για να αποφύγει το πολιτικό κόστος αποδύθηκε σε έναν αγώνα ταχύτητος να απορροφήσει όπως-όπως τα χρήματα αυτά με εύκολες ενέργειες που απορροφούσαν μεν γρήγορα χρήματα, χωρίς όμως καμιά αναπτυξιακή πολιτική και με βάση μικροκομματικές σκοπιμότητες. Έτσι κατασπαταλήθηκαν εκατοντάδες εκατομμύρια πολύτιμων πόρων για εξυπηρετήσεις κομματικών συμφερόντων. Έχουμε το προεκλογικό όργιο το 2000 με τα περίφημα states με τις δεκάδες χιλιάδες ψευτοπροσλήψεων με τις εξάμηνες ή εντεκάμηνες συμβάσεις . Όμως, κύριε Πρόεδρε, ποτέ δεν μπορούσα να φανταστώ ότι η υπεραπορρόφηση των κοινοτικών πόρων του Β΄ Κοινοτικού Πλαισίου Στήριξης για την οποία επαίρεται ο κ. Πάχτας θα στηριζόταν σε τέτοιου είδους εκταμιεύσεις, οι οποίες  αντί να συμβάλουν στην οικονομική μας ανάπτυξη και στη σύγκλιση της οικονομίας με εκείνες των αναπτυγμένων χωρών, συνέβαλαν στο φούσκωμα της τσέπης των τρωκτικών που εξέθρεψε η εικοσαετής διακυβέρνηση του ΠΑΣΟΚ.
Κύριε Πρόεδρε, η Νέα Δημοκρατία δεν πρόκειται να περιοριστεί σε απλές καταγγελίες, αλλά αμέσως μετά τη βεβαία ανάληψη της διακυβέρνησης της χώρας θα διενεργήσει  δημοσιονομικό έλεγχο σε βάρος για τη τιμωρία των υπευθύνων και αναζήτηση των λεηλατηθέντων χρημάτων. Αυτό αποτελεί δέσμευση της Νέας Δημοκρατίας, την οποία επίσημα έχει αναλάβει ο Πρόεδρος της Νέας Δημοκρατίας, όπως έχει δηλώσει στη Βουλή. Ευχαριστώ. 
(Στο σημείο αυτό ο Βουλευτής κ. Αριστείδης Τσιπλάκος,  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθεί ο κ. Χάουαρντ ο Πρωθυπουργός της φίλης Αυστραλίας, ο οποίος επισκέπτεται επισήμως τη χώρα μας, στον οποίο εξέφρασα τα αισθήματα που τρέφει ο ελληνικός λαός για τον αυστραλιανό λαό,  με τον οποίο βρέθηκε στην πρώτη γραμμή του αγώνα εναντίον του φασισμού και του ναζνισμού στη διάρκεια του Β' Παγκοσμίου Πολέμου, στη σημαντική για την πορεία του πολέμου εκείνου, Μάχη της Κρήτης, όπου αναπαύονται οι αυστραλοί νεκροί εκείνης της μάχης. 
(Χειροκροτήματα από όλες τις πτέρυγες της Βουλής)
Όπως διαβεβαίωσα τον κύριο Πρωθυπουργό, οι Κρήτες φιλοξενούν τους νεκρούς εκείνους ως δικούς τους νεκρούς, σε εκτίμηση της προσφοράς του αυστραλιανού λαού και στα ζωτικά μας θέματα, όπως είναι η υπόθεση της Κύπρου. 
Διαβεβαίωσα τον κύριο Πρωθυπουργό ότι ο ελληνικός λαός βρίσκεται δίπλα στον αυστραλιανό λαό και επιθυμεί τη συνεργασία μεταξύ των δύο χωρών και Κυβερνήσεων, και Κοινοβουλίων στο ανώτατο δυνατό βαθμό. 
(Χειροκροτήματα από όλες τις πτέρυγες της Βουλής)
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Για την αποκάλυψη του βάθους των σκανδάλων των οικοπάρκων  έχει αρχίσει η αντίστροφη μέτρηση. Είναι βέβαιο  πως η Ευρωπαϊκή Ένωση θα διατάξει να σταματήσει το πρόγραμμα  και θα ζητήσει πίσω τα κονδύλια από το Υπουργείο που παράνομα μοίρασε στα διάφορα "λαμόγια" ανά την Ελλάδα. Είναι πολύ  μετριοπαθής η έκφραση που χρησιμοποιώ "λαμόγια"...
ΠΡΟΕΔΡΕΥΩΝ (Κωνσταντίνος Γείτονας): Υπάρχουν και καλύτερες πιο δόκιμες λέξεις για να εκφράσουν το ίδιο πράγμα. Δεν μπαίνω επί της ουσίας, αλλά επαναλαμβάνω ότι έχουμε πλούσιο λεξιλόγιο στην γλώσσα μας. 
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: ΄Εξω από την πόρτα του Υπουργείου το είπε ο ίδιος ο Υπουργός. ΄Εχω τρωκτικά είπε ο κύριος Υπουργός. 
Το γραφείο καταπολέμησης της απάτης "ΚΟΛΑΦ", που είναι η εισαγγελική υπηρεσία της Ευρωπαϊκής 'Ενωσης, είναι εδώ, κύριε Πρόεδρε, και είναι ντροπή για την Ελλάδα αυτό το πράγμα.
Η Κυβέρνηση και ο αρμόδιος Υπουργός δεν πρόκειται να καταφέρουν το κουκούλωμα και την πολιτική ατίμωση. 
Καλώ τον κύριο Υπουργό να μας πει: Ποιος είναι ο κ. Κούμας και η σύζυγός του; Παρακαλώ με ευθύτητα να μας το πείτε. 
Καλώ τον κύριο Υπουργό να μας πει πότε είδε για τελευταία φορά τον κ. Κούμα. Γιατί έχουμε στοιχεία πότε είδατε τον κ. Κούμα. 
Καλώ τον κύριο Υπουργό να μας πει ποιο ρόλο παίζει και έπαιξε ο Κίμων Καράντζος. 
Καλώ τον κύριο Υπουργό να μας παρουσιάσει τους συνεργάτες του κ. Καράντζου, τον Στέργιο Καράντζο και τον Παναγιώτη Καλφούτζο, που έχουν πάρει επτά οικοπάρκα, όπου έχουν εντάξει συνολικώς εκτάσεις άνω των είκοσι πέντε χιλιάδων στρεμμάτων. Μήπως δεν είναι αλήθεια, κύριε Υπουργέ;
Τι ρόλο παίζει ο Κριστιάν Ρενέ Αντουάν Ιζώρζ που συμμετέχει στην εταιρεία "ΕΥΡΩΒΙΟΠΑΡΚ ΕΠΕ" που είναι αναμεμειγμένη στο σκάνδαλο των οικοπάρκων στα Γιάννενα και στην "ΟΙΚΟΠΑΡΚΑ ΕΠΕ" με δέκα χιλιάδες πεντακόσια στρέμματα σε Φθιώτιδα και Τρίκαλα; 
Ταυτόχρονα θα ήθελα να ρωτήσω τι έχει γίνει από τον Απρίλιο του 1997 στην περίφημη έκταση των οκτώ χιλιάδων πεντακοσίων στρεμμάτων στο δασόκτημα Παλαιά Μιτζέλα στο Πουρί της Μαγνησίας; 
Ο κ. Καράντζος διαβεβαίωσε τότε τους ιδιοκτήτες ότι δεν υπάρχει τίποτα το παράνομο στην ένταξη της έκτασης, ότι γνωρίζει πως υπάρχει σύμβαση ρυμοτομίας και σύμβαση βόσκησης και δεν πρόκειται να έχει καμία απαίτηση από τους συνιδιοκτήτες σε περίπτωση που κάτι πάει στραβά.
Προσέξτε, κύριε Πρόεδρε, μία αλληλουχία πρωτοφανή για τα ελληνικά δεδομένα: "Υπηρεσία Αγροτικής Ανάπτυξης Μαγνησίας, τράπεζα ιδιώτη, εντολή εκταμίευσης, ανάληψη σε δύο ημέρες". Θα καταθέσω τα σχετικά χαρτιά.
Ανάληψη σε δύο ημέρες. Δεν έχει ξαναγίνει μέσα στην έννοια λειτουργίας του δημοσίου αυτό το πράγμα. Δεν σας έχει προβληματίσει η ταχύτητα; 
Ταυτόχρονα, κύριε Υπουργέ, κάνουμε ΕΔΕ και τοποθετείτε ως μέλη της επιτροπής του γενικούς διευθυντές, του επιτηρουμένους με τη διαχειριστική αρχή και τον καθηγητή Παπανικολάου, που επίσης είναι αναμεμειγμένος. Δηλαδή Γιάννης κερνάει, Γιάννης πίνει.
Είσθε ή δεν είσθε συνομιλητής με τον κ. Κούμα; Να μας το πείτε εδώ. Μαζί θα διερευνήσετε την απάτη που έχει γίνει μέχρι σήμερα; 
Και όσον αφορά τη σύμβαση με τον κ. Καράντζο, το 82% της έκτασης είναι δασοσκεπής, το 11% είναι μερικώς δασοσκεπής και στο 7% μόνο ασκείται η υλοτομία. Και όλα όσα περιγράφονται στη σύμβαση, που θα καταθέσω, είναι παράνομα. 
Το Νοέμβριο του 2001 η Διεύθυνση Αγροτικής Ανάπτυξης της Νομαρχίας Μαγνησίας, δηλαδή η ίδια που είχε υπογράψει τη σύμβαση το 1987, ζήτησε από τον κ. Καράντζο, δηλαδή μετά από πέντε χρόνια περίπου να επιστρέψει ως αχρεωστήτως καταβληθέντα δεκάδες εκατομμύρια που είχε παραλάβει ως προκαταβολή. Και αν δεν είχε υπάρξει η αντίδραση των κατοίκων, δηλαδή της μειοψηφίας των συνιδιοκτητών, τι θα είχαν γίνει όλα αυτά τα εκατοντάδες εκατομμύρια;
Θα εξακολουθούσαν να παρουσιάζονται σαν οικοπάρκο με μια δασική έκταση που μόνο υλοτομία δεν .....
Κύριε Υφυπουργέ, για λόγους ευθιξίας θα έπρεπε να έχετε ήδη παραιτηθεί και προσωπικά πιστεύω ότι το κλιμάκιο του ΟΛAΦ δεν θα επιτρέψει το κουκούλωμα και άλλων περιπτώσεων που εναγωνίως επιδιώκετε να καλύψετε.
Καταθέτω τη σύμβαση και τα υπόλοιπα έγγραφα, κύριε Πρόεδρε, που αφορούν τον Κίμωνα Καράντζο, από τα κλειδιά της όλης υπόθεσης που περαιτέρω θα τα αναλάβει η εισαγγελική αρχή. 
Είναι η περίφημη σύμβαση της εκτάσεως στο Νομό Μαγνησίας, είναι το οδοιπορικό, είναι οι υπεύθυνες δηλώσεις σύμφωνα με τις οποίες το αγρόκτημα "Π. Μιτζέλας" έχει πάρει άλλον χαρακτηρισμό, είναι η τεχνική έκθεση για το συνιδιόκτητο  δάσος Παλαιάς Μιτζέλας Μαγνησίας. Και το κυριότερο, κύριε Πρόεδρε, απ' όλα είναι ότι η πράξη εξετελέσθη, η μεταφορά δηλαδή της προκαταβολής εντός τριών ημερών. 
Ευχαριστώ πάρα πολύ, κύριε Πρόεδρε.
(Στο σημείο αυτό ο Βουλευτής κ. Βασίλειος Κορκολόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κωνσταντόπουλος.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, από το 1992 που έχουμε τον κανονισμό 2078 της Ευρωπαϊκής Ένωσης, κανένας δεν ασχολείται με το πρόγραμμα "Μακροχρόνια παύση καλλιέργειας γαιών". 
Η πρώτη κινητικότητα την οποία βλέπουμε σ' αυτόν τον τομέα αναφέρεται στο 1995, όπου στο ΦΕΚ 3994/10.7.95 εμφανίζεται για πρώτη φορά η σύσταση της εταιρείας περιορισμένης ευθύνης "ΒIΟΑΝΑΠΤΥΞΗ ΕΠΕ". 
Έχει σημασία να δούμε ποιοι στήνουν την ως άνω εταιρεία και τι σκοπό έχει. Ιδρυτικοί εταίροι είναι ο Αθανάσιος Δρόσος, η Σοφία Ορφανού, η Στυλιανή Ταβαγλή του Ελευθερίου και της Βασιλικής και ο  Γεώργιος Δανιήλ του Νικολάου, κάτοικοι Νέου Ψυχικού, οι οποίοι στο Νέο Ψυχικό και στην οδό Ρήγα Φεραίου δημιουργούν αυτήν την εταιρεία. Μεταξύ των άλλων σκοπών αυτής της εταιρείας είναι η προστασία και αποκατάσταση βιοτόπων και η συνεχής παρακολούθηση των περιβαλλοντικών παραμέτρων και στοιχείων και κυρίως η μακροχρόνια παύση των αγροτικών δραστηριοτήτων σε αγροτικές εκμεταλλεύσεις με σκοπό τη δημιουργία βιοτόπων καθώς και η συνεχής παρακολούθηση της εξέλιξης των περιβαλλοντικών παραμέτρων και στοιχείων τους. Το καταστατικό συντάσσεται στο συμβολαιογράφο κ. Φιαμέγκο στις 20.6.95. 
Την ίδια εποχή ιδρύεται η "ΕΥΡΩΒΙΟΠΑΡΚ ΕΠΕ" με εταίρους τον κ. Χύτο, τον κ. Τριάντη, Τζάλα, τον κ. Κριστιάν Ρενέ Αντουάν και τη Βασιλική σύζυγο Πασχάλ ή Πασκάλ. Και αυτή η εταιρεία είχε τους ίδιους σκοπούς, της αγρανάπαυσης, τις μελέτες σε θέματα, όπως επιχειρησιακού σχεδιασμού, Business Plan εταιρειών,  οργάνωση επιχειρήσεων, μελέτες αξιολόγησης έργων, μελέτες βιωσιμότητας, διαφήμισης, κοινωνικές μελέτες και δημοσκοπήσεις και μελέτες περιβαλλοντικών επιπτώσεων.
Την ίδια εποχή συστήνεται η εταιρεία "ΟΙΚΟΠΑΡΚΑ Ελλάδος ΕΠΕ" με εταίρους και εδώ τον Ιωάννη  Παπαντωνίου, αδελφός του προηγουμένου, του Κριστιάν Ρενέ Αντουάν, το Νικόλαο Δανιήλ του Γεωργίου και τον Αναστάσιο Μαγγανά. Και εδώ είναι ίδιοι οι σκοποί της εταιρείας, η μακροχρόνια παύση αγροτικών δραστηριοτήτων. Όλα αυτά γίνονται το 1995 αρχές του 1996. 
Επίσης για να μην είναι όλα στην Αθήνα και στη Λάρισα, πάλι με τους ίδιους εταίρους συστήνεται η εταιρεία "ΟΙΚΟΣΥΣΤΗΜΑ" με τους ίδιους σκοπούς.
Εφόσον ιδρύονται αυτές οι εταιρείες το 1995 αρχές του 1996 εμφανίζονται οι ίδιες εταιρείες και η "ΕΥΡΩΒΙΟΠΑΡΚ" και υπογράφουν με κοινοτικές και δημοτικές επιχειρήσεις συμφωνητικά μίσθωσης δημοτικών ή κοινοτικών αντίστοιχα εκτάσεων δεκάδων χιλιάδων στρεμμάτων έναντι 1300 δραχμών ανά στρέμμα ετησίως. Βρισκόμαστε ακόμα στα μέσα του 1996. Οι εταιρείες έχουν ιδρυθεί. 
Ακόμα δεν υπάρχει η διυπουργική απόφαση το Σεπτέμβριο του 1996 και ο κανονισμός εφαρμογής το Νοέμβριο του 1996 και ήδη οι εταιρείες έχουν δραστηριοποιηθεί στη σύμβαση συμβολαίων με δήμους και κοινότητες. Στη συνέχεια οι ίδιες εταιρείες οι οποίες προφανώς είχαν έγκαιρη εσωτερική ενημέρωση από το Υπουργείο Γεωργίας, αφού ακόμα δεν είχαν εκδοθεί κοινές υπουργικές αποφάσεις για την υλοποίηση του προγράμματος, συνήψαν συμβάσεις εικοσαετούς διάρκειας με το Υπουργείο Γεωργίας με σκοπό τη δημιουργία βιοτόπων καταφυγής αγρίων ζώων έναντι 9.200 δραχμών που φθάνουν μέχρι τις 20.000 δραχμές, αν κάνουν και τα κατάλληλα έργα και μάλιστα με τους ίδιους εταίρους σε όλη την ελληνική επικράτεια. Το 1992  ο πρώτος ευρωπαϊκός κανονισμός μένει για τέσσερα χρόνια ανενεργός. Το 1995 γίνεται η ίδρυση των ως άνω εταιρειών. Στα μέσα του καλοκαιριού το 1996 γίνεται υπογραφή συμβολαίων με δήμους και κοινότητες. Το Σεπτέμβριο και μετά το Νοέμβριο του 1996 εκδίδονται οι διυπουργικές αποφάσεις και ο κανονισμός εφαρμογής. 
Το κέρδος ήταν τουλάχιστον 700% από αυτήν την ιστορία. Αντί δηλαδή το Υπουργείο Γεωργίας να ενημερώσει τους ΟΤΑ, ώστε να ενταχθούν απευθείας στο πρόγραμμα, προτίμησε να ενημερώσει κάποιες εταιρείες -δεν θα πω εγώ αν είναι ημέτεροι ή όχι- οι οποίοι συνέστησαν εταιρείες περιορισμένης ευθύνης ΕΠΕ και έπαιξαν καθαρά το ρόλο του μεσάζοντα με μυστικό όφελος 700% τουλάχιστον. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Διακομματική ήταν η παρέα. 
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Δεν θα το εξετάσω, γιατί σίγουρα τα τρωκτικά δεν ανήκουν και δεν είναι προνόμιο ενός μόνο χώρου και σίγουρα και οι άνθρωποι που υπάρχουν στα Υπουργεία δεν είναι προνόμιο ενός μόνο χώρου. Δεν θα καταλογίσω αποκλειστικά  ευθύνες  στην πολιτική ηγεσία, αλλά σε όλο τον περιβάλλοντα χώρο και σε όλους αυτούς οι οποίοι εκινούντο και συνεχίζουν να κινούνται με ένα ιδιαίτερο χάρισμα μεταμόρφωσης δίκην χαμαιλέοντος  σε όλες τις πολιτικές καταστάσεις. 
Σε ό,τι αφορά το Νομό Πιερίας και το γειτονικό Νομό Ημαθίας έχει ενταχθεί επίσης το κτήμα Στεργίου. Είναι μία υπόθεση που πονάει λόγω του ότι υπάρχουν αποφάσεις απαλλοτριώσεως του συγκεκριμένου κτήματος. Θα καταθέσω στη Βουλή το έγγραφο της Νομαρχιακής Αυτοδιοίκησης Πιερίας όπου εντάσσονται τρεις χιλιάδες εξακόσια σαράντα δύο στρέμματα εκ των οποίων τρεις χιλιάδες πλέον ορυζώνες με το σχεδιάγραμμα. Θα καταθέσω τις δικαστικές αποφάσεις του Εφετείου και του Πρωτοδικείου Βέροιας για το αμφισβητούμενο, γιατί  πρωτοδίκως θεωρήθηκαν ότι τα κτήματα αυτά ανήκουν στο δημόσιο. Επίσης θα καταθέσω μία κατάπτυστη επιστολή του δικηγόρου των κληρονόμων Στεργίου οι οποίοι ούτε λίγο ούτε πολύ εκβιάζουν τη Νομαρχιακή Αυτοδιοίκηση Ημαθίας το 1999 να εντάξει οπωσδήποτε τα κτήματα αυτά στο πρόγραμμα αγρανάπαυσης, αλλιώς δηλώνουν ότι θα κινηθούν διαφορετικά.
(Στο σημείο αυτό ο Βουλευτής κ. Γεώργιος Κωνσταντόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
 Η Νομαρχιακή Αυτοδιοίκηση Ημαθίας αναγκάστηκε το 1999 να υπογράψει σύμβαση όπου υπάρχει και μία υπεύθυνη δήλωση των κληρονόμων του κτήματος Στεργίου ότι θα επιστρέψουν τα κτήματα, εάν τελεσιδικήσει η απόφαση υπέρ του δημοσίου. Καταλαβαίνετε ότι η υπόθεση αυτή έχει επεκταθεί σε όλη την ελληνική επικράτεια και στο δικό μου νομό, ιδιαίτερα σε μία περιοχή όπου οι ακτήμονες διεκδικούν το συγκεκριμένο κτήμα και ορυζώνες. Και βλέπουμε ότι και εκεί κάποιοι εισπράττουν αδικαιολογήτως μεγάλα ποσά. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Γεωργίας κ. Αργύρης.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
 Κυρίες και κύριοι συνάδελφοι,  είναι γνωστό σε όλους μας ότι με την εφαρμογή οποιουδήποτε μέτρου ή προγράμματος κοινοτικών ενισχύσεων δημιουργούνται δύο ομάδες δικαιούχων. Η πρώτη ομάδα δικαιούχων, η οποία αποτελεί και την πλειοψηφία των παραγωγών, προσβλέπει στις ενισχύσεις, για να λύσει πραγματικά προβλήματα κάνοντας τις αναγκαίες επενδύσεις και ενέργειες. Η δεύτερη ομάδα αποτελεί τη μειοψηφία και  ο μοναδικός στόχος της είναι η λεηλάτηση των ενισχύσεων με κάθε τρόπο. Η κατηγορία αυτή μεταχειρίζεται οποιοδήποτε τρόπο ή μέθοδο για την επίτευξη των στόχων της. 
Αν και ολιγάριθμη η δεύτερη ομάδα, πετυχαίνει πολλές φορές μέσω των παρατυπιών και των απατών πολλαπλά αρνητικά αποτελέσματα, όπως: Κατασπατάληση των πόρων που διατίθενται για νόμιμους παραγωγούς και δικαιούχους, συκοφάντηση για απαξίωση του εφαρμοζόμενου προγράμματος μια και τα αρνητικά αποτελέσματα αυτής της ομάδας κυριαρχούν στον Τύπο και γίνονται αμέσως γνωστά, διάβρωση των μηχανισμών που είναι υπεύθυνοι για την εφαρμογή των προγραμμάτων και τη διεξαγωγή των ελέγχων δημιουργώντας ένα καθεστώς ιδιότυπης ομηρίας, ώστε να αποφεύγουν τους ελέγχους και τις κυρώσεις.
Μερικές φορές όμως, όπως και η περίπτωση που συζητάμε σήμερα, η δεύτερη ομάδα λειτουργεί πιο οργανωμένα και πετυχαίνει τη δημιουργία πλαισίου, ώστε να κινείται πιο άνετα. Το κατάλληλο αυτό πλαίσιο το πετυχαίνει δυστυχώς όταν προσεταιρίζεται διάφορα στελέχη της Δημόσιας Διοίκησης, τα οποία σε συνεργασία μ' αυτήν την ομάδα προβαίνουν στην προγραμματισμένη λεηλάτηση των πόρων.
Πριν προχωρήσω στην απάντηση των ερωτημάτων που θέτετε με την επίκαιρη επερώτησή σας, θέλω να επισημάνω το λάθος μας να ταυτίζουμε πάντα τα προγράμματα ενισχύσεων και κυρίως αυτών στον αγροτικό τομέα μ' αυτήν τη μειοψηφία των παρανομούντων. Αποτέλεσμα όλων είναι όλοι οι εχθροί των αγροτικών ενισχύσεων -και είναι πολλοί αυτήν την περίοδο- να βρίσκουν πάρα πολύ εύκολα επιχειρήματα για την κατασυκοφάντηση των διάφορων μέτρων και ενισχύσεων που είναι απαραίτητα για τη γεωργία μας. Και δεν είναι λίγες οι φορές που πετυχαίνουν τη δυσμενή αλλαγή των καθεστώτων και των κανονισμών.
Για το λόγο αυτόν αποτελεί πρωταρχική πολιτική επιλογή μας η πάταξη αυτών των κυκλωμάτων τόσο εκτός όσο και εντός της Δημόσιας Διοίκησης, ώστε όχι μόνο να αποφεύγουμε την κατασπατάληση των πόρων, που είναι απαραίτητοι για τους νόμιμους παραγωγούς μας, αλλά κυρίως για να προστατεύσουμε τη συνέχιση των εφαρμοζόμενων προγραμμάτων δίνοντας παράλληλα διπλό μήνυμα προς τους νομοταγείς παραγωγούς και τα στελέχη της Δημόσιας Διοίκησης για τη συνέχιση της προσπάθειάς τους και σ' αυτούς που παρανομούν ότι η παράνομη είσπραξη των ενισχύσεων δεν μένει ατιμώρητη και ότι όλοι αργά ή γρήγορα θα λογοδοτούν στη δικαιοσύνη. Αυτή η πολιτική μας δεν είναι σχήμα λόγου και την τρέχουσα περίοδο όσοι από σας έχουν παρακολουθήσει όσα κάναμε σε διάφορους τομείς θα διαπιστώσουν ότι όχι απλώς προσπαθούμε να εντοπίσουμε αυτές τις ομάδες, αλλά ότι είμαστε σε πραγματική καθημερινή σύγκρουση μ' αυτά τα κυκλώματα.
Η πολιτική μας είναι ξεκάθαρη: Όσοι παρανομούν, έχουν άμεσες συνέπειες και οδηγούνται στη δικαιοσύνη. Στόχος μας είναι η δημιουργία αποτρεπτικού μηνύματος σε όσους επιχειρούν παράνομες πράξεις, αφού όπως γνωρίζετε οι έλεγχοί μας είναι δειγματοληπτικοί και δεν μπορούν να είναι καθολικοί. 
Αυτά πράξαμε στο ακέραιο και στην περίπτωση που συζητάμε και αφορά στη μακροχρόνια παύση των καλλιεργειών. Παρ' ότι σας έχω ενημερώσει και προηγουμένως κι έχει επιληφθεί η δικαιοσύνη, επιμένετε να θέτετε ερωτήματα για το θέμα της σύγκρουσής μας μ' αυτούς που καταστρατήγησαν το κοινοτικό καθεστώς, χρησιμοποιώντας κάθε μέσο που είχαμε στη διάθεσή μας και εξαντλώντας όλη την αυστηρότητα που μας δίνει το νομικό και διοικητικό πλαίσιο, όπως: Αναστολή του προγράμματος σε όσους παρανόμησαν, αναστολή των πληρωμών και απαίτηση των ποσών ως αχρεωστήτως καταβληθέντων, έρευνα και παραπομπή στη δικαιοσύνη των εμπλεκομένων, απομάκρυνση των υπαλλήλων σε κεντρικό και περιφερειακό επίπεδο και παραπομπή τους στη δικαιοσύνη. Ακόμη αξιολόγηση και των υπολοίπων μέτρων στα πλαίσια του προγράμματος και βελτίωση της διαδικασίας πληρωμών για την αποφυγή νέων κρουσμάτων. Αυτές είναι οι πράξεις μας.
Έρχομαι τώρα ένα-ένα στα ερωτήματα που θέτετε: Το πρώτο σας ερώτημα είναι ότι θα μπορούσαμε να είχαμε ενημερώσει τους ΟΤΑ σε όλη την επικράτεια, ώστε να συμμετέχουν απευθείας στο πρόγραμμα, αλλά προτίμησε το Υπουργείο Γεωργίας -λέει η ερώτηση- να στήσει δικούς του μηχανισμούς και μάλιστα μέσω εταιρειών περιορισμένης ευθύνης.
Θα πρέπει να σας πω ότι οι ΟΤΑ και το δημόσιο δεν είναι δικαιούχοι του προγράμματος. Παρ' όλα αυτά όμως γνωρίζετε πολύ καλά ότι υπάρχουν πολλοί δήμοι, οι οποίοι έχουν συστήσει αναπτυξιακές εταιρείες που είναι στο πρόγραμμα, όπως είναι του Μετσόβου, της Σίνδου και άλλες. Εδώ επίσης θα πρέπει να σας πω και να καταθέσω στα Πρακτικά ότι υπάρχει η κοινή υπουργική απόφαση, και η υπουργική απόφαση για την εφαρμογή του προγράμματος και την οποία σας καταθέτω.
(Στο σημείο αυτό ο Υφυπουργός Γεωργίας κ. Ευάγγελος Αργύρης καταθέτει για τα Πρακτικά τις προαναφερθείσες αποφάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΕΛΙΣΑΒΕΤ ΠΑΠΑΔΗΜΗΤΡΙΟΥ: Τη συνέγραψε ο κ. Κούμας.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σας άκουσα με μεγάλη ευλάβεια, κυρία Παπαδημητρίου.
Στάλθηκε στις Διευθύνσεις Αγροτικής Ανάπτυξης των νομαρχιακών αυτοδιοικήσεων, οι οποίες στα πλαίσια των αρμοδιοτήτων τους όφειλαν να ενημερώσουν όλους τους ενδιαφερόμενους. Σας είπα και πριν ότι δικαιούχοι δεν είναι ούτε οι ΟΤΑ ούτε οι δήμοι.
Στο Πρόγραμμα αυτό, εκτός από τις εταιρείες και τα φυσικά πρόσωπα, συμμετείχαν δασικοί συνεταιρισμοί και ομάδες παραγωγών. 
Θα πρέπει να σας πω ότι έχουμε προχωρήσει στην τροποποίηση του ΕΠΑ με πρόταση να συμμετέχουν μόνο τα φυσικά πρόσωπα πλέον και όχι αυτές οι εταιρείες, ενώ θα καταθέσω στη συνέχεια και την απόφαση του Υπουργού γι' αυτήν την πρώτη ενέργεια. 
Πάμε τώρα στο δεύτερο ερώτημά σας, το οποίο είναι το εξής: Σε πόσους νομούς της χώρας υλοποιείται το πρόγραμμα "περί μακροχρόνιας παύσης καλλιέργειας γεωργικών γαιών για περιβαλλοντικούς λόγους", σύμφωνα με τον Κανονισμό 2078/92 και πόσες εκτάσεις περιλαμβάνονται; Θα πρέπει να σας πω συνολικά ότι οι εκτάσεις, οι οποίες συμπεριλαμβάνονται είναι εκατόν ενενήντα τρεις χιλιάδες εξακόσια δύο στρέμματα και αφορούν: Στον Έβρο δύο χιλιάδες στρέμματα, στην Ημαθία δεκαπέντε χιλιάδες στρέμματα, στη Θεσσαλονίκη χίλια επτακόσια στρέμματα, στα Ιωάννινα τριάντα πέντε χιλιάδες οκτακόσια στρέμματα, στην Καρδίτσα εννέα χιλιάδες εξακόσια τριάντα επτά στρέμματα, στο Κιλκίς χίλια εξακόσια στρέμματα, στη Κοζάνη πέντε χιλιάδες επτακόσια εξήντα τέσσερα στρέμματα, στη Λάρισα δεκαπέντε χιλιάδες στρέμματα, στη Μαγνησία τριάντα οκτώ χιλιάδες στρέμματα, στη Πιερία επτά χιλιάδες διακόσια σαράντα στρέμματα, στην Πρέβεζα διακόσια ογδόντα δύο στρέμματα, στη Ροδόπη δύο χιλιάδες οκτακόσια πενήντα στρέμματα, στη Σάμο έξι χιλιάδες διακόσια τέσσερα στρέμματα, στα Τρίκαλα δεκατέσσερις χιλιάδες εβδομήντα δύο στρέμματα, στη Φθιώτιδα πέντε χιλιάδες πεντακόσια σαράντα δύο στρέμματα, στη Φλώρινα δεκαέξι χιλιάδες πεντακόσια στρέμματα, στη Χαλκιδική δεκατρείς χιλιάδες οκτακόσια στρέμματα, δηλαδή σύνολο εκατόν ενενήντα τρεις στρέμματα. Τη σχετική κατάσταση θα την καταθέσω γι' αυτούς που ρωτούν για να μην έχουν καμία αμφιβολία. 
Στην τρίτη ερώτησή σας λέτε γιατί το Υπουργείο Γεωργίας δεν προέβη εγκαίρως και κυρίως μετά από τόσες καταγγελίες εντός του Κοινοβουλίου σε ελέγχου εφαρμογής του προγράμματος. 
Εδώ, κυρίες και κύριοι συνάδελφοι, εκτιμώ ότι μας αδικείτε. Μας αδικείτε όταν υποβάλλετε αυτό το ερώτημα τώρα, ενώ εδώ και ενάμιση χρόνο γνωρίζετε τι έχει κάνει το Υπουργείο Γεωργίας. Από το 2000 δεν προχώρησε στην έγκριση άλλων σχεδίων περιβαλλοντικής διαχείρισης που του υποβλήθηκαν από τις ίδιες ή και άλλες νομαρχιακές αυτοδιοικήσεις, ενώ υπάρχουν προς ένταξη πενήντα χιλιάδες στρέμματα σύμφωνα με την έγκριση της Ευρωπαϊκής Ένωσης. Αυτά τα πενήντα χιλιάδες στρέμματα είναι αδιάθετα. 
Επίσης, από τις αρχές του 2001 και συγκεκριμένα τον Απρίλιο, συγκροτήθηκε επιτροπή με την απόφαση 3344/11-10-2001 του Υπουργού Γεωργίας, που υπάρχει συνημμένη και μπορώ να σας την καταθέσω, γιατί λέτε ότι δεν κάναμε τίποτα. Υπήρξε συγκρότηση της επιτροπής για να αρχίσουν οι έλεγχοι για το συγκεκριμένο πρόγραμμα. Μετά από τις 11 Απριλίου υπάρχει το πόρισμα, το οποίο θα καταθέσω, που υποβλήθηκε στο Υπουργείο Γεωργίας και αφήνει ερωτηματικά για χειρισμούς υπαλλήλων τόσο της Κεντρικής Διεύθυνσης του Υπουργείου Γεωργίας όσο και της Διεύθυνσης της Αγροτικής Ανάπτυξης της νομαρχιακής αυτοδιοίκησης. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Ποιο είναι αυτό; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το πόρισμα της ΕΔΕ, που διαβιβάζεται, γιατί λέτε ότι δεν ξέρουμε τίποτα, δεν κάναμε τίποτα, ότι συγκαλύπτουμε κλπ. Θα καταθέσω τη διενέργεια της ένορκης διοικητικής εξέτασης για τις ευθύνες αυτών των υπαλλήλων. Το πόρισμα, λοιπόν, διαβιβάστηκε στον Εισαγγελέα Ιωαννίνων και καταθέτω και αυτήν τη συγκεκριμένη ενέργεια. 
(Στο σημείο αυτό ο Υφυπουργός Γεωργίας κ. Ευάγγελος Αργύρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Πάμε τώρα στο τέταρτο ερώτημά σας: Γιατί το Υπουργείο δε ζήτησε, πέρα των ποινικών και διοικητικών κυρώσεων των υπαλλήλων και των υπηρεσιών, που εμπλέκονται στο πρόγραμμα, την άμεση και έντοκη επιστροφή των παρανόμως εισπραχθέντως ποσών; Το Υπουργείο Γεωργίας με απόφαση δική μου αναστέλλει την εφαρμογή του προγράμματος στο Νομό Ιωαννίνων. Παράλληλα τροποποιεί τη διαδικασία πληρωμής των δικαιούχων στους υπαλλήλους των υπόλοιπων νομών ζητώντας πρόσθετα δικαιολογητικά και παραστατικά, που μέχρι σήμερα κανένας δικαιούχος δεν είχε φέρει και επομένως δεν έχει πραγματοποιηθεί καμία πληρωμή. 
Το Υπουργείο Γεωργίας από τους ελέγχους στο Νομό Ιωαννίνων, είδε ότι το πρόβλημα δεν είναι τόσο απλό, αλλά έχει σύνθετα χαρακτηριστικά. Για παράδειγμα, σε μία εταιρεία συμμετείχε και συγγενικό πρόσωπο υπαλλήλου της Διεύθυνσης Γεωργίας ή οι συντάκτες του σχεδίου περιβαλλοντικής διαχείρισης ήταν ταυτόχρονα υπάλληλοι. 
Εγώ πίστευα ότι είμαστε από την ίδια πλευρά της όχθης.
Διεπίστωσα από την τοποθέτησή σας ότι δεν είμαστε στην ίδια πλευρά της όχθης της εξυγίανσης και θα σας το αποκαλύψω μετά. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Εσείς και εμείς;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Με σας και την τοποθέτησή σας, όχι με τίποτε διαφορετικό. Γιατί θεωρώ ότι η τοποθέτησή σας είναι τοποθέτηση συγκάλυψης, όχι αποκάλυψη του εγκλήματος. Γιατί πρόκειται για έγκλημα. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Τη δική μου;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ναι. Σας το λέω για να παρακολουθείτε.
Λοιπόν, εδώ ξεκινάει η διαδικασία και ζητείται η συνδρομή από εδώ και πέρα του Σώματος Ελεγκτών Δημόσιας Διοίκησης για αναλυτικό και εξονυχιστικό έλεγχο, όπου το Σώμα Ελεγκτών Δημόσιας Διοίκησης επιβεβαιώνει τα αποτελέσματα του ελέγχου του Υπουργείου Γεωργίας. Παραπέμπει δεκατρείς υπαλλήλους της Κεντρικής Υπηρεσίας και της Διεύθυνσης Αγροτικής Ανάπτυξης και όποιους άλλους εμπλέκονται στην Εισαγγελία Πλημμελειοδικών Αθηνών, αρμόδια αρχή σύμφωνα με το ν.2839/2000 για τα πορίσματα του Σώματος Ελεγκτών Δημόσιας Διοίκησης.
Αποφαίνεται για όλες τις εκτάσεις που εντάχθηκαν στο νομό, σχετικά με τις παρατυπίες στους ελέγχους στην υλοποίηση του προγράμματος, στις διοικητικές και άλλες παραλείψεις και ζητά την επιβολή κυρώσεων κατά περιοχή και δικαιούχο, με την παράλληλη παραπομπή όλων όσων εμπλέκονται στις δικαιοπραξίες αυτές ανά δήμο. Σας παραθέτω εδώ και το συγκεκριμένο έγγραφο από την προηγούμενη ζήτηση της συνδρομής του Σώματος Ελεγκτών Δημόσιας Διοίκησης. Επίσης καταθέτω και το πόρισμα του Σώματος Ελεγκτών Δημόσιας Διοίκησης.
(Στο σημείο αυτό ο Υφυπουργός Γεωργίας κ. Ε. Αργύρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Το Υπουργείο Γεωργίας με αποφάσεις του Υπουργού αποβάλλει δύο εταιρείες από το πρόγραμμα και ζητά σύμφωνα με τον Κώδικα Εισπράξεων Δημοσίων Εσόδων την επιστροφή των οικονομικών ενισχύσεων ως αχρεωστήτως καταβληθέντων. 
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
 Εδώ, κυρία Παπαδημητρίου, είπατε πριν ότι είναι υπογραφή του Υπουργού γι' αυτό έδωσε προσωρινή αναστολή της είσπραξης το Συμβούλιο της Επικρατείας. Θα σας καταθέσω μετά στα Πρακτικά -δεν το έφερε ακόμα η υπηρεσία- τις υπογραφές όλων των υπαλλήλων για τη συγκεκριμένη απόφαση. Άσχετα με τον τρόπο με τον οποίο καλούσα να έλθουν οι υπάλληλοι να κάνουν αυτήν τη δουλειά, έχει την υπογραφή όλων των υπαλλήλων για τη συγκεκριμένη απόφαση. Αλλά εσείς εδώ μας εγκαλείτε ότι είναι πρόχειρη η απόφαση. Το συμβούλιο δεν έδωσε τη δυνατότητα αναστολής του προγράμματος με προσωρινή διαταγή που ζητούσαν οι εταιρείες. Και ψάξτε στο εσωτερικό σας να δείτε ποιοι υπερασπίζονται τις εταιρείες αυτές στο Συμβούλιο της Επικρατείας κάτω από τη λογική μόνο και μόνο ότι είναι νομικοί.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Τι εννοείτε; Να το πείτε, κύριε Υπουργέ, στη Βουλή. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εδώ είναι όλες οι αποφάσεις για τη διαδικασία να επιστρέψουν τα χρήματα οι εταιρείες ...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Μερικώς. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Έχουμε και συνέχεια, μη βιάζεστε καθόλου.
Πάμε στο πέμπτο ερώτημά σας. 
Υπάρχει πράγματι πρόταση και πρόθεση επιστροφής των επιδοτήσεων και διοικητικής αποβολής των εταιρειών των νομών; Νομίζω ότι αυτό απαντήθηκε με την προηγούμενη τοποθέτησή μου. Άλλωστε και εσείς κάνετε μνεία ότι υπάρχει προσφυγή στο Συμβούλιο της Επικρατείας για να προσβληθεί αυτή η απόφαση, για να μην επιστραφούν τα χρήματα. 
Άλλη μία ερώτηση μέσα από την τοποθέτησή σας δεν κρίνει ότι είναι ήδη υπέρμετρη υποχρέωση για παραπομπή των υπευθύνων στον εισαγγελέα.
Νομίζω και από το πόρισμα και από τις ενέργειες που έχει κάνει το Υπουργείο Γεωργίας, αποφαίνεται απόλυτα για την υποχρέωση, την οποία είχε το Υπουργείο και τις ενέργειες που έγιναν.
Εμείς ενημερώνουμε ότι με αίτημά μας το Σώμα Ελεγκτών έχει επεκτείνει τις έρευνες που βρίσκονται σε πλήρη εξέλιξη στους Νομούς Τρικάλων, Καρδίτσας, Λάρισας, Μαγνησίας, καθώς και στο Νομό Φθιώτιδας. Μπορώ εδώ να σας καταθέσω και το έγγραφο που ζητάμε, αυτήν τη συνδρομή. 
(Στο σημείο αυτό ο Υφυπουργός Γεωργίας κ. Ευάγγελος Αργύρης, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Θα πρέπει να σας πω ότι οι δικές μας διαπιστώσεις που υπήρχαν από τα πορίσματα έφεραν την ΟΛΑΦ (OLAF), την ευρωπαϊκή υπηρεσία κατά την απάτης, στη θέση εκείνη να ερευνήσει όλο το θέμα. Θα πρέπει να σας πω ότι έχουμε μια πλήρη και εποικοδομητική συνεργασία σε όλα τα επίπεδα με την παροχή όλων των στοιχείων που χρειάζεται η ΟΛΑΦ (OLAF)και θεωρώ ότι δεν είναι καθόλου κολάσιμο για τη χώρα μας, όταν εξετάζονται υποθέσεις που η ίδια η διοίκηση έχει προκαλέσει. Η διοίκηση δεν υπολείπεται των πράξεων για να έρθει να την εγκαλέσει η OLAF. Αυτήν τη στιγμή η υπηρεσία της Ευρωπαϊκής Ένωσης κατά της απάτης δεν ελέγχει μόνο τις υποχρεώσεις των υπαλλήλων της χώρας μας, αλλά και τυχόν υποχρεώσεις ή ευθύνες που έχουν και οι κοινοτικοί υπάλληλοι. Άρα υπάρχει μια πλήρης συνεργασία.
Επίσης είπατε στη τοποθέτησή σας -και το λέτε και παντού- ότι δεν έχουμε ενημερώσει. Έχουμε ενημερώσει και έχουμε απαντήσει στη Διεύθυνση Γεωργίας της Ε.Ε. για το συγκεκριμένο θέμα, άρα, λοιπόν, δεν υπάρχει καμία περίπτωση απόκρυψης όλων αυτών των ενεργειών, πόσο μάλλον των ευθυνών, όπου και αν υπάρχουν αυτές.
Κυρίες και κύριοι συνάδελφοι, σε μια τέτοια υπόθεση που ανέφερα και στην αρχή, όπου πολλές φορές μια μειοψηφία προσπαθεί να προσεταιριστεί επιδοτήσεις, προγράμματα, χρήματα του ελληνικού δημοσίου, κοινοτικά χρήματα ή χρήματα άλλων δικαιούχων, καταλαβαίνετε ότι αυτοί δεν πρόκειται να μείνουν ατιμώρητοι. Θα πρέπει, λοιπόν, να σας πω ότι από τα πορίσματα, που έχει το Υπουργείο Γεωργίας για όλη την Ελλάδα υπάρχουν συμπεράσματα, τα οποία έχουν αποκομίσει και οι υπάλληλοι και οι επιθεωρητές που έκαναν τις έρευνες και μπορώ να σας αναφέρω ορισμένες περιπτώσεις. 
Για τη Φθιώτιδα είναι ενταγμένα τέσσερα προγράμματα, έχει απενταχθεί ένα πρόγραμμα και αυτήν τη στιγμή, ενώ έχουν επιστραφεί τα χρήματα, ζητούνται να είναι και έντοκα. Η πρόταση των πορισμάτων είναι ότι πρέπει να απενταχθούν και άλλες περιοχές γιατί υπάρχει τεράστιο πρόβλημα με την ιδιοκτησία αυτών των προγραμμάτων. 
Στη Μαγνησία υπάρχουν επτά περιοχές και εκτιμούμε ότι υπάρχει τεράστιο πρόβλημα με το ιδιοκτησιακό καθεστώς. Πολλές απ' αυτές τις εκτάσεις, που έχουν ενταχθεί στο πρόγραμμα είναι δασικές. 
Στην Καρδίτσα, τη Λάρισα και τα Τρίκαλα υπάρχουν ορισμένες εκτάσεις, στις οποίες υπάρχει το πρόβλημα της επιλεξιμότητας. Θα ζητηθεί το τελικό πόρισμα  των ελεγκτών Δημόσιας Διοίκησης και μετά θα προχωρήσουμε στις ενέργειες, όπως είπα και πριν. 
Θα ήθελα να απαντήσω σε ορισμένα ερωτήματα. Είπα πριν ότι εκτιμώ βαθύτατα την προσφορά και τη γνώση της κας Παπαδημητρίου, αλλά η τοποθέτησή της ειλικρινά με άφησε κατάπληκτο, γιατί καταφέρεται ενάντια όχι στα πρόσωπό μου -αυτό είναι το ελάχιστο- αλλά ενάντια σε εκείνη την προσπάθεια, που ξεκίνησε για να ξετυλίξει το κουβάρι. Βλέπω μια συστηματική τοποθέτηση συγκάλυψης όλων των υπευθύνων. Ξαφνικά υπάρχουν ένας δύο που ευθύνονται, η πολιτική ηγεσία και εκεί τελειώνει το ζήτημα. Εμείς σας θέλουμε μαζί, έτσι ώστε πράγματι αυτό το διακομματικό, όπως είπε και ο κ. Κωνσταντόπουλος, συγκροτημένο έγκλημα που υπήρξε να το εξαρθρώσουμε και να αποδώσουμε στη δικαιοσύνη όλα εκείνα τα στοιχεία όπως έχουμε κάνει μέχρι σήμερα με τη συμβολή όλων.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Από το 1996 παλεύω. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Για τον κ. Τασούλα με πάρα πολύ σαφήνεια θα πρέπει να πω ότι συμφωνώ απόλυτα για την προσφορά και το έργο ενός ανθρώπου, που αναγκάστηκε να φθάσει σε ένα σημείο αυτοκτονίας και μάλιστα με μια πάρα πολύ μεγάλη προσφορά όχι μόνο σαν υπάλληλος, αλλά και σαν οικογενειάρχης και σαν πολίτης της πόλης.
Και ξέρετε πολύ καλά, κύριε Τασούλα για την προσφορά του, αλλά και για τις σχέσεις, οι οποίες υπήρχαν μ' αυτόν τον συγκεκριμένο υπάλληλο. Θα έλεγα ΄ότι τιμήσαμε απόλυτα τη μνήμη του, όταν κάναμε όλες αυτές τις ενέργειες. Και το ξέρετε πολύ καλά ότι τις κάναμε οκτώ μήνες πριν από την αυτοκτονία του συγκεκριμένου υπαλλήλου. 
Όταν ξεκινήσαμε αυτές τις πράξεις στο Νομό Ιωαννίνων, ο κ. Παπαϊωάννου δεν ήταν διευθυντής της Διεύθυνσης Γεωργίας. 'Ηταν άλλος ο διευθυντής στη Διεύθυνση Γεωργίας. Είχε αναλάβει πολύ αργότερα από τη σειρά των ενεργειών που κάναμε.
΄Αρα, λοιπόν, εκτιμώ εδώ ότι δεν πρέπει στη μνήμη αυτού του ανθρώπου να προσπαθούμε να έχουμε οποιοδήποτε άλλο όφελος, παρά μόνο να αποκαλύψουμε όλους εκείνους, που πιθανόν να ήταν αιτία για το δικό του θάνατο. 
Τώρα, για το ρόλο των ΟΤΑ ξέρετε πολύ καλά ότι οι ΟΤΑ, οι οποίοι συγκρότησαν εταιρείες για να υλοποιήσουν το πρόγραμμα, έχουν ακριβώς τις ίδιες παρατυπίες και παρανομίες. Δεν έχουν δηλαδή καμία διαφορετική μεταχείριση απ' αυτές τις εταιρείες. Γιατί; Γιατί όλες καθοδηγούνται από ένα κεντρικό εγκέφαλο της πράξης αυτής της συγκεκριμένης, για να μπορούν να εισπράττουν χωρίς να δικαιούνται αυτές τις συγκεκριμένες επιδοτήσεις. 
Θα πρέπει να πω στον κ. Κορκολόπουλο κλείνοντας, επειδή με ρώτησε με ποιον συνεργάζομαι και ότι είναι στον προθάλαμο του γραφείου μου ο κ. Γκούμας, θα πρέπει να τον βεβαιώσω ότι στα δύο χρόνια, που είμαι στο Υπουργείο Γεωργίας, ουδέποτε πέρασε την πόρτα του γραφείου μου. Οι μόνες φορές που έχω δει τον κ. Γκούμα, είναι μια ή δυο φορές σε κάποιες επισκέψεις, όπου εκεί έχει ξεκινήσει η διαδικασία αποξήλωσης όλης αυτής της σαθρής διοίκησης που υπήρχε και για τον κ. Γκούμα, αλλά και για κάποιους άλλους συγκεκριμένους υπαλλήλους.
΄Αρα λοιπόν, θέλω να σας διαβεβαιώσω ότι δεν έχω καμία, μα, καμία σχέση, όχι προσωπική, γνωριμίας, αλλά ούτε καν υπηρεσιακής συναλλαγής με το συγκεκριμένο υπάλληλο. 
Θα πρέπει να πω ότι μπροστά σ' αυτό το έγκλημα, που συντελείται σ' αυτό το συγκεκριμένο πρόγραμμα, θεωρώ τον εαυτό μου ικανοποιημένο για τις προσπάθειες οι οποίες γίνονται και για τις συνεργασίες όλων εκείνων που πράγματι θέλουν την εξυγίανση. Καλώ και σας στην προσπάθεια αυτή του κοινοβουλευτικού ελέγχου, να αποκαλύψουμε και να φθάσουμε μέχρι το τέλος αυτή τη μεγάλη υπόθεση, γιατί εάν θέλετε θα δώσουμε το μήνυμα πρώτα προς τους έντιμους ότι πρέπει να συνεχίσουν την προσπάθεια για τα προγράμματα και για τη λειτουργία τους, αλλά και από την άλλη μεριά σε όλους εκείνους ότι αργά ή γρήγορα κανείς δεν μένει ατιμώρητος. Σας ευχαριστώ.
( Χειροκροτήματα από την πτέρυγα του ΠΑΣΟΚ )
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, πραγματικά αισθάνομαι σήμερα πολύ άχαρο το ρόλο μου, γιατί αν και χημικός, αισθάνομαι σαν εισαγγελέας. 
΄Ακουσα πραγματικά την απολογία του κυρίου Υπουργού, που ήταν μια ομολογία ενοχής, αλλά τελικά όχι μεταμέλειας. Στο κατηγορητήριο καταμαρτυρούνται και ευθύνες για απώλεια ζωής, πέρα από την κατάχρηση χρημάτων και από τις πράξεις της απάτης που συνετελέσθησαν στην εφαρμογή αυτού του προγράμματος για τη μακροχρόνια παύση καλλιέργειας γαιών. Η ανηθικότητα απεδείχθη περίτρανα. Φαίνεται πλέον καθαρά από σήμερα πώς έχει εκκολαφθεί ουσιαστικά η διαφθορά στο δημόσιο βίο της χώρας. 
Πρέπει να καταλήξουμε στο συμπέρασμα ότι όποια προσπάθεια για την πάταξη της διαφθοράς πρέπει να έχει σαν πρώτο μέτρο την απομάκρυνση από την εξουσία αυτής της Kυβέρνησης. 
Είναι γεγονός ότι ο κ. Αργύρης μετά από τις επανειλημμένες καταγγελίες έξι ετών μας μίλησε για κάποιες προσπάθειες που έκανε, αφού όλες οι ερωτήσεις, οι επερωτήσεις, η ανάδειξη διά του Τύπου και ο έλεγχος από το Κοινοβούλιο δεν ευαισθητοποίησαν κανέναν από τους προκατόχους Υπουργούς. Έπρεπε να φθάσουμε τελικά στη δραματική κατάληξη της απώλειας μιας ζωής και μάλιστα στην ιδιαίτερη περιφέρεια όπου εκλέγεται ο κύριος Υφυπουργός για να κινηθούν από εκεί και πέρα οι διαδικασίες. Αλλά όπως είπαν και όπως θα πουν στη συνέχεια στην απάντησή τους οι συνάδελφοι επερωτώντες Βουλευτές, η επέμβαση και από τότε και μετά του κυρίου Υφυπουργού, δεν ήταν μια επέμβαση που πραγματικά ήθελε την κάθαρση, ήθελε να βρεθούν οι ένοχοι και να τιμωρηθούν. Διότι αν πράγματι ήταν έτσι ο καταγγελλόμενος κ. Κούμας δεν θα ετίθετο επικεφαλής των ελεγκτών. Βάλαμε δηλαδή τον νονό της όλης ιστορίας να κάνει τον έλεγχο και να μας δώσει πόρισμα. Ταυτόχρονα βάλαμε και άλλον ένα συνεργό στην όλη αυτή ιστορία της απάτης και της κατάχρησης, τον κ. Παπανικολάου, αν δεν κάνω λάθος. Βάλαμε αυτούς τους δύο για να κάνουν έλεγχο, σε τι; Στις παράνομες πράξεις που είχαν οι ίδιοι διατελέσει με τις οικογένειές τους, με τους συγγενείς τους, στις οποίες παράνομες πράξεις ουσιαστικά αυτοί ήταν οι νονοί; Δεν νομίζω ότι με αυτό τον τρόπο επιτυγχάνουμε κάθαρση.
Αλλά και στη συνέχεια ακόμη όταν παρέπεμψε στη δικαιοσύνη, πήρε απόφαση να σταματήσει το πρόγραμμα για τις συγκεκριμένες καταγγελίες. Στη συνέχεια πάρθηκε καινούρια απόφαση να συνεχίσουν και μετά πάλι απόφαση για να σταματήσουν. Και σ' αυτήν την παλινδρόμηση του κυρίου Υφυπουργού στηρίχθηκε το Συμβούλιο της Επικρατείας για να πει "μην επιστρέφετε τα χρήματα διότι δεν τηρήθηκαν οι οδηγίες του Κανονισμού". Και οι οδηγίες του Κανονισμού είναι σαφής. Λένε ότι αν παραβιάζονται οι συνθήκες και οι όροι με τους οποίους γίνεται η εκτέλεση του προγράμματος της μακροχρόνιας παύσης καλλιέργειας γαιών, τότε τον πρώτο χρόνο επιβάλλονται κυρώσεις με περικοπή των αντιστοίχων ποσών και το δεύτερο χρόνο αποβάλλονται τελικά αυτοί που συνεχίζουν να υλοτομούν ή να βόσκουν ή να κάνουν την οποιαδήποτε καλλιέργεια καταστρατηγώντας έτσι τους περιβαλλοντικούς λόγους, για τους οποίους γίνεται το πρόγραμμα.
Έτσι ουσιαστικά βλέπουμε μία προσπάθεια συγκάλυψης των ενόχων. Και όταν πλέον το πράγμα δεν μπορούσε να κρατήσει άλλο και όταν φθάσαμε σε αποφάσεις της δικαιοσύνης και όταν φθάσαμε στην αυτοκτονία έντιμων ανθρώπων που πιέζονταν για να διευκολύνουν την κατάσταση, την απάτη του προγράμματος της Ευρωπαϊκής Ένωσης, τότε φθάσαμε και σε κάποιες διοικητικές πράξεις απομάκρυνσης αυτών των ανθρώπων. Μας είπε ο κύριος Υφυπουργός ότι ο κ. Κούμας πλέον δεν πάει ποτέ στο γραφείο. Μα, δεν χρειάζεται. Ο κ. Κούμας αυτή τη στιγμή τα έχει εισπράξει "χοντρά".
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν είναι υπάλληλος πια.
ΓΕΩΡΓΙΟΣ ΣΑΛΑΓΚΟΥΔΗΣ: Βεβαίως δεν είναι υπάλληλος, αφού έχει φτιάξει τώρα δικές του εταιρείες. Με όλο τον τρόπο που λειτούργησε προηγουμένως δημιούργησε την περιουσία εκείνη που του επιτρέπει σήμερα να ασκεί άλλες δραστηριότητες. Δεν έχει καθόλου ανάγκη να είναι υπάλληλος του Υπουργείου Γεωργίας. Την έκανε τη δουλειά του.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Έχει παραπεμφθεί στον Εισαγγελέα για κακούργημα.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Πότε, κύριε Υπουργέ;
ΠΡΟΕΔΡΕΥΩΝ (Παναγιώτης Σγουρίδης): Μα, το είπε στην πρωτολογία του ο Υπουργός. 
Συνεχίστε, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υφυπουργέ, το θέμα δεν είναι να παρακολουθούμε επί έξι χρόνια, να μην ευαισθητοποιούμεθα καθόλου από τις καταγγελίες που γίνονται στο Κοινοβούλιο, απ' αυτά που αναγράφονται στον Τύπο και τελικώς να δηλώνουμε άγνοια. Έτσι μετά από πέντε χρόνια και αφού έχουν συντελεστεί αυτά τα αδικήματα και αφού γνωρίζετε ότι η χώρα μας μετά από λίγα χρόνια θα πληρώσει πρόστιμα για αυτήν την καταστρατήγηση των προγραμμάτων της Ευρωπαϊκής Ένωσης έρχεστε να απολογηθείτε λέγοντας ότι στείλατε τον κ. Κούμα για κακούργημα στο δικαστήριο. Τι κάνατε όλα τα προηγούμενα χρόνια; Τι θα πείτε εσείς; Ότι απλώς προεδρεύετε, ότι απλώς είστε Υφυπουργός; Δεν παρακολουθείτε τα προγράμματα των οποίων έχετε την ευθύνη; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θέλετε να παρέμβω στη δικαιοσύνη;
ΓΕΩΡΓΙΟΣ ΣΑΛΑΓΚΟΥΔΗΣ: Όχι δεν θέλω να παρέμβετε στη δικαιοσύνη. Θα ήθελα να μην επιτρέψετε να γίνουν αυτά ως Υπουργός που έχει την ευθύνη της παρακολούθησης των προγραμμάτων. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Με πράξη του Υπουργού τον έστειλαν στον Εισαγγελέα. 
ΓΕΩΡΓΙΟΣ ΣΑΛΑΓΚΟΥΔΗΣ: Με πράξη του Υπουργού μετά από μια πενταετία και αφού συνετελέσθησαν όλα εκείνα τα εγκλήματα. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κατανοώ την αδυναμία σας, γιατί ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ.
Εξάλλου αυτά που λέτε τα εκθέσατε στην πρωτολογία σας.
ΓΕΩΡΓΙΟΣ ΣΑΛΑΓΚΟΥΔΗΣ: Την αδυναμία μας για ποιο πράγμα, κύριε Υπουργέ; Για την ανάδειξη αυτού του σκανδάλου; Το αναδείξατε και μόνος σας μιλώντας εδώ. 
Εμείς θέλουμε να πούμε ότι πραγματικά έτσι εκκολάπτεται η διαφθορά στο δημόσιο βίο, όταν οι Υπουργοί επί πέντε χρόνια δεν παίρνουν χαμπάρι τι γίνεται από τους ανθρώπους, που είναι στενοί τους συνεργάτες, όταν δεν παρακολουθούν και δεν ενδιαφέρονται για τα αντικείμενα που ανήκουν στην ευθύνη τους, όταν δεν δημιουργούν μηχανισμούς που θα ελέγχουν, ώστε να μη γίνονται παρανομίες. Έρχεστε τώρα μετά από πέντε χρόνια που έχουν συντελεστεί τα αδικήματα, που έχει χαθεί μια ζωή, που θα καταλογιστούν πρόστιμα από την Ευρωπαϊκή Ένωση, που θα τα πληρώσει ο δύσμοιρος ελληνικός λαός και τι λέτε; Ότι είστε μια κυβέρνηση που λειτουργεί εύρυθμα. 
Το ίδιο πράγμα γίνεται τώρα με το Γ΄ Κοινοτικό Πλαίσιο Στήριξης. Η ανευθυνότητά σας δεν έχει όρια. Έχουν περάσει δυόμιση χρόνια και δεν έχετε δημιουργήσει ακόμα τους μηχανισμούς για να μπορέσουν να εκτελεστούν τα προγράμματα του Γ΄ Κοινοτικού Πλαισίου Στήριξης. 
Σημειωτέον ότι είναι τέτοια τα ποσά που εξασφαλίστηκαν από το Γ' Κοινοτικό Πλαίσιο Στήριξης, ώστε κάθε χρόνο έχουμε το ανώτατο όριο, το οποίο μπορούμε να απορροφήσουμε. Κάθε καθυστέρηση θα συντελέσει στο να μην απορροφηθούν τα ποσά, που ήδη έχουν εξασφαλιστεί για τη χώρα μας. Θα σας διαβάσω εδώ καταγγελίες γεωπόνων: "Η κοινή υπουργική απόφαση 415/2001 έχει σοβαρές ελλείψεις. Οι υπουργικές αποφάσεις λεπτομερειών εφαρμογής, μόλις τρεις ημέρες πριν τη λήξη της προθεσμίας, δεν έχουν ολοκληρωθεί. Το σύστημα αξιολόγησης, από τις βασικές καινοτομίες του νέου συστήματος εφαρμογής έχει λάθη και παραλείψεις που το καθιστούν ανεφάρμοστο και αναξιόπιστο. Οι μηχανισμοί υποστήριξης είναι ανέτοιμοι σε όλα τα επίπεδα, κεντρικό, περιφερειακό, νομαρχιακό και ΟΤΑ". 
Αυτές οι επισημάνσεις για το Γ΄ Κοινοτικό Πλαίσιο Στήριξης έχουν σαν αποτέλεσμα τη δημιουργία όλων αυτών των στρεβλώσεων, που οδηγούν σε καταστρατηγήσεις των κανονισμών εφαρμογής των προγραμμάτων της Ευρωπαϊκής Ένωσης. Έτσι καταλήγουν σε απάτες, σε καταχρήσεις. Ο Υπουργός σας δε είχε πει ότι πρέπει να βάλουμε σε εφαρμογή το πρόγραμμα, γιατί αλλιώς θα χάσουμε τα κονδύλια της Ευρωπαϊκής Ένωσης. Δηλαδή αν πάνε στις τσέπες κάποιων επιτηδείων καταχραστών θα τα κερδίσει ο ελληνικός λαός; Και μάλιστα εφόσον υπάρχουν έλεγχοι από την Ευρωπαϊκή Ένωση, θα έρθει μετά από μερικά χρόνια και θα μας τα καταλογίσει και θα μας τα ζητήσει πίσω ενδεχομένως πολλαπλάσια απ' όσα εισπράξαμε.
Είναι αυτό υπευθυνότητα Κυβέρνησης; Και μας λέτε ότι στείλαμε τον κύριο Κούμα για κακούργημα. Βεβαίως, αφού προηγουμένως όμως είχε διαπράξει αυτό το έγκλημα κάτω από τη μύτη σας και κάτω από τη δική σας ευθύνη, χρησιμοποιώντας ακριβώς τη δική σας εξουσία και τις δικές σας υπογραφές, διότι ο κ. Κούμας -όπως κατήγγειλε η κα Παπαδημητρίου- έφτανε να φτιάχνει μέχρι εγκυκλίους για τον Υπουργό, ο οποίος Υπουργός τις υπέγραφε. Δυστυχώς αυτή είναι η εικόνα της Κυβέρνησης. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ποιος το έκανε αυτό; 
ΓΕΩΡΓΙΟΣ ΣΑΛΑΓΚΟΥΔΗΣ: Θα σας καταθέσει και το αντίστοιχο η κα Παπαδημητρίου. Έφτιαχνε εγκύκλιο ο κ. Κούμας και ο κύριος Υπουργός υπέγραψε την εγκύκλιο που έφτιαχνε ο κ. Κούμας. Τις απαντήσεις στις ερωτήσεις μας τις έδινε ο κ. Κούμας και μάλιστα πολλές φορές ήταν και ιδιόχειρες απαντήσεις. Δυστυχώς, έτσι λειτουργεί αυτή η Κυβέρνηση. 
Γι' αυτό δεν θέλω να πω περισσότερα. Ένα μόνο θέλω να πω, διότι σήμερα η διαφθορά -η οποία έγινε αποδεκτή και από τον Πρωθυπουργό- γίνεται αποδεκτή και απ' όλους τους Υπουργούς και έγινε αποδεκτή και από εσάς τον ίδιο και μας καλέσατε να συμβάλουμε μαζί στην πάταξή της. Η προσπάθεια, λοιπόν, για την πάταξη της διαφθοράς -θα το επαναλάβω- νομίζω ότι πρέπει να έχει σαν πρώτο μέτρο την απομάκρυνση αυτής της Κυβέρνησης από την εξουσία. 
Ευχαριστώ. 
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Παναγιώτης Σγουρίδης): Κύριε Κωνσταντίνου, έχετε το λόγο, ως Κοινοβουλευτικός Εκπρόσωπος του ΠΑ.ΣΟ.Κ., για οκτώ λεπτά. 
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, νομίζω ότι παρά το γεγονός ότι σήμερα δεν είμαστε πολλοί παρόντες στη Βουλή, ότι η επερώτηση που συζητούμε της Νέας Δημοκρατίας για τη εφαρμογή του Κανονισμού "Μακροχρόνια παύση εκμετάλλευσης γεωργικών γαιών" είναι μία πάρα πολύ σημαντική επερώτηση. 
Θα ήθελα να διακρίνουμε δύο τοποθετήσεις που έγιναν από πλευράς Νέας Δημοκρατίας. Τη μία πλευρά την εξέφρασε η κα Παπαδημητρίου κατά τρόπο σαφή και απόλυτο -και θα με βρει σύμφωνο σε μεγάλο βαθμό- μένοντας και επιμένοντας στο θέμα το συγκεκριμένο και την άλλη πλευρά, η οποία εκφράστηκε δια του Κοινοβουλευτικού της Εκπροσώπου και του κ. Τσιπλάκου, η οποία αφορούσε τη μεθοδική προσπάθεια γενίκευσης του θέματος, με ατραπό να οδηγηθεί στη λογική της διαφθοράς όλης της Κυβέρνησης και με μοναδική κατάληξη το να φύγει η Κυβέρνηση του ΠΑ.ΣΟ.Κ., η ανίκανη και διεφθαρμένη. 
Θα απαντήσω, λοιπόν, και στις δύο πλευρές. Θα απαντήσω δηλαδή με βάση τον τρόπο που αναπτύχθηκε η παρούσα επερώτηση. Θέλω να ξεκινήσω από την ιστορία του θέματος, ιδιαίτερα για ορισμένους συναδέλφους, οι οποίοι ήταν στην Κυβέρνηση το 1992-1993 -είναι παρών και ένας συνάδελφος εδώ- και θα ήθελα να φρεσκάρω λίγο τη μνήμη του για να είμαστε πιο συγκεκριμένοι. 
Κύριε Πρόεδρε, οι εκλογές έγιναν το Σεπτέμβριο του 1993. Η Κυβέρνηση του Ανδρέα Παπανδρέου του 1993 -στην οποία είχα την τιμή να συμμετέχω- παρέλαβε από τη Νέα Δημοκρατία αυτήν την κατάσταση. Επίσης θέλω να θυμίσω στους συναδέλφους της Νέας Δημοκρατίας ότι είχατε καταθέσει πρόγραμμα για το Β΄ Κοινοτικό Πλαίσιο Στήριξης στην Ευρωπαϊκή Ένωση, το οποίο η Κυβέρνηση του ΠΑ.ΣΟ.Κ. αναγκάστηκε να πάρει πίσω. Μάλιστα, ποτέ δεν εκφράσατε καμία διαφωνία γι' αυτό, γιατί γνωρίζατε ότι αυτό που καταθέσατε δεν ήταν πρόγραμμα. 
Επιπλέον θέλω να σας θυμίσω ότι οι κανονισμοί που αφορούν το θέμα που συζητάμε, ο 2078, 2079 και 2080/92 ήταν σε ισχύ όταν ήσασταν στη κυβέρνηση μέχρι το Σεπτέμβριο του 1993 και δεν τους θέσατε σε εφαρμογή. 
 Επιτρέψτε μου, κύριε Πρόεδρε, να πω και κάτι που με αφορά και προσωπικά. Ένας από αυτούς τους Κανονισμούς που αφορούσε τα προϊόντα γεωγραφικής ένδειξης και τα προϊόντα ονομασίας προέλευσης έληγε τις πρώτες μέρες του Ιανουαρίου του 1994. Έτσι αναγκάστηκα τις ημέρες των Χριστουγέννων του 1993, με πέντε ευσυνείδητους υπαλλήλους και τον τότε Γενικό Γραμματέα του Υπουργείου Γεωργίας, να καθίσουμε στο Υπουργείο και να κρατήσουμε δυο υπαλλήλους για να δακτυλογραφούν αυτά που γράφαμε με το χέρι, προκειμένου να κατοχυρώσουμε εκατόν πενήντα προϊόντα στην Ευρωπαϊκή Ένωση. Αυτά μπορούσαμε να τα κατοχυρώσουμε με κοινές υπουργικές αποφάσεις, που υπέγραψα εγώ, διότι τότε οι Υπουργοί σας δεν ξέρω τι έκαναν από το 1992 έως το 1994. Μεταξύ αυτών κατοχυρώσαμε και τη φέτα, την οποία εσείς φροντίσατε να μην κατοχυρώσετε. 
Αυτά τα λέω όχι γιατί έχουν μόνο ιστορική αξία, αλλά γιατί κάνετε πως ξεχνάτε. Δεν θυμάστε τι έπρεπε να είχε γίνει και γι' αυτόν τον Κανονισμό τον οποίον δεν φροντίσατε να ενεργοποιήσετε. 
Θέλω, λοιπόν, να πω στη Βουλή και να θυμίσω σε όλους τους συναδέλφους ότι στη συνέχεια η Κυβέρνηση στην οποία, επαναλαμβάνω, στο Υπουργείο Γεωργίας είχα την τιμή να συμμετέχω και εγώ, έκρινε ότι από τους τρεις κανονισμούς αυτό που είχε επείγουσα σημασία δεν ήταν ο Κανονισμός, τον οποίον τώρα συζητάμε, αλλά ο Κανονισμός για τη δάσωση των αγροτικών εκτάσεων και πολύ περισσότερη αξία, σημασία και για τη χώρα συμφέρον είχε ο Κανονισμός για την πρόωρη συνταξιοδότηση, τον οποίον με ταχύτητα θέσαμε σε εφαρμογή. 
Αυτός ο Κανονισμός για τον οποίον γίνεται η παρούσα επερώτηση και θλίβομαι διότι έχει τέτοια διάσταση που πράγματι βρωμάει, αφέθηκε για τη συνέχεια και μετά το 1997, 1998 ήδη έχετε πει ορισμένες πλευρές του για τις οποίες θα πω και εγώ στη συνέχεια. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: ... (Δεν ακούστηκε)
ΦΛΩΡΟΣ ΚΩΝΣΤΑΝΤΙΝΟΥ: Άλλο το τι υπεγράφη. Πότε ετέθη σε εφαρμογή μετά το 1998. Άλλο το τι έγινε πριν. Να μην ξεχνάμε ότι η χώρα μας έχει συνέχεια. Η δράση της μιας κυβέρνησης σε μεγάλο βαθμό προκαθορίζει και τις δράσεις της επόμενης. Όπως και η δράση ή η μη δράση μιας πολιτικής ηγεσίας σε ένα Υπουργείο σε μεγάλο βαθμό καθορίζει και το τι θα κάνει η επόμενη ηγεσία. Δεν προσπαθώ να πω για τον κύριο Υπουργό κάτι, θα τα πω στη συνέχεια. 
Γι' αυτό το λόγον, λοιπόν, δεν κατανοώ και την τοποθέτηση του Κοινοβουλευτικού Εκπροσώπου της Νέας Δημοκρατίας, αλλά και του κ. Τσιπλάκου που μίλησε για τρωκτικά. Μίλησε για υποχρεωτικούς διαχειριστικούς ελέγχους που θα γίνουν σε όλα τα προγράμματα, όταν οψέποτε έρθει η Νέα Δημοκρατία. 
Να τα κάνετε αυτά, κύριε Τσιπλάκο, κανείς δεν τα φοβάται. Σας συστήνουμε να τα κάνετε αν και όταν έρθετε στην Κυβέρνηση. Να τα ελέγξετε όλα χωρίς να φεισθείτε κανενός κόπου και χωρίς να χαρίσετε σε κανέναν τίποτε. Αυτό θέλουμε, αυτό επιβάλλει το συμφέρον του ελληνικού λαού και αυτό είναι η πεμπτουσία της δημοκρατίας. Κανείς δεν φοβάται τίποτε. 
Και έρχομαι τώρα στο συγκεκριμένο θέμα, στη συγκεκριμένη επερώτηση για το συγκεκριμένο πρόγραμμα του Υπουργείου Γεωργίας. Όταν διάβασα την επερώτηση πράγματι πήρα πάρα πολύ σοβαρά, όπως όφειλα, τις καταγγελίες που κάνουν εδώ οι συνάδελφοι της Νέας Δημοκρατίας γι' αυτό και χθες το απόγευμα επισκέφθηκα το Υπουργείο Γεωργίας και είχα μία συνάντηση με τον παριστάμενο Υφυπουργό τον κ. Αργύρη. Θέλω να τον ευχαριστήσω για την προθυμία που είχε να με ενημερώσει, αλλά και να μου παραδώσει και διάφορα έγγραφα. Θέλω να τον συγχαρώ διότι από ό,τι βλέπω εδώ οι ενέργειες που έχει κάνει -θέλω να σας πω, κύριε Αργύρη, ότι αυτά πρέπει να τα καταθέσετε να μείνουν στα Πρακτικά της Βουλής- από τις 5.4.2001 από τότε που δημοσιεύτηκε στην εφημερίδα "ΕΘΝΟΣ" καταγγελία σχετικά με αυτό το πρόγραμμα το τι έχετε κάνει με συγκεκριμένες ημερομηνίες. Νομίζω ότι αξίζει να μείνει για τα Πρακτικά της Βουλής το σύνολο των διαδοχικών σας ενεργειών, ώστε να μην υπάρχει κανένας ψόγος τουλάχιστον για σας σε ό,τι αφορά την εφαρμογή αυτού του προγράμματος. Εγώ τουλάχιστον δεν έχω καμία απολύτως αμφιβολία για τη λειτουργία σας.
Θα μου επιτρέψετε να πω όμως, κύριε Υπουργέ, ότι πολλές φορές για να μην πω πάντοτε, οι Υπουργοί λειτουργούν σωστά ή λειτουργούν κατά τον τρόπο που κρίνουν τον πιο σωστό. Δεν σημαίνει ότι με αυτόν τον τρόπο λειτουργεί και ο διοικητικός μηχανισμός.
Πρέπει να σας πω ότι πρέπει να υπάρξει τιμωρία, παραδειγματισμός και κάθαρση γι' αυτό το πρόγραμμα. Σε αυτό το σημείο η κ. Παπαδημητρίου έχει απολύτως δίκιο. Τιμωρία, παραδειγματισμός και κάθαρση! Κανείς δεν πρέπει να μείνει ατιμώρητος, αν διαχειρίστηκε ή αν με τις εισηγήσεις του προς την πολιτική ηγεσία θέλησε να την οδηγήσει σε αποφάσεις που οδηγούσαν στο να υπηρετηθούν συγκεκριμένα συμφέροντα στο Υπουργείο ή στις περιφερειακές διευθύνσεις -είτε λέγεται Λάρισα, είτε Μαγνησία, είτε Θεσσαλονίκη. Συζητώντας εδώ τώρα με τον κ. Διαμαντή είδαμε μερικές περιπτώσεις στη Θεσσαλονίκη και στην Ημαθία που μυρίζουν. Φαίνονται πού πάνε με αυτές τις αποφάσεις ή με αυτές τις εισηγήσεις ορισμένων υπευθύνων. 
Πρέπει να σας πω, επίσης, ότι είμαι έκπληκτος από ένα υπηρεσιακό σημείωμα που έχω στα χέρια μου. Δεν το υπογράφει ο διευθυντής, αλλά αντ' αυτού ο κ. Παπαβασιλείου από την αρμόδια Διεύθυνση Γεωργικών Εφαρμογών και Έρευνας, Διεύθυνση Χωροταξίας. Αυτό λέει ότι μετά την απόφαση του Νομικού Συμβουλίου του Κράτους για ορισμένες δράσεις το Υπουργείο θα προχωρήσει. Επί λέξει στη σελίδα 5 αναφέρεται το εξής: "Θα προχωρήσουμε στην πληρωμή των δικαιούχων." 
Θα παρακαλέσω, λοιπόν, κύριε Υπουργέ, επειδή ξέρω το ήθος σας και τη λειτουργία σας, να συμφωνήσουμε, με αφορμή αυτήν την επερώτηση της Νέας Δημοκρατίας που την τιμά, να κάνουμε όλοι μαζί το εξής: 
Πρώτον, να απαλλαχθούν από τα καθήκοντά τους όλοι οι υπάλληλοι, όποιου βαθμού, που χειρίστηκαν είτε το συλλογικό πρόγραμμα είτε μέρος αυτού του προγράμματος.  Να απαλλαγούν, λοιπόν, όσοι υπάλληλοι ασχολήθηκαν με τον Κανονισμό 2078.
Δεύτερον, να μη γίνει καμιά πληρωμή, που αφορά τον Κανονισμό 2078. Γνωρίζω ότι ήδη έχετε ζητήσει, ως αχρεωστήτως καταβληθέντα, να επιστραφούν χρήματα. Να σταματήσει, όμως, εδώ ό,τι έγινε μέχρι τώρα. 
Τρίτον, κατά τον πιο επίσημο τρόπο, όπως ενημερώσατε την Ευρωπαϊκή Ένωση, να το κάνετε. 
Τέταρτον, να καλέσετε όλα τα κόμματα -προφανώς όχι σε αυτήν την Αίθουσα, αλλά στο Υπουργείο- για να δούμε όλοι μαζί τι κάνουμε σχετικά με τέτοιες περιπτώσεις, όπου προσβάλλεται η χώρα. Αν αυτό γινόταν τα πρώτα χρόνια της Ευρωπαϊκής Ένωσης, πιθανόν να υπήρχε κάποια δικαιολογία ότι δεν γνωρίζαμε καλά τις διαδικασίες. Τώρα, όμως, δεν υπάρχει καμιά απολύτως δικαιολογία να εκτίθεται η χώρα από την ασυνειδησία ορισμένων υπαλλήλων. 
Θέλω να γίνει απολύτως σαφές ότι δεν περιλαμβάνω μέσα σε αυτές τις κατηγορίες κανένα πρόσωπο από την πολιτική ηγεσία του Υπουργείου Γεωργίας, διότι θα ήταν άδικο και για το ήθος τους, αλλά και για την προσπάθειά τους. 
(Χειροκροτήματα)
ΠΡΟΕΔΡΕΥΩΝ (Παναγιώτης Σγουρίδης): Καλώς. Ορίστε κυρία Παπαδημητρίου. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Συγχαίρω τον κ. Κωνσταντίνου για την εισήγησή του. Είναι υπεύθυνος ρόλος κοινοβουλευτικού ανδρός μέσα στη Βουλή και είναι αξιοσημείωτο ότι προέρχεται από Κοινοβουλευτικό Εκπρόσωπο του κόμματος που σήμερα απολογείται. 
Κύριε Υπουργέ, βλέπω ότι "στρίβει η δουλειά". Μακάρι! Επιτέλους, κάντε κάτι! Εμείς είμαστε εδώ και δεν θα επιτρέψουμε να μη γίνουν αυτά. Οφείλω, όμως, να διορθώσω ορισμένα πράγματα. 
Συμφωνούμε ότι υπάρχουν δύο ομάδες δικαιούχων: οι λεηλατούντες κατά σύστημα και εκείνοι, οι οποίοι πράγματι θα μπορούσαν να είναι παραλήπτες και χρήστες των ευρωπαϊκών προβλέψεων, γεωργοί, επενδυτές ή ενοικιαστές. Και αυτούς μέσα στην ελεύθερη οικονομία τους αποδεχόμαστε, αρκεί να παράγουν έργο. Όμως, δεν υπάρχει καμία δικαιολογία ότι δεν λάβατε υπόψη, ως διαχρονική πολιτική ηγεσία, τις αιτιάσεις μας και τις καταγγελίες μας από το 1996. Αν δείτε τα Πρακτικά -και νομίζω ότι τα έχω ήδη καταθέσει και σε εσάς μέσα από ερώτηση- στην επιστολή που έστειλα στον κ. Τζουμάκα και στον κ. Σωτηρλή έχω φωτοτυπήσει τα ιδιόχειρα σημειώματα του κ. Κούμα. Παρέδωσα και στους δύο ογκώδεις φακέλους στο γραφείο τους και τους είπα: "Παιδιά, βοά η αγορά! Έλεος! Εδώ είναι στημένο μαγαζί!"
Και τους έδωσα και όλα τα απόρρητα έγγραφα επικοινωνίας των ιδιωτών με αυτό το στημένο μαγαζί. Έπρεπε να γράψει το "ΕΘΝΟΣ", για να φιλοτιμηθείτε - αν όντως φιλοτιμηθήκατε;
Δεν είναι αλήθεια, κύριε Πρόεδρε, ότι προσέφυγε το Υπουργείο Γεωργίας στον ΟΛΑΦ. Δεν είναι αλήθεια. Γνωρίζω πάρα πολύ καλά, γιατί επενέβη ο ΟΛΑΦ. Ο ΟΛΑΦ επενέβη διότι δημοσιογράφος ειδοποίησε. Ο ΟΛΑΦ παρενέβη διότι είχαν προσφύγει τινές εκ των ιδιοκτητών της Μιτζέλας, που διαφωνούσαν με την απάτη και δεν ήθελαν να εμπλακούν και δεν πήραν ποτέ τα χρήματα, τα οποία είναι ακόμα στο Ταμείο Παρακαταθηκών και Δανείων. Αυτοί ειδοποίησαν την Ευρωπαϊκή Ένωση. Το Υπουργείο όλο αυτό το διάστημα έκανε παραπλανητική πολιτική.
Καταθέσατε στα Πρακτικά, πιστεύω, το Πρακτικό των Ιωαννίνων της 28/01/2002, μαζί με τη δική σας παρέμβαση που το προκάλεσε και την απόφασή σας για Ε.Δ.Ε.. Σε αυτήν την Ε.Δ.Ε. είναι δυνατόν να είναι εισηγητής ο κ. Κούμας;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν είναι έτσι όπως τα λέτε.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Με συγχωρείτε, αλλά έχω τα έγγραφα εδώ, εκτός αν έχω άλλα εγώ και άλλα εσείς.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέτε άλλα.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Στον έλεγχο που διετάχθη για το 2001, πριν φύγει χωρίς συνταξιοδότηση ο κ. Κούμας, στην εντολή που έχω εγώ εδώ, αυτός ορίζεται εισηγητής. Και μέσα στο Πρακτικό γράφεται ότι ο κ. Κούμας πρότεινε τα εξής και μάλιστα συμπέρανε ο κ. Παπανικολάου.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ο προηγούμενος.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Ο κ. Παπανικολάου είναι μέτοχος σε εταιρεία, έχει κάνει δέκα οκτώ σχέδια -δήθεν- ανάπτυξης σε αυτό το νομό. Είναι απαράδεκτο να συνεχίζουν υπάρχοντες με τις καταγγελίες, που είναι κοινό μυστικό, μέχρι το 2001.
Χρειάστηκε, κύριε Υπουργέ, να υπάρχει η θυσία Παπαϊωάννου για να ξυπνήσει το Υπουργείο. Και δεν νομίζω ότι η απάντησή σας προς τον ΟΛΑΦ, την οποία επίσης θα καταθέσω για τα Πρακτικά, είναι συνεπής με όσα -έστω και αργά, αναγνωρίζω ότι είναι σωστά- είπατε σήμερα. Η απάντησή σας στην επιστολή της 12/12 του ΟΛΑΦ προς εσάς είναι ότι είναι δύσκολα τα πράγματα, ότι φαίνεται ότι μπορεί και να μετέχουν, ότι πρέπει να διορθωθούν τα πράγματα και ότι δίνετε εντολή, επειδή αυτοκτόνησε ο Παπαϊωάννου, να ελεγχθεί εάν τα πράγματα ορθώς και επιλεξίμως προωθούνται.
Εάν, δηλαδή, δεν αυτοκτονούσε ο Παπαϊωάννου...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πού είναι η ευαισθησία;
ΕΛΙΣΑΒΕΤ ΠΑΠΑΔΗΜΗΤΡΙΟΥ: Μα, τι ευαισθησία μου λέτε εδώ;
Το πρώτο που έπρεπε να κάνετε είναι να ζητήσετε από το εισαγγελέα να γίνει πραγματογνωμοσύνη του σημειώματος. Από αυτά που διάβασα εγώ σε εφημερίδες και από αυτά που μου καταμαρτυρούν γνωστοί των δικηγόρων της οικογενείας φαίνεται ότι υπάρχουν τρεις γραφικοί χαρακτήρες στο έγγραφο. Είναι αλήθεια ή όχι; Δεν έπρεπε ο νομάρχης -και φίλος σας- κ. Ζορμπαλάς, που αλλάζει τις αποφάσεις κατά πώς του γνέφετε κάθε φορά, να το ζητήσει αυτό ως προϊστάμενος της Διεύθυνσης Αγροτικής Ανάπτυξης;
Πιστεύω, λοιπόν, ότι πράγματι είναι υπερήμερο το ενδιαφέρον σας. Πράγματι υπάρχει εκτεταμένη απάτη στο Υπουργείο Γεωργίας. Εύχομαι ολόψυχα να είναι προ των πυλών το ενδιαφέρον σας να αναστραφεί αυτό το κλίμα.
Εμείς είμαστε εδώ -και πάρτε το καλά υπόψη σας- για να σας βοηθήσουμε, με πρώτο τον Αρχηγό της Νέας Δημοκρατίας που πρόσφατα είπε πάλι "όχι δικός μας, ό,τι να 'ναι". Γνωρίζουμε ότι παντού η απάτη είναι διακομματική. Και εν πάση περιπτώσει αγωγή δεν μαθαίνουν οι άνθρωποι στα κόμματα ούτε είναι σχολές σαβουάρ βιβρ (savoir vivre) και σαβουάρ φαιρ (savoir faire) τα κόμματα. Θέλω όμως να πιστεύω ότι εμείς απομακρύνουμε πάρα πολύ εύκολα και γρήγορα τους ανθρώπους, που είναι απατεώνες μεταξύ μας.
Τώρα, εσείς γιατί τους κάνατε τους δικούς μας επιόρκους και διευθυντές, δεν μπορώ να καταλάβω. Ή μυρίζεστε ότι έρχεται η εξουσία σε μας και θέλετε τη συνέχιση -σας την επιβάλλουν οι συνέταιροί τους- του ξεκοκαλίσματος ή θέλετε σώνει και καλά -μια και την πάθατε σε διοικητικό επίπεδο- να πείτε ότι υπάρχει συμμετοχή.
Επομένως εμείς σας αποδεσμεύουμε. Τιμωρείστε όλους από όπου και αν έρχονται. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αξιοκρατικά τους τοποθετήσαμε.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Αυτό θα είναι το πρώτο αξιοκρατικό κρούσμα στα είκοσι χρόνια του ΠΑ.ΣΟ.Κ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Να μην βαπτίζουμε την αξιοκρατία σκάνδαλο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Θα καταθέσω, κύριε Πρόεδρε,  το πόρισμα 4.5.2001 που αμφισβητείται, για να δείτε στη σελίδα δύο ότι εισηγητής παραμένει ο κ. Κούμας και να δείτε στις σελίδες δέκα και έντεκα ότι τελικά περνάει η άποψη του κ. Παπανικολάου. 
Θέλω να πω κάτι στον Κοινοβουλευτικό Εκπρόσωπο. Όντως δημοσιεύθηκε στις Βρυξέλλες στο ΦΕΚ Ευρωπαϊκών Κοινοτήτων ο Κανονισμός το 1992, κάπου δεκατρείς μήνες πριν πέσει η κυβέρνηση της Νέας Δημοκρατίας. Δεν νομίζω ότι υπάρχει προηγούμενο Κανονισμού και προηγούμενο χώρας ευρωπαϊκής, που να μπορούσε να κάνει τις αναγκαίες εθνικές παρεμβάσεις, ώστε να αρχίσει η υλοποίηση του Κανονισμού. Αν θέλετε, να πούμε εμείς ότι ευθυνόμαστε για τους δεκατρείς μήνες που πέρασαν άπρακτοι. Τι θα πρέπει να πείτε εσείς για τα έντεκα χρόνια που έχουν περάσει και για την έναρξη το 1996 με προεντάξεις σε μη υπάρχουσες εταιρείες -φαντάσματα- στην υλοποίηση εταιρειών, όχι φαντασμάτων, αλλά συμμορίας απατεώνων -γιατί αυτό είναι που έγινε- και στη συνέχεια για πολιτική κώφευση στις καταγγελίες που σας έδωσα από αυτήν την Αίθουσα, που έπρεπε να λαμβάνονται υπόψη πολύ περισσότερο από την εφημερίδα. 
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Κάποια στιγμή και οι Υπουργοί και οι Βουλευτές του ΠΑ.ΣΟ.Κ. θα πρέπει να σέβονται το Κοινοβούλιο περισσότερο  από την υπερδομή των εφημεριδάδων. 
(Στο σημείο αυτό η Βουλευτής κα Παπαδημητρίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τασούλας έχει το λόγο.
         ΚΩΝΣΤΑΝΤΙΝΟΣ ΤΑΣΟΥΛΑΣ: Θα ήθελα να προβώ σε μία ωρολογιακή, όχι βόμβα άλλα διόρθωση. Η έννοια του διακομματικού σκανδάλου είναι εσφαλμένη, διότι τα σκάνδαλα έχουν να κάνουν και βαρύνουν αυτούς που είναι επιφορτισμένοι με την αποτροπή τους. Η ιδεολογία ή η τυχόν ιδεολογία εκείνων, οι οποίοι τα διαπράττουν, είναι ένα ζήτημα που δεν έχει  καμία σχέση με αυτά. Είναι τριτεύον θέμα τι ενδεχομένως πρεσβεύουν ως κοσμοθεωρία αυτοί οι οποίοι διαπράττουν σκάνδαλα. Τα σκάνδαλα βαρύνουν εκείνους οι οποίοι οφείλουν να τα αποτρέπουν, επαναλαμβάνω, και εν προκειμένω δεν ήταν διακομματικό.
	Η κα Παπαδημητρίου πριν από πολλά χρόνια, ως φωνή βοώσης εν τη ερήμω, μιλάει για αυτό το ζήτημα και δεν λήφθηκε υπόψη. Για να επαναλάβω τον ποιητή: "Δεν λάβατε υπόψη τα σοβαρά γραφόμενα του Αρτεμιδώρου". Και ο Καίσαρας που δεν τα έλαβε σοβαρά υπόψη του είχε συνέπειες, το Υπουργείο Γεωργίας που δεν έλαβε υπόψη τα σοβαρά καταγγελλόμενα της κας Παπαδημητρίου επίσης έχει συνέπειες πολιτικές, που εσείς ο ίδιος αναγνωρίσατε ότι υπάρχουν σε συνέντευξή σας στην ιδιαίτερή μας πατρίδα, αλλά και συνέπειες που έχουν να κάνουν με όλη αυτήν εδώ την αντιπαράθεση, που δεν είναι καθόλου ευχάριστη, ούτε για μας ούτε βεβαίως για σας. 
	Η ιστορία των οικοπάρκων θέτει και μία άλλη διάσταση του θέματος που δεν έχει να κάνει με αυτά που είπαμε, με τα χαρτιά που κατατέθηκαν, με αυτά που θα βρει η Εισαγγελία Πρωτοδικών Ιωαννίνων, η οποία, πληροφορώ το Τμήμα, έχει διατάξει τακτική ανάκριση ασκήσασα ποινική δίωξη για κακουργηματική απάτη in ram -δηλαδή όχι ακόμη εναντίον προσώπων, αλλά για τα αδικήματα και θα βρεθούν τα πρόσωπα- εις βάρος της Ευρωπαϊκής Ενώσεως και εις βάρος του ελληνικού δημοσίου. Αυτά θα βρεθούν. 
	Αυτό που θα ήθελα να τονίσω εδώ με την ευκαιρία αυτή, είναι η πρεμούρα που υπάρχει τελευταία στις υπηρεσίες να μην ευνοούνται από τέτοια προγράμματα οι φυσικοί αποδέκτες τους.
Μιλήσατε για την Τοπική Αυτοδιοίκηση. Είδα στο πόρισμα του κ. Κοντόλαιμου ότι οι βοσκότοποι κακώς περιελήφθησαν στις εκτάσεις. Αναφέρεται στα δασολίβαδα, τα χορτολίβαδα κ.λ.π. Η κοινή όμως υπουργική απόφαση, η οποία ελήφθη υπόψη, ομιλεί για αυτά τα πράγματα. Και η Τοπική Αυτοδιοίκηση δεν πήγε απευθείας, όπως ξέρετε, ως νομικό πρόσωπο δημοσίου δικαίου, πήγε μέσω νομικών προσώπων ιδιωτικού δικαίου και προσπάθησε -ούτε με δόλο ούτε με άλλες προθέσεις που δεν υπάρχουν εξ ορισμού εκεί- να μπει στο πρόγραμμα, να αντλήσει πόρους που θα τη βοηθήσουν να επιβιώσει. Δεν μπορούμε σήμερα να μιλάμε για ευθύνες της Τοπικής Αυτοδιοίκησης, όταν ο ογκόλιθος των ευθυνών αφορά άλλους. 
Τελειώνω, κυρία Πρόεδρε, λέγοντας ότι αυτή η τάση που υπάρχει να μην ευνοούνται οι φυσικοί δικαιούχοι αυτών των προγραμμάτων είναι εκτεταμένη. Έχει να κάνει με το 2% που δίνει το Υπουργείο Ανάπτυξης στους δήμους από τα μικρά υδροηλεκτρικά έργα. Ξέρετε εσείς, κύριε Υπουργέ, ότι υπάρχουν δήμοι και στην περιφέρειά μας, όπως ο Δήμος Ευρυμενών, που έχουν πετύχει το 10% και τους το αρνείται η πολιτεία. 
Έχει να κάνει με την άρνηση της ΔΕΗ να αγοράσει ξύλα από τους συνεταιρισμούς και φέρνει από τη Ρωσία. Έχει να κάνει με το πρόγραμμα αυτό, που αντί να διαδοθεί παντού -όχι με έγγραφα και με ημερομηνίες και με αριθμούς πρωτοκόλλου, αλλά να γίνει προπαγάνδα αυτού του προγράμματος εγκαίρως για να λάβουν μέρος αγρότες πραγματικοί και κτηνοτρόφοι πραγματικοί και οι ΟΤΑ μέσω των νομίμων διαδικασιών- ερχόμαστε σήμερα εμείς να παριστάνουμε τους εισαγγελείς και εσείς να προσπαθείτε να δικαιολογήσετε τα αδικαιολόγητα. Αυτή δεν είναι στάση κράτους, δεν είναι σωστή συμπεριφορά. 
Νομίζω πως πρέπει με αφορμή και αυτήν τη συζήτηση και όσα είπε και ο κ. Κωνσταντίνου να ξεκινήσει μία αντίστροφη πορεία στο Υπουργείο, να στραφούν οι πόροι προς εκεί που απευθύνονται και οι υπεύθυνοι να τιμωρηθούν, όχι επειδή μας "σέρνει"η δικαιοσύνη προς τα εκεί, αλλά επειδή το ίδιο το κράτος εφαρμόζει την αρχή: "ο τρώσας και ιάσεται".
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τσιπλάκος έχει το λόγο. 
ΑΡΙΣΤΕΙΔΗΣ ΤΣΙΠΛΑΚΟΣ: Κυρία Πρόεδρε, ύστερα από την αγόρευση του κυρίου Υπουργού, εγώ προσωπικά πιστεύω ότι παρά τις παραλείψεις, τις καθυστερήσεις και την ολιγωρία την οποία έδειξε, θα προχωρήσουμε στην πλήρη κάθαρση του θέματος και γι' αυτό δεν ήθελα να πάρω το λόγο.
Πήρα όμως το λόγο με αφορμή μία κουβέντα του κ. Κωνσταντίνου. Νομίζω ότι πρέπει να σταματήσει η παραπλάνηση της Βουλής και η υποβάθμιση του έργου των προηγουμένων συναδέλφων στα διάφορα Υπουργεία. Είπε ο κ. Κωνσταντίνου ότι η Νέα Δημοκρατία υπέβαλε το πρόγραμμα "ΣΠΑ Ανάπτυξης" το Σεπτέμβριο του 1993 και επειδή δεν ήταν σωστό το πρόγραμμα, το απέσυρε το ΠΑΣΟΚ και υπέβαλε το δικό του πρόγραμμα με καθυστέρηση οκτώ μηνών. 
Εγώ προτείνω στον κ. Κωνσταντίνου, ο οποίος απουσιάζει, να βάλουμε ένα στοίχημα. Αν το πρόγραμμα το οποίο υπέβαλε η Νέα Δημοκρατία έχει από τις επτακόσιες σελίδες διαφορά μισής σελίδας με το πρόγραμμα που υπέβαλε με καθυστέρηση οκτώ μηνών το ΠΑΣΟΚ, εγώ θα παραιτηθώ από Βουλευτής. Δεσμεύεται το ίδιο και ο κ. Κωνσταντίνου; 
Δεν είναι δυνατόν να έρχονται εδώ στη Βουλή και να λένε τέτοια πράγματα. Έκαναν την αθλιότητα για λόγους κομματικούς να καθυστερήσουν το πρόγραμμα και να υποβάλουν το ίδιο πρόγραμμα μετά από οκτώ μήνες και από πάνω κατηγορούν τη Νέα Δημοκρατία ότι δεν ήταν σωστό το πρόγραμμά της. Δεν είναι μόνο η μισή σελίδα είναι και άλλες τρεις σελίδες ακόμα. Αυτές οι τρεις σελίδες είναι η εισαγωγή που φέρνουν την υπογραφή τη δική μου και τις άλλαξαν για να φέρουν την υπογραφή του κ. Ρωμαίου. 
Όλο το άλλο πρόγραμμα των επτακοσίων σελίδων, κυρία Πρόεδρε, είναι το ίδιο. Έκανα αυτήν τη δήλωση για να το αντιπαραβάλλουμε και αν δεν είναι το ίδιο, δεσμεύομαι να παραιτηθώ από Βουλευτής. Κάποτε πρέπει να σταματήσει εδώ στη Βουλή αυτή η παραπλάνηση, η αθλιότητα και η κατασυκοφάντηση του έργου των προηγουμένων Υπουργών!
Θέλω να πω και κάτι άλλο με αυτήν την ευκαιρία. Έχει ειπωθεί πολλές φορές μέσα από τη Βουλή ότι το Α΄ Κοινοτικό Πλαίσιο Στήριξης δεν είχε την ποιότητα, ότι κατασπαταλήθηκε και πως το Β΄ Κοινοτικό Πλαίσιο Στήριξης καθυστέρησε για να έχει καλύτερη ποιότητα.
Δεν θα πω τίποτε άλλο, κυρία Πρόεδρε. Θα αναφερθώ μόνο στην επίσημη έκθεση της Ευρωπαϊκής Ένωσης που αξιολόγησε το Α΄ Κοινοτικό Πλαίσιο Στήριξης. Είπε ότι εγκαίρως, χωρίς διετή παράταση, αξιοποιήθηκαν όλοι οι πόροι και ότι επιτεύχθηκαν και οι έξι στόχοι που είχαν τεθεί από την Ευρωπαϊκή Ένωση για το Α΄ Κοινοτικό Πλαίσιο Στήριξης. Και μάλιστα δικαιολογεί, λόγω των νέων συστημάτων που εφάρμοσε η Κυβέρνηση, των προοδευτικών συστημάτων, τη χρησιμοποίηση του ιδιωτικού τομέα. 
Κάποτε, λοιπόν, πρέπει να σταματήσει αυτή η συκοφάντηση του έργου των προηγουμένων Υπουργών, διότι πράγματι είναι εντελώς παράλογο για μία αθλιότητα που έκανε η Κυβέρνηση να καθυστερήσει το πρόγραμμα για οκτώ μήνες και να κατηγορείται από πάνω η Νέα Δημοκρατία. 
Έχω παρακολουθήσει σαν υπεύθυνος από το κόμμα μου ολόκληρη την πορεία του Β΄ Κοινοτικού Πλαισίου Στήριξης. Όλες οι προηγούμενες καταγγελίες μας για κακοδιαχείριση αφορούσαν απλώς αβελτηρία και αδιαφορία των αρμοδίων για την ενεργοποίηση των προγραμμάτων, αφορούσαν κακοτεχνίες και σε όποιες περιπτώσεις είχαμε παράνομες πληρωμές τουλάχιστον οι ενδεχόμενες αυτές κρατούσαν τα στοιχειώδη προσχήματα.
Αυτά που αποκαλύφθηκαν σήμερα δεν νομίζω να έχουν το προηγούμενό τους. Η κυνικότητα των πρωταγωνιστών της όλης ιστορίας μάς αφήνουν κατάπληκτους. Είναι τόσο σίγουροι για την ατιμωρησία τους, που δεν διστάζουν να ιδρύσουν εταιρείες για να καρπούνται τα κοινοτικά χρήματα, μη υπολογίζοντες τις συνέπειες τις οποίες θα έχουν.
Εκείνο που έχει σημασία είναι ότι ό,τι έγινε έγινε. Έχουμε υποχρέωση όλοι -και συμφωνώ με τον κύριο Υπουργό- να γίνει μια κάθαρση, να μπει το νυστέρι βαθιά, να ξεκαθαρίσει αυτή η υπόθεση και οι υπεύθυνοι να πάνε στον εισαγγελέα και να αποδώσουν.
Θέλω επίσης να πω και το εξής. Δεν είναι μόνο, κύριε Υπουργέ, το ότι θα ζητήσει τα χρήματα πίσω από αυτούς. Με τους νέους κανονισμούς αυτές οι ατασθαλίες δημιουργούν και πρόστιμα στο ελληνικό κράτος, που αυτά θα πρέπει να μας απασχολήσουν και αν εμείς προχωρήσουμε γρήγορα και καθαρίσουμε μόνοι μας την υπόθεση θα γλιτώσουμε τουλάχιστον τα πρόστιμα. Αυτά είχα να πω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κυρία Πρόεδρε, η σημερινή συζήτηση της επίκαιρης επερώτησης της Νέας Δημοκρατίας έδειξε ότι ο πολιτικός κόσμος της χώρας μας -και η Κυβέρνηση και η Αξιωματική Αντιπολίτευση- μπορούν να ορθώσουν ένα τείχος στα παντός είδους τρωκτικά που λυμαίνονται αυτήν τη χώρα. Μπορούν να αντιστρέψουν το κακό κλίμα, που υπάρχει και την εικόνα της χώρας μας που βγαίνει προς τα έξω. Γιατί σίγουρα δεν πλήττεται μόνο η Κυβέρνηση, πλήττεται η συνολική εικόνα της χώρας μας με τέτοιου είδους σκάνδαλα, εντός ή εκτός εισαγωγικών. Έχουμε υποχρέωση και στη γενιά μας, αλλά και στις επερχόμενες γενιές, να δείξουμε ότι ο πολιτικός πολιτισμός μας επιβάλλει να ορθώσουμε ένα πολιτικό τείχος σε όλους αυτούς που λυμαίνονται τη χώρα.
Στα στοιχεία της επερώτησης τώρα, θα ήθελα να τονίσω στον κύριο Υπουργό ότι στις 31 Οκτωβρίου του 2001 η Διεύθυνση Χωροταξίας και Προστασίας του Περιβάλλοντος του Υπουργείου του με έγγραφό του υπέβαλε αίτημα στο Νομικό Συμβούλιο του Κράτους για να γνωματεύσει αν τα διακόσιες χιλιάδες στρέμματα, τα οποία εντάχθηκαν στο Πρόγραμμα εντάχθηκαν παρανόμως ή όχι. Το Νομικό Συμβούλιο του Κράτους στις 31 Δεκεμβρίου απάντησε και η απάντηση έδειξε με τη γνωμάτευση αυτή πασίδηλα ότι όλες οι εκτάσεις, περίπου διακόσιες χιλιάδες στρέμματα, παρανόμως είχαν ενταχθεί στο Πρόγραμμα της εικοσαετούς αγρανάπαυσης κι ότι δεν τίθεται θέμα απένταξης των μη επιλέξιμων εκτάσεων, αλλά απένταξης συνολικά όλων των εταιρειών από το πρόγραμμα.
Το μήνυμα που μπορεί να βγει εδώ μέσα, όπως τόνισε και ο Κοινοβουλευτικός Εκπρόσωπος του ΠΑΣΟΚ, είναι: "εδώ και τώρα, κύριε Υπουργέ, απένταξη όλων των εταιρειών και επιστροφή εντόκως όλων των ενισχύσεων που εισέπραξαν οι εταιρείες αυτές και, θα έλεγα, τα τρωκτικά που αλλοιώνουν την εικόνα της χώρας μας προς τα έξω".
Η δε απάντηση την οποία έδωσε το Υπουργείο σας στο Γραφείο Απάτης της Κομισιόν, στον OLAF, είναι μια προσπάθεια συγκάλυψης ή παραπληροφόρησης, μια προσπάθεια να πέσει η υπόθεση στα μαλακά. Πιστεύω ότι το μήνυμα το οποίο βγαίνει από εδώ μέσα και με την τοποθέτησή σας, κύριε Υπουργέ, αλλά και με τις τοποθετήσεις όλων των επερωτώντων Βουλευτών, είναι ότι δεν πρέπει να υπάρχει συγκάλυψη, ότι εδώ και τώρα πρέπει να προχωρήσουμε σε μια κάθαρση αυτού του Προγράμματος, ότι  όλοι οι υπάλληλοι οι οποίοι με τον άλφα ή βήτα τρόπο από το 1992 και μετά ενεπλάκησαν στην υπόθεση αυτή πρέπει να απεμπλακούν, να αλλάξουν και επίσης να υπάρξει παραδειγματική τιμωρία όλων των υπευθύνων. Και ιδιαίτερα κάποτε πρέπει να δούμε -αν δεν το κάναμε πριν από ορισμένα χρόνια ας το κάνουμε και τώρα- τα ίδια ονόματα, τα οποία συμμετέχουν είτε ως εταίροι είτε ως διαχειριστές σε όλες αυτές τις εταιρείες σε όλη την επικράτεια, τις σχέσεις μεταξύ τους, πώς είναι δυνατόν να συντάσσουν τα ίδια συμβόλαια στον ίδιο συμβολαιογράφο και τι σχέσεις υπάρχουν μεταξύ υπηρεσιακών παραγόντων του Υπουργείου Γεωργίας.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξηντλήθησαν οι δευτερολογίες των Βουλευτών.
Ορίστε, κύριε Υφυπουργέ, έχετε το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα να δώσω μερικές διευκρινίσεις. Θα ξεκινήσω από το τέλος. Η προσφυγή της εταιρείας "ΕΥΡΟΒΙΟΠΑΡΚ" στο Συμβούλιο Επικρατείας βεβαιώνει κατά τον καλύτερο τρόπο για τις ενέργειες που έχει κάνει η Κυβέρνηση και το Υπουργείο Γεωργίας και απαντά ουσιαστικά στα ερωτήματα εάν είναι διατεθειμένο το Υπουργείο να απεντάξει τις εταιρείες, να απεντάξει προγράμματα και να εισπράξει τα χρήματα που έχουν δοθεί. Όμως κι εδώ εκτιμώ ότι πάει να γίνει μία διαστρέβλωση των ίδιων των αποφάσεων του Συμβουλίου της Επικρατείας. 
Με αίτηση της εταιρείας "ΕΥΡΟΒΙΟΠΑΡΚ" ζητείται η χορήγηση προσωρινής διαταγής της αναστολής της απόφασης του Υπουργού Γεωργίας για την αναστολή του προγράμματος "μακροχρόνια παύση εκμετάλλευσης γεωργικών γαιών". Αποτέλεσμα: Το αίτημα έκδοσης προσωρινής διαταγής απορρίφθηκε από τον Πρόεδρο του Δ΄ Τμήματος του Συμβουλίου της Επικρατείας. Η αίτηση αναστολής εκτέλεσης της προηγουμένης  απόφασης του Υφυπουργού Γεωργίας θα συζητηθεί κατά πάσα πιθανότητα εντός του Ιουλίου. Έχουμε επίσης και αίτηση ακύρωσης κατά της απόφασης του Υφυπουργού Γεωργίας. Δικάσιμος για τη συζήτηση της αίτησης ακύρωσης ορίστηκε η 21.1.2003. Έχουμε, λοιπόν, τη δεύτερη αίτηση της ίδιας εταιρείας, αίτηση για αναστολή εκτέλεσης της 85643 και της 596/18.2.2002 απόφασης του Υφυπουργού Γεωργίας με θέμα "Αποβολή της "ΕΥΡΟΒΙΟΠΑΡΚ ΕΠΕ" από το πρόγραμμα της μακροχρόνιας παύσης εκμετάλλευσης γεωργικών γαιών". Αποτέλεσμα  από την απόφαση του Συμβουλίου της Επικρατείας. Και στην αίτηση αυτή υπάρχει και αίτημα έκδοσης προσωρινής διαταγής, το οποίο έγινε εν μέρει δεκτό από τον Πρόεδρο του Δ΄ Τμήματος του Συμβουλίου της Επικρατείας. Με τη διαταγή αυτή διατάχθηκε αναστολή της εκτέλεσης μέχρι να εκδοθεί απόφαση της Επιτροπής Αναστολών του Συμβουλίου της Επικρατείας με τις εκκρεμούσες αιτήσεις αναστολής των προηγούμενων αποφάσεων του Υφυπουργείου Γεωργίας σε ό,τι αφορά την αναζήτηση από την εταιρεία των αχρεωστήτως καταβληθέντων. 
Η αίτηση χορήγησης προσωρινής διαταγής απορρίφθηκε ως προς τα υπόλοιπα κεφάλαια της απόφασης του Υφυπουργού, η αίτηση ακύρωσης κατά της 85643 και της 596 της οποίας η δικάσιμος ορίστηκε, όπως είπα πριν, για την 21.1.2003. Ως προς την αποβολή της εταιρείας από το πρόγραμμα αυτό παραμένει σε ισχύ, σύμφωνα με την απόφαση του Συμβουλίου της Επικρατείας για να αποδώσουμε την ακρίβεια της απόφασης του Συμβουλίου της Επικρατείας.
Δεν είχα διάθεση να δώσω το χρονικό των ενεργειών του Υπουργείου Γεωργίας κι εμού για τις ενέργειες που έγιναν από ένα χρονικό σημείο και μετά. Είμαι υποχρεωμένος όμως, μετά από αυτά που ακούστηκαν, να καταθέσω όλα τα έγγραφα στα Πρακτικά της Βουλής, για να δει ο καθένας και να ελέγξει όλες αυτές τις πράξεις που έγιναν όλο αυτό το διάστημα. 
Θέλω τώρα να μιλήσω και να ευχαριστήσω τους συναδέλφους της Νέας Δημοκρατίας, γιατί συμφωνούμε απόλυτα ότι καμία συγκάλυψη δεν μπορεί να υπάρξει όσο ψηλά κι αν βρίσκονται όσοι διαχειρίζονται κατ' αυτόν τον τρόπο κοινοτικά προγράμματα και θα πρέπει να αποδίδονται οι ευθύνες. Εκτιμώ πως παρ' ότι το Υπουργείο Γεωργίας είχε τις εκθέσεις από τα πορίσματα όχι μόνο από το Νομό Ιωαννίνων, γιατί έχουν ολοκληρωθεί τα πορίσματα απ' όλη την Ελλάδα, ζήτησε τη συνδρομή όχι μόνο γι' αυτό που έγινε στα Γιάννενα. Στο πόρισμα που υπάρχει εκεί καταγράφονται όλες οι αξιόποινες πράξεις για τις οποίες πρέπει να παρέμβει η δικαιοσύνη και ήδη έχει κατατεθεί το πόρισμα στη δικαιοσύνη για δεύτερη φορά μετά το πρώτο πόρισμα του Υπουργείου Γεωργίας- αλλά και στις άλλες περιοχές όπου ολοκληρώνεται το πόρισμα, απ' ό,τι μου είπε σήμερα ο Ειδικός Γραμματέας του Σώματος Ελεγκτών Δημόσιας Διοίκησης. Εκτιμώ δε ότι δεν θα κάνει τίποτε άλλο παρά κατά μεγάλο μέρος να επιβεβαιώνει αυτά που επιβεβαιώθηκαν και από τις Επιτροπές Ελέγχου τις συγκεκριμένες του Υπουργείου Γεωργίας, που έχει συγκροτήσει εδώ κι ένα χρόνο. 
Για την ατιμωρησία ή όχι των υπαλλήλων πρέπει να πω δύο πράγματα. Επικεντρώνουμε εδώ σ' ένα πρόσωπο. Όμως δεν είναι ένα το πρόσωπο που κινεί τα νήματα. Πιστεύω ότι εάν επικεντρώσουμε μόνο σ' ένα πρόσωπο, εάν ρίξουμε δηλαδή το ανάθεμα πιθανά εκεί που βλέπουμε το φως ή εκεί που κτυπά το φως -γιατί όλα κτυπούν με προβολείς πάνω σ' αυτό το πρόσωπο- μάλλον συγκάλυψη θα κάνουμε. 
Όμως εκτιμώ ότι πρέπει να υπάρχει πολύ μεγαλύτερη διασύνδεση και σ' άλλες υπηρεσίες όχι μόνο της χώρας μας, αλλά και της Κοινότητας, οι οποίες -εάν θέλετε- λειτουργούν κατ' αυτόν τον τρόπο. Γι' αυτό, λοιπόν, εκτιμώ ότι δεν πρέπει να κεντράρουμε μόνο σ' ένα πρόσωπο. Παρ' όλα αυτά αυτές καταγράφονται στο πόρισμα και έχουν πάει στον εισαγγελέα για τις συγκεκριμένες πράξεις.
Επίσης η Ε.Δ.Ε. που είχε διαταχθεί ήταν αυτή που ανάγκασε ορισμένους υπαλλήλους να κάνουν χρήση του Υπαλληλικού Κώδικα και να μην είναι σήμερα στην υπηρεσία του Υπουργείου Γεωργίας, να μην είναι δημόσιοι λειτουργοί. Όμως, παρά ταύτα, οι ευθύνες τους από το πόρισμα των επιτροπών τους ακολουθούν.
Εάν θέλουμε να είμαστε ειλικρινείς χωρίς να κάνουμε παρελθοντολογία, θα πρέπει να πω ότι για να λειτουργήσει ένα πρόγραμμα κάπου στήνεται ένα πλαίσιο, για να υπάρξει ένας κανονισμός ή ένα πρόγραμμα της Ευρωπαϊκής Ένωσης, υπάρχει μια προεργασία. Πρέπει να σας πω ότι αυτό το πρόγραμμα ουσιαστικά εγκρίθηκε ή βγήκε στον αέρα σαν πρόγραμμα από την Ευρωπαϊκή Ένωση το 1992. Όμως προετοιμαζόταν πολύ και πριν από το 1992. 
Άρα, λοιπόν, το πλαίσιο για να στηθεί και να εδράσει όλη αυτή η υπόθεση έρχεται από πολύ μακριά και όχι γιατί έτυχε να είναι κυβέρνηση η Νέα Δημοκρατία το 1992. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Υπήρχε άλλος κανονισμός τότε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αναφέρω απλώς το πλαίσιο για το συγκεκριμένο κανονισμό που θα μπορούσε να βάλει δικλείδες ασφαλείας, αυτό δηλαδή που κάνουμε εμείς τώρα.
Θέλω εδώ να διαβεβαιώσω ότι με την υπουργική απόφαση για την πληρότητα του φακέλου πληρωμής, υπάρχουν όλα εκείνα τα δικαιολογητικά που δεν επιτρέπουν σε κανένα να παρανομήσει. Η υπουργική απόφαση φιλτράρει όλες τις διαδικασίες και τα δικαιολογητικά που χρειάζονται για να πληρωθεί ένας φάκελος και ξεκαθαρίζει απόλυτα ότι δεν πρόκειται να γίνει καμία πληρωμή η οποία δεν είναι σύννομη.
Θέλω να κάνω άλλη μια διευκρίνιση. Γίνεται μια συζήτηση εάν εντάχθηκε ή όχι δασική έκταση. Είναι άλλο το αν εντάχθηκε δασική έκταση και αν θα γίνει αποβολή του προγράμματος ή συγκεκριμένης έκτασης και άλλο το θέμα των βοσκοτόπων, για το οποίο, κύριε Τασούλα, δεν πρέπει να υπάρχει σύγχυση.
Στο Νομό Ιωαννίνων ή και σε άλλες περιοχές δεν έχουν πρόβλημα εάν εντάχθηκαν ή όχι βοσκότοποι ή εάν οι βοσκότοποι ονομάζονται δασικές εκτάσεις. Το πρόβλημα που έχουμε είναι η μη τήρηση της σύμβασης. Δεν έχουμε, λοιπόν, τηρήσει τη σύμβαση. Ήταν υποχρεωμένος αυτός που εντάσσει μια περιοχή, μια έκταση να τηρεί κάποιες προϋποθέσεις. Η μια απ' αυτές είναι η μη βόσκηση και η δεύτερη -η βασική- είναι να μη γίνεται κυνήγι, άρα, λοιπόν, να επιτρέπεται εκεί να αναπαραχθούν όλα τα είδη της χλωρίδας και της πανίδας. 
Καταλαβαίνετε, λοιπόν, ότι σε καμία περίπτωση δεν πρέπει να συγχέεται η αποβολή από τα προγράμματα των εταιρειών των Ιωαννίνων και αυτών που απεντάχθηκαν και αυτών που στη συνέχεια θα απενταχθούν και σ' άλλες περιοχές. Αυτό γίνεται, γιατί δεν τηρούν συμφωνία. 
Τι ακριβώς κάνει το Υπουργείο Γεωργίας μ' αυτόν τον κανονισμό που αναφέρει το σχέδιο και πού βρισκόμαστε σήμερα; Εγκρίνει το σχέδιο περιβαλλοντικής διαχείρισης. 
Έχουμε εδώ μια αρχιτεκτόνισσα. Η κα Παπαδημητρίου ξέρει πολύ καλά ότι βγάζει ως αρχιτέκτονας ένα πάρα πολύ καλό σχέδιο. Το δίνει στον κατασκευαστή για να το κατασκευάσει. Εάν η κα Παπαδημητρίου δεν είναι η επιβλέπουσα μηχανικός που θα λέει τι θα κατασκευαστεί, ο κατασκευαστής παίρνει ένα σχέδιο και αντί να εφαρμόσει το σχέδιο της κας Παπαδημητρίου, κάνει δικές του διαρρυθμίσεις, κάνει το σπίτι όπως θέλει ή ρίχνει -εάν θέλετε- με άλλον επιβλέποντα τα τσιμέντα όπως θέλει, για να έχει δικές του ευκολίες, αγνοώντας τις υποχρεώσεις της στατιστικής μελέτης και τα υπόλοιπα.
Στην προκειμένη περίπτωση το Υπουργείο Γεωργίας έχει την ευθύνη της έγκρισης του προγράμματος της μελέτης. Από κει και πέρα η ευθύνη ανήκει στον ενδιάμεσο φορέα υλοποίησης των προγραμμάτων, που είναι οι νομαρχιακές αυτοδιοικήσεις. 
Αυτό σημαίνει ότι οι Διευθύνσεις Γεωργίας έχουν την ευθύνη να κάνουν τη σύμβαση, να υπογράψουν τη σύμβαση, να επιβλέπουν -και συνεχώς και κατά διαστήματα- και να υπάρχει και υποχρεωτικός απολογιστικός έλεγχος στο τέλος του χρόνου. Επιπλέον όταν συμπληρώνεται πενταετία, πρέπει να υπάρχει πλήρης απολογισμός των εργασιών του έργου. Αυτά είναι ευθύνη της τοπικής κοινωνίας και της Νομαρχιακής Αυτοδιοίκησης. Αυτό το γνωρίζετε και ξέρετε πολύ καλά.
Θα πρέπει να πω ότι σ' αυτήν τη φάση, που βρισκόμαστε σήμερα και με τη δική σας συμβολή, δεν πρόκειται να επιτρέψουμε σε κανένα να ξεφύγει και να διαφύγει των ευθυνών του γι' αυτό που έχει διαπράξει.
Επίσης θα πρέπει να πω -απαντώντας και στην αιτίαση του κ. Τσιπλάκου-  ότι από τη στιγμή που η Επιτροπή Γεωργίας και στη συνέχεια η Επιτροπή της Ευρωπαϊκής Ένωσης θα μας εγκαλέσει ότι εισπράξαμε χρήματα από ένα πρόγραμμα που δεν λειτούργησε, σωστά ότι είναι πολύ θετικό ότι η κάθαρση η οποία γίνεται και ο τρόπος που έχει παρέμβει η ελληνική Κυβέρνηση και διοίκηση είναι τέτοιος που αποτρέπει την ευθύνη από το κράτος μέλος. Και είναι πολύ σημαντικό η κακή διαχείριση ή η κακή λειτουργία κάποιων μελών της διοίκησης είτε της Ελλάδας είτε της Ευρώπης να μην ξαναφορτωθεί πάλι στις πλάτες της χώρας μας και νομίζω ότι είναι πολύ σημαντικό ότι προχωρήσαμε σ' αυτό.
Εγώ δεν είπα ότι καλέσαμε εμείς την ΟΛΑΦ, αλλά θεωρώ ότι η ανάδειξη όλων αυτών των προβλημάτων που προέκυψαν ήταν αυτό που έκανε την ΟΛΑΦ να έλθει στην Ελλάδα, αφού και προηγούμενα έψαχνε το θέμα και είχαμε μια πλήρη συνεργασία. 
Σχετικά με αυτό το έγγραφο που δείχνετε, το οποίο και το κατέθεσα, έχω να πω ότι δεν υπάρχει μόνο μία απάντηση στην ΟΛΑΦ. Είναι μια πρώτη απάντηση. Υπάρχει απάντηση του ΟΠΕΚΕΠΕ προς την ΟΛΑΦ και υπάρχει απάντηση του Γενικού Γραμματέα προς την ΟΛΑΦ. Έχουμε μια συνεχή και διαρκή συνεργασία με την ΟΛΑΦ και επίσης διευκόλυνση σε ό,τι στοιχεία ζητάει για να πάμε στη διαλεύκανση. 
Εκτός από τα δύο έγγραφα που θα ήθελα να καταθέσω, η κυρία Παπαδημητρίου είπε ότι υπάρχει μια απόφαση του Υπουργού Γεωργίας, η οποία ήταν πρόχειρη, δεν είχε τις υπηρεσίες. 
Θα πρέπει να σας πω το εξής για το χρονικό αυτό. Με εγκάλεσαν οι συνδικαλιστές του Υπουργείου Γεωργίας ότι λειτουργώ, αν θέλετε, αντιδημοκρατικά γιατί τους πιέζω και τους κρατάω μέχρι τις έντεκα η ώρα το βράδυ για να βγάλουν αποφάσεις ...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Μιλάμε για τις 19 Δεκεμβρίου που σας κάλεσε ο κ. Ζορμπαλάς. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέω, λοιπόν, ότι με εγκάλεσαν και ζήτησαν συνάντηση μαζί μου. Μάλιστα ήταν σε απεργία και είπα ότι αν πράγματι είναι και αυτοί υπέρ της κάθαρσης, να αφήσουν προσωπικό ασφαλείας να προχωρήσει στη διαδικασία των αποφάσεων, γιατί πρέπει οπωσδήποτε να βγουν οι αποφάσεις και απένταξης και αναστολής, γιατί διαφορετικά θα έχουμε προβλήματα. 
Θα καταθέσω, λοιπόν, την απόφαση αυτή που έχει τις υπογραφές όλων των υπηρεσιακών παραγόντων, γιατί είπατε στην πρωτομιλία σας... 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Είναι για τις 19 Δεκεμβρίου;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέω ότι είναι η απόφαση του Υπουργού Γεωργίας που ήταν πρόχειρη κατ΄ εσάς και γι' αυτό Συμβούλιο Επικρατείας...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Μα, το Συμβούλιο Επικρατείας το λέει...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέω ότι αυτή την απόφαση επικαλείστε, ότι ο Υπουργείο Γεωργίας δεν έχει τις υπογραφές των υπηρεσιών και των υπαλλήλων. 
Λέω λοιπόν: Μπακόπουλος, είναι ο παριστάμενος -είναι και δίπλα μου-  γενικός διευθυντής, είναι όλοι ...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υφυπουργέ, το Συμβούλιο Επικρατείας λέει ότι η απόφαση ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μισό λεπτό, κυρία Παπαδημητρίου. 
Κύριε Υφυπουργέ, δέχεστε τη διακοπή;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαρίστως, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κυρία Παπαδημητρίου.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Οι αιτιάσεις των αντιδίκων σας και των δικηγόρων τους στο Συμβούλιο Επικρατείας είναι ότι αυτή η απόφαση έπρεπε να παρθεί και να υπογραφεί από τον υπεύθυνο γενικό διευθυντή της Αγροτικής Ανάπτυξης. Αυτή είναι η αιτίαση. 
Θα σας καταθέσω τις σχετικές παραγράφους, δηλαδή ότι για τυπικούς λόγους που νομικά ή νομικίστικα -αν έτσι μπορώ να επικαλεστώ τομέα που δεν γνωρίζω- είναι στο υπόβαθρο της άρνησης του Συμβουλίου της Επικρατείας.
Θα έπρεπε να ρωτήσετε το νομικό σας σύμβουλο για να καλύψετε το ελληνικό δημόσιο. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει, κυρία Παπαδημητρίου.
Συνεχίστε, κύριε Υφυπουργέ. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα πρέπει, λοιπόν, να σας απαντήσω και να σας πω το εξής: Καμία ενέργειά μου δεν έγινε χωρίς τη σύμφωνη γνώμη του Νομικού Συμβουλίου του Κράτους. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Στο κόλπο και αυτοί, δηλαδή;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η απόφασή μου μιλάω, εκτός αν θεωρείτε ότι και εγώ είμαι στο κόλπο, γιατί θα μπορούσα να απαντήσω αν το πείτε... 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Όχι, όχι, συγγνώμη.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα πρέπει να σας πω ότι υπάρχουν δύο γνωμοδοτήσεις του Νομικού Συμβουλίου του Κράτους που μιλάνε ακριβώς για τις ενέργειες, και ποιος έχει την ευθύνη. 
Η δική μου απόφαση μιλάει ότι απεντάσσονται οι εταιρείες. Για το ποιος θα ζητήσει τα χρήματα, λέει το Νομικό Συμβούλιο του Κράτους ότι την ευθύνη για να ζητήσει τα αχρεωστήτως την έχει αυτός που υπέγραψε τη σύμβαση. Αυτός που υπέγραψε τη σύμβαση και τις συμβάσεις είναι οι Διευθύνσεις Γεωργίας και στην προκειμένη περίπτωση είναι η Διεύθυνση Ιωαννίνων. Γι' αυτό εξεδόθη και απόφαση του Νομάρχη και ζητάει τα αχρεωστήτως από τις εταιρείες. 
Επίσης, θα πρέπει να σας πω εδώ ότι δεν κάνει δεκτή...
        ΕΛΙΣΑΒΕΤ ΠΑΠΑΔΗΜΗΤΡΙΟΥ: Για ενάμισι χρόνο ρωτάτε ποιος είναι υπεύθυνος. 
        ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν κάνει δεκτή την απόφαση -το ξέρετε ότι είναι κάτι συνηθισμένο- και μέχρι να εκδικαστεί αυτή δεν θα εισπραχθούν τα χρήματα. Δεν λέει ότι κάνει δεκτή τη μη καταβολή των χρημάτων, και δέχεται την αποβολή της εταιρείας από το πρόγραμμα το Συμβούλιο Επικρατείας. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε, κύριε Υπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εδώ, λοιπόν, έχω και τα τρία έγγραφα και το μέμο που δείχνει ακριβώς τι λέει το Συμβούλιο της Επικρατείας, τις ενέργειες και το χρονικό των ενεργειών και την απόφαση, γιατί λέτε ότι ο Υπουργός Γεωργίας έβγαλε την απόφαση χωρίς τις υπηρεσίες.
Κλείνοντας, θα ήθελα να πω ότι αυτή η υπόθεση είναι χρονοβόρα, ψυχοφθόρα και χρειάζεται πολλή διερεύνηση. Επίσης, χρειάζεται πολιτική βούληση.
ΕΛΙΣΑΒΕΤ ΠΑΠΑΖΩΗ: Πλήρη αναστολή χρειάζεται!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σας εξήγησα και προηγουμένως ότι υπήρξε αναστολή του προγράμματος συνολικά, μέχρι τη στιγμή που εκδόθηκε η δική μου υπουργική απόφαση που τεκμηριώνει απόλυτα ότι κάποιος για να πληρωθεί, πρέπει να έχει φάκελο που να πληροί όλα όσα εσείς καταγγέλλετε ή όσα εμείς έχουμε βρει μέχρι αυτή τη στιγμή.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Υπουργέ, να ολοκληρώσετε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν υπάρχει περίπτωση να πληρωθεί φάκελος, χωρίς να πληροί όλες τις προϋποθέσεις. "Φιλτράραμε" και -αν θέλετε- "θωρακίσαμε" μέσα από το φάκελο πληρωμής, γιατί η οποιαδήποτε γενική αναστολή αδικεί και εκείνους που έλεγα πριν. Έλεγα, λοιπόν, ότι υπάρχουν  δύο ομάδες. Υπάρχει και εκείνη η ομάδα των παραγωγών, των δικαιούχων που κάνουν τα πράγματα πολύ σωστά. Δεν είναι όλοι στην ίδια μοίρα!
Πρέπει, λοιπόν, να τους διαφυλάξουμε. Γι' αυτό, πιστεύω ότι με την υπουργική απόφαση "θωρακίζουμε" και "φιλτράρουμε" τις ενέργειες, ώστε κανείς να μην μπορεί να εισπράξει χρήματα που δεν τα δικαιούται.
Σας ευχαριστώ.
(Στο σημείο αυτό ο Υφυπουργός Γεωργίας κ. Ευάγγελος Αργύρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Σαλαγκούδη, έχετε το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, είναι γεγονός ότι στη χώρα μας από το 1981 μέχρι σήμερα έχουν εισρεύσει τεράστια ποσά και, μάλιστα, τα περισσότερα απ' αυτά έχουν κατευθυνθεί σε έργα που ανήκουν στο τομέα της γεωργίας και έχουν γίνει αντικείμενο διαχείρισης από το συγκεκριμένο Υπουργείο.
Αρκεί και μόνο να δει κανείς τα προβλήματα που αντιμετωπίζει σήμερα ο αγροτικός κόσμος, για να εξάγει γενικότερα ένα συμπέρασμα για το πώς διαχειρίστηκαν διαχρονικά οι κυβερνήσεις πάνω από μία εικοσαετία αυτά τα χρήματα, αυτές τις τεράστιες εισφορές της Ευρωπαϊκής Ένωσης.
Είναι γεγονός ότι η κατάσταση στον αγροτικό κόσμο είναι απελπιστική, καθώς τα προβλήματα που αντιμετωπίζουν οι αγρότες είναι τεράστια. Είναι αποδεκτό ακόμα και από την Κυβέρνηση ότι χάθηκαν αυτά τα είκοσι χρόνια, ενώ θα μπορούσαμε να αναπτύξουμε μία γεωργία ανταγωνιστική που θα μπορούσε σήμερα να ανταποκριθεί στις απαιτήσεις της παγκόσμιας οικονομίας. 
Δυστυχώς, τα μηνύματα που αποστέλλονται από τον Υπουργό Γεωργίας είναι μηνύματα του Πόντιου Πιλάτου, καθώς ο Υπουργός φθάνει στο σημείο να πει στους αγρότες να τα βγάλουν πέρα μόνοι τους.
Αυτή η επερώτησή μας αναφέρει ένα συγκεκριμένο γεγονός, ένα συγκεκριμένο σκάνδαλο με αρκετά ποσά, ελάχιστα βεβαίως σε σύγκριση με τους "πακτωλούς" που διαχειρίστηκαν ιδιαίτερα οι κυβερνήσεις του ΠΑ.ΣΟ.Κ. από το 1981 μέχρι σήμερα και το Υπουργείο Γεωργίας.
Όμως, ο κύριος Υφυπουργός -και στη δευτερολογία του- προσπάθησε ουσιαστικά να αποσείσει τις ευθύνες και να μας πει ότι εκείνος έρχεται τώρα ως Ηρακλειδεύς της κάθαρσης με τις παρεμβάσεις και τις αποφάσεις του. 
Ας δούμε, λοιπόν, το ιστορικό, το οποίο πέρα από τα χρήματα που αναφέραμε προηγουμένως, κόστισε μία ανθρώπινη ζωή.
Στις 07-11-2001 ο κ. Δημήτριος Παπαϊωάννου, Διευθυντής στη Διεύθυνση Γεωργίας Ιωαννίνων, υποβάλλει την παραίτησή του. Προφανώς, υπέστη πιέσεις. Στην παραίτησή του δε, αναφέρει -δείχνοντας το ήθος και την εντιμότητά του- το εξής: "Παραιτούμαι διότι η αναρμοδιότητά μου -υποτίθεται, γιατί μέχρι τώρα δεν ήμουν εγώ ο υπεύθυνος που χειριζόταν αυτό το πρόγραμμα- περιέχει το δικαίωμα στον έχοντα έννομο συμφέρον να προσβάλει τις πράξεις μου με απροσδιόριστες συνέπειες. 
Γι' αυτό, παραιτούμαι, για να μην υπάρχει η δυνατότητα αυτή στον καταχραστή", δηλαδή στον απατεώνα -ή στην εταιρεία εν πάση περιπτώσει- που έπαιρνε τα χρήματα.
Φυσικά, η παραίτησή του δεν γίνεται αποδεκτή και εκείνος πιέζεται για να μείνει. Κάνει, λοιπόν, εισήγηση και αναφέρει το εξής: "Παρακαλώ, στείλτε αντίστοιχους οικονομικούς επιθεωρητές, για να ελέγξουν, διότι το 2002 έγινε ένας πρόχειρος έλεγχος -δεν έγινε καθόλου τα προηγούμενα χρόνια". 
Και στη συνέχεια λέει "να ελεγχθεί οπωσδήποτε" και αναφέρει τα σχετικά στοιχεία. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ποιος έπρεπε να κάνει τους ελέγχους κύριε Σαλαγκούδη; 
ΓΕΩΡΓΙΟΣ ΣΑΛΑΓΚΟΥΔΗΣ: Τους αναφέρει εδώ. Λέει ότι έπρεπε να γίνουν...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επαναλαμβάνω, ποιος έπρεπε να κάνει τους ελέγχους; 
	ΕΛΙΣΑΒΕΤ ΠΑΠΑΔΗΜΗΤΡΙΟΥ: Ο έχων αντίστοιχο προσωπικό.
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριοι συνάδελφοι, όχι διάλογο. Διαβάστε το επίμαχο σημείο. 
ΓΕΩΡΓΙΟΣ ΣΑΛΑΓΚΟΥΔΗΣ: Ο προηγούμενος ακριβώς συνάδελφός του, Διευθυντής Γεωργίας.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η Διεύθυνση Γεωργίας έπρεπε να τους κάνει. Όχι το Υπουργείο Γεωργίας. 
ΓΕΩΡΓΙΟΣ ΣΑΛΑΓΚΟΥΔΗΣ: Περιμένετε να δείτε τι κάνει το Υπουργείο Γεωργίας στη συνέχεια. 
Λέει, λοιπόν, να γίνουν οι αντίστοιχοι έλεγχοι και ακόμα λέει ότι πρέπει να εκδοθεί απόφαση αποβολής. Εκεί καταλήγει τελικά, αφού αναφέρει τι ακριβώς παραλείψεις έχουν γίνει από τον έλεγχο που πραγματοποίησε αυτός. Αυτό γίνεται στις 14 Νοεμβρίου.
Προσέξτε τι κάνει το Υπουργείο. Διευθυντής Τσαφαράς. Υπάρχει ενημερωτικό σημείωμα προς τον κ. Δρυ, 19 Νοεμβρίου 2001 και λέει "για το πρόγραμμα αυτό κλπ. είναι ιδιόκτητοι ή νοικιαζόμενοι βοσκότοποι, οι οποίοι επειδή με την ισχύουσα δασική νομοθεσία χαρακτηρίζονται ως δασικές εκτάσεις, δεν επιτρέπεται από τις δασικές υπηρεσίες κλπ." Στο τέλος όμως, λέει "κύριε Υπουργέ, προχωρήστε, το πράγμα είναι εντάξει και σας στέλνουμε σχέδιο απόφασης". Και στέλνει στις 19.11.2001 σχέδιο απόφασης, εξαιρετικά επείγον στον Υπουργό κ. Δρυ. Και κάνει εντύπωση ότι υπάρχουν τρεις υπογραφές διευθυντών που είναι απαραίτητες για το σχέδιο απόφασης, με ημερομηνία και οι τρεις 19.11.2001. Δηλαδή, και οι τρεις αποφάσεις ελήφθησαν την ίδια μέρα. Ξέρουμε πώς λειτουργούν τα αντίστοιχα, εδώ όμως φαίνεται ότι υπάρχει το εξαιρετικώς επείγον.
Ενήμερος λοιπόν αυτής της απόφασης ο Διευθυντής της Διεύθυνσης Γεωργίας -γιατί φαίνεται ότι αυτόματα ενημερώθηκε τηλεφωνικά για να προχωρήσει- αποστέλλει ένα έγγραφο προς το Υπουργείο Γεωργίας -ο κ. Παπαϊωάννου πλέον στη συνέχεια ο αυτόχειρας- που λέει: "Ως γνωστό το πρόγραμμα .... το αποτέλεσμα ... δίδεται η τελική έγκριση από κλιμάκιο εντεταλμένων υπαλλήλων του Υπουργείου Γεωργίας και από δύο οικονομικούς επιθεωρητές, από το πόρισμα των οποίων προκύπτουν παρατυπίες και παραλείψεις που συνιστούν την επιβολή κυρώσεων με επιστροφή αχρεωστήτως καταβληθέντων ποσών. Παρακαλούμε να διενεργηθεί έλεγχος από το κατά νόμο αρμόδιο όργανο της παραγράφου 1 του άρθρου 1 ή της παραγράφου 3 του άρθρου 2 της ανωτέρω σχετικής" -την αναφέρει πιο πάνω- "κοινής υπουργικής απόφασης. Γι' αυτό παρακαλούμε να αναστείλετε την εφαρμογή του προγράμματος στο νομό μας μέχρις ότου εκδοθεί το πόρισμα του ανωτέρω οργάνου και επιλυθούν τα προβλήματα που ανέκυψαν".
Δυστυχώς όμως  -και κάνει εντύπωση αυτό- 20 Νοεμβρίου αποστέλλεται το έγγραφο και 23 Νοεμβρίου ο υπεύθυνος Γενικός Διευθυντής Βασίλειος Ζιώγας αποφαίνεται: "Το θέμα της εμπλοκής των δασικών υπηρεσιών στο πρόγραμμα είναι σε εκκρεμότητα και δεν θα το λάβετε υπόψη προς το παρόν. Εκείνο που πρέπει να λάβετε υπόψη στην περίπτωση αυτή, αλλά και γενικότερα, είναι η επιλεξιμότητα της έκτασης, με βάση τις σχετικές ΚΥΑ και ΥΑ του προγράμματος. Ύστερα από τα ανωτέρω γίνεται φανερό ότι επί του παρόντος δεν τίθεται θέμα αναστολής του προγράμματος, όπως ζητάτε με το ανωτέρω έγγραφό σας, αλλά εφαρμογής των σχετικών αποφάσεων".
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κυρώσεις δηλαδή.
ΓΕΩΡΓΙΟΣ ΣΑΛΑΓΚΟΥΔΗΣ: Στις 23 Νοεμβρίου έγινε αυτό και στις 26 Νοεμβρίου ο διευθυντής νομαρχίας, μη θέλοντας να παρανομήσει, αυτοκτονεί. Το οικονομικό αντικείμενο της υπόθεσης είναι 1300 εκατομμύρια, δηλαδή ένα δισεκατομμύριο 300 εκατομμύρια. Αυτό είναι το ιστορικό.
Όσο για τη συνέχεια που σας είπε και η κα Παπαδημητρίου, έχω εδώ τις αιτιάσεις των υπερασπιστών για την αναστολή του συγκεκριμένου προγράμματος προς την Επιτροπή Αναστολών του Συμβουλίου της Επικρατείας.
Εκεί που στηρίζονται, είναι στο ότι δεν λειτουργήσατε σωστά, όπως έπρεπε. Εξάλλου το Συμβούλιο Επικρατείας αυτά εξετάζει. Λέει το Συμβούλιο της Επικρατείας: Δεν εκδόθηκε από τον εκδώσαντα την ανακληθείσα πράξη και εν προκειμένω αρμόδιο διευθυντή Χωροταξίας και Προστασίας Περιβάλλοντος του Υπουργείου Γεωργίας, αλλά από τον Υφυπουργό Γεωργίας η ανάκληση. Δηλαδή παραβιάστηκε συνεπώς η γενική αρχή του διοικητικού δικαίου, σύμφωνα με την οποία αρμόδιο όργανο για την ανάκληση μιας διοικητικής πράξης είναι το όργανο, που την εξέδωσε. Δεν το ξέρατε εσείς;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, την κατέθεσα στα Πρακτικά.
ΓΕΩΡΓΙΟΣ ΣΑΛΑΓΚΟΥΔΗΣ: Σας είπα την αιτίαση των υπερασπιστών αυτών που καταφεύγουν κατά της αναστολής. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μα, την κατέθεσα και υπάρχει στα πρακτικά.
ΓΕΩΡΓΙΟΣ ΣΑΛΑΓΚΟΥΔΗΣ: Στη συνέχεια μιλάει για δεύτερη αιτιολογία, για το πώς έπρεπε να γίνει και ότι δεν κάλεσε η αρμόδια υπηρεσία τον ίδιο, για να απολογηθεί για το συγκεκριμένο. Λέει: Αφού δεν τηρήθηκε καμία από τις ως άνω διατυπώσεις, παράλειψη που καθιστά την προσβαλλομένη πράξη σε κάθε περίπτωση και πέρα από τον εκτεθέντα λόγο περί αναρμοδιότητος ακυρωτέα. Δηλαδή, εδώ τώρα θέλουμε να πούμε ή ότι δεν γνωρίζουμε και είμαστε τόσο άσχετοι μετά από τόσα χρόνια Κυβέρνησης και τόσα χρόνια Υπουργός ή δεν έχουμε νομική υπηρεσία να ξέρει να ερμηνεύει τους κανονισμούς και να λέει ότι: Υπουργέ, δεν πρέπει εσείς να βγάζετε την απόφαση, αλλά εκείνα τα όργανα. Εκείνα τα όργανα όμως να λένε καλέστε τον οπωσδήποτε, γιατί αυτό προβλέπουν οι κανονισμοί. Σε αυτήν την περίπτωση λυπάμαι, αλλά πρέπει να πούμε ότι δεν έχουμε Κυβέρνηση.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Με αυτά, που λέτε, βοηθάτε τις εταιρείες.
ΓΕΩΡΓΙΟΣ ΣΑΛΑΓΚΟΥΔΗΣ: Βοηθάω τις εταιρείες διαβάζοντας αυτά που έχει γράψει το Συμβούλιο της Επικρατείας;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Έχετε αγωνία για τις εταιρείες.
ΓΕΩΡΓΙΟΣ ΣΑΛΑΓΚΟΥΔΗΣ: Τι να σας πω; Εσείς τολμάτε να μιλάτε για βοήθεια στις εταιρείες; Σας διαβάζω αυτά, που τα έχουν δώσει από το Συμβούλιο της Επικρατείας, τα εκτίμησε το Συμβούλιο της Επικρατείας και έβγαλε απόφαση. Βοήθεια στις εταιρείες είναι αυτή; Αυτήν που αναφέρατε εσείς προηγουμένως ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ πολύ. Μην κάνετε διάλογο και τελειώνετε, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Λέει ότι δεν οφείλονται σε λόγους αναγόμενους στην εταιρεία μας, αλλά στη σύγχυση αρμοδιοτήτων και τη διαφορά απόψεων. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Βάζετε διαφορετικά πράγματα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, σας παρακαλώ, θα μιλήσετε αμέσως μετά. Μην παρεμβάλλεστε και εσείς, κύριε Σαλαγκούδη, ολοκληρώστε.
ΓΕΩΡΓΙΟΣ ΣΑΛΑΓΚΟΥΔΗΣ: Έτσι, λοιπόν, αυτές οι παραλείψεις αυτής της Κυβέρνησης δείχνουν ότι πραγματικά δεν ξέρει να λειτουργεί ή από εκεί και πέρα αφήνει σε όποιους θέλουν να υποθέσουν το οτιδήποτε.
 Οι ενέργειες, που σας ανέφερα προηγουμένως, οδήγησαν στην αυτοκτονία του κ. Παπαϊωάνου. Στο τέλος ακόμα οι αποφάσεις, που τώρα μας είπε ότι ενεργοποιήθηκαν μετά από πέντε χρόνια αδράνειας στο Υπουργείο Γεωργίας, έγιναν με τέτοιο τρόπο που δείχνουν ότι αυτή η Κυβέρνηση, αν όχι είναι υπεύθυνη και αίτια για τη δημιουργία της διαφθοράς, αλλά συνεχίζει να είναι επικίνδυνη και πρέπει οπωσδήποτε γρήγορα να απαλλάξει τον ελληνικό λαό από τη διαχείρισή της, για να μπορέσουμε να κάνουμε βήματα μπροστά και κυρίως, για να μπορέσουμε να δημιουργήσουμε μία νέα επιθετική αγροτική πολιτική και να σώσουμε ό,τι έχει απομείνει σήμερα από την ελληνική ύπαιθρο.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, θα ήθελα το λόγο επί προσωπικού.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κωνσταντίνου, δεν άκουσα καμία προσωπική μομφή εναντίον σας. Τι προσωπικό θέμα υπάρχει;
ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, θα σας εξηγήσω αμέσως περί τίνος πρόκειται. 
Ο κ. Τσιπλάκος με πληροφόρησε ότι είπε πως, αν υπάρχει διαφορά στο Κοινοτικό Πλαίσιο Στήριξης που κατέθεσε η Νέα Δημοκρατία, το Β΄ Κοινοτικό Πλαίσιο Στήριξης, απ' αυτό που κατέθεσε στη συνέχεια το ΠΑΣΟΚ, μας καλεί να παραιτηθούμε. 
Εγώ από το Β΄ Κοινοτικό Πλαίσιο Στήριξης, που κατέθεσε το ΠΑΣΟΚ μετά τις εκλογές του Σεπτεμβρίου του 1993 με Πρωθυπουργό τον Ανδρέα Παπανδρέου, δούλεψα στο κομμάτι, που λέγεται αγροτικός τομέας. Θέλω να σας πληροφορήσω, κύριε Τσιπλάκο, -επειδή ήσασταν μέλος της απελθούσης τότε κυβέρνησης- ότι οι πόροι -δυστυχώς δεν είμαι πρόχειρος αυτή τη στιγμή να σας αναφέρω αριθμούς- που διατέθηκαν για τον τομέα της Γεωργίας, σε σχέση με αυτό που είχατε καταθέσει εσείς, ήταν πολλαπλάσιοι. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κωνσταντίνου, αυτό δεν είναι προσωπικό θέμα. Με συγχωρείτε, αλλά αντιδικείτε πάνω σε ένα πολιτικό ζήτημα. Αυτό δεν είναι προσωπικό θέμα. Σας παρακαλώ, να τελειώνετε.
ΦΛΩΡΟΣ ΚΩΝΣΤΑΝΤΙΝΟΥ: Θα καταθέσω, όταν συγκεντρώσω τα στοιχεία, τους αριθμούς.
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υφυπουργέ, για να κλείσετε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα να κάνω γνωστό στον αγαπητό συνάδελφο, κ. Σαλαγκούδη, Κοινοβουλευτικό Εκπρόσωπο της Νέας Δημοκρατίας, ότι μιλάει για αποφάσεις, που δεν ήταν σωστές του Υφυπουργού και το Συμβούλιο της Επικρατείας τις απέρριψε.
Σας τα διάβασα εδώ, σας τα κατέθεσα και στα Πρακτικά, είναι αδιανόητο να έχετε στα χέρια σας την απόφαση του Συμβουλίου Επικρατείας και να επικαλείστε ότι πρόσβαλε την απόφαση του Υφυπουργού. Κατ' αρχάς, ο κύριος Υπουργός έκανε το εξής: Απέβαλε τις εταιρείες από το πρόγραμμα. Η απόφαση του Συμβουλίου Επικρατείας κρατάει εν ισχύ αυτή την απόφαση της αποβολής από το πρόγραμμα. Ενώ η εταιρεία ζητά προσωρινή διαταγή ως προς την απόφαση της αναστολής δεν δίνει τέτοια απόφαση και παραπέμπει σε δικάσιμο την απόφαση.  Γιατί, λοιπόν, επικαλείστε ότι είναι λάθος οι αποφάσεις. Εκτός εάν μπερδεύετε τα πράγματα  με την απόφαση του νομάρχη. Οι ενέργειες αυτές για την είσπραξη των χρημάτων έγιναν από το Νομάρχη Ιωαννίνων. Και πρωτόδικα στο Νομό Ιωαννίνων στο αρμόδιο το δικαστήριο δεν έκανε δεκτά τα ασφαλιστικά μέτρα που κατέθεσαν οι εταιρείες και προσέφυγαν στο Συμβούλιο Επικρατείας, όπου όρισε δικάσιμο. Είναι αδιανόητο να λέμε τέτοια πράγματα, γιατί είναι σαν να λέτε ότι ξαφνικά δεν τα κάναμε καλά και έτσι να πάρουν θάρρος όλοι και να ξεκινήσουν από την αρχή. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν είπε αυτό.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εντάξει, εάν δεν είπε αυτό, αλλά ακούνε όλοι τι λέμε εδώ εν πάση περιπτώσει.
ΕΛΙΣΑΒΕΤ ΠΑΠΑΔΗΜΗΤΡΙΟΥ:  Μα δεν είπε αυτό!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα πρέπει να σας πω αγαπητέ συνάδελφε και ξέρετε ότι σας τιμώ, ότι και σεβόμαστε και τιμούμε τη μνήμη του Παπαϊωάννου. Και σας είπα και σαν άνθρωπο και σαν οικογενειάρχη, αλλά και σαν επιστήμονα και υπηρεσιακό παράγοντα. Νομίζω ότι αν θέλουμε πράγματι να τιμήσουμε τη μνήμη του πρέπει να συνεχίσουμε  αυτή την προσπάθεια την οποία κάνουμε. Την ξεκινήσαμε πριν από τον αείμνηστο Παπαϊωάννου και τη συνεχίσαμε και μετά με δικά του πορίσματα. Απλά ο Δημήτρης Παπαϊωάννου καταγράφει το πόσο άδικα κατηγορήθηκαν κάποιοι άνθρωποι για πράξεις και παραλείψεις άλλων. Κάποιοι κρύβονται πίσω από όλη αυτή την ιστορία -είναι ακόμη ανώνυμοι- οι οποίοι έπρεπε να κάνουν όλες αυτές τις ενέργειες που διαπίστωσε κάποια στιγμή ο κ. Παπαϊωάννου. Σας πληροφορώ ότι από τη στιγμή που υπήρξε ο πρώτος έλεγχος που ήταν ευθύνη της διεύθυνσης Γεωργίας να κάνει έλεγχο  και να δει αν πράγματι πληρούνται οι προϋποθέσεις της σύμβασης και δεν εξετάζουμε αν είναι καλή ή κακή η σύμβαση, εδώ λέμε ότι δεν τηρούσαν τη σύμβαση. ...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Απάτη ήταν. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εδώ υπάρχει απάτη στην ουσία. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Η σύμβαση είναι απάτη. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ενεργήσαμε άμεσα και λειτουργήσαμε κατ' αυτόν τον τρόπο. 
Θεωρώ, λοιπόν, ότι τιμή και μνήμη στο Δημήτρη Παπαϊωάννου είναι να συνεχίσουμε αυτήΝ την προσπάθεια. Αξίζει, λοιπόν, μόνο αυτός ο λόγος να μην τον επικαλείστε και δεν είναι η μνήμη, αλλά και η λειτουργία του Δημήτρη Παπαϊωάννου άξια για εκμετάλλευση άλλων σκοπιμοτήτων.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της υπ' αριθμ.1/1/27.6.2002 Επίκαιρης επερώτησης των Βουλευτών της Νέας Δημοκρατίας προς τον Υπουργό Γεωργίας σχετικά με τη διαχείριση γεωργικών προγραμμάτων χρηματοδοτούμενων από την Ε.Ε.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ:Μάλιστα, μάλιστα.
Με τη συναίνεση του Τμήματος και ώρα 13.20΄ λύεται η συνεδρίαση για την προσεχή Τρίτη 9 Ιουλίου 2002 και ώρα 18.30΄ με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διαανεμηθεί.

Ο ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
ΠΙΝΑΚΑΣ ΠΕΡΙΕΧΟΜΕΝΩΝ
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΣΥΝΕΔΡΙΑΣΗ Δ΄
Παρασκευή, 5 Ιουλίου 2002
ΘΕΜΑΤΑ
Α΄ ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθεί ο Πρωθυπουργός της Αυστραλίας κ. Χάουαρντ, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 9 Ιουλίου 2002 σελ.
4. Συζήτηση επικαίρων ερωτήσεων
α) Προς τον Υπουργό Γεωργίας, σχετικά με τη διαχείριση γεωργικών προγραμμάτων χρηματοδοτούμενων από την Ε.Ε., σελ.
ΟΜΙΛΗΤΕΣ
Α. Επί της επερώτησης.
ΑΡΓΥΡΗΣ Ε., σελ.
ΚΟΡΚΟΛΟΠΟΥΛΟΣ Β., σελ.
ΚΩΝΣΤΑΝΤΙΝΟΥ Φ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΠΑΠΑΔΗΜΗΤΡΙΟΥ Ε., σελ.
ΣΑΛΑΓΚΟΥΔΗΣ Γ., σελ.
ΤΑΣΟΥΛΑΣ Κ., σελ.
ΤΣΙΠΛΑΚΟΣ Α., σελ.



ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Β΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2002
ΣΥΝΕΔΡΙΑΣΗ  Δ΄
Παρασκευή 5 Ιουλίου 2002
	Αθήνα, σήμερα στις 5 Ιουλίου 2002, ημέρα Παρασκευή και ώρα 10.47΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση), για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Τμήμα από τον κ. Κωνσταντίνο Τασούλα, Βουλευτή Ιωαννίνων τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Αναστασία Βερβαντίδου, συνεταιριστική υπάλληλος, απoσπασμένη στη Διεύθυνση Γεωργίας του Νομού Δράμας, ζητεί να καταταγεί σε οργανική θέση του Υπουργείου Γεωργίας.
2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Επιμελητήριο Δράμας ζητεί να δοθεί παράταση στην καταληκτική προθεσμία  για το κλείσιμο της εξαετίας των επιχειρήσεων του Νομού Δράμας.
3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η 'Ενωση Λογιστών - Φοροτεχνικών Ελευθέρων Επαγγελματιών Νομού Δράμας ζητεί την παράταση του χρόνου για την υποβολή των ειδικών σημειωμάτων για το κλείσιμο των ανέλεγκτων ετών 1993-98.
4) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Επιμελητήριο Λακωνίας ζητεί να ενταχθούν στο μέτρο των ανέλεγκτων ετών 1993-98  και οι ασχολούμενοι με τη χονδρική πώληση σιγαρέτων.
5) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Αλμυρού Μαγνησίας ζητεί να του καταβληθούν χρήματα που δικαιούται από τη βεβαίωση τροχαίων παραβάσεων για την καταβολή δεδουλευμένων σε εργάτες του Δήμου.
6) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Δημοτική Επιχείρηση Πολιτισμού και Ανάπτυξης Μεσολογγίου ζητεί τη δημιουργία παραρτήματος ΟΚΑΝΑ στο Μεσολόγγι.
7) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί οι πολύτεκνοι εκπαιδευτικοί να διορίζονται χωρίς διαγωνισμό.
8) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Χριστιανική 'Ενωση Αγρινίου "ΓΗΡΟΚΟΜΕΙΟΝ" ζητεί την έγκριση σύμβασής του με το ΙΚΑ Αγρινίου για 5 κλίνες συνταξιούχων.
9) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Συντονιστική Επιτροπή Συνταξιουχικών Οργανώσεων Ειδικών Ταμείων ζητεί την ουσιαστική αντιμετώπιση των προβλημάτων λειτουργίας των ταμείων των μελών της.
10) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Πανελλήνια 'Ενωση Προσωπικού ΕΚΟ ΑΒΕΕ ζητεί την επίλυση αιτημάτων που απασχολούν τους εργαζόμενους.
11) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμαρχος Αρχαίας Ολυμπίας Ηλείας ζητεί να αυξηθεί η επιχορήγηση του Φεστιβάλ Αρχαίας Ολυμπίας.
12) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία Γονείς του μαθητικού δυναμικού της χωροταξικής περιοχής του καταργηθέντος 2ου Λυκείου Αιγάλεω Αττικής ζητούν να επαναλειτουργήσει το 2ο Λύκειο Αιγάλεω.
13) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Εθνικό Συμβούλιο κατά των ναρκωτικών ζητεί να ληφθούν συγκεκριμένα μέτρα για την καταπολέμηση της μάστιγας των ναρκωτικών.
14) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Συμβασιούχων ΟΠΑΠ ΑΕ ζητεί να ενσωματωθεί στο Ελληνικό Δίκαιο η κοινοτική οδηγία 01999/70 με αναδρομική ισχύ ώστε να ισχύσει για τους ήδη εργαζόμενους στην ΟΠΑΠ ΑΕ από το 1981 μέχρι σήμερα.
15) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία η Εκτελεστική Επιτροπή της Ομοσπονδίας Συλλόγων Υπηρεσίας Πολιτικής Αεροπορίας ζητεί να χρησιμοποιηθεί και το Αεροδρόμιο του Ελληνικού για τις ανάγκες των Ολυμπιακών Αγώνων του 2004.
16) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύλλογος Εκπαιδευτικών Π.Ε. Ν. Μαγνησίας αντιτίθεται στην εγκύκλιο του ΥΠΕΠΘΦ.361.271/27/30478/Δ1 που ορίζει τον τρόπο των αποσπάσεων των εκπαιδευτικών εντός ΠΥΣΠΕ.
17) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Υπεύθυνος Δημοσίων Σχέσεων Ε.Φ.Τ. "ΑΙΟΛΙΚΗ" ζητεί οι ονομασίες Macedonia - F.Y.R. και F.Y.R.O. Macedonia να μη χρησιμοποιούνται ως ονομασίες στις διεθνείς αθλητικές διοργανώσεις αντισφαίρισης.
18) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Ιατρών Νοσοκομείου και Κέντρων Υγείας Νομού Χαλκιδικής διαμαρτύρεται για την απόφαση του Διοικητού του Νοσοκομείου με την οποία πραγματοποιούνται δραστικές περικοπές στον αριθμό των εφημερευόντων γιατρών.
19) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Γονέων Παιδιών και Πασχόντων από Μεσογειακή Αναιμία Θεσσαλονίκης ζητεί την τοποθέτηση αναπληρωτών εκπαιδευτικών μελών του.
20) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δήμαρχος Θεσσαλονίκης ζητεί να θέσει υποψηφιότητα για την ανάληψη των Μεσογειακών Αγώνων του 2009.
21) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Πανεπιστημιακό Γενικό Νοσοκομείο Ηρακλείου ζητεί την έγκαιρη καταβολή των οφειλομένων αμοιβών στο επιστημονικό προσωπικό του Τομέα Ακτινολογίας του πιο πάνω νοσοκομείου ώστε να λειτουργήσουν τα απογευματινά ιατρεία.
22) Ο Βουλευτής Αργολίδας κ. ΓΕΩΡΓΙΟΣ ΤΣΟΥΡΝΟΣ κατέθεσε αναφορά με την οποία ο κ. Ηλίας Μακρής, κάτοικος 'Αργους συνταξιούχος του ΙΚΑ, ζητεί τη διευθέτηση της συνταξιοδότησής του.
23) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία οι καλλιεργητές του Δημοτικού Διαμερίσματος Χρυσοβίτσας του Δήμου Εγνατίας Ιωαννίνων ζητούν τη συνέχιση της καλλιέργειας των εκτάσεων που έχουν απαλλοτριωθεί από τη ΔΕΗ, στο ΥΗΕ Πηγών Αώου.
24) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Επιμελητήριο Χίου ζητεί την παράταση της καταληκτικής ημερομηνίας υποβολής των δηλώσεων ανέλεγκτων ετών 1993-98").
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1481/18-9-01 ερώτηση δόθηκε με το υπ' αριθμ. 532/18-10-01 έγγραφο από τον Υπουργό Πολιτισμού ακόλουθη απάντηση:
"Σχετικά με την υπ' αριθμ. 1481/18-9-2001 ερώτηση του Βουλευτή κ. Δημήτρη Πιπεργιά, σας γνωρίζουμε τα εξής:
Στην περιοχή της αρχαίας Κύμης διενεργείται συστηματική ανασκαφική έρευνα από την επίτιμη Έφορο Αρχαιοτήτων και Έφη Σακελλαράκη.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
2. Στην με αριθμό 1780/3-10-01ερώτηση δόθηκε με το υπ' αριθμ. 41075/22-10-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1780/3-10-01 του Βουλευτή κ. Αναστ. Παπαληγούρα, για το αντικείμενο του θέματος και μετά από σχετικό έγγραφο της Περιφέρειας Πελοποννήσου, σας πληροφορούμε τα εξής:
1. Έχει παρουσιασθεί καθίζηση στη Ν.Α. προβλήτα του λιμένα Κορίνθου σε μήκος 15 μ. και πλάτος 7 μ. Η καθίζηση έγινε σταδιακά τα 3 τελευταία χρόνια. Στο σημείο αυτό προσέκρουσε πλοίο κατά τη διάρκεια κακοκαιρίας.
2. Από έλεγχο που έγινε από δύτη διαπιστώθηκαν σπηλαιώσεις βάθους 0,5 -1,5 μ. Η αποκατάσταση της βλάβης αυτής δύναται να γίνει από πόρους του Λιμενικού Ταμείου Κορινθίας. Επειδή όμως τα τελευταία δύο χρόνια η κίνηση του λιμένα έχει αλλάξει με τη δρομολόγηση 6 οχηματαγωγών πλοίων στη γραμμή Κορίνθου - Ιταλίας, τα οποία πρυμνοδετούν, υπάρχει υποψία, ότι δημιουργούνται προβλήματα από την πρυμνοδέτηση στη θεμελίωση του λιμένα, η κατασκευή του οποίου ήταν για πλαγιοδέτηση και δεν είχαν προβλεφθεί πλάκες προστασίας ποδός ή βάθη μεγαλύτερα των 8 μ.
Η Λιμενική Επιτροπή αποφάσισε με σχετική πράξη της και ανάθεσε στην εταιρία ΑΤΛΑΝΤΙΣ ΘΑΛΑΣΣΙΑ ΜΗΧΑΝΙΚΗ τη λεπτομερή επιθεώρηση από Δύτη - Λιμενολόγο Πολιτικό Μηχανικό όλων των θεμελίων των κρηπιδωμάτων του λιμένα, εργασία που βρίσκεται στο στάδιο της εκτέλεσης και εκτιμάται η περαίωσή της σε (10) περίπου ημέρες και η παράδοση προσχεδίων σε είκοσι (20) ημέρες, οπότε θα κριθεί αν πρέπει να συνταχθεί μελέτη προστασίας της θεμελίωσης όλων των κρηπιδωμάτων.
Στην περίπτωση αυτή θα συνταχθεί μελέτη, που θα ζητηθεί να ενταχθεί ως συμπληρωματικό έργο στην ήδη υπάρχουσα μελέτη του έργου "Ολοκλήρωση Προβλήτα Λιμένα Κορίνθου κ.λπ., προϋπολογισμού 2.500.000 δρχ., η οποία θα προταθεί για ένταξη στο Γ'  ΚΠΣ.
Ο Υφυπουργός
Κ. ΚΑΪΣΕΡΛΗΣ"
3. Στην με αριθμό 1892/8-10-01 ερώτηση δόθηκε με το υπ' αριθμ. 41009/22-10-01 έγγραφο από τον Υφυπουργό   Εσωτερικών η  ακόλουθη απάντηση:
"Απαντώντας στην ερώτηση 1892/8-10-01 που κατέθεσε ο Βουλευτής κ. Γ. Καλαντζής και αφορά στο αντικείμενο του θέματος, σας γνωρίζουμε τα εξής:
Σύμφωνα με την από 9-12-1999 προγραμματική σύμβαση οι επιλεγέντες φύλακες για την φύλαξη των σχολικών κτιρίων παρακολουθούν το πρόγραμμα απόκτησης εργασιακής εμπειρίας, διάρκειας έντεκα (11) μηνών, το οποίο περιλαμβάνει θεωρητική και πρακτική ενημέρωση.
Το Υπουργείο Εσωτερικών, Δημόσιας Διοίκησης και Αποκέντρωσης γνωρίζει το θέμα και μελετά αρμοδίως, τον τρόπο συνέχισης της εκτέλεσης της προγραμματικής σύμβασης.
Ο Υφυπουργός
Κ. ΚΑΪΣΕΡΛΗΣ"
4. Στις με αριθμό 1921/9-10-01, 1888/8-10-01 ερωτήσεις δόθηκε με το υπ' αριθμ. έγγραφο 58110/19-10-01 από τον Υφυπουργό Oικονομικών η ακόλουθη απάντηση:
"Επί των ερωτήσεων 1921/9-10-01 και 1888/8-10-01 που κατέθεσαν οι Βουλευτές κύριοι Γ. Καλαντζής και Αθ. Βαρίνος, σας γνωρίζουμε ότι, σύμφωνα με την παρ. 24 του άρθρου 2 του ν. 2621/23-6-98 οι πιστώσεις για την κάλυψη των δαπανών μεταφοράς μαθητών των σχολείων της πρωτοβάθμιας και δευτεροβάθμιας εκπαίδευσης εγγράφονται στον προϋπολογισμό  των Περιφερειών.
Η κατανομή της συνολικής  εγγεγραμμένης πίστωσης  στις νομαρχιακές  αυτοδιοίκήσεις εκάστης Περιφέρειας γίνεται από τα αρμόδια όργανα των περιφερειών, με γνώμονα  την πλήρη κάλυψη των σχετικών αναγκών, μέσα στα πλαίσια όμως, των εγγεγραμμένων πιστώσεων, αφού ληφθούν υπ' όψη οι ιδιαιτερότητες κάθε νομού.
Οι σχετικές συμβάσεις με τους εμπλεκόμενους φορείς συνομολογούνται από τα αρμόδια όργανα των νομαρχιακών αυτοδιοικήσεων και σε κάθε περίπτωση θα πρέπει να περιορίζονται στο ύψος των διατιθέμενων για κάθε σχολικό έτος πόρων.  Δαπάνες που πραγματοποιούνται καθ' υπέρβαση των σχετικών πιστώσεων δεν εντέλλονται νόμιμα.
Τέλος, σημειώνουμε ότι οι εγγεγραμμένες στον προϋπολογισμό του τρέχοντoς έτους σχετικές με το θέμα αυτό πιστώσεις είναι διαθέσιμες σε ποσοστό 85%.  Το υπόλοιπο 15% θα τεθεί στη διάθεση των Γενικών Γραμματέων των Περιφερειών εντός των προσχερών ημερών.
Ο Υφυπουργός
ΓΕΩΡΓΙΟΣ ΔΡΥΣ"
5. Στην με αριθμό 974/20-8-01 ερώτηση δόθηκε με το υπ' αριθμ. 498/22-10-01 έγγραφο από τον Υπουργό Πολιτισμού  η  ακόλουθη απάντηση:
"Σχετικά με την ερώτηση 974/20-8-01 της Βουλευτού κας Ζέττας Μακρή, σας γνωρίζουμε τα εξής:
Το έργο "Διαπλάτυνση Ε.Ο. - Τμήμα Αγ. Θεοδώρων - Είσοδος Αλμυρού" ανέλαβε μετά από δημοπρασία η Κοινοπραξία ΕΤΕΠ Α.Ε. - ΜΕΤΩΝ  Α.Ε. - ΒΕΝΤ  Α.Ε.   Η  ΙΓ'  Εφορεία Προϊστορικών και Κλασικών Αρχαιοτήτων με την έναρξη των εργασιών του αναδόχου ανέλαβε την επίβλεψη των μηχανημάτων εκσκαφής.  Για την καλύτερη οργάνωση, επίβλεψη και την ταχύτερη διενέργεια των ανασκαφών η Εφορεία χώρισε τα 26 χιλιόμετρα του έργου σε δύο τομείς Α και Β.  Οι ανασκαφικές εργασίες στον Τομέα Α (χ.θ. 261.000 έως 275.000) άρχισαν στις 6-3-1998 και ολοκληρώθηκαν το Δεκέμβριο του 1998.
Οι αντίστοιχες εργασίες στον τομέα Β (χ.θ. 275.000 έως 287.000) άρχισαν στη χ.θ. 280.000 (τείχος Αρχαίας 'Αλου) το Φεβρουάριο του 1998 και δεν έχουν ολοκληρωθεί ακόμη.  Από το Φεβρουάριο ως τον Αύγουστο του 1998 οι ανασκαφές επεκτάθηκαν, καθώς εντοπίστηκαν νέες αρχαιολογικές θέσεις (17 ανασκαφές).  Τότε κρίθηκε αναγκαία σε συνεννόηση με την ΕΥΘΕ-ΠΑΘΕ η αύξηση του προσωπικού και η απασχόληση από τον ανάδοχο περίπου 120 εργαζομένων.  'Ολες οι προσλήψεις έγιναν μετά από έγγραφες ειδικές εντολές της ΕΥΔΕ-ΠΑΘΕ προς την ανάδοχο Κοινοπραξία.
Για τη διαδικασία πρόσληψης, τις πληρωμές και τις συμβάσεις που αφορούσαν τις παραπάνω προσλήψεις, αρμόδια υπήρξε πάντοτε και από την αρχή του έργου η ΕΥΔΕ-ΠΑΘΕ που έδινε τις σχετικές εντολές στην ανάδοχο εταιρεία. Η Εφορεία ενεπλάκη στο παρελθόν μόνο στο μέρος που αφορούσε την επιλογή του προσωπικού που θα απασχολούνταν στις ανασκαφές ως υπεύθυνη σύμφωνα με το νόμο για τη σωστή διεξαγωγή της ανασκαφικής έρευνας (εκπαιδευμένο και εξειδικευμένο προσωπικό).
'Ετσι κάθε φορά που ολοκληρωνόταν κάποια από τις σωστικές ανασκαφές στον Τομέα Α ή Β, το εργατοτεχνικό προσωπικό είτε μεταφερόταν σε άλλη θέση, όταν εκεί δεν επαρκούσε το προσωπικό, είτε απολυόταν, εφόσον εξέλιπε ο λόγος πρόσληψής του.
Οι εργαζόμενοι, στους οποίους αναφέρεται η ερώτηση της κας Βουλευτού, απασχολούνταν στον τομέα Α ως τον Δεκέμβριο του 1998, οπότε ολοκληρώθηκαν οι ανασκαφικές έρευνες σύμφωνα με τη σαφή εντολή του ΥΠ.ΠΟ. και τη δέσμευση που η Υπηρεσία είχε αναλάβει.  Είναι προφανές ότι δεν ήταν δυνατόν να παραμείνει το παραπάνω προσωπικό στο έργο, εφόσον εξέλιπε ο λόγος πρόσληψής του.
Η δεύτερη απόλυση τον Αύγουστο του τρέχοντος έτους, ίσχυσε για όλο το προσωπικό των ανασκαφών (εργατοτεχνικό, επιστημονικό) που απασχολούσε η Κ/Ξ  ΕΤΕΠ Α.Ε.-ΜΕΤΩΝ Α.Ε. - ΒΕΝΤ  Α.Ε.  και πραγματοποιήθηκε λόγω της λήξης της σύμβασης της εν λόγω εταιρείας με το Υ.ΠΕ.ΧΩ.ΔΕ.
Επισημαίνεται, τέλος, ότι για τα ζητήματα αμοιβών, απολύσεων και αποζημιώσεων μετά από απολύσεις υπεύθυνη κάθε φορά είναι η κοινοπραξία - εργοδότης, η οποία καταρτίζει τις συμβάσεις και ρυθμίζει τις εργασιακές σχέσεις.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Τμήμα το δελτίο επίκαιρων ερωτήσεων της Τρίτης 9 Ιουλίου 2002.
ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παρ. 1, 130 παρ. 8 Καν. Βουλής)
1. Η με αριθμό 7/4-7-2002 επίκαιρη ερώτηση του Βουλευτή της Νέας Δημοκρατίας κ. Αριστοτέλη Παυλίδη προς τον Υπουργό Ανάπτυξης, σχετικώς με δημοσιεύματα Βρετανικών εφημερίδων και τηλεοπτικών εκπομπών, αναφερόμενα σε δυσφημιστικές συκοφαντίες, για την περιοχή Φαληράκι της Ρόδου, τις επιπτώσεις στον τουρισμό κλπ.
2. Η με αριθμό 6/4-7-2002 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Δημόσιας Τάξης, σχετικώς με τη διαρροή πληροφοριών, όσον αφορά τη δράση των τρομοκρατικών οργανώσεων κλπ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 1/27-06-2002 επίκαιρη επερώτηση των Βουλευτών της Νέας Δημοκρατίας κας Ελισάβετ Παπαδημητρίου, κυρίων Κωνσταντίνου Τασούλα, Αριστείδη Τσιπλάκου, Βασιλείου Κορκολόπουλου, Γεωργίου Κωνσταντόπουλου, Σταύρου Καλογιάννη, κας Παρθένας Φουντουκίδου και κ. Γεωργίου Σαλαγκούδη προς τον Υπουργό Γεωργίας, σχετικά με τη διαχείριση γεωργικών προγραμμάτων χρηματοδοτούμενων από την Ε.Ε.
Για τη συζήτηση της επίκαιρης επερώτησης από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Β΄ Θεσσαλονίκης κ. Γεώργιος Σαλαγκούδης.
Το λόγο έχει η πρώτη των επερωτώντων, η κα Ελισάβετ Παπαδημητρίου.
Ορίστε, έχετε το λόγο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριοι συνάδελφοι, αναζητώντας χθες κάποια επιπλέον έγγραφα και απαντήσεις στις γνώσεις μου για το θέμα, διευθυντικό στέλεχος του Υπουργείου Γεωργίας με ρώτησε αν δεν βαρέθηκα να ασχολούμαι έξι χρόνια μ' αυτό το σκάνδαλο -που είναι μικροσκάνδαλο στο μέτρο που έχουν εκταμιευτεί μέχρι σήμερα μόνο (!) πέντε δισεκατομμύρια- και με παρέπεμψε σε πολύ σοβαρότερα σκάνδαλα πολύ περισσοτέρων δισεκατομμυρίων.
Για μας, για τη Νέα Δημοκρατία, 5 δισεκατομμύρια -αλλά και 5 δραχμές ακόμα- είναι πολύ σημαντικό ποσό, αν κλέπτονται από το δημόσιο εθνικό ή κοινοτικό "κορβανά" και, κυρίως, αν η απάτη έχει έστω και την ανοχή ή την ανικανότητα απλά των πολιτικών ηγεσιών.
Γι' αυτό, λοιπόν, ασχολούμεθα μ' αυτό το θέμα. 
Κύριοι συνάδελφοι, το 1992 δημοσιεύτηκε ο Κανονισμός 2078 του Συμβουλίου της ΕΟΚ. Αυτού του Κανονισμού προηγήθηκε ο 2328/91, που αφορά στη βελτίωση της αποτελεσματικότητας των γεωργικών διαρθρώσεων, με κύριο στόχο τη λήψη μέτρων για προοδευτική κάμψη της παραγωγής στους τομείς, που παρουσιάζουν πλεόνασμα, για προσαρμογή των γεωργοκτηνοτρόφων στη νέα κατάσταση,  για αποτελεσματικότητα και ανταγωνιστικότητα των εκμεταλλεύσεων. Ο Κανονισμός 2078/92 αναφέρεται σε μεθόδους γεωργικής παραγωγής, που ενθαρρύνουν και με οικονομικά κίνητρα τη συμμόρφωση με τις απαιτήσεις για προστασία του περιβάλλοντος και για διατήρηση του φυσικού χώρου. 
Το 1996, ενώ οι Βρυξέλες εκπέμπουν στις 24 Απριλίου τον εφαρμοστικό κανονισμό του προηγούμενου κανονισμού, τον κανονισμό 746/96, η χώρα μας δημοσιοποιεί διά του τότε Υπουργού Γεωργίας κ. Τζουμάκα εγκυκλίους εφαρμογής του 2078 με τίτλο "Μακροχρόνια παύση καλλιέργειας γεωργικών γαιών". Στις 9/9 αυτό υπογράφεται ως διυπουργική απόφαση και στις 6/11 καθορίζονται με απόφαση του Υπουργείου   Γεωργίας όλες οι λεπτομέρειες. 
Καταθέτω, κύριε Πρόεδρε, όλα αυτά τα έγγραφα, τους δυο κανονισμούς, τον εφαρμοστικό κανονισμό, την  εγκύκλιο εφαρμογής του κ. Τζουμάκα, τη διυπουργική απόφαση των Υπουργών Γεωργίας και Οικονομικών και την τελική απόφαση της 6/11/96, τη μεγαλοπρεπή.  
(Στο σημείο αυτό η Βουλευτής κα Παπαδημητρίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Είχαν λάβει ήδη χώρα οι εκλογές και καθόντουσαν  όλοι καλά στις καρέκλες τους. Η μελέτη και η σύγκριση μεταξύ Κανονισμών ΕΟΚ και εθνικών υπουργικών αποφάσεων  και εγκυκλίων, αναδεικνύει ευκολότατα και σε μαθητή της 6ης Δημοτικού ότι πρώτον, υπάρχει πλήρης καταστρατήγηση του νόμου 998 περί δασών και του συνταγματικού χάρτη της χώρας. Δεύτερον, υπάρχουν ξεκάθαρα ηθελημένες  στρεβλώσεις των προβλέψεων των Κανονισμών σε σχέση με την επιλεξιμότητα,  με κριτήρια για επιλογή των δικαιούχων, για έλεγχο και για δομή των υπευθύνων φορέων υλοποίησης, και του κέντρου και της περιφέρειας.
Εν τέλει αναδεικνύεται ξεκάθαρα, περίτρανα ότι στήθηκε ένας μηχανισμός μεταξύ επίορκων στελεχών και διοίκησης Αθήνας, περιφέρειας, αλλά και Βρυξελών και κάποιων ιδιωτών, που έχοντας πρόσβαση στη γνώση, αξιολόγηση, έλεγχο και στα φυσικά πρόσωπα του Υπουργείου, αποφάσισαν να ξεκοκαλίσουν ποσά της τάξης τουλάχιστον των 100 δις την εικοσαετία, που προβλέπεται από τον Κανονισμό. 
Ο Κανονισμός του 1991 προέβλεπε μέχρι 25 ecu επιδότηση, συνδρομή για εκτατικούς βοσκότοπους. Τους φαινόντουσαν λίγα αυτά τα χρήματα και στον Κανονισμό του 1992 δίνεται η δυνατότητα οι επιδοτήσεις να φτάσουν μέχρι και 60 ecu, ενώ απολογιστικά θα μπορούσαν να κάνουν και άλλα έργα αναβάθμισης, ενώ η διαστρεβλωτική ελληνική παράφραση των αρμοδίων Υπουργών Γεωργίας των κυβερνήσεων του ΠΑΣΟΚ επέτρεψε την ένταξη σ' αυτό το πρόγραμμα σε ποσοστό περίπου 90% καθαρότατα δασικών εκτάσεων.
Επί τέσσερα χρόνια καμία δημοσιοποίηση δεν υπήρξε για το πρόγραμμα και κανένας εκ των δυνάμενων να ενταχθούν, αγρότης, κτηνοτρόφος, σ' αυτό το πρόγραμμα, συνδέθηκε με την υποχρέωση της πολιτείας να τον ενημερώνει. 
Υπάρχει όμως μια εξαίρεση. Από τα μέσα του 1995 δραστηριοποιείται το δαιμόνιο της ελληνικής ιδιωτικής πρωτοβουλίας. Στις 20 Ιουνίου 1995 ιδρύεται η πρώτη εταιρεία, η "ΒΙΟΑΝΑΠΤΥΞΗ ΕΠΕ", με τέσσερα μέλη, μεταξύ των οποίων και συνδιαχειρίστρια είναι η κα Στυλιανή Ταβαντή του Ελευθερίου και της Βασιλικής, σύζυγος του εισηγητή στην άποψή μου και του διαμορφωτή όλου αυτού του φακέλου κ. Κούμα, κατοίκου στον προθάλαμο του κ. Τζουμάκα, συνομιλητή όλων των Υπουργών και του κ. Αργύρη σήμερα.  Τώρα είναι εκτός Υπουργείου.
Η σύζυγος αποσύρεται από την εταιρεία, δυο τρεις μέρες προ των εκλογών του 1996, δεκαέξι ημέρες μετά την έγκριση και της δεύτερης σειράς των προγραμμάτων, ενώ η εταιρεία αλλάζει έδρα, πάει στην Ξάνθου 31, όπου στεγάζονται έκτοτε όλες οι άλλες εταιρείες που δημιουργούνται περίπου θυγατρικά και αντικαθίσταται από έναν κ. Καραγκούνη και έναν κ. Αλέγρα, που είναι μέτοχοι σε όλες τις έκτοτε συσταθείσες εταιρείες.
Η αποσυρθείσα, λοιπόν, μέτοχος τυγχάνει να είναι σύζυγος του εισηγητού που είχε τα ηνία μέχρι το 2001, χρόνο κατά τον οποίο παραιτήθηκε, χωρίς να έχει δυνατότητα συνταξιοδότησης και είναι μέλος, απ' ό,τι μαθαίνω, ικανότατης και γεμάτης χρήμα εταιρείας εισαγωγής οικιακού εξοπλισμού σήμερα, όπου μετέχουν και άλλα μέλη αυτής της εταιρείας.
Οι διάδοχοι της συζύγου του κ. Κούμα μετέχουν σε όλες τις εταιρείες που παρουσιάζονται μετά τη διάλυση της  "ΒΙΟΑΝΑΠΤΥΞΗΣ", όπως "ΒΙΟΔΟΜΗ ΠΕΡΙΒΑΛΛΟΝΤΟΣ ΕΠΕ", "ΕΥΡΩΑΝΑΠΤΥΞΗ ΕΠΕ", και άλλες, ενώ ταυτόχρονα ιδρύεται και ένα άλλο σκέλος εταιρειών, που ξεκινά με τα "ΑΓΡΟΟΙΚΟΣΥΣΤΗΜΑΤΑ ΕΠΕ" και αυτή, όπως και μια μονοπρόσωπη άλλη εταιρεία, στεγάζει τον πολυμήχανο κ. Κίμωνα Καράτζο, που δραστηριοποιείται, αναβαθμίζων τα δάση και το περιβάλλον στη Θεσσαλία και ίσως αλλού.
Δεκατρείς νομοί της χώρας με πολλές εφαρμογές εντάσσονται στο πρόγραμμα υπό την κριθείσα από το Υπουργείο Γεωργίας -εισηγητής πάντα ο κ. Κούμας- τεχνοκρατική επάρκεια και φιλοπεριβαλλοντική διάθεση των μεταξύ τους διαπλεκομένων εταιρειών. 
Είναι πρωτοφανής η εικόνα της διοίκησης και της πολιτικής ηγεσίας πίσω από τα έγγραφα αυτής της υπόθεσης. Κοινό πρόσωπο μεταξύ των δυο θυγατρικών μονάδων, ενώσεων εταιρειών, είναι Γάλλος υπήκοος, κάτοικος Βούλας, ονόματι Κριστιάν-Ρενέ-Αντουάν-Ιζορς. Καταθέτω στη Βουλή τις Εφημερίδες της Κυβερνήσεως, τα ΦΕΚ με όλες αυτές τις εταιρείες. 
Αξίζει, κύριοι συνάδελφοι, να τα έχει και η Βουλή, εύχομαι και ο εισαγγελέας μετά τη σημερινή συζήτηση, για να αποκαλυφθεί η σχέση μεταξύ της διοίκησης και των εταιρειών και των εταιρειών  μεταξύ τους.
(Στο σημείο αυτό η Βουλευτής κα Ελισάβετ Παπαδημητρίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Θέλω να ταξιδέψουμε μαζί τάχιστα σε μια εφαρμογή, έτσι όπως ήρθε στα χέρια μια καταγγελία σε έναν Βουλευτή, την Έλσα Παπαδημητρίου, την ομιλούσα και τις προσπάθειες που έχουν γίνει από εμένα να διαλευκανθεί και να ξεκαθαρίσει το τοπίο και από το Υπουργείο να συσκοτισθεί και να προχωρήσουμε. 
Ο συνάδελφος κ. Κορκολόπουλος νομίζω ότι θα μιλήσει περισσότερο για τη Μαγνησία. Εγώ θα ήθελα μόνο να πω ότι εγκρίνεται πρώτα ένα δάσος, το δάσος της Μιτζέλας οκτώ χιλιάδες πεντακόσια στρέμματα -έξι χιλιάδες στρέμματα στην πρώτη δόση και δύο χιλιάδες πεντακόσια στρέμματα στη δεύτερη- υπέρ μιας εταιρείας που δεν υφίσταται ακόμη, του κ. Καράτζου, από το 1996, στις 2 Σεπτεμβρίου. Αργότερα το μαθαίνουν οι ιδιοκτήτες. Μεταξύ των ιδιοκτητών του δάσους, το οποίο είναι διακατεχόμενο, 10% ιδιοκτήτης είναι το δημόσιο -όλα αυτά είναι μη επιλέξιμα βάσει του Κανονισμού- υπάρχει ένας έντιμος άνθρωπος που έρχεται και ρωτάει το Βουλευτή: "Μπορώ εγώ να κάνω παύση βόσκησης στο δάσος; Μπορώ να δώσω το δάσος" -το οποίο ήδη έχει διαχειριστική έκθεση, που ελέγχει το Δασαρχείο του Βόλου, που το ξέρουν όλες οι υπηρεσίες του Βόλου έκπαλαι, προικώο της προγιαγιάς του- "ως αναβάθμιση αγροκτήματος;" Λέω, αγρόκτημα; Λέει: "Βεβαίως. Μου έχει δώσει δε, εδώ ο κ. Καράτζος να υπογράψω μια υπεύθυνη δήλωση που λέει ότι είμαι μέτοχος αγροκτήματος". Του λέω, μην την υπογράψεις. 
Την άλλη μέρα το αγρόκτημα έγινε δασόκτημα στις υπεύθυνες δηλώσεις, αλλά βέβαια η φωτοτυπία έμεινε στα χέρια μου".
Οι υπόλοιποι δεν ήταν τόσο προσεκτικοί όσο αυτός ο έντιμος πολίτης, που ουδέποτε συνετάγη με τις υποσχέσεις του κ. Καράτζου. 
Κύριοι συνάδελφοι, εν ολίγοις δεν ακούει τίποτε κανένας Καράτζος μεταξύ όλων των εταιρειών. Όταν τους ρωτάς στα ίσια, όπως και ο κ. Κούμας, σου λένε ότι δεν μπορεί να τους κουνήσει κανείς. Και το Υπουργείο το εξουσιάζουμε και τις Βρυξέλες τις εξουσιάζουμε. Χρειάστηκε πέντε χρόνια, για να ανακαλύψουμε ποιοι εξουσιάζονται, πώς, από ποιον, πού. Είναι κατάπτυστη αυτή η ιστορία. 
Ο υιός Καράτζος είναι στις Βρυξέλες STAGIER, στην οικονομική ανάπτυξη. Αδελφός υψηλότατου υπαλλήλου των Βρυξελών είναι εδώ μέτοχος εταιρειών. Τώρα στείλατε τον κ. Λοράντο, κύριε Υπουργέ, γιατί τα πήγε λαμπρά στο Κτηματολόγιο, μαζί με τον κ. Χρηστίδη στις Βρυξέλες, για να λύσει το πρόγραμμα, ώστε να συνεχίσει με κάποιες βελτιώσεις. Η βελτίωση που ανιχνεύεται είναι μία: Το κουκούλωμα. Αυτό δεν θα σας το επιτρέψουμε ούτε εμείς ούτε οι Έλληνες εισαγγελείς.
Αξίζει να σας πω ότι πριν από τη σύμβαση με το Υπουργείο, της οποίας και η εμφάνιση είναι εξαιρετικού επιπέδου, (-την αφιερώνω στο Υπουργείο- είναι ένα δισέλιδο χειρόγραφο που θα το δώσω,) ο κ. Καράτζος, δηλαδή τα αγροοικοσυστήματα, δίνουν στους οικοπεδούχους δύο επιστολές. Η μία είναι δακτυλογραφημένη και τους λέει "Κύριοι, τα οκτώμισι χιλιάδες στρέμματα θα ενταχθούν εκεί, θα παίρνετε τόσα". Οι ιδιοκτήτες παίρνουν 1.100 δραχμές. Ο κ. Καράτζος παίρνει τα υπόλοιπα μέχρι τις οκτώμισι που θα γίνουν 18.500, μέχρι 60 ευρώ με τα επιπλέον έργα που θα παίρνει. 
Εξηγεί ακόμα σ' αυτούς με επιλέξιμους όρους τι είναι το πρόγραμμα, αλλά τους δίνει και ένα ιδιόχειρο χαρτί που τους λέει "παιδιά, μη φοβάστε ούτε την υλοτομία χρειάζεται να σταματήσετε ούτε τη βόσκηση". Και συνεχίζει λέγοντας "υλοτομήστε, βοσκήστε, εγώ θα παίρνω τα λεφτά και εσείς παίρνετε τα ψίχουλα και συνεχίζουμε".
(Στο σημείο αυτό η Βουλευτής κα Έλσα Παπαδημητρίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Υπάρχουν ιδιοκτήτες από τη Μιτζέλα που κάνουν καταγγελία στην Ευρωπαϊκή Ένωση το 1997, στο νομικό τμήμα της Διεύθυνσης Περιβάλλοντος. Το χαρτί ταξιδεύει αμέσως προς την 6η Γενική Διεύθυνση. Ουδεμία απάντηση εδόθη. Ο ΟΛΑΦ, η υπηρεσία απάτης της Ευρωπαϊκής Ένωσης το ψάχνει. 
Όλο αυτό το διάστημα, κύριοι συνάδελφοι, παρεμβαίνω με ερωτήσεις και επερωτήσεις. Ο κ. Τζουμάκας εδώ μου λέει "έχετε δίκιο, υπάρχουν απατεώνες στον προθάλαμό μου, θα το δω και θα ψάξω". Ο κ. Σωτηρλής μου λέει "ξέρετε, δεν είμαι αρμόδιος". Ο κ. Βρεττός, υπογράφων ό,τι του γράφει ο Κούμας, μου λέει ότι μόνο στην Ελλάδα δάσος θεωρείται το οτιδήποτε. Αυτή είναι κουβέντα του Έλληνα Υπουργού.
Ο κ. Αργύρης προσπαθεί να μαζέψει τα ασυμμάζευτα, γιατί έχει μείζον θέμα στη δική του περιφέρεια, τα Ιωάννινα. Δεν θέλει να στενοχωρήσει και τους φίλους του, που είναι μπλεγμένοι, και την Τοπική Αυτοδιοίκηση που κακώς είναι μπλεγμένη. Εκδίδει διαταγές και τις μαζεύει.
 Όταν είναι να διατάξουν προς το συμφέρον των εταιρειών, οι ημερομηνίες φεύγουν 5/4, 10/4, 11/4 μέχρι που φτάνουμε στην αυτοκτονία ενός ανθρώπου που πιέστηκε από εσάς και από το Νομάρχη Ιωαννίνων, κύριε Υπουργέ. Εύχομαι ο κ. Τασούλας να του κάνει μνημόσυνο. 
Βρέθηκε ένας έντιμος άνθρωπος που είπε ότι δεν γίνεται, δεν είναι επιλέξιμες οι δαπάνες, δεν είναι επιλέξιμοι οι χώροι και δεν είμαι επιλέξιμος εγώ ως διευθυντής. Άρα, παραιτούμαι.
 Όλα όμως τα μεθοδεύσατε, κύριε Αργύρη, ώστε να δείξετε ότι σταματάτε το έργο και να ζητήσετε από τους υπεύθυνους, επίορκους και απατεώνες, τα χρήματα πίσω, για να βγει χθες η προσωρινή απόφαση του Συμβουλίου Επικρατείας και να λέει: Όχι να μην τα πάρετε τα λεφτά, τουλάχιστον προσωρινά, διότι έχετε, εσείς ο ίδιος και η υπηρεσία σας, αλλά κυρίως εσείς, προβεί σε λήψη αποφάσεων χωρίς τις συνυπογραφές της υπηρεσίας.
 Οι δικές σας, λοιπόν, πράξεις δεν ήταν κατοχυρωμένες νομικά. Για λόγους καθαρά τυπικούς, που άπτονται της δικής σας άσκησης καθηκόντων, σήμερα είναι εκτεθειμένο όχι μόνο το Υπουργείο, αλλά και η ελληνική πολιτεία στο να συνεχίζει -εύχομαι όχι για πολύ- το δικαστήριο, το Συμβούλιο της Επικρατείας να περιθάλπει τους απατεώνες.
Θα επανέλθω στη δευτερολογία μου και θα συνδράμουν οι συνάδελφοί μου.
Θέλω μόνο να πω, κύριοι συνάδελφοι, ότι αυτό το σκάνδαλο, όπως φαίνεται και από την Έκθεση Επιθεωρητών Δημόσιας Διοίκησης και από το Συμβούλιο Επικρατείας πέραν των τύπων και των ανησυχιών από τις πληροφορίες που έχουμε από τον ΟΛΑΦ, αλλά και από την κραυγή της ελληνικής υπαίθρου και του Υπουργείου Γεωργίας είναι ένα μείζον σκάνδαλο που αναδεικνύει σύσταση συμμορίας. 
Γι' αυτό, κύριε Υπουργέ, πιστεύω ότι αυτό που δεν κάνατε για το βαμβάκι, αυτό που δεν κάνατε με πολλές άλλες προκλήσεις -όπως σας είπα και πριν χαμογελαστά, όταν μου είπατε καλημέρα- πρέπει να το κάνετε σήμερα. Πέρα από την άγνοια που μπορεί να έχετε, πέρα από την ανικανότητα διαχείρισης, που μπορεί να έχετε εσείς και η υπηρεσία σας, είναι ξεκάθαρο ότι έχετε ευθύνη πολιτική και όχι μόνο. Την άλλη θα τη δουν τα δικαστήρια. Για την πολιτική σας ευθύνη σας ζητώ και νομίζω ότι πρέπει να σας το ζητήσει μεγαλόστομα η Νέα Δημοκρατία δια του Προέδρου της, να παραιτηθείτε σήμερα. 
Ευχαριστώ, κύριοι συνάδελφοι.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Τασούλας έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Υπουργέ, η περίπτωση του προγράμματος για τη μακροχρόνια παύση καλλιέργειας των γεωργικών εκτάσεων, ο ίλιγγος των δισεκατομμυρίων που προέβλεπε αυτό το πρόγραμμα και οι δυνατότητες, οι οποίες δεν ασκήθηκαν ίσαμε τώρα επωφελώς για το σκοπό του και για την ανάπτυξη της χειμαζόμενης περιφέρειας είναι ένα ακόμη τεράστιο δείγμα της μιζέριας, της δυσλειτουργίας, της διαφθοράς και της κακομοιριάς, η οποία μαστίζει όλα αυτά τα ζητήματα που, αντί να μετατραπούν σε μοχλούς υποβοηθήσεως ιδιαίτερα της περιφέρειας, μετατρέπονται σε μηχανισμούς διαχειρίσεως προθεσμιών και πληροφοριών επ' ωφελεία λίγων εις βάρος των πολλών. Μετατρέπουν εμάς σε καταγγέλλοντες, εσάς σε απολογούμενους, εκτρέπουν το ρόλο μας, γινόμαστε ρεζίλι στην Ευρωπαϊκή Ένωση. Υπάρχει μεγάλος κίνδυνος να ζητηθεί να επιστραφούν χρήματα και τελικώς το Υπουργείο Γεωργίας σήμερα αντικρίζει, όπως και όλη η Ελλάδα τις νέες στατιστικές της Ευρωπαϊκής Ένωσης που έχουν τη χώρα μας τελευταία σε προσέλκυση επενδύσεων από όλη την Ευρωπαϊκή Ένωση. Διότι και αυτός ο λόγος, ο λόγος δηλαδή ο οποίος εκπέμπεται από τον τρόπο με τον οποίο χειρίστηκε το Υπουργείο Γεωργίας αυτό το πρόγραμμα, ο λόγος δηλαδή της δυσλειτουργίας και της διαφθοράς είναι η πρώτη αιτία που η χώρα μας συναντά άρνηση επενδυτών να έλθουν εδώ, να ανοίξουν δουλειές, να δοθούν εργασίες. 
Το θέμα αδικείται σήμερα διότι, όπως είναι γνωστό, εκτός από τα πρόσωπα αδικούνται και τα γεγονότα, διότι συζητείται όχι επικαίρως και διότι συζητείται μέσα στον ορυμαγδό που έχει δημιουργήσει η σπουδαία υπόθεση των εξελίξεων γύρω από τη μάχη, που κάνει το κράτος και ο ελληνικός λαός κατά της τρομοκρατίας αυτές τις ημέρες. Έτσι αδικείται αυτό το ζήτημα από πλευράς δημοσιότητος, αλλά δεν πιστεύω να αφήσουμε να αδικηθεί από πλευράς ουσίας.
Ο άνθρωπος ο οποίος με τη ζωή του έδωσε -και είναι ανευλαβές αυτό που λέω, αλλά έτσι κατάντησε- ώθηση στην προώθηση διαλευκάνσεως του θέματος, ένας έντιμος και ευαίσθητος δημόσιος λειτουργός, ο Δημήτρης Παπαϊωάννου, τέλη του 2001 απευθύνεται προς το Υπουργείο Γεωργίας λέγοντας, το θέμα είναι τεραστίων διαστάσεων, η εφαρμογή του προγράμματος άρχισε προ πενταετίας, δεν τηρήθηκαν από την αρχή οι ενδεδειγμένες διαδικασίες τόσο της ένταξης των εκτάσεων στο πρόγραμμα όσο και της μετέπειτα παρακολουθήσεως και διαχειρίσεως με αποτέλεσμα να τίθεται σε αμφισβήτηση η νομιμότητα της πληρωμής των δικαιούχων, δεδομένου ότι δεν έγινε αναγνώριση και εκκαθάριση των δαπανών και πέραν αυτού εγένοντο παράτυπα πληρωμές προκαταβολικά. 
	Παρακαλούμε να αναστείλετε την εφαρμογή του προγράμματος". Αυτά που δεν έπεισε με τα έγγραφά του, έπεισε να γίνουν με το θάνατό του. Σήμερα, σερνόμενοι πίσω απ' αυτό το εξαιρετικά δυσάρεστο γεγονός, προσπαθείτε να βγάλετε άκρη και να ψελλίσετε δικαιολογίες για ένα σκάνδαλο, που έχει ευρύτερες επιπτώσεις και δείχνει γιατί η περιφέρεια και ιδιαίτερα η περιφέρεια Ιωαννίνων μαστίζεται απ' αυτήν την κακοδαιμονία, που δεν της επιτρέπει να "σηκώσει κεφάλι".
	 Κύριε Υπουργέ, αυτά τα προγράμματα θα έπρεπε από την αρχή να αξιοποιηθούν από αγρότες και κτηνοτρόφους, θα έπρεπε να αξιοποιηθούν από αναπτυξιακές εταιρείες της Τοπικής Αυτοδιοίκησης και θα έπρεπε να υπάρχει εκτεταμένη ενημέρωση. Φυσικά αντιλαμβάνομαι ότι είναι εύκολο να λέει κανείς "θα έπρεπε", όταν μάλιστα δεν είχε ο ίδιος την ευθύνη να αντιμετωπίσει αυτά τα προβλήματα. Όμως, σήμερα, τα επίχειρα της διάλυσης της διοίκησης, τα επίχειρα του γεγονότος ότι υπάρχουν κατώτεροι και μεσαίοι υπάλληλοι, χωρίς να ελέγχονται από τους διευθυντές, από τους γενικούς διευθυντές και τους πολιτικούς προϊσταμένους, τα επίχειρα αυτής της κατάστασης, καλείστε να τα πληρώσετε αυστηρά και καλείστε να απολογηθείτε για γεγονότα, για τα οποία η όλη συμπεριφορά σας έναντι της διοίκησης σας καθιστά υπεύθυνους.
 	Την άλλη Παρασκευή, κύριε Υπουργέ, καλούμαστε οι Βουλευτές στα εγκαίνια μιας νέας Ειδικής Γραμματείας του Υπουργείου Γεωργίας, που είναι η Ειδική Γραμματεία του Γ΄ Κοινοτικού Πλαισίου Στήριξης. Είναι μία καθυστερημένη πρωτοβουλία, έχει να κάνει με το γεγονός ότι μέχρι τώρα αυτά δεν ηλέγχοντο και επειδή ακριβώς δεν ηλέγχοντο, έχουμε αυτά τα φαινόμενα δυσλειτουργίας και διαφθοράς. Η Νέα Δημοκρατία τα τόνισε από την πρώτη στιγμή, ο άνθρωπος που πλήρωσε με τη ζωή του τα τόνισε από την πρώτη στιγμή και καλείστε σήμερα να "βγάλετε τα κάρβουνα από τη φωτιά". Είναι και πολλά και έντονα και δύσοσμα αυτά τα κάρβουνα, αλλά να ξέρετε πως σε οτιδήποτε έχει να κάνει με την εκκαθάριση της διαφθοράς και την τιμωρία των υπευθύνων, θα μας βρείτε αρωγούς.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιπλάκος έχει το λόγο.
ΑΡΙΣΤΕΙΔΗΣ ΤΣΙΠΛΑΚΟΣ: Κύριε Πρόεδρε, μπορεί κανείς να νιώσει έκπληξη, οργή και ντροπή, ακούγοντας τα όσα ελέχθησαν από τους προηγούμενους συναδέλφους, αλλά και από τα επίσημα στοιχεία που έχω στη διάθεσή μου, που φανερώνουν με εντυπωσιακό και ξεκάθαρο τρόπο πόσο οργανωμένο είναι το έγκλημα της κατασπατάλησης των πολύτιμων κοινοτικών πόρων, που προορίζονται για να χρησιμοποιηθούν για τη δημιουργία της απαραίτητης υποδομής, που είναι αναγκαία για την οικονομική ανάπτυξη της χώρας μας.
	Οι πολύτιμοι αυτοί κοινοτικοί πόροι διασπαθίζονται σε οργανωμένες εταιρείες "αετονύχηδων", που συγκροτούνται από τους ίδιους επίορκους υπαλλήλους, που χειρίζονται τα κοινοτικά προγράμματα και το χειρότερο είναι πως αυτό γίνεται με τις ευλογίες της επίσημης πολιτείας. Μας προκαλείται έκπληξη για το χονδροειδή τρόπο, με τον οποίο παρανομούν κατά παράβαση των κοινοτικών διατάξεων και της εθνικής μας νομοθεσίας. Μας προκαλείται οργή για το θράσος των εντεταλμένων υπαλλήλων για τη διαχείριση των προγραμμάτων, δηλαδή να αναθέτουν με κραυγαλέες και παράνομες διαδικασίες τα προγράμματα σε "βρώμικες" εταιρείες που έχουν συστήσει, όπως ακούσαμε προηγουμένως, με επικεφαλής πρόσωπα του στενού οικογενειακού περιβάλλοντος. Αναφέρομαι στον υπάλληλο, τον κ. Γκούμα, που ανακάλυψε ότι τα προγράμματα αυτά δεν είχαν ενεργοποιηθεί επί χρόνια και σκέφθηκε να τα χρησιμοποιήσει προς ίδιον όφελος, αναθέτοντάς τα σε εταιρεία που είχε προηγουμένως συστήσει στο όνομα της συζύγου του. Τώρα ο κ. Κούμας παραιτήθηκε, αλλά είναι σύμβουλος των εταιρειών αυτών. 
Τέλος αισθανόμαστε ντροπή για το μπάχαλο της Δημόσιας Διοίκησης και τη στάση των εμπλεκομένων Υπουργών, οι οποίοι, παρά τη γενική κατακραυγή και τις επανειλημμένες διαμαρτυρίες και ερωτήσεις της κας Παπαδημητρίου, συνέχισαν να καλύπτουν τις παρανομίες και συνέχισαν τις χρηματοδοτήσεις, παρά τις γνωματεύσεις του Νομικού Συμβουλίου του Κράτους για την παράνομη ανάπτυξη των προγραμμάτων αυτών.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
Η περίπτωση αυτή, κύριε Πρόεδρε, δεν είναι η μοναδική. Είναι απλώς η κορυφή του παγόβουνου, γιατί σε όλα τα προγράμματα που αναφέρονται σε επιδοτήσεις ιδιωτών βλέπουμε να επαναλαμβάνονται ακριβώς τα ίδια πράγματα και να μεθοδεύονται καταστάσεις για να διοχετεύουν τα προγράμματα αυτά σε στενό κύκλο "υμετέρων".
Δεν είναι τυχαίο, κύριε Πρόεδρε, ότι εκδηλώσεις ενδιαφέροντος των προγραμμάτων δημοσιεύονται σκόπιμα, μόλις λίγες ημέρες ή και ώρες πριν από τη λήξη της προθεσμίας, ώστε να μην είναι δυνατή η συμμετοχή οιουδήποτε ενδιαφερομένου, που δεν έχει σχέση με τα οργανωμένα κυκλώματα τα οποία έχουν ενημέρωση πολύ πριν από τη δημοσίευση εκδηλώσεως ενδιαφέροντος. 
Δεν είναι δυνατόν 10-4-1997 να υπογράφεται η απόφαση και 31-4-1997 να λήγει η προθεσμία υποβολής. Ούτε ελάχιστες μέρες δεν έχουν στη διάθεσή τους οι ενδιαφερόμενοι για να μπορέσουν πράγματι να εκδηλώσουν το ενδιαφέρον. 
Αυτό το απαράδεκτο καθεστώς της μη έγκαιρης προειδοποιήσεως και της εκδηλώσεως ενδιαφέροντος πρέπει να σταματήσει. Τα κοινοτικά προγράμματα, κύριε Πρόεδρε, αφορούν όλους τους Έλληνες και δεν αποτελούν προνόμιο των λίγων ούτε έγιναν για τον πλουτισμό των ολίγων υμετέρων ή για εξυπηρέτηση πελατειακών υποχρεώσεων. 
Κύριε Πρόεδρε, τα αδιάθετα του Β΄ Κοινοτικού Πλαισίου Στήριξης, μετά τη λήξη της κανονικής περιόδου 31-12-1999 σύμφωνα με τα επίσημα στοιχεία του ΥΠΕΘΟ ήταν περίπου 3,08 τρισεκατομμύρια.  Η Κυβέρνηση βέβαια για να αποφύγει το πολιτικό κόστος αποδύθηκε σε έναν αγώνα ταχύτητος να απορροφήσει όπως-όπως τα χρήματα αυτά με εύκολες ενέργειες που απορροφούσαν μεν γρήγορα χρήματα, χωρίς όμως καμιά αναπτυξιακή πολιτική και με βάση μικροκομματικές σκοπιμότητες. Έτσι κατασπαταλήθηκαν εκατοντάδες εκατομμύρια πολύτιμων πόρων για εξυπηρετήσεις κομματικών συμφερόντων. Έχουμε το προεκλογικό όργιο το 2000 με τα περίφημα states με τις δεκάδες χιλιάδες ψευτοπροσλήψεων με τις εξάμηνες ή εντεκάμηνες συμβάσεις . Όμως, κύριε Πρόεδρε, ποτέ δεν μπορούσα να φανταστώ ότι η υπεραπορρόφηση των κοινοτικών πόρων του Β΄ Κοινοτικού Πλαισίου Στήριξης για την οποία επαίρεται ο κ. Πάχτας θα στηριζόταν σε τέτοιου είδους εκταμιεύσεις, οι οποίες  αντί να συμβάλουν στην οικονομική μας ανάπτυξη και στη σύγκλιση της οικονομίας με εκείνες των αναπτυγμένων χωρών, συνέβαλαν στο φούσκωμα της τσέπης των τρωκτικών που εξέθρεψε η εικοσαετής διακυβέρνηση του ΠΑΣΟΚ.
Κύριε Πρόεδρε, η Νέα Δημοκρατία δεν πρόκειται να περιοριστεί σε απλές καταγγελίες, αλλά αμέσως μετά τη βεβαία ανάληψη της διακυβέρνησης της χώρας θα διενεργήσει  δημοσιονομικό έλεγχο σε βάρος για τη τιμωρία των υπευθύνων και αναζήτηση των λεηλατηθέντων χρημάτων. Αυτό αποτελεί δέσμευση της Νέας Δημοκρατίας, την οποία επίσημα έχει αναλάβει ο Πρόεδρος της Νέας Δημοκρατίας, όπως έχει δηλώσει στη Βουλή. Ευχαριστώ. 
(Στο σημείο αυτό ο Βουλευτής κ. Αριστείδης Τσιπλάκος,  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθεί ο κ. Χάουαρντ ο Πρωθυπουργός της φίλης Αυστραλίας, ο οποίος επισκέπτεται επισήμως τη χώρα μας, στον οποίο εξέφρασα τα αισθήματα που τρέφει ο ελληνικός λαός για τον αυστραλιανό λαό,  με τον οποίο βρέθηκε στην πρώτη γραμμή του αγώνα εναντίον του φασισμού και του ναζνισμού στη διάρκεια του Β΄ Παγκοσμίου Πολέμου, στη σημαντική για την πορεία του πολέμου εκείνου, Μάχη της Κρήτης, όπου αναπαύονται οι αυστραλοί νεκροί εκείνης της μάχης. 
(Χειροκροτήματα από όλες τις πτέρυγες της Βουλής)
Όπως διαβεβαίωσα τον κύριο Πρωθυπουργό, οι Κρήτες φιλοξενούν τους νεκρούς εκείνους ως δικούς τους νεκρούς, σε εκτίμηση της προσφοράς του αυστραλιανού λαού και στα ζωτικά μας θέματα, όπως είναι η υπόθεση της Κύπρου. 
Διαβεβαίωσα τον κύριο Πρωθυπουργό ότι ο ελληνικός λαός βρίσκεται δίπλα στον αυστραλιανό λαό και επιθυμεί τη συνεργασία μεταξύ των δύο χωρών και Κυβερνήσεων, και Κοινοβουλίων στο ανώτατο δυνατό βαθμό. 
(Χειροκροτήματα από όλες τις πτέρυγες της Βουλής)
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Για την αποκάλυψη του βάθους των σκανδάλων των οικοπάρκων  έχει αρχίσει η αντίστροφη μέτρηση. Είναι βέβαιο  πως η Ευρωπαϊκή Ένωση θα διατάξει να σταματήσει το πρόγραμμα  και θα ζητήσει πίσω τα κονδύλια από το Υπουργείο που παράνομα μοίρασε στα διάφορα "λαμόγια" ανά την Ελλάδα. Είναι πολύ  μετριοπαθής η έκφραση που χρησιμοποιώ "λαμόγια"...
ΠΡΟΕΔΡΕΥΩΝ (Κωνσταντίνος Γείτονας): Υπάρχουν και καλύτερες πιο δόκιμες λέξεις για να εκφράσουν το ίδιο πράγμα. Δεν μπαίνω επί της ουσίας, αλλά επαναλαμβάνω ότι έχουμε πλούσιο λεξιλόγιο στην γλώσσα μας. 
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: ΄Εξω από την πόρτα του Υπουργείου το είπε ο ίδιος ο Υπουργός. ΄Εχω τρωκτικά είπε ο κύριος Υπουργός. 
Το γραφείο καταπολέμησης της απάτης "ΚΟΛΑΦ", που είναι η εισαγγελική υπηρεσία της Ευρωπαϊκής 'Ενωσης, είναι εδώ, κύριε Πρόεδρε, και είναι ντροπή για την Ελλάδα αυτό το πράγμα.
Η Κυβέρνηση και ο αρμόδιος Υπουργός δεν πρόκειται να καταφέρουν το κουκούλωμα και την πολιτική ατίμωση. 
Καλώ τον κύριο Υπουργό να μας πει: Ποιος είναι ο κ. Κούμας και η σύζυγός του; Παρακαλώ με ευθύτητα να μας το πείτε. 
Καλώ τον κύριο Υπουργό να μας πει πότε είδε για τελευταία φορά τον κ. Κούμα. Γιατί έχουμε στοιχεία πότε είδατε τον κ. Κούμα. 
Καλώ τον κύριο Υπουργό να μας πει ποιο ρόλο παίζει και έπαιξε ο Κίμων Καράντζος. 
Καλώ τον κύριο Υπουργό να μας παρουσιάσει τους συνεργάτες του κ. Καράντζου, τον Στέργιο Καράντζο και τον Παναγιώτη Καλφούτζο, που έχουν πάρει επτά οικοπάρκα, όπου έχουν εντάξει συνολικώς εκτάσεις άνω των είκοσι πέντε χιλιάδων στρεμμάτων. Μήπως δεν είναι αλήθεια, κύριε Υπουργέ;
Τι ρόλο παίζει ο Κριστιάν Ρενέ Αντουάν Ιζώρζ που συμμετέχει στην εταιρεία "ΕΥΡΩΒΙΟΠΑΡΚ ΕΠΕ" που είναι αναμεμειγμένη στο σκάνδαλο των οικοπάρκων στα Γιάννενα και στην "ΟΙΚΟΠΑΡΚΑ ΕΠΕ" με δέκα χιλιάδες πεντακόσια στρέμματα σε Φθιώτιδα και Τρίκαλα; 
Ταυτόχρονα θα ήθελα να ρωτήσω τι έχει γίνει από τον Απρίλιο του 1997 στην περίφημη έκταση των οκτώ χιλιάδων πεντακοσίων στρεμμάτων στο δασόκτημα Παλαιά Μιτζέλα στο Πουρί της Μαγνησίας; 
Ο κ. Καράντζος διαβεβαίωσε τότε τους ιδιοκτήτες ότι δεν υπάρχει τίποτα το παράνομο στην ένταξη της έκτασης, ότι γνωρίζει πως υπάρχει σύμβαση ρυμοτομίας και σύμβαση βόσκησης και δεν πρόκειται να έχει καμία απαίτηση από τους συνιδιοκτήτες σε περίπτωση που κάτι πάει στραβά.
Προσέξτε, κύριε Πρόεδρε, μία αλληλουχία πρωτοφανή για τα ελληνικά δεδομένα: "Υπηρεσία Αγροτικής Ανάπτυξης Μαγνησίας, τράπεζα ιδιώτη, εντολή εκταμίευσης, ανάληψη σε δύο ημέρες". Θα καταθέσω τα σχετικά χαρτιά.
Ανάληψη σε δύο ημέρες. Δεν έχει ξαναγίνει μέσα στην έννοια λειτουργίας του δημοσίου αυτό το πράγμα. Δεν σας έχει προβληματίσει η ταχύτητα; 
Ταυτόχρονα, κύριε Υπουργέ, κάνουμε ΕΔΕ και τοποθετείτε ως μέλη της επιτροπής του γενικούς διευθυντές, του επιτηρουμένους με τη διαχειριστική αρχή και τον καθηγητή Παπανικολάου, που επίσης είναι αναμεμειγμένος. Δηλαδή Γιάννης κερνάει, Γιάννης πίνει.
Είσθε ή δεν είσθε συνομιλητής με τον κ. Κούμα; Να μας το πείτε εδώ. Μαζί θα διερευνήσετε την απάτη που έχει γίνει μέχρι σήμερα; 
Και όσον αφορά τη σύμβαση με τον κ. Καράντζο, το 82% της έκτασης είναι δασοσκεπής, το 11% είναι μερικώς δασοσκεπής και στο 7% μόνο ασκείται η υλοτομία. Και όλα όσα περιγράφονται στη σύμβαση, που θα καταθέσω, είναι παράνομα. 
Το Νοέμβριο του 2001 η Διεύθυνση Αγροτικής Ανάπτυξης της Νομαρχίας Μαγνησίας, δηλαδή η ίδια που είχε υπογράψει τη σύμβαση το 1987, ζήτησε από τον κ. Καράντζο, δηλαδή μετά από πέντε χρόνια περίπου να επιστρέψει ως αχρεωστήτως καταβληθέντα δεκάδες εκατομμύρια που είχε παραλάβει ως προκαταβολή. Και αν δεν είχε υπάρξει η αντίδραση των κατοίκων, δηλαδή της μειοψηφίας των συνιδιοκτητών, τι θα είχαν γίνει όλα αυτά τα εκατοντάδες εκατομμύρια;
Θα εξακολουθούσαν να παρουσιάζονται σαν οικοπάρκο με μια δασική έκταση που μόνο υλοτομία δεν .....
Κύριε Υφυπουργέ, για λόγους ευθιξίας θα έπρεπε να έχετε ήδη παραιτηθεί και προσωπικά πιστεύω ότι το κλιμάκιο του ΟΛAΦ δεν θα επιτρέψει το κουκούλωμα και άλλων περιπτώσεων που εναγωνίως επιδιώκετε να καλύψετε.
Καταθέτω τη σύμβαση και τα υπόλοιπα έγγραφα, κύριε Πρόεδρε, που αφορούν τον Κίμωνα Καράντζο, από τα κλειδιά της όλης υπόθεσης που περαιτέρω θα τα αναλάβει η εισαγγελική αρχή. 
Είναι η περίφημη σύμβαση της εκτάσεως στο Νομό Μαγνησίας, είναι το οδοιπορικό, είναι οι υπεύθυνες δηλώσεις σύμφωνα με τις οποίες το αγρόκτημα "Π. Μιτζέλας" έχει πάρει άλλον χαρακτηρισμό, είναι η τεχνική έκθεση για το συνιδιόκτητο  δάσος Παλαιάς Μιτζέλας Μαγνησίας. Και το κυριότερο, κύριε Πρόεδρε, απ' όλα είναι ότι η πράξη εξετελέσθη, η μεταφορά δηλαδή της προκαταβολής εντός τριών ημερών. 
Ευχαριστώ πάρα πολύ, κύριε Πρόεδρε.
(Στο σημείο αυτό ο Βουλευτής κ. Βασίλειος Κορκολόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κωνσταντόπουλος.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, από το 1992 που έχουμε τον κανονισμό 2078 της Ευρωπαϊκής Ένωσης, κανένας δεν ασχολείται με το πρόγραμμα "Μακροχρόνια παύση καλλιέργειας γαιών". 
Η πρώτη κινητικότητα την οποία βλέπουμε σ' αυτόν τον τομέα αναφέρεται στο 1995, όπου στο ΦΕΚ 3994/10.7.95 εμφανίζεται για πρώτη φορά η σύσταση της εταιρείας περιορισμένης ευθύνης "ΒIΟΑΝΑΠΤΥΞΗ ΕΠΕ". 
Έχει σημασία να δούμε ποιοι στήνουν την ως άνω εταιρεία και τι σκοπό έχει. Ιδρυτικοί εταίροι είναι ο Αθανάσιος Δρόσος, η Σοφία Ορφανού, η Στυλιανή Ταβαγλή του Ελευθερίου και της Βασιλικής και ο  Γεώργιος Δανιήλ του Νικολάου, κάτοικοι Νέου Ψυχικού, οι οποίοι στο Νέο Ψυχικό και στην οδό Ρήγα Φεραίου δημιουργούν αυτήν την εταιρεία. Μεταξύ των άλλων σκοπών αυτής της εταιρείας είναι η προστασία και αποκατάσταση βιοτόπων και η συνεχής παρακολούθηση των περιβαλλοντικών παραμέτρων και στοιχείων και κυρίως η μακροχρόνια παύση των αγροτικών δραστηριοτήτων σε αγροτικές εκμεταλλεύσεις με σκοπό τη δημιουργία βιοτόπων καθώς και η συνεχής παρακολούθηση της εξέλιξης των περιβαλλοντικών παραμέτρων και στοιχείων τους. Το καταστατικό συντάσσεται στο συμβολαιογράφο κ. Φιαμέγκο στις 20.6.95. 
Την ίδια εποχή ιδρύεται η "ΕΥΡΩΒΙΟΠΑΡΚ ΕΠΕ" με εταίρους τον κ. Χύτο, τον κ. Τριάντη, Τζάλα, τον κ. Κριστιάν Ρενέ Αντουάν και τη Βασιλική σύζυγο Πασχάλ ή Πασκάλ. Και αυτή η εταιρεία είχε τους ίδιους σκοπούς, της αγρανάπαυσης, τις μελέτες σε θέματα, όπως επιχειρησιακού σχεδιασμού, Business Plan εταιρειών,  οργάνωση επιχειρήσεων, μελέτες αξιολόγησης έργων, μελέτες βιωσιμότητας, διαφήμισης, κοινωνικές μελέτες και δημοσκοπήσεις και μελέτες περιβαλλοντικών επιπτώσεων.
Την ίδια εποχή συστήνεται η εταιρεία "ΟΙΚΟΠΑΡΚΑ Ελλάδος ΕΠΕ" με εταίρους και εδώ τον Ιωάννη  Παπαντωνίου, αδελφός του προηγουμένου, του Κριστιάν Ρενέ Αντουάν, το Νικόλαο Δανιήλ του Γεωργίου και τον Αναστάσιο Μαγγανά. Και εδώ είναι ίδιοι οι σκοποί της εταιρείας, η μακροχρόνια παύση αγροτικών δραστηριοτήτων. Όλα αυτά γίνονται το 1995 αρχές του 1996. 
Επίσης για να μην είναι όλα στην Αθήνα και στη Λάρισα, πάλι με τους ίδιους εταίρους συστήνεται η εταιρεία "ΟΙΚΟΣΥΣΤΗΜΑ" με τους ίδιους σκοπούς.
Εφόσον ιδρύονται αυτές οι εταιρείες το 1995 αρχές του 1996 εμφανίζονται οι ίδιες εταιρείες και η "ΕΥΡΩΒΙΟΠΑΡΚ" και υπογράφουν με κοινοτικές και δημοτικές επιχειρήσεις συμφωνητικά μίσθωσης δημοτικών ή κοινοτικών αντίστοιχα εκτάσεων δεκάδων χιλιάδων στρεμμάτων έναντι 1300 δραχμών ανά στρέμμα ετησίως. Βρισκόμαστε ακόμα στα μέσα του 1996. Οι εταιρείες έχουν ιδρυθεί. 
Ακόμα δεν υπάρχει η διυπουργική απόφαση το Σεπτέμβριο του 1996 και ο κανονισμός εφαρμογής το Νοέμβριο του 1996 και ήδη οι εταιρείες έχουν δραστηριοποιηθεί στη σύμβαση συμβολαίων με δήμους και κοινότητες. Στη συνέχεια οι ίδιες εταιρείες οι οποίες προφανώς είχαν έγκαιρη εσωτερική ενημέρωση από το Υπουργείο Γεωργίας, αφού ακόμα δεν είχαν εκδοθεί κοινές υπουργικές αποφάσεις για την υλοποίηση του προγράμματος, συνήψαν συμβάσεις εικοσαετούς διάρκειας με το Υπουργείο Γεωργίας με σκοπό τη δημιουργία βιοτόπων καταφυγής αγρίων ζώων έναντι 9.200 δραχμών που φθάνουν μέχρι τις 20.000 δραχμές, αν κάνουν και τα κατάλληλα έργα και μάλιστα με τους ίδιους εταίρους σε όλη την ελληνική επικράτεια. Το 1992  ο πρώτος ευρωπαϊκός κανονισμός μένει για τέσσερα χρόνια ανενεργός. Το 1995 γίνεται η ίδρυση των ως άνω εταιρειών. Στα μέσα του καλοκαιριού το 1996 γίνεται υπογραφή συμβολαίων με δήμους και κοινότητες. Το Σεπτέμβριο και μετά το Νοέμβριο του 1996 εκδίδονται οι διυπουργικές αποφάσεις και ο κανονισμός εφαρμογής. 
Το κέρδος ήταν τουλάχιστον 700% από αυτήν την ιστορία. Αντί δηλαδή το Υπουργείο Γεωργίας να ενημερώσει τους ΟΤΑ, ώστε να ενταχθούν απευθείας στο πρόγραμμα, προτίμησε να ενημερώσει κάποιες εταιρείες -δεν θα πω εγώ αν είναι ημέτεροι ή όχι- οι οποίοι συνέστησαν εταιρείες περιορισμένης ευθύνης ΕΠΕ και έπαιξαν καθαρά το ρόλο του μεσάζοντα με μυστικό όφελος 700% τουλάχιστον. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Διακομματική ήταν η παρέα. 
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Δεν θα το εξετάσω, γιατί σίγουρα τα τρωκτικά δεν ανήκουν και δεν είναι προνόμιο ενός μόνο χώρου και σίγουρα και οι άνθρωποι που υπάρχουν στα Υπουργεία δεν είναι προνόμιο ενός μόνο χώρου. Δεν θα καταλογίσω αποκλειστικά  ευθύνες  στην πολιτική ηγεσία, αλλά σε όλο τον περιβάλλοντα χώρο και σε όλους αυτούς οι οποίοι εκινούντο και συνεχίζουν να κινούνται με ένα ιδιαίτερο χάρισμα μεταμόρφωσης δίκην χαμαιλέοντος  σε όλες τις πολιτικές καταστάσεις. 
Σε ό,τι αφορά το Νομό Πιερίας και το γειτονικό Νομό Ημαθίας έχει ενταχθεί επίσης το κτήμα Στεργίου. Είναι μία υπόθεση που πονάει λόγω του ότι υπάρχουν αποφάσεις απαλλοτριώσεως του συγκεκριμένου κτήματος. Θα καταθέσω στη Βουλή το έγγραφο της Νομαρχιακής Αυτοδιοίκησης Πιερίας όπου εντάσσονται τρεις χιλιάδες εξακόσια σαράντα δύο στρέμματα εκ των οποίων τρεις χιλιάδες πλέον ορυζώνες με το σχεδιάγραμμα. Θα καταθέσω τις δικαστικές αποφάσεις του Εφετείου και του Πρωτοδικείου Βέροιας για το αμφισβητούμενο, γιατί  πρωτοδίκως θεωρήθηκαν ότι τα κτήματα αυτά ανήκουν στο δημόσιο. Επίσης θα καταθέσω μία κατάπτυστη επιστολή του δικηγόρου των κληρονόμων Στεργίου οι οποίοι ούτε λίγο ούτε πολύ εκβιάζουν τη Νομαρχιακή Αυτοδιοίκηση Ημαθίας το 1999 να εντάξει οπωσδήποτε τα κτήματα αυτά στο πρόγραμμα αγρανάπαυσης, αλλιώς δηλώνουν ότι θα κινηθούν διαφορετικά.
(Στο σημείο αυτό ο Βουλευτής κ. Γεώργιος Κωνσταντόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
 Η Νομαρχιακή Αυτοδιοίκηση Ημαθίας αναγκάστηκε το 1999 να υπογράψει σύμβαση όπου υπάρχει και μία υπεύθυνη δήλωση των κληρονόμων του κτήματος Στεργίου ότι θα επιστρέψουν τα κτήματα, εάν τελεσιδικήσει η απόφαση υπέρ του δημοσίου. Καταλαβαίνετε ότι η υπόθεση αυτή έχει επεκταθεί σε όλη την ελληνική επικράτεια και στο δικό μου νομό, ιδιαίτερα σε μία περιοχή όπου οι ακτήμονες διεκδικούν το συγκεκριμένο κτήμα και ορυζώνες. Και βλέπουμε ότι και εκεί κάποιοι εισπράττουν αδικαιολογήτως μεγάλα ποσά. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Γεωργίας κ. Αργύρης.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
 Κυρίες και κύριοι συνάδελφοι,  είναι γνωστό σε όλους μας ότι με την εφαρμογή οποιουδήποτε μέτρου ή προγράμματος κοινοτικών ενισχύσεων δημιουργούνται δύο ομάδες δικαιούχων. Η πρώτη ομάδα δικαιούχων, η οποία αποτελεί και την πλειοψηφία των παραγωγών, προσβλέπει στις ενισχύσεις, για να λύσει πραγματικά προβλήματα κάνοντας τις αναγκαίες επενδύσεις και ενέργειες. Η δεύτερη ομάδα αποτελεί τη μειοψηφία και  ο μοναδικός στόχος της είναι η λεηλάτηση των ενισχύσεων με κάθε τρόπο. Η κατηγορία αυτή μεταχειρίζεται οποιοδήποτε τρόπο ή μέθοδο για την επίτευξη των στόχων της. 
Αν και ολιγάριθμη η δεύτερη ομάδα, πετυχαίνει πολλές φορές μέσω των παρατυπιών και των απατών πολλαπλά αρνητικά αποτελέσματα, όπως: Κατασπατάληση των πόρων που διατίθενται για νόμιμους παραγωγούς και δικαιούχους, συκοφάντηση για απαξίωση του εφαρμοζόμενου προγράμματος μια και τα αρνητικά αποτελέσματα αυτής της ομάδας κυριαρχούν στον Τύπο και γίνονται αμέσως γνωστά, διάβρωση των μηχανισμών που είναι υπεύθυνοι για την εφαρμογή των προγραμμάτων και τη διεξαγωγή των ελέγχων δημιουργώντας ένα καθεστώς ιδιότυπης ομηρίας, ώστε να αποφεύγουν τους ελέγχους και τις κυρώσεις.
Μερικές φορές όμως, όπως και η περίπτωση που συζητάμε σήμερα, η δεύτερη ομάδα λειτουργεί πιο οργανωμένα και πετυχαίνει τη δημιουργία πλαισίου, ώστε να κινείται πιο άνετα. Το κατάλληλο αυτό πλαίσιο το πετυχαίνει δυστυχώς όταν προσεταιρίζεται διάφορα στελέχη της Δημόσιας Διοίκησης, τα οποία σε συνεργασία μ' αυτήν την ομάδα προβαίνουν στην προγραμματισμένη λεηλάτηση των πόρων.
Πριν προχωρήσω στην απάντηση των ερωτημάτων που θέτετε με την επίκαιρη επερώτησή σας, θέλω να επισημάνω το λάθος μας να ταυτίζουμε πάντα τα προγράμματα ενισχύσεων και κυρίως αυτών στον αγροτικό τομέα μ' αυτήν τη μειοψηφία των παρανομούντων. Αποτέλεσμα όλων είναι όλοι οι εχθροί των αγροτικών ενισχύσεων -και είναι πολλοί αυτήν την περίοδο- να βρίσκουν πάρα πολύ εύκολα επιχειρήματα για την κατασυκοφάντηση των διάφορων μέτρων και ενισχύσεων που είναι απαραίτητα για τη γεωργία μας. Και δεν είναι λίγες οι φορές που πετυχαίνουν τη δυσμενή αλλαγή των καθεστώτων και των κανονισμών.
Για το λόγο αυτόν αποτελεί πρωταρχική πολιτική επιλογή μας η πάταξη αυτών των κυκλωμάτων τόσο εκτός όσο και εντός της Δημόσιας Διοίκησης, ώστε όχι μόνο να αποφεύγουμε την κατασπατάληση των πόρων, που είναι απαραίτητοι για τους νόμιμους παραγωγούς μας, αλλά κυρίως για να προστατεύσουμε τη συνέχιση των εφαρμοζόμενων προγραμμάτων δίνοντας παράλληλα διπλό μήνυμα προς τους νομοταγείς παραγωγούς και τα στελέχη της Δημόσιας Διοίκησης για τη συνέχιση της προσπάθειάς τους και σ' αυτούς που παρανομούν ότι η παράνομη είσπραξη των ενισχύσεων δεν μένει ατιμώρητη και ότι όλοι αργά ή γρήγορα θα λογοδοτούν στη δικαιοσύνη. Αυτή η πολιτική μας δεν είναι σχήμα λόγου και την τρέχουσα περίοδο όσοι από σας έχουν παρακολουθήσει όσα κάναμε σε διάφορους τομείς θα διαπιστώσουν ότι όχι απλώς προσπαθούμε να εντοπίσουμε αυτές τις ομάδες, αλλά ότι είμαστε σε πραγματική καθημερινή σύγκρουση μ' αυτά τα κυκλώματα.
Η πολιτική μας είναι ξεκάθαρη: Όσοι παρανομούν, έχουν άμεσες συνέπειες και οδηγούνται στη δικαιοσύνη. Στόχος μας είναι η δημιουργία αποτρεπτικού μηνύματος σε όσους επιχειρούν παράνομες πράξεις, αφού όπως γνωρίζετε οι έλεγχοί μας είναι δειγματοληπτικοί και δεν μπορούν να είναι καθολικοί. 
Αυτά πράξαμε στο ακέραιο και στην περίπτωση που συζητάμε και αφορά στη μακροχρόνια παύση των καλλιεργειών. Παρ' ότι σας έχω ενημερώσει και προηγουμένως κι έχει επιληφθεί η δικαιοσύνη, επιμένετε να θέτετε ερωτήματα για το θέμα της σύγκρουσής μας μ' αυτούς που καταστρατήγησαν το κοινοτικό καθεστώς, χρησιμοποιώντας κάθε μέσο που είχαμε στη διάθεσή μας και εξαντλώντας όλη την αυστηρότητα που μας δίνει το νομικό και διοικητικό πλαίσιο, όπως: Αναστολή του προγράμματος σε όσους παρανόμησαν, αναστολή των πληρωμών και απαίτηση των ποσών ως αχρεωστήτως καταβληθέντων, έρευνα και παραπομπή στη δικαιοσύνη των εμπλεκομένων, απομάκρυνση των υπαλλήλων σε κεντρικό και περιφερειακό επίπεδο και παραπομπή τους στη δικαιοσύνη. Ακόμη αξιολόγηση και των υπολοίπων μέτρων στα πλαίσια του προγράμματος και βελτίωση της διαδικασίας πληρωμών για την αποφυγή νέων κρουσμάτων. Αυτές είναι οι πράξεις μας.
Έρχομαι τώρα ένα-ένα στα ερωτήματα που θέτετε: Το πρώτο σας ερώτημα είναι ότι θα μπορούσαμε να είχαμε ενημερώσει τους ΟΤΑ σε όλη την επικράτεια, ώστε να συμμετέχουν απευθείας στο πρόγραμμα, αλλά προτίμησε το Υπουργείο Γεωργίας -λέει η ερώτηση- να στήσει δικούς του μηχανισμούς και μάλιστα μέσω εταιρειών περιορισμένης ευθύνης.
Θα πρέπει να σας πω ότι οι ΟΤΑ και το δημόσιο δεν είναι δικαιούχοι του προγράμματος. Παρ' όλα αυτά όμως γνωρίζετε πολύ καλά ότι υπάρχουν πολλοί δήμοι, οι οποίοι έχουν συστήσει αναπτυξιακές εταιρείες που είναι στο πρόγραμμα, όπως είναι του Μετσόβου, της Σίνδου και άλλες. Εδώ επίσης θα πρέπει να σας πω και να καταθέσω στα Πρακτικά ότι υπάρχει η κοινή υπουργική απόφαση, και η υπουργική απόφαση για την εφαρμογή του προγράμματος και τις οποίες σας καταθέτω.
(Στο σημείο αυτό ο Υφυπουργός Γεωργίας κ. Ευάγγελος Αργύρης καταθέτει για τα Πρακτικά τις προαναφερθείσες αποφάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΕΛΙΣΑΒΕΤ ΠΑΠΑΔΗΜΗΤΡΙΟΥ: Τη συνέγραψε ο κ. Κούμας.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σας άκουσα με μεγάλη ευλάβεια, κυρία Παπαδημητρίου.
Στάλθηκε στις Διευθύνσεις Αγροτικής Ανάπτυξης των νομαρχιακών αυτοδιοικήσεων, οι οποίες στα πλαίσια των αρμοδιοτήτων τους όφειλαν να ενημερώσουν όλους τους ενδιαφερόμενους. Σας είπα και πριν ότι δικαιούχοι δεν είναι ούτε οι ΟΤΑ ούτε οι δήμοι.
Στο Πρόγραμμα αυτό, εκτός από τις εταιρείες και τα φυσικά πρόσωπα, συμμετείχαν δασικοί συνεταιρισμοί και ομάδες παραγωγών. 
Θα πρέπει να σας πω ότι έχουμε προχωρήσει στην τροποποίηση του ΕΠΑ με πρόταση να συμμετέχουν μόνο τα φυσικά πρόσωπα πλέον και όχι αυτές οι εταιρείες, ενώ θα καταθέσω στη συνέχεια και την απόφαση του Υπουργού γι' αυτήν την πρώτη ενέργεια. 
Πάμε τώρα στο δεύτερο ερώτημά σας, το οποίο είναι το εξής: Σε πόσους νομούς της χώρας υλοποιείται το πρόγραμμα "περί μακροχρόνιας παύσης καλλιέργειας γεωργικών γαιών για περιβαλλοντικούς λόγους", σύμφωνα με τον Κανονισμό 2078/92 και πόσες εκτάσεις περιλαμβάνονται; Θα πρέπει να σας πω συνολικά ότι οι εκτάσεις, οι οποίες συμπεριλαμβάνονται είναι εκατόν ενενήντα τρεις χιλιάδες εξακόσια δύο στρέμματα και αφορούν: Στον Έβρο δύο χιλιάδες στρέμματα, στην Ημαθία δεκαπέντε χιλιάδες στρέμματα, στη Θεσσαλονίκη χίλια επτακόσια στρέμματα, στα Ιωάννινα τριάντα πέντε χιλιάδες οκτακόσια στρέμματα, στην Καρδίτσα εννέα χιλιάδες εξακόσια τριάντα επτά στρέμματα, στο Κιλκίς χίλια εξακόσια στρέμματα, στη Κοζάνη πέντε χιλιάδες επτακόσια εξήντα τέσσερα στρέμματα, στη Λάρισα δεκαπέντε χιλιάδες στρέμματα, στη Μαγνησία τριάντα οκτώ χιλιάδες στρέμματα, στη Πιερία επτά χιλιάδες διακόσια σαράντα στρέμματα, στην Πρέβεζα διακόσια ογδόντα δύο στρέμματα, στη Ροδόπη δύο χιλιάδες οκτακόσια πενήντα στρέμματα, στη Σάμο έξι χιλιάδες διακόσια τέσσερα στρέμματα, στα Τρίκαλα δεκατέσσερις χιλιάδες εβδομήντα δύο στρέμματα, στη Φθιώτιδα πέντε χιλιάδες πεντακόσια σαράντα δύο στρέμματα, στη Φλώρινα δεκαέξι χιλιάδες πεντακόσια στρέμματα, στη Χαλκιδική δεκατρείς χιλιάδες οκτακόσια στρέμματα, δηλαδή σύνολο εκατόν ενενήντα τρεις χιλιάδες στρέμματα. Τη σχετική κατάσταση θα την καταθέσω γι' αυτούς που ρωτούν για να μην έχουν καμία αμφιβολία. 
Στην τρίτη ερώτησή σας λέτε γιατί το Υπουργείο Γεωργίας δεν προέβη εγκαίρως και κυρίως μετά από τόσες καταγγελίες εντός του Κοινοβουλίου σε ελέγχου εφαρμογής του προγράμματος. 
Εδώ, κυρίες και κύριοι συνάδελφοι, εκτιμώ ότι μας αδικείτε. Μας αδικείτε όταν υποβάλλετε αυτό το ερώτημα τώρα, ενώ εδώ και ενάμιση χρόνο γνωρίζετε τι έχει κάνει το Υπουργείο Γεωργίας. Από το 2000 δεν προχώρησε στην έγκριση άλλων σχεδίων περιβαλλοντικής διαχείρισης που του υποβλήθηκαν από τις ίδιες ή και άλλες νομαρχιακές αυτοδιοικήσεις, ενώ υπάρχουν προς ένταξη πενήντα χιλιάδες στρέμματα σύμφωνα με την έγκριση της Ευρωπαϊκής Ένωσης. Αυτά τα πενήντα χιλιάδες στρέμματα είναι αδιάθετα. 
Επίσης, από τις αρχές του 2001 και συγκεκριμένα τον Απρίλιο, συγκροτήθηκε επιτροπή με την απόφαση 3344/11-10-2001 του Υπουργού Γεωργίας, που υπάρχει συνημμένη και μπορώ να σας την καταθέσω, γιατί λέτε ότι δεν κάναμε τίποτα. Υπήρξε συγκρότηση της επιτροπής για να αρχίσουν οι έλεγχοι για το συγκεκριμένο πρόγραμμα. Μετά από τις 11 Απριλίου υπάρχει το πόρισμα, το οποίο θα καταθέσω, που υποβλήθηκε στο Υπουργείο Γεωργίας και αφήνει ερωτηματικά για χειρισμούς υπαλλήλων τόσο της Κεντρικής Διεύθυνσης του Υπουργείου Γεωργίας όσο και της Διεύθυνσης της Αγροτικής Ανάπτυξης της νομαρχιακής αυτοδιοίκησης. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Ποιο είναι αυτό; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το πόρισμα της ΕΔΕ, που διαβιβάζεται, γιατί λέτε ότι δεν ξέρουμε τίποτα, δεν κάναμε τίποτα, ότι συγκαλύπτουμε κλπ. Θα καταθέσω τη διενέργεια της ένορκης διοικητικής εξέτασης για τις ευθύνες αυτών των υπαλλήλων. Το πόρισμα, λοιπόν, διαβιβάστηκε στον Εισαγγελέα Ιωαννίνων και καταθέτω και αυτήν τη συγκεκριμένη ενέργεια. 
(Στο σημείο αυτό ο Υφυπουργός Γεωργίας κ. Ευάγγελος Αργύρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Πάμε τώρα στο τέταρτο ερώτημά σας: Γιατί το Υπουργείο δε ζήτησε, πέρα των ποινικών και διοικητικών κυρώσεων των υπαλλήλων και των υπηρεσιών, που εμπλέκονται στο πρόγραμμα, την άμεση και έντοκη επιστροφή των παρανόμως εισπραχθέντως ποσών; Το Υπουργείο Γεωργίας με απόφαση δική μου αναστέλλει την εφαρμογή του προγράμματος στο Νομό Ιωαννίνων. Παράλληλα τροποποιεί τη διαδικασία πληρωμής των δικαιούχων στους υπαλλήλους των υπόλοιπων νομών ζητώντας πρόσθετα δικαιολογητικά και παραστατικά, που μέχρι σήμερα κανένας δικαιούχος δεν είχε φέρει και επομένως δεν έχει πραγματοποιηθεί καμία πληρωμή. 
Το Υπουργείο Γεωργίας από τους ελέγχους στο Νομό Ιωαννίνων, είδε ότι το πρόβλημα δεν είναι τόσο απλό, αλλά έχει σύνθετα χαρακτηριστικά. Για παράδειγμα, σε μία εταιρεία συμμετείχε και συγγενικό πρόσωπο υπαλλήλου της Διεύθυνσης Γεωργίας ή οι συντάκτες του σχεδίου περιβαλλοντικής διαχείρισης ήταν ταυτόχρονα υπάλληλοι. 
Εγώ πίστευα ότι είμαστε από την ίδια πλευρά της όχθης.
Διεπίστωσα από την τοποθέτησή σας ότι δεν είμαστε στην ίδια πλευρά της όχθης της εξυγίανσης και θα σας το αποκαλύψω μετά. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Εσείς και εμείς;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Με σας και την τοποθέτησή σας, όχι με τίποτε διαφορετικό. Γιατί θεωρώ ότι η τοποθέτησή σας είναι τοποθέτηση συγκάλυψης, όχι αποκάλυψη του εγκλήματος. Γιατί πρόκειται για έγκλημα. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Τη δική μου;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ναι. Σας το λέω για να παρακολουθείτε.
Λοιπόν, εδώ ξεκινάει η διαδικασία και ζητείται η συνδρομή από εδώ και πέρα του Σώματος Ελεγκτών Δημόσιας Διοίκησης για αναλυτικό και εξονυχιστικό έλεγχο, όπου το Σώμα Ελεγκτών Δημόσιας Διοίκησης επιβεβαιώνει τα αποτελέσματα του ελέγχου του Υπουργείου Γεωργίας. Παραπέμπει δεκατρείς υπαλλήλους της Κεντρικής Υπηρεσίας και της Διεύθυνσης Αγροτικής Ανάπτυξης και όποιους άλλους εμπλέκονται στην Εισαγγελία Πλημμελειοδικών Αθηνών, αρμόδια αρχή σύμφωνα με το ν.2839/2000 για τα πορίσματα του Σώματος Ελεγκτών Δημόσιας Διοίκησης.
Αποφαίνεται για όλες τις εκτάσεις που εντάχθηκαν στο νομό, σχετικά με τις παρατυπίες στους ελέγχους στην υλοποίηση του προγράμματος, στις διοικητικές και άλλες παραλείψεις και ζητά την επιβολή κυρώσεων κατά περιοχή και δικαιούχο, με την παράλληλη παραπομπή όλων όσων εμπλέκονται στις δικαιοπραξίες αυτές ανά δήμο. Σας παραθέτω εδώ και το συγκεκριμένο έγγραφο από την προηγούμενη ζήτηση της συνδρομής του Σώματος Ελεγκτών Δημόσιας Διοίκησης. Επίσης καταθέτω και το πόρισμα του Σώματος Ελεγκτών Δημόσιας Διοίκησης.
(Στο σημείο αυτό ο Υφυπουργός Γεωργίας κ. Ε. Αργύρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Το Υπουργείο Γεωργίας με αποφάσεις του Υπουργού αποβάλλει δύο εταιρείες από το πρόγραμμα και ζητά σύμφωνα με τον Κώδικα Εισπράξεων Δημοσίων Εσόδων την επιστροφή των οικονομικών ενισχύσεων ως αχρεωστήτως καταβληθέντων. 
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
 Εδώ, κυρία Παπαδημητρίου, είπατε πριν ότι είναι υπογραφή του Υπουργού γι' αυτό έδωσε προσωρινή αναστολή της είσπραξης το Συμβούλιο της Επικρατείας. Θα σας καταθέσω μετά στα Πρακτικά -δεν το έφερε ακόμα η υπηρεσία- τις υπογραφές όλων των υπαλλήλων για τη συγκεκριμένη απόφαση. Άσχετα με τον τρόπο με τον οποίο καλούσα να έλθουν οι υπάλληλοι να κάνουν αυτήν τη δουλειά, έχει την υπογραφή όλων των υπαλλήλων για τη συγκεκριμένη απόφαση. Αλλά εσείς εδώ μας εγκαλείτε ότι είναι πρόχειρη η απόφαση. Το συμβούλιο δεν έδωσε τη δυνατότητα αναστολής του προγράμματος με προσωρινή διαταγή που ζητούσαν οι εταιρείες. Και ψάξτε στο εσωτερικό σας να δείτε ποιοι υπερασπίζονται τις εταιρείες αυτές στο Συμβούλιο της Επικρατείας κάτω από τη λογική μόνο και μόνο ότι είναι νομικοί.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Τι εννοείτε; Να το πείτε, κύριε Υπουργέ, στη Βουλή. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εδώ είναι όλες οι αποφάσεις για τη διαδικασία να επιστρέψουν τα χρήματα οι εταιρείες ...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Μερικώς. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Έχουμε και συνέχεια, μη βιάζεστε καθόλου.
Πάμε στο πέμπτο ερώτημά σας. 
Υπάρχει πράγματι πρόταση και πρόθεση επιστροφής των επιδοτήσεων και διοικητικής αποβολής των εταιρειών των νομών; Νομίζω ότι αυτό απαντήθηκε με την προηγούμενη τοποθέτησή μου. Άλλωστε και εσείς κάνετε μνεία ότι υπάρχει προσφυγή στο Συμβούλιο της Επικρατείας για να προσβληθεί αυτή η απόφαση, για να μην επιστραφούν τα χρήματα. 
Άλλη μία ερώτηση μέσα από την τοποθέτησή σας δεν κρίνει ότι είναι ήδη υπέρμετρη υποχρέωση για παραπομπή των υπευθύνων στον εισαγγελέα.
Νομίζω και από το πόρισμα και από τις ενέργειες που έχει κάνει το Υπουργείο Γεωργίας, αποφαίνεται απόλυτα για την υποχρέωση, την οποία είχε το Υπουργείο και τις ενέργειες που έγιναν.
Εμείς ενημερώνουμε ότι με αίτημά μας το Σώμα Ελεγκτών έχει επεκτείνει τις έρευνες που βρίσκονται σε πλήρη εξέλιξη στους Νομούς Τρικάλων, Καρδίτσας, Λάρισας, Μαγνησίας, καθώς και στο Νομό Φθιώτιδας. Μπορώ εδώ να σας καταθέσω και το έγγραφο που ζητάμε, αυτήν τη συνδρομή. 
(Στο σημείο αυτό ο Υφυπουργός Γεωργίας κ. Ευάγγελος Αργύρης, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Θα πρέπει να σας πω ότι οι δικές μας διαπιστώσεις που υπήρχαν από τα πορίσματα έφεραν την ΟΛΑΦ (OLAF), την ευρωπαϊκή υπηρεσία κατά τη απάτης, στη θέση εκείνη να ερευνήσει όλο το θέμα. Θα πρέπει να σας πω ότι έχουμε μια πλήρη και εποικοδομητική συνεργασία σε όλα τα επίπεδα με την παροχή όλων των στοιχείων που χρειάζεται η ΟΛΑΦ (OLAF)και θεωρώ ότι δεν είναι καθόλου κολάσιμο για τη χώρα μας, όταν εξετάζονται υποθέσεις που η ίδια η διοίκηση έχει προκαλέσει. Η διοίκηση δεν υπολείπεται των πράξεων για να έρθει να την εγκαλέσει η OLAF. Αυτήν τη στιγμή η υπηρεσία της Ευρωπαϊκής Ένωσης κατά της απάτης δεν ελέγχει μόνο τις υποχρεώσεις των υπαλλήλων της χώρας μας, αλλά και τυχόν υποχρεώσεις ή ευθύνες που έχουν και οι κοινοτικοί υπάλληλοι. Άρα υπάρχει μια πλήρης συνεργασία.
Επίσης είπατε στη τοποθέτησή σας -και το λέτε και παντού- ότι δεν έχουμε ενημερώσει. Έχουμε ενημερώσει και έχουμε απαντήσει στη Διεύθυνση Γεωργίας της Ε.Ε. για το συγκεκριμένο θέμα, άρα, λοιπόν, δεν υπάρχει καμία περίπτωση απόκρυψης όλων αυτών των ενεργειών, πόσο μάλλον των ευθυνών, όπου και αν υπάρχουν αυτές.
Κυρίες και κύριοι συνάδελφοι, σε μια τέτοια υπόθεση που ανέφερα και στην αρχή, όπου πολλές φορές μια μειοψηφία προσπαθεί να προσεταιριστεί επιδοτήσεις, προγράμματα, χρήματα του ελληνικού δημοσίου, κοινοτικά χρήματα ή χρήματα άλλων δικαιούχων, καταλαβαίνετε ότι αυτοί δεν πρόκειται να μείνουν ατιμώρητοι. Θα πρέπει, λοιπόν, να σας πω ότι από τα πορίσματα, που έχει το Υπουργείο Γεωργίας για όλη την Ελλάδα υπάρχουν συμπεράσματα, τα οποία έχουν αποκομίσει και οι υπάλληλοι και οι επιθεωρητές που έκαναν τις έρευνες και μπορώ να σας αναφέρω ορισμένες περιπτώσεις. 
Για τη Φθιώτιδα είναι ενταγμένα τέσσερα προγράμματα, έχει απενταχθεί ένα πρόγραμμα και αυτήν τη στιγμή, ενώ έχουν επιστραφεί τα χρήματα, ζητούνται να είναι και έντοκα. Η πρόταση των πορισμάτων είναι ότι πρέπει να απενταχθούν και άλλες περιοχές γιατί υπάρχει τεράστιο πρόβλημα με την ιδιοκτησία αυτών των προγραμμάτων. 
Στη Μαγνησία υπάρχουν επτά περιοχές και εκτιμούμε ότι υπάρχει τεράστιο πρόβλημα με το ιδιοκτησιακό καθεστώς. Πολλές απ' αυτές τις εκτάσεις, που έχουν ενταχθεί στο πρόγραμμα είναι δασικές. 
Στην Καρδίτσα, τη Λάρισα και τα Τρίκαλα υπάρχουν ορισμένες εκτάσεις, στις οποίες υπάρχει το πρόβλημα της επιλεξιμότητας. Θα ζητηθεί το τελικό πόρισμα  των ελεγκτών Δημόσιας Διοίκησης και μετά θα προχωρήσουμε στις ενέργειες, όπως είπα και πριν. 
Θα ήθελα να απαντήσω σε ορισμένα ερωτήματα. Είπα πριν ότι εκτιμώ βαθύτατα την προσφορά και τη γνώση της κας Παπαδημητρίου, αλλά η τοποθέτησή της ειλικρινά με άφησε κατάπληκτο, γιατί καταφέρεται ενάντια όχι στο πρόσωπό μου -αυτό είναι το ελάχιστο- αλλά ενάντια σε εκείνη την προσπάθεια, που ξεκίνησε για να ξετυλίξει το κουβάρι. Βλέπω μια συστηματική τοποθέτηση συγκάλυψης όλων των υπευθύνων. Ξαφνικά υπάρχουν ένας δύο που ευθύνονται, η πολιτική ηγεσία και εκεί τελειώνει το ζήτημα. Εμείς σας θέλουμε μαζί, έτσι ώστε πράγματι αυτό το διακομματικό, όπως είπε και ο κ. Κωνσταντόπουλος, συγκροτημένο έγκλημα που υπήρξε να το εξαρθρώσουμε και να αποδώσουμε στη δικαιοσύνη όλα εκείνα τα στοιχεία όπως έχουμε κάνει μέχρι σήμερα με τη συμβολή όλων.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Από το 1996 παλεύω. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Για τον κ. Τασούλα με πάρα πολύ σαφήνεια θα πρέπει να πω ότι συμφωνώ απόλυτα για την προσφορά και το έργο ενός ανθρώπου, που αναγκάστηκε να φθάσει σε ένα σημείο αυτοκτονίας και μάλιστα με μια πάρα πολύ μεγάλη προσφορά όχι μόνο σαν υπάλληλος, αλλά και σαν οικογενειάρχης και σαν πολίτης της πόλης.
Και ξέρετε πολύ καλά, κύριε Τασούλα για την προσφορά του, αλλά και για τις σχέσεις, οι οποίες υπήρχαν μ' αυτόν τον συγκεκριμένο υπάλληλο. Θα έλεγα ότι τιμήσαμε απόλυτα τη μνήμη του, όταν κάναμε όλες αυτές τις ενέργειες. Και το ξέρετε πολύ καλά ότι τις κάναμε οκτώ μήνες πριν από την αυτοκτονία του συγκεκριμένου υπαλλήλου. 
Όταν ξεκινήσαμε αυτές τις πράξεις στο Νομό Ιωαννίνων, ο κ. Παπαϊωάννου δεν ήταν διευθυντής της Διεύθυνσης Γεωργίας. Ήταν άλλος ο διευθυντής στη Διεύθυνση Γεωργίας. Είχε αναλάβει πολύ αργότερα από τη σειρά των ενεργειών που κάναμε.
Άρα, λοιπόν, εκτιμώ εδώ ότι δεν πρέπει στη μνήμη αυτού του ανθρώπου να προσπαθούμε να έχουμε οποιοδήποτε άλλο όφελος, παρά μόνο να αποκαλύψουμε όλους εκείνους, που πιθανόν να ήταν αιτία για το δικό του θάνατο. 
Τώρα, για το ρόλο των ΟΤΑ ξέρετε πολύ καλά ότι οι ΟΤΑ, οι οποίοι συγκρότησαν εταιρείες για να υλοποιήσουν το πρόγραμμα, έχουν ακριβώς τις ίδιες παρατυπίες και παρανομίες. Δεν έχουν δηλαδή καμία διαφορετική μεταχείριση απ' αυτές τις εταιρείες. Γιατί; Γιατί όλες καθοδηγούνται από ένα κεντρικό εγκέφαλο της πράξης αυτής της συγκεκριμένης, για να μπορούν να εισπράττουν χωρίς να δικαιούνται αυτές τις συγκεκριμένες επιδοτήσεις. 
Θα πρέπει να πω στον κ. Κορκολόπουλο κλείνοντας, επειδή με ρώτησε με ποιον συνεργάζομαι και ότι είναι στον προθάλαμο του γραφείου μου ο κ. Κούμας, θα πρέπει να τον βεβαιώσω ότι στα δύο χρόνια, που είμαι στο Υπουργείο Γεωργίας, ουδέποτε πέρασε την πόρτα του γραφείου μου. Οι μόνες φορές που έχω δει τον κ. Γκούμα, είναι μια ή δυο φορές σε κάποιες επισκέψεις, όπου εκεί έχει ξεκινήσει η διαδικασία αποξήλωσης όλης αυτής της σαθρής διοίκησης που υπήρχε και για τον κ. Κούμα, αλλά και για κάποιους άλλους συγκεκριμένους υπαλλήλους.
Άρα λοιπόν, θέλω να σας διαβεβαιώσω ότι δεν έχω καμία, μα, καμία σχέση, όχι προσωπική, γνωριμίας, αλλά ούτε καν υπηρεσιακής συναλλαγής με το συγκεκριμένο υπάλληλο. 
Θα πρέπει να πω ότι μπροστά σ' αυτό το έγκλημα, που συντελείται σ' αυτό το συγκεκριμένο πρόγραμμα, θεωρώ τον εαυτό μου ικανοποιημένο για τις προσπάθειες οι οποίες γίνονται και για τις συνεργασίες όλων εκείνων που πράγματι θέλουν την εξυγίανση. Καλώ και σας στην προσπάθεια αυτή του κοινοβουλευτικού ελέγχου, να αποκαλύψουμε και να φθάσουμε μέχρι το τέλος αυτή τη μεγάλη υπόθεση, γιατί εάν θέλετε θα δώσουμε το μήνυμα πρώτα προς τους έντιμους ότι πρέπει να συνεχίσουν την προσπάθεια για τα προγράμματα και για τη λειτουργία τους, αλλά και από την άλλη μεριά σε όλους εκείνους ότι αργά ή γρήγορα κανείς δεν μένει ατιμώρητος. Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, πραγματικά αισθάνομαι σήμερα πολύ άχαρο το ρόλο μου, γιατί αν και χημικός, αισθάνομαι σαν εισαγγελέας. 
΄Ακουσα πραγματικά την απολογία του κυρίου Υπουργού, που ήταν μια ομολογία ενοχής, αλλά τελικά όχι μεταμέλειας. Στο κατηγορητήριο καταμαρτυρούνται και ευθύνες για απώλεια ζωής, πέρα από την κατάχρηση χρημάτων και από τις πράξεις της απάτης που συνετελέσθησαν στην εφαρμογή αυτού του προγράμματος για τη μακροχρόνια παύση καλλιέργειας γαιών. Η ανηθικότητα απεδείχθη περίτρανα. Φαίνεται πλέον καθαρά από σήμερα πώς έχει εκκολαφθεί ουσιαστικά η διαφθορά στο δημόσιο βίο της χώρας. 
Πρέπει να καταλήξουμε στο συμπέρασμα ότι όποια προσπάθεια για την πάταξη της διαφθοράς πρέπει να έχει σαν πρώτο μέτρο την απομάκρυνση από την εξουσία αυτής της Kυβέρνησης. 
Είναι γεγονός ότι ο κ. Αργύρης μετά από τις επανειλημμένες καταγγελίες έξι ετών μας μίλησε για κάποιες προσπάθειες που έκανε, αφού όλες οι ερωτήσεις, οι επερωτήσεις, η ανάδειξη διά του Τύπου και ο έλεγχος από το Κοινοβούλιο δεν ευαισθητοποίησαν κανέναν από τους προκατόχους Υπουργούς. Έπρεπε να φθάσουμε τελικά στη δραματική κατάληξη της απώλειας μιας ζωής και μάλιστα στην ιδιαίτερη περιφέρεια όπου εκλέγεται ο κύριος Υφυπουργός για να κινηθούν από εκεί και πέρα οι διαδικασίες. Αλλά όπως είπαν και όπως θα πουν στη συνέχεια στην απάντησή τους οι συνάδελφοι επερωτώντες Βουλευτές, η επέμβαση και από τότε και μετά του κυρίου Υφυπουργού, δεν ήταν μια επέμβαση που πραγματικά ήθελε την κάθαρση, ήθελε να βρεθούν οι ένοχοι και να τιμωρηθούν. Διότι αν πράγματι ήταν έτσι ο καταγγελλόμενος κ. Κούμας δεν θα ετίθετο επικεφαλής των ελεγκτών. Βάλαμε δηλαδή τον νονό της όλης ιστορίας να κάνει τον έλεγχο και να μας δώσει πόρισμα. Ταυτόχρονα βάλαμε και άλλον ένα συνεργό στην όλη αυτή ιστορία της απάτης και της κατάχρησης, τον κ. Παπανικολάου, αν δεν κάνω λάθος. Βάλαμε αυτούς τους δύο για να κάνουν έλεγχο, σε τι; Στις παράνομες πράξεις που είχαν οι ίδιοι διατελέσει με τις οικογένειές τους, με τους συγγενείς τους, στις οποίες παράνομες πράξεις ουσιαστικά αυτοί ήταν οι νονοί; Δεν νομίζω ότι με αυτόν τον τρόπο επιτυγχάνουμε κάθαρση.
Αλλά και στη συνέχεια ακόμη όταν παρέπεμψε στη δικαιοσύνη, πήρε απόφαση να σταματήσει το πρόγραμμα για τις συγκεκριμένες καταγγελίες. Στη συνέχεια πάρθηκε καινούρια απόφαση να συνεχίσουν και μετά πάλι απόφαση για να σταματήσουν. Και σ' αυτήν την παλινδρόμηση του κυρίου Υφυπουργού στηρίχθηκε το Συμβούλιο της Επικρατείας για να πει "μην επιστρέφετε τα χρήματα διότι δεν τηρήθηκαν οι οδηγίες του Κανονισμού". Και οι οδηγίες του Κανονισμού είναι σαφής. Λένε ότι αν παραβιάζονται οι συνθήκες και οι όροι με τους οποίους γίνεται η εκτέλεση του προγράμματος της μακροχρόνιας παύσης καλλιέργειας γαιών, τότε τον πρώτο χρόνο επιβάλλονται κυρώσεις με περικοπή των αντιστοίχων ποσών και το δεύτερο χρόνο αποβάλλονται τελικά αυτοί που συνεχίζουν να υλοτομούν ή να βόσκουν ή να κάνουν την οποιαδήποτε καλλιέργεια καταστρατηγώντας έτσι τους περιβαλλοντικούς λόγους, για τους οποίους γίνεται το πρόγραμμα.
Έτσι ουσιαστικά βλέπουμε μία προσπάθεια συγκάλυψης των ενόχων. Και όταν πλέον το πράγμα δεν μπορούσε να κρατήσει άλλο και όταν φθάσαμε σε αποφάσεις της δικαιοσύνης και όταν φθάσαμε στην αυτοκτονία έντιμων ανθρώπων που πιέζονταν για να διευκολύνουν την κατάσταση, την απάτη του προγράμματος της Ευρωπαϊκής Ένωσης, τότε φθάσαμε και σε κάποιες διοικητικές πράξεις απομάκρυνσης αυτών των ανθρώπων. Μας είπε ο κύριος Υφυπουργός ότι ο κ. Κούμας πλέον δεν πάει ποτέ στο γραφείο. Μα, δεν χρειάζεται. Ο κ. Κούμας αυτήν τη στιγμή τα έχει εισπράξει "χοντρά".
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν είναι υπάλληλος πια.
ΓΕΩΡΓΙΟΣ ΣΑΛΑΓΚΟΥΔΗΣ: Βεβαίως δεν είναι υπάλληλος, αφού έχει φτιάξει τώρα δικές του εταιρείες. Με όλο τον τρόπο που λειτούργησε προηγουμένως δημιούργησε την περιουσία εκείνη που του επιτρέπει σήμερα να ασκεί άλλες δραστηριότητες. Δεν έχει καθόλου ανάγκη να είναι υπάλληλος του Υπουργείου Γεωργίας. Την έκανε τη δουλειά του.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Έχει παραπεμφθεί στον Εισαγγελέα για κακούργημα.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Πότε, κύριε Υπουργέ;
ΠΡΟΕΔΡΕΥΩΝ (Παναγιώτης Σγουρίδης): Μα, το είπε στην πρωτολογία του ο Υπουργός. 
Συνεχίστε, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υφυπουργέ, το θέμα δεν είναι να παρακολουθούμε επί έξι χρόνια, να μην ευαισθητοποιούμεθα καθόλου από τις καταγγελίες που γίνονται στο Κοινοβούλιο, απ' αυτά που αναγράφονται στον Τύπο και τελικώς να δηλώνουμε άγνοια. Έτσι μετά από πέντε χρόνια και αφού έχουν συντελεστεί αυτά τα αδικήματα και αφού γνωρίζετε ότι η χώρα μας μετά από λίγα χρόνια θα πληρώσει πρόστιμα για αυτήν την καταστρατήγηση των προγραμμάτων της Ευρωπαϊκής Ένωσης έρχεστε να απολογηθείτε λέγοντας ότι στείλατε τον κ. Κούμα για κακούργημα στο δικαστήριο. Τι κάνατε όλα τα προηγούμενα χρόνια; Τι θα πείτε εσείς; Ότι απλώς προεδρεύετε, ότι απλώς είστε Υφυπουργός; Δεν παρακολουθείτε τα προγράμματα των οποίων έχετε την ευθύνη; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θέλετε να παρέμβω στη δικαιοσύνη;
ΓΕΩΡΓΙΟΣ ΣΑΛΑΓΚΟΥΔΗΣ: Όχι δεν θέλω να παρέμβετε στη δικαιοσύνη. Θα ήθελα να μην επιτρέψετε να γίνουν αυτά ως Υπουργός που έχει την ευθύνη της παρακολούθησης των προγραμμάτων. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Με πράξη του Υπουργού τον έστειλαν στον Εισαγγελέα. 
ΓΕΩΡΓΙΟΣ ΣΑΛΑΓΚΟΥΔΗΣ: Με πράξη του Υπουργού μετά από μια πενταετία και αφού συνετελέσθησαν όλα εκείνα τα εγκλήματα. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κατανοώ την αδυναμία σας, γιατί ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ.
Εξάλλου αυτά που λέτε τα εκθέσατε στην πρωτολογία σας.
ΓΕΩΡΓΙΟΣ ΣΑΛΑΓΚΟΥΔΗΣ: Την αδυναμία μας για ποιο πράγμα, κύριε Υπουργέ; Για την ανάδειξη αυτού του σκανδάλου; Το αναδείξατε και μόνος σας μιλώντας εδώ. 
Εμείς θέλουμε να πούμε ότι πραγματικά έτσι εκκολάπτεται η διαφθορά στο δημόσιο βίο, όταν οι Υπουργοί επί πέντε χρόνια δεν παίρνουν χαμπάρι τι γίνεται από τους ανθρώπους, που είναι στενοί τους συνεργάτες, όταν δεν παρακολουθούν και δεν ενδιαφέρονται για τα αντικείμενα που ανήκουν στην ευθύνη τους, όταν δεν δημιουργούν μηχανισμούς που θα ελέγχουν, ώστε να μη γίνονται παρανομίες. Έρχεστε τώρα μετά από πέντε χρόνια που έχουν συντελεστεί τα αδικήματα, που έχει χαθεί μια ζωή, που θα καταλογιστούν πρόστιμα από την Ευρωπαϊκή Ένωση, που θα τα πληρώσει ο δύσμοιρος ελληνικός λαός και τι λέτε; Ότι είστε μια κυβέρνηση που λειτουργεί εύρυθμα. 
Το ίδιο πράγμα γίνεται τώρα με το Γ΄ Κοινοτικό Πλαίσιο Στήριξης. Η ανευθυνότητά σας δεν έχει όρια. Έχουν περάσει δυόμιση χρόνια και δεν έχετε δημιουργήσει ακόμα τους μηχανισμούς για να μπορέσουν να εκτελεστούν τα προγράμματα του Γ΄ Κοινοτικού Πλαισίου Στήριξης. 
Σημειωτέον ότι είναι τέτοια τα ποσά που εξασφαλίστηκαν από το Γ' Κοινοτικό Πλαίσιο Στήριξης, ώστε κάθε χρόνο έχουμε το ανώτατο όριο, το οποίο μπορούμε να απορροφήσουμε. Κάθε καθυστέρηση θα συντελέσει στο να μην απορροφηθούν τα ποσά, που ήδη έχουν εξασφαλιστεί για τη χώρα μας. Θα σας διαβάσω εδώ καταγγελίες γεωπόνων: "Η κοινή υπουργική απόφαση 415/2001 έχει σοβαρές ελλείψεις. Οι υπουργικές αποφάσεις λεπτομερειών εφαρμογής, μόλις τρεις ημέρες πριν τη λήξη της προθεσμίας, δεν έχουν ολοκληρωθεί. Το σύστημα αξιολόγησης, από τις βασικές καινοτομίες του νέου συστήματος εφαρμογής έχει λάθη και παραλείψεις που το καθιστούν ανεφάρμοστο και αναξιόπιστο. Οι μηχανισμοί υποστήριξης είναι ανέτοιμοι σε όλα τα επίπεδα, κεντρικό, περιφερειακό, νομαρχιακό και ΟΤΑ". 
Αυτές οι επισημάνσεις για το Γ΄ Κοινοτικό Πλαίσιο Στήριξης έχουν σαν αποτέλεσμα τη δημιουργία όλων αυτών των στρεβλώσεων, που οδηγούν σε καταστρατηγήσεις των κανονισμών εφαρμογής των προγραμμάτων της Ευρωπαϊκής Ένωσης. Έτσι καταλήγουν σε απάτες, σε καταχρήσεις. Ο Υπουργός σας δε είχε πει ότι πρέπει να βάλουμε σε εφαρμογή το πρόγραμμα, γιατί αλλιώς θα χάσουμε τα κονδύλια της Ευρωπαϊκής Ένωσης. Δηλαδή αν πάνε στις τσέπες κάποιων επιτηδείων καταχραστών θα τα κερδίσει ο ελληνικός λαός; Και μάλιστα εφόσον υπάρχουν έλεγχοι από την Ευρωπαϊκή Ένωση, θα έρθει μετά από μερικά χρόνια και θα μας τα καταλογίσει και θα μας τα ζητήσει πίσω ενδεχομένως πολλαπλάσια απ' όσα εισπράξαμε.
Είναι αυτό υπευθυνότητα Κυβέρνησης; Και μας λέτε ότι στείλαμε τον κ. Κούμα για κακούργημα. Βεβαίως, αφού προηγουμένως όμως είχε διαπράξει αυτό το έγκλημα κάτω από τη μύτη σας και κάτω από τη δική σας ευθύνη, χρησιμοποιώντας ακριβώς τη δική σας εξουσία και τις δικές σας υπογραφές, διότι ο κ. Κούμας -όπως κατήγγειλε η κα Παπαδημητρίου- έφτανε να φτιάχνει μέχρι εγκυκλίους για τον Υπουργό, ο οποίος Υπουργός τις υπέγραφε. Δυστυχώς αυτή είναι η εικόνα της Κυβέρνησης. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ποιος το έκανε αυτό; 
ΓΕΩΡΓΙΟΣ ΣΑΛΑΓΚΟΥΔΗΣ: Θα σας καταθέσει και το αντίστοιχο η κα Παπαδημητρίου. Έφτιαχνε εγκύκλιο ο κ. Κούμας και ο κύριος Υπουργός υπέγραψε την εγκύκλιο που έφτιαχνε ο κ. Κούμας. Τις απαντήσεις στις ερωτήσεις μας τις έδινε ο κ. Κούμας και μάλιστα πολλές φορές ήταν και ιδιόχειρες απαντήσεις. Δυστυχώς, έτσι λειτουργεί αυτή η Κυβέρνηση. 
Γι' αυτό δεν θέλω να πω περισσότερα. Ένα μόνο θέλω να πω, διότι σήμερα η διαφθορά -η οποία έγινε αποδεκτή και από τον Πρωθυπουργό- γίνεται αποδεκτή και απ' όλους τους Υπουργούς και έγινε αποδεκτή και από εσάς τον ίδιο και μας καλέσατε να συμβάλουμε μαζί στην πάταξή της. Η προσπάθεια, λοιπόν, για την πάταξη της διαφθοράς -θα το επαναλάβω- νομίζω ότι πρέπει να έχει σαν πρώτο μέτρο την απομάκρυνση αυτής της Κυβέρνησης από την εξουσία. 
Ευχαριστώ. 
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Παναγιώτης Σγουρίδης): Κύριε Κωνσταντίνου, έχετε το λόγο, ως Κοινοβουλευτικός Εκπρόσωπος του ΠΑ.ΣΟ.Κ., για οκτώ λεπτά. 
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, νομίζω ότι παρά το γεγονός ότι σήμερα δεν είμαστε πολλοί παρόντες στη Βουλή, ότι η επερώτηση που συζητούμε της Νέας Δημοκρατίας για τη εφαρμογή του Κανονισμού "Μακροχρόνια παύση εκμετάλλευσης γεωργικών γαιών" είναι μία πάρα πολύ σημαντική επερώτηση. 
Θα ήθελα να διακρίνουμε δύο τοποθετήσεις που έγιναν από πλευράς Νέας Δημοκρατίας. Τη μία πλευρά την εξέφρασε η κα Παπαδημητρίου κατά τρόπο σαφή και απόλυτο -και θα με βρει σύμφωνο σε μεγάλο βαθμό- μένοντας και επιμένοντας στο θέμα το συγκεκριμένο και την άλλη πλευρά, η οποία εκφράστηκε διά του Κοινοβουλευτικού της Εκπροσώπου και του κ. Τσιπλάκου, η οποία αφορούσε τη μεθοδική προσπάθεια γενίκευσης του θέματος, με ατραπό να οδηγηθεί στη λογική της διαφθοράς όλης της Κυβέρνησης και με μοναδική κατάληξη το να φύγει η Κυβέρνηση του ΠΑ.ΣΟ.Κ., η ανίκανη και διεφθαρμένη. 
Θα απαντήσω, λοιπόν, και στις δύο πλευρές. Θα απαντήσω δηλαδή με βάση τον τρόπο που αναπτύχθηκε η παρούσα επερώτηση. Θέλω να ξεκινήσω από την ιστορία του θέματος, ιδιαίτερα για ορισμένους συναδέλφους, οι οποίοι ήταν στην Κυβέρνηση το 1992-1993 -είναι παρών και ένας συνάδελφος εδώ- και θα ήθελα να φρεσκάρω λίγο τη μνήμη του για να είμαστε πιο συγκεκριμένοι. 
Κύριε Πρόεδρε, οι εκλογές έγιναν το Σεπτέμβριο του 1993. Η Κυβέρνηση του Ανδρέα Παπανδρέου του 1993 -στην οποία είχα την τιμή να συμμετέχω- παρέλαβε από τη Νέα Δημοκρατία αυτήν την κατάσταση. Επίσης θέλω να θυμίσω στους συναδέλφους της Νέας Δημοκρατίας ότι είχατε καταθέσει πρόγραμμα για το Β΄ Κοινοτικό Πλαίσιο Στήριξης στην Ευρωπαϊκή Ένωση, το οποίο η Κυβέρνηση του ΠΑ.ΣΟ.Κ. αναγκάστηκε να πάρει πίσω. Μάλιστα, ποτέ δεν εκφράσατε καμία διαφωνία γι' αυτό, γιατί γνωρίζατε ότι αυτό που καταθέσατε δεν ήταν πρόγραμμα. 
Επιπλέον θέλω να σας θυμίσω ότι οι κανονισμοί που αφορούν το θέμα που συζητάμε, ο 2078, 2079 και 2080/92 ήταν σε ισχύ όταν ήσασταν στην κυβέρνηση μέχρι το Σεπτέμβριο του 1993 και δεν τους θέσατε σε εφαρμογή. 
Επιτρέψτε μου, κύριε Πρόεδρε, να πω και κάτι που με αφορά και προσωπικά. Ένας από αυτούς τους Κανονισμούς που αφορούσε τα προϊόντα γεωγραφικής ένδειξης και τα προϊόντα ονομασίας προέλευσης έληγε τις πρώτες μέρες του Ιανουαρίου του 1994. Έτσι αναγκάστηκα τις ημέρες των Χριστουγέννων του 1993, με πέντε ευσυνείδητους υπαλλήλους και τον τότε Γενικό Γραμματέα του Υπουργείου Γεωργίας, να καθίσουμε στο Υπουργείο και να κρατήσουμε δυο υπαλλήλους για να δακτυλογραφούν αυτά που γράφαμε με το χέρι, προκειμένου να κατοχυρώσουμε εκατόν πενήντα προϊόντα στην Ευρωπαϊκή Ένωση. Αυτά μπορούσαμε να τα κατοχυρώσουμε με κοινές υπουργικές αποφάσεις, που υπέγραψα εγώ, διότι τότε οι Υπουργοί σας δεν ξέρω τι έκαναν από το 1992 έως το 1994. Μεταξύ αυτών κατοχυρώσαμε και τη φέτα, την οποία εσείς φροντίσατε να μην κατοχυρώσετε. 
Αυτά τα λέω όχι γιατί έχουν μόνο ιστορική αξία, αλλά γιατί κάνετε πως ξεχνάτε. Δεν θυμάστε τι έπρεπε να είχε γίνει και γι' αυτόν τον Κανονισμό τον οποίον δεν φροντίσατε να ενεργοποιήσετε. 
Θέλω, λοιπόν, να πω στη Βουλή και να θυμίσω σε όλους τους συναδέλφους ότι στη συνέχεια η Κυβέρνηση στην οποία, επαναλαμβάνω, στο Υπουργείο Γεωργίας είχα την τιμή να συμμετέχω και εγώ, έκρινε ότι από τους τρεις κανονισμούς αυτό που είχε επείγουσα σημασία δεν ήταν ο Κανονισμός, τον οποίον τώρα συζητάμε, αλλά ο Κανονισμός για τη δάσωση των αγροτικών εκτάσεων και πολύ περισσότερη αξία, σημασία και για τη χώρα συμφέρον είχε ο Κανονισμός για την πρόωρη συνταξιοδότηση, τον οποίον με ταχύτητα θέσαμε σε εφαρμογή. 
Αυτός ο Κανονισμός για τον οποίον γίνεται η παρούσα επερώτηση και θλίβομαι διότι έχει τέτοια διάσταση που πράγματι βρωμάει, αφέθηκε για τη συνέχεια και μετά το 1997, 1998 ήδη έχετε πει ορισμένες πλευρές του για τις οποίες θα πω και εγώ στη συνέχεια. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: ... (Δεν ακούστηκε)
ΦΛΩΡΟΣ ΚΩΝΣΤΑΝΤΙΝΟΥ: Άλλο το τι υπεγράφη. Πότε ετέθη σε εφαρμογή μετά το 1998. Άλλο το τι έγινε πριν. Να μην ξεχνάμε ότι η χώρα μας έχει συνέχεια. Η δράση της μιας κυβέρνησης σε μεγάλο βαθμό προκαθορίζει και τις δράσεις της επόμενης. Όπως και η δράση ή η μη δράση μιας πολιτικής ηγεσίας σε ένα Υπουργείο σε μεγάλο βαθμό καθορίζει και το τι θα κάνει η επόμενη ηγεσία. Δεν προσπαθώ να πω για τον κύριο Υπουργό κάτι, θα τα πω στη συνέχεια. 
Γι' αυτό το λόγον, λοιπόν, δεν κατανοώ και την τοποθέτηση του Κοινοβουλευτικού Εκπροσώπου της Νέας Δημοκρατίας, αλλά και του κ. Τσιπλάκου που μίλησε για τρωκτικά. Μίλησε για υποχρεωτικούς διαχειριστικούς ελέγχους, που θα γίνουν σε όλα τα προγράμματα, όταν οψέποτε έρθει η Νέα Δημοκρατία. 
Να τα κάνετε αυτά, κύριε Τσιπλάκο, κανείς δεν τα φοβάται. Σας συστήνουμε να τα κάνετε αν και όταν έρθετε στην Κυβέρνηση. Να τα ελέγξετε όλα χωρίς να φεισθείτε κανενός κόπου και χωρίς να χαρίσετε σε κανέναν τίποτε. Αυτό θέλουμε, αυτό επιβάλλει το συμφέρον του ελληνικού λαού και αυτό είναι η πεμπτουσία της δημοκρατίας. Κανείς δεν φοβάται τίποτε. 
Και έρχομαι τώρα στο συγκεκριμένο θέμα, στη συγκεκριμένη επερώτηση για το συγκεκριμένο πρόγραμμα του Υπουργείου Γεωργίας. Όταν διάβασα την επερώτηση πράγματι πήρα πάρα πολύ σοβαρά, όπως όφειλα, τις καταγγελίες που κάνουν εδώ οι συνάδελφοι της Νέας Δημοκρατίας γι' αυτό και χθες το απόγευμα επισκέφθηκα το Υπουργείο Γεωργίας και είχα μία συνάντηση με τον παριστάμενο Υφυπουργό τον κ. Αργύρη. Θέλω να τον ευχαριστήσω για την προθυμία που είχε να με ενημερώσει, αλλά και να μου παραδώσει και διάφορα έγγραφα. Θέλω να τον συγχαρώ διότι από ό,τι βλέπω εδώ οι ενέργειες που έχει κάνει -θέλω να σας πω, κύριε Αργύρη, ότι αυτά πρέπει να τα καταθέσετε να μείνουν στα Πρακτικά της Βουλής- από τις 5.4.2001 από τότε που δημοσιεύτηκε στην εφημερίδα "ΕΘΝΟΣ" καταγγελία σχετικά με αυτό το πρόγραμμα το τι έχετε κάνει με συγκεκριμένες ημερομηνίες. Νομίζω ότι αξίζει να μείνει για τα Πρακτικά της Βουλής το σύνολο των διαδοχικών σας ενεργειών, ώστε να μην υπάρχει κανένας ψόγος τουλάχιστον για σας σε ό,τι αφορά την εφαρμογή αυτού του προγράμματος. Εγώ τουλάχιστον δεν έχω καμία απολύτως αμφιβολία για τη λειτουργία σας.
Θα μου επιτρέψετε να πω όμως, κύριε Υπουργέ, ότι πολλές φορές για να μην πω πάντοτε, οι Υπουργοί λειτουργούν σωστά ή λειτουργούν κατά τον τρόπο που κρίνουν τον πιο σωστό. Δεν σημαίνει ότι με αυτόν τον τρόπο λειτουργεί και ο διοικητικός μηχανισμός.
Πρέπει να σας πω ότι πρέπει να υπάρξει τιμωρία, παραδειγματισμός και κάθαρση γι' αυτό το πρόγραμμα. Σε αυτό το σημείο η κα Παπαδημητρίου έχει απολύτως δίκιο. Τιμωρία, παραδειγματισμός και κάθαρση! Κανείς δεν πρέπει να μείνει ατιμώρητος, αν διαχειρίστηκε ή αν με τις εισηγήσεις του προς την πολιτική ηγεσία θέλησε να την οδηγήσει σε αποφάσεις που οδηγούσαν στο να υπηρετηθούν συγκεκριμένα συμφέροντα στο Υπουργείο ή στις περιφερειακές διευθύνσεις -είτε λέγεται Λάρισα, είτε Μαγνησία, είτε Θεσσαλονίκη. Συζητώντας εδώ τώρα με τον κ. Διαμαντή είδαμε μερικές περιπτώσεις στη Θεσσαλονίκη και στην Ημαθία που μυρίζουν. Φαίνονται πού πάνε με αυτές τις αποφάσεις ή με αυτές τις εισηγήσεις ορισμένων υπευθύνων. 
Πρέπει να σας πω, επίσης, ότι είμαι έκπληκτος από ένα υπηρεσιακό σημείωμα που έχω στα χέρια μου. Δεν το υπογράφει ο διευθυντής, αλλά αντ' αυτού ο κ. Παπαβασιλείου από την αρμόδια Διεύθυνση Γεωργικών Εφαρμογών και Έρευνας, Διεύθυνση Χωροταξίας. Αυτό λέει ότι μετά την απόφαση του Νομικού Συμβουλίου του Κράτους για ορισμένες δράσεις το Υπουργείο θα προχωρήσει. Επί λέξει στη σελίδα 5 αναφέρεται το εξής: "Θα προχωρήσουμε στην πληρωμή των δικαιούχων." 
Θα παρακαλέσω, λοιπόν, κύριε Υπουργέ, επειδή ξέρω το ήθος σας και τη λειτουργία σας, να συμφωνήσουμε, με αφορμή αυτήν την επερώτηση της Νέας Δημοκρατίας που την τιμά, να κάνουμε όλοι μαζί το εξής: 
Πρώτον, να απαλλαχθούν από τα καθήκοντά τους όλοι οι υπάλληλοι, όποιου βαθμού, που χειρίστηκαν είτε το συλλογικό πρόγραμμα είτε μέρος αυτού του προγράμματος.  Να απαλλαγούν, λοιπόν, όσοι υπάλληλοι ασχολήθηκαν με τον Κανονισμό 2078.
Δεύτερον, να μη γίνει καμιά πληρωμή, που αφορά τον Κανονισμό 2078. Γνωρίζω ότι ήδη έχετε ζητήσει, ως αχρεωστήτως καταβληθέντα, να επιστραφούν χρήματα. Να σταματήσει, όμως, εδώ ό,τι έγινε μέχρι τώρα. 
Τρίτον, κατά τον πιο επίσημο τρόπο, όπως ενημερώσατε την Ευρωπαϊκή Ένωση, να το κάνετε. 
Τέταρτον, να καλέσετε όλα τα κόμματα -προφανώς όχι σε αυτήν την Αίθουσα, αλλά στο Υπουργείο- για να δούμε όλοι μαζί τι κάνουμε σχετικά με τέτοιες περιπτώσεις, όπου προσβάλλεται η χώρα. Αν αυτό γινόταν τα πρώτα χρόνια της Ευρωπαϊκής Ένωσης, πιθανόν να υπήρχε κάποια δικαιολογία ότι δεν γνωρίζαμε καλά τις διαδικασίες. Τώρα, όμως, δεν υπάρχει καμιά απολύτως δικαιολογία να εκτίθεται η χώρα από την ασυνειδησία ορισμένων υπαλλήλων. 
Θέλω να γίνει απολύτως σαφές ότι δεν περιλαμβάνω μέσα σε αυτές τις κατηγορίες κανένα πρόσωπο από την πολιτική ηγεσία του Υπουργείου Γεωργίας, διότι θα ήταν άδικο και για το ήθος τους, αλλά και για την προσπάθειά τους. 
(Χειροκροτήματα)
ΠΡΟΕΔΡΕΥΩΝ (Παναγιώτης Σγουρίδης): Καλώς. Ορίστε κυρία Παπαδημητρίου. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Συγχαίρω τον κ. Κωνσταντίνου για την εισήγησή του. Είναι υπεύθυνος ρόλος κοινοβουλευτικού ανδρός μέσα στη Βουλή και είναι αξιοσημείωτο ότι προέρχεται από Κοινοβουλευτικό Εκπρόσωπο του κόμματος που σήμερα απολογείται. 
Κύριε Υπουργέ, βλέπω ότι "στρίβει η δουλειά". Μακάρι! Επιτέλους, κάντε κάτι! Εμείς είμαστε εδώ και δεν θα επιτρέψουμε να μη γίνουν αυτά. Οφείλω, όμως, να διορθώσω ορισμένα πράγματα. 
Συμφωνούμε ότι υπάρχουν δύο ομάδες δικαιούχων: οι λεηλατούντες κατά σύστημα και εκείνοι, οι οποίοι πράγματι θα μπορούσαν να είναι παραλήπτες και χρήστες των ευρωπαϊκών προβλέψεων, γεωργοί, επενδυτές ή ενοικιαστές. Και αυτούς μέσα στην ελεύθερη οικονομία τους αποδεχόμαστε, αρκεί να παράγουν έργο. Όμως, δεν υπάρχει καμία δικαιολογία ότι δεν λάβατε υπόψη, ως διαχρονική πολιτική ηγεσία, τις αιτιάσεις μας και τις καταγγελίες μας από το 1996. Αν δείτε τα Πρακτικά -και νομίζω ότι τα έχω ήδη καταθέσει και σε εσάς μέσα από ερώτηση- στην επιστολή που έστειλα στον κ. Τζουμάκα και στον κ. Σωτηρλή έχω φωτοτυπήσει τα ιδιόχειρα σημειώματα του κ. Κούμα. Παρέδωσα και στους δύο ογκώδεις φακέλους στο γραφείο τους και τους είπα: "Παιδιά, βοά η αγορά! Έλεος! Εδώ είναι στημένο μαγαζί!"
Και τους έδωσα και όλα τα απόρρητα έγγραφα επικοινωνίας των ιδιωτών με αυτό το στημένο μαγαζί. Έπρεπε να γράψει το "ΕΘΝΟΣ", για να φιλοτιμηθείτε - αν όντως φιλοτιμηθήκατε;
Δεν είναι αλήθεια, κύριε Πρόεδρε, ότι προσέφυγε το Υπουργείο Γεωργίας στον ΟΛΑΦ. Δεν είναι αλήθεια. Γνωρίζω πάρα πολύ καλά, γιατί επενέβη ο ΟΛΑΦ. Ο ΟΛΑΦ επενέβη διότι δημοσιογράφος ειδοποίησε. Ο ΟΛΑΦ παρενέβη διότι είχαν προσφύγει τινές εκ των ιδιοκτητών της Μιτζέλας, που διαφωνούσαν με την απάτη και δεν ήθελαν να εμπλακούν και δεν πήραν ποτέ τα χρήματα, τα οποία είναι ακόμα στο Ταμείο Παρακαταθηκών και Δανείων. Αυτοί ειδοποίησαν την Ευρωπαϊκή Ένωση. Το Υπουργείο όλο αυτό το διάστημα έκανε παραπλανητική πολιτική.
Καταθέσατε στα Πρακτικά, πιστεύω, το Πρακτικό των Ιωαννίνων της 28/01/2002, μαζί με τη δική σας παρέμβαση που το προκάλεσε και την απόφασή σας για Ε.Δ.Ε.. Σε αυτήν την Ε.Δ.Ε. είναι δυνατόν να είναι εισηγητής ο κ. Κούμας;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν είναι έτσι όπως τα λέτε.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Με συγχωρείτε, αλλά έχω τα έγγραφα εδώ, εκτός αν έχω άλλα εγώ και άλλα εσείς.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέτε άλλα.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Στον έλεγχο που διετάχθη για το 2001, πριν φύγει χωρίς συνταξιοδότηση ο κ. Κούμας, στην εντολή που έχω εγώ εδώ, αυτός ορίζεται εισηγητής. Και μέσα στο Πρακτικό γράφεται ότι ο κ. Κούμας πρότεινε τα εξής και μάλιστα συμπέρανε ο κ. Παπανικολάου.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ο προηγούμενος.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Ο κ. Παπανικολάου είναι μέτοχος σε εταιρεία, έχει κάνει δέκα οκτώ σχέδια -δήθεν- ανάπτυξης σε αυτό το νομό. Είναι απαράδεκτο να συνεχίζουν υπάρχοντες όλοι αυτοί μετά τις καταγγελίες, που είναι κοινό μυστικό, μέχρι το 2001.
Χρειάστηκε, κύριε Υπουργέ, να υπάρξει η θυσία Παπαϊωάννου για να ξυπνήσει το Υπουργείο. Και δεν νομίζω ότι η απάντησή σας προς τον ΟΛΑΦ, την οποία επίσης θα καταθέσω για τα Πρακτικά, είναι συνεπής με όσα -έστω και αργά, αναγνωρίζω ότι είναι σωστά- είπατε σήμερα. Η απάντησή σας στην επιστολή της 12/12 του ΟΛΑΦ προς εσάς είναι ότι είναι δύσκολα τα πράγματα, ότι φαίνεται ότι μπορεί και να μετέχουν, ότι πρέπει να διορθωθούν τα πράγματα και ότι δίνετε εντολή, επειδή αυτοκτόνησε ο Παπαϊωάννου, να ελεγχθεί εάν τα πράγματα ορθώς και επιλεξίμως προωθούνται.
Εάν, δηλαδή, δεν αυτοκτονούσε ο Παπαϊωάννου...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πού είναι η ευαισθησία;
ΕΛΙΣΑΒΕΤ ΠΑΠΑΔΗΜΗΤΡΙΟΥ: Μα, τι ευαισθησία μου λέτε εδώ;
Το πρώτο που έπρεπε να κάνετε είναι να ζητήσετε από τον εισαγγελέα να γίνει πραγματογνωμοσύνη του σημειώματος. Από αυτά που διάβασα εγώ σε εφημερίδες και από αυτά που μου καταμαρτυρούν γνωστοί των δικηγόρων της οικογενείας φαίνεται ότι υπάρχουν τρεις γραφικοί χαρακτήρες στο έγγραφο. Είναι αλήθεια ή όχι; Δεν έπρεπε ο νομάρχης -και φίλος σας- κ. Ζορμπαλάς, που αλλάζει τις αποφάσεις κατά πώς του γνέφετε κάθε φορά, να το ζητήσει αυτό ως προϊστάμενος της Διεύθυνσης Αγροτικής Ανάπτυξης;
Πιστεύω, λοιπόν, ότι πράγματι είναι υπερήμερο το ενδιαφέρον σας. Πράγματι υπάρχει εκτεταμένη απάτη στο Υπουργείο Γεωργίας. Εύχομαι ολόψυχα να είναι προ των πυλών το ενδιαφέρον σας να αναστραφεί αυτό το κλίμα.
Εμείς είμαστε εδώ -και πάρτε το καλά υπόψη σας- για να σας βοηθήσουμε, με πρώτο τον Αρχηγό της Νέας Δημοκρατίας που πρόσφατα είπε πάλι "όχι δικός μας, ό,τι να 'ναι". Γνωρίζουμε ότι παντού η απάτη είναι διακομματική. Και εν πάση περιπτώσει αγωγή δεν μαθαίνουν οι άνθρωποι στα κόμματα ούτε είναι σχολές σαβουάρ βιβρ (savoir vivre) και σαβουάρ φαιρ (savoir faire) τα κόμματα. Θέλω όμως να πιστεύω ότι εμείς απομακρύνουμε πάρα πολύ εύκολα και γρήγορα τους ανθρώπους, που είναι απατεώνες μεταξύ μας.
Τώρα, εσείς γιατί τους κάνατε τους δικούς μας επιόρκους και διευθυντές, δεν μπορώ να καταλάβω. Ή μυρίζεστε ότι έρχεται η εξουσία σε μας και θέλετε τη συνέχιση -σας την επιβάλλουν οι συνέταιροί τους- του ξεκοκαλίσματος ή θέλετε σώνει και καλά -μια και την πάθατε σε διοικητικό επίπεδο- να πείτε ότι υπάρχει συμμετοχή.
Επομένως εμείς σας αποδεσμεύουμε. Τιμωρείστε όλους από όπου και αν έρχονται. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αξιοκρατικά τους τοποθετήσαμε.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Αυτό θα είναι το πρώτο αξιοκρατικό κρούσμα στα είκοσι χρόνια του ΠΑ.ΣΟ.Κ.!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Να μην βαπτίζουμε την αξιοκρατία σκάνδαλο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Θα καταθέσω, κύριε Πρόεδρε,  το πόρισμα 4.5.2001 που αμφισβητείται, για να δείτε στη σελίδα δύο ότι εισηγητής παραμένει ο κ. Κούμας και να δείτε στις σελίδες δέκα και έντεκα ότι τελικά περνάει η άποψη του κ. Παπανικολάου. 
Θέλω να πω κάτι στον Κοινοβουλευτικό Εκπρόσωπο. Όντως δημοσιεύθηκε στις Βρυξέλλες στο ΦΕΚ Ευρωπαϊκών Κοινοτήτων ο Κανονισμός το 1992, κάπου δεκατρείς μήνες πριν πέσει η κυβέρνηση της Νέας Δημοκρατίας. Δεν νομίζω ότι υπάρχει προηγούμενο Κανονισμού και προηγούμενο χώρας ευρωπαϊκής, που να μπορούσε να κάνει τις αναγκαίες εθνικές παρεμβάσεις, ώστε να αρχίσει η υλοποίηση του Κανονισμού. Αν θέλετε, να πούμε εμείς ότι ευθυνόμαστε για τους δεκατρείς μήνες που πέρασαν άπρακτοι. Τι θα πρέπει να πείτε εσείς για τα έντεκα χρόνια που έχουν περάσει και για την έναρξη το 1996 με προεντάξεις σε μη υπάρχουσες εταιρείες -φαντάσματα- στην υλοποίηση εταιρειών, όχι φαντασμάτων, αλλά συμμορίας απατεώνων -γιατί αυτό είναι που έγινε- και στη συνέχεια για πολιτική κώφευση στις καταγγελίες που σας έδωσα από αυτήν την Αίθουσα, που έπρεπε να λαμβάνονται υπόψη πολύ περισσότερο από την εφημερίδα. 
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Κάποια στιγμή και οι Υπουργοί και οι Βουλευτές του ΠΑ.ΣΟ.Κ. θα πρέπει να σέβονται το Κοινοβούλιο περισσότερο  από την υπερδομή των εφημεριδάδων. 
(Στο σημείο αυτό η Βουλευτής κα Παπαδημητρίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τασούλας έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Θα ήθελα να προβώ σε μία ωρολογιακή, όχι βόμβα άλλα διόρθωση. Η έννοια του διακομματικού σκανδάλου είναι εσφαλμένη, διότι τα σκάνδαλα έχουν να κάνουν και βαρύνουν αυτούς που είναι επιφορτισμένοι με την αποτροπή τους. Η ιδεολογία ή η τυχόν ιδεολογία εκείνων, οι οποίοι τα διαπράττουν, είναι ένα ζήτημα που δεν έχει  καμία σχέση με αυτά. Είναι τριτεύον θέμα τι ενδεχομένως πρεσβεύουν ως κοσμοθεωρία αυτοί οι οποίοι διαπράττουν σκάνδαλα. Τα σκάνδαλα βαρύνουν εκείνους οι οποίοι οφείλουν να τα αποτρέπουν, επαναλαμβάνω, και εν προκειμένω δεν ήταν διακομματικό.
	Η κα Παπαδημητρίου πριν από πολλά χρόνια, ως φωνή βοώσης εν τη ερήμω, μιλάει για αυτό το ζήτημα και δεν λήφθηκε υπόψη. Για να επαναλάβω τον ποιητή: "Δεν λάβατε υπόψη τα σοβαρά γραφόμενα του Αρτεμιδώρου". Και ο Καίσαρας που δεν τα έλαβε σοβαρά υπόψη του είχε συνέπειες, το Υπουργείο Γεωργίας που δεν έλαβε υπόψη τα σοβαρά καταγγελλόμενα της κας Παπαδημητρίου επίσης έχει συνέπειες πολιτικές, που εσείς ο ίδιος αναγνωρίσατε ότι υπάρχουν σε συνέντευξή σας στην ιδιαίτερή μας πατρίδα, αλλά και συνέπειες που έχουν να κάνουν με όλη αυτήν εδώ την αντιπαράθεση, που δεν είναι καθόλου ευχάριστη, ούτε για μας ούτε βεβαίως για σας. 
	Η ιστορία των οικοπάρκων θέτει και μία άλλη διάσταση του θέματος που δεν έχει να κάνει με αυτά που είπαμε, με τα χαρτιά που κατατέθηκαν, με αυτά που θα βρει η Εισαγγελία Πρωτοδικών Ιωαννίνων, η οποία, πληροφορώ το Τμήμα, έχει διατάξει τακτική ανάκριση ασκήσασα ποινική δίωξη για κακουργηματική απάτη in ram -δηλαδή όχι ακόμη εναντίον προσώπων, αλλά για τα αδικήματα και θα βρεθούν τα πρόσωπα- εις βάρος της Ευρωπαϊκής Ενώσεως και εις βάρος του ελληνικού δημοσίου. Αυτά θα βρεθούν. 
	Αυτό που θα ήθελα να τονίσω εδώ με την ευκαιρία αυτή, είναι η πρεμούρα που υπάρχει τελευταία στις υπηρεσίες να μην ευνοούνται από τέτοια προγράμματα οι φυσικοί αποδέκτες τους.
Μιλήσατε για την Τοπική Αυτοδιοίκηση. Είδα στο πόρισμα του κ. Κοντόλαιμου ότι οι βοσκότοποι κακώς περιελήφθησαν στις εκτάσεις. Αναφέρεται στα δασολίβαδα, τα χορτολίβαδα κ.λ.π. Η κοινή όμως υπουργική απόφαση, η οποία ελήφθη υπόψη, ομιλεί για αυτά τα πράγματα. Και η Τοπική Αυτοδιοίκηση δεν πήγε απευθείας, όπως ξέρετε, ως νομικό πρόσωπο δημοσίου δικαίου, πήγε μέσω νομικών προσώπων ιδιωτικού δικαίου και προσπάθησε -ούτε με δόλο ούτε με άλλες προθέσεις που δεν υπάρχουν εξ ορισμού εκεί- να μπει στο πρόγραμμα, να αντλήσει πόρους που θα τη βοηθήσουν να επιβιώσει. Δεν μπορούμε σήμερα να μιλάμε για ευθύνες της Τοπικής Αυτοδιοίκησης, όταν ο ογκόλιθος των ευθυνών αφορά άλλους. 
Τελειώνω, κυρία Πρόεδρε, λέγοντας ότι αυτή η τάση που υπάρχει να μην ευνοούνται οι φυσικοί δικαιούχοι αυτών των προγραμμάτων είναι εκτεταμένη. Έχει να κάνει με το 2% που δίνει το Υπουργείο Ανάπτυξης στους δήμους από τα μικρά υδροηλεκτρικά έργα. Ξέρετε εσείς, κύριε Υπουργέ, ότι υπάρχουν δήμοι και στην περιφέρειά μας, όπως ο Δήμος Ευρυμενών, που έχουν πετύχει το 10% και τους το αρνείται η πολιτεία. 
Έχει να κάνει με την άρνηση της ΔΕΗ να αγοράσει ξύλα από τους συνεταιρισμούς και φέρνει από τη Ρωσία. Έχει να κάνει με το πρόγραμμα αυτό, που αντί να διαδοθεί παντού -όχι με έγγραφα και με ημερομηνίες και με αριθμούς πρωτοκόλλου, αλλά να γίνει προπαγάνδα αυτού του προγράμματος εγκαίρως για να λάβουν μέρος αγρότες πραγματικοί και κτηνοτρόφοι πραγματικοί και οι ΟΤΑ μέσω των νομίμων διαδικασιών- ερχόμαστε σήμερα εμείς να παριστάνουμε τους εισαγγελείς και εσείς να προσπαθείτε να δικαιολογήσετε τα αδικαιολόγητα. Αυτή δεν είναι στάση κράτους, δεν είναι σωστή συμπεριφορά. 
Νομίζω πως πρέπει με αφορμή και αυτήν τη συζήτηση και όσα είπε και ο κ. Κωνσταντίνου να ξεκινήσει μία αντίστροφη πορεία στο Υπουργείο, να στραφούν οι πόροι προς εκεί που απευθύνονται και οι υπεύθυνοι να τιμωρηθούν, όχι επειδή μας "σέρνει"η δικαιοσύνη προς τα εκεί, αλλά επειδή το ίδιο το κράτος εφαρμόζει την αρχή: "ο τρώσας και ιάσεται".
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τσιπλάκος έχει το λόγο. 
ΑΡΙΣΤΕΙΔΗΣ ΤΣΙΠΛΑΚΟΣ: Κυρία Πρόεδρε, ύστερα από την αγόρευση του κυρίου Υπουργού, εγώ προσωπικά πιστεύω ότι παρά τις παραλείψεις, τις καθυστερήσεις και την ολιγωρία την οποία έδειξε, θα προχωρήσουμε στην πλήρη κάθαρση του θέματος και γι' αυτό δεν ήθελα να πάρω το λόγο.
Πήρα όμως το λόγο με αφορμή μία κουβέντα του κ. Κωνσταντίνου. Νομίζω ότι πρέπει να σταματήσει η παραπλάνηση της Βουλής και η υποβάθμιση του έργου των προηγουμένων συναδέλφων στα διάφορα Υπουργεία. Είπε ο κ. Κωνσταντίνου ότι η Νέα Δημοκρατία υπέβαλε το πρόγραμμα "ΣΠΑ Ανάπτυξης" το Σεπτέμβριο του 1993 και επειδή δεν ήταν σωστό το πρόγραμμα, το απέσυρε το ΠΑΣΟΚ και υπέβαλε το δικό του πρόγραμμα με καθυστέρηση οκτώ μηνών. 
Εγώ προτείνω στον κ. Κωνσταντίνου, ο οποίος απουσιάζει, να βάλουμε ένα στοίχημα. Αν το πρόγραμμα το οποίο υπέβαλε η Νέα Δημοκρατία έχει από τις επτακόσιες σελίδες διαφορά μισής σελίδας με το πρόγραμμα που υπέβαλε με καθυστέρηση οκτώ μηνών το ΠΑΣΟΚ, εγώ θα παραιτηθώ από Βουλευτής. Δεσμεύεται το ίδιο και ο κ. Κωνσταντίνου; 
Δεν είναι δυνατόν να έρχονται εδώ στη Βουλή και να λένε τέτοια πράγματα. Έκαναν την αθλιότητα για λόγους κομματικούς να καθυστερήσουν το πρόγραμμα και να υποβάλουν το ίδιο πρόγραμμα μετά από οκτώ μήνες και από πάνω κατηγορούν τη Νέα Δημοκρατία ότι δεν ήταν σωστό το πρόγραμμά της. Δεν είναι μόνο η μισή σελίδα είναι και άλλες τρεις σελίδες ακόμα. Αυτές οι τρεις σελίδες είναι η εισαγωγή που φέρνουν την υπογραφή τη δική μου και τις άλλαξαν για να φέρουν την υπογραφή του κ. Ρωμαίου. 
Όλο το άλλο πρόγραμμα των επτακοσίων σελίδων, κυρία Πρόεδρε, είναι το ίδιο. Έκανα αυτήν τη δήλωση για να το αντιπαραβάλλουμε και αν δεν είναι το ίδιο, δεσμεύομαι να παραιτηθώ από Βουλευτής. Κάποτε πρέπει να σταματήσει εδώ στη Βουλή αυτή η παραπλάνηση, η αθλιότητα και η κατασυκοφάντηση του έργου των προηγουμένων Υπουργών!
Θέλω να πω και κάτι άλλο με αυτήν την ευκαιρία. Έχει ειπωθεί πολλές φορές μέσα από τη Βουλή ότι το Α΄ Κοινοτικό Πλαίσιο Στήριξης δεν είχε την ποιότητα, ότι κατασπαταλήθηκε και πως το Β΄ Κοινοτικό Πλαίσιο Στήριξης καθυστέρησε για να έχει καλύτερη ποιότητα.
Δεν θα πω τίποτε άλλο, κυρία Πρόεδρε. Θα αναφερθώ μόνο στην επίσημη έκθεση της Ευρωπαϊκής Ένωσης που αξιολόγησε το Α΄ Κοινοτικό Πλαίσιο Στήριξης. Είπε ότι εγκαίρως, χωρίς διετή παράταση, αξιοποιήθηκαν όλοι οι πόροι και ότι επιτεύχθηκαν και οι έξι στόχοι που είχαν τεθεί από την Ευρωπαϊκή Ένωση για το Α΄ Κοινοτικό Πλαίσιο Στήριξης. Και μάλιστα δικαιολογεί, λόγω των νέων συστημάτων που εφάρμοσε η Κυβέρνηση, των προοδευτικών συστημάτων, τη χρησιμοποίηση του ιδιωτικού τομέα. 
Κάποτε, λοιπόν, πρέπει να σταματήσει αυτή η συκοφάντηση του έργου των προηγουμένων Υπουργών, διότι πράγματι είναι εντελώς παράλογο για μία αθλιότητα που έκανε η Κυβέρνηση να καθυστερήσει το πρόγραμμα για οκτώ μήνες και να κατηγορείται από πάνω η Νέα Δημοκρατία. 
Έχω παρακολουθήσει σαν υπεύθυνος από το κόμμα μου ολόκληρη την πορεία του Β΄ Κοινοτικού Πλαισίου Στήριξης. Όλες οι προηγούμενες καταγγελίες μας για κακοδιαχείριση αφορούσαν απλώς αβελτηρία και αδιαφορία των αρμοδίων για την ενεργοποίηση των προγραμμάτων, αφορούσαν κακοτεχνίες και σε όποιες περιπτώσεις είχαμε παράνομες πληρωμές τουλάχιστον οι ενδεχόμενες αυτές κρατούσαν τα στοιχειώδη προσχήματα.
Αυτά που αποκαλύφθηκαν σήμερα δεν νομίζω να έχουν το προηγούμενό τους. Η κυνικότητα των πρωταγωνιστών της όλης ιστορίας μάς αφήνουν κατάπληκτους. Είναι τόσο σίγουροι για την ατιμωρησία τους, που δεν διστάζουν να ιδρύσουν εταιρείες για να καρπούνται τα κοινοτικά χρήματα, μη υπολογίζοντες τις συνέπειες τις οποίες θα έχουν.
Εκείνο που έχει σημασία είναι ότι ό,τι έγινε έγινε. Έχουμε υποχρέωση όλοι -και συμφωνώ με τον κύριο Υπουργό- να γίνει μια κάθαρση, να μπει το νυστέρι βαθιά, να ξεκαθαρίσει αυτή η υπόθεση και οι υπεύθυνοι να πάνε στον εισαγγελέα και να αποδώσουν.
Θέλω επίσης να πω και το εξής. Δεν είναι μόνο, κύριε Υπουργέ, το ότι θα ζητήσει τα χρήματα πίσω από αυτούς. Με τους νέους κανονισμούς αυτές οι ατασθαλίες δημιουργούν και πρόστιμα στο ελληνικό κράτος, που αυτά θα πρέπει να μας απασχολήσουν και αν εμείς προχωρήσουμε γρήγορα και καθαρίσουμε μόνοι μας την υπόθεση θα γλιτώσουμε τουλάχιστον τα πρόστιμα. Αυτά είχα να πω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κυρία Πρόεδρε, η σημερινή συζήτηση της επίκαιρης επερώτησης της Νέας Δημοκρατίας έδειξε ότι ο πολιτικός κόσμος της χώρας μας -και η Κυβέρνηση και η Αξιωματική Αντιπολίτευση- μπορούν να ορθώσουν ένα τείχος στα παντός είδους τρωκτικά που λυμαίνονται αυτήν τη χώρα. Μπορούν να αντιστρέψουν το κακό κλίμα, που υπάρχει και την εικόνα της χώρας μας που βγαίνει προς τα έξω. Γιατί σίγουρα δεν πλήττεται μόνο η Κυβέρνηση, πλήττεται η συνολική εικόνα της χώρας μας με τέτοιου είδους σκάνδαλα, εντός ή εκτός εισαγωγικών. Έχουμε υποχρέωση και στη γενιά μας, αλλά και στις επερχόμενες γενιές, να δείξουμε ότι ο πολιτικός πολιτισμός μας επιβάλλει να ορθώσουμε ένα πολιτικό τείχος σε όλους αυτούς που λυμαίνονται τη χώρα.
Στα στοιχεία της επερώτησης τώρα, θα ήθελα να τονίσω στον κύριο Υπουργό ότι στις 31 Οκτωβρίου του 2001 η Διεύθυνση Χωροταξίας και Προστασίας του Περιβάλλοντος του Υπουργείου του με έγγραφό του υπέβαλε αίτημα στο Νομικό Συμβούλιο του Κράτους για να γνωματεύσει αν τα διακόσιες χιλιάδες στρέμματα, τα οποία εντάχθηκαν στο Πρόγραμμα εντάχθηκαν παρανόμως ή όχι. Το Νομικό Συμβούλιο του Κράτους στις 31 Δεκεμβρίου απάντησε και η απάντηση έδειξε με τη γνωμάτευση αυτή πασίδηλα ότι όλες οι εκτάσεις, περίπου διακόσιες χιλιάδες στρέμματα, παρανόμως είχαν ενταχθεί στο Πρόγραμμα της εικοσαετούς αγρανάπαυσης κι ότι δεν τίθεται θέμα απένταξης των μη επιλέξιμων εκτάσεων, αλλά απένταξης συνολικά όλων των εταιρειών από το πρόγραμμα.
Το μήνυμα που μπορεί να βγει εδώ μέσα, όπως τόνισε και ο Κοινοβουλευτικός Εκπρόσωπος του ΠΑΣΟΚ, είναι: "εδώ και τώρα, κύριε Υπουργέ, απένταξη όλων των εταιρειών και επιστροφή εντόκως όλων των ενισχύσεων που εισέπραξαν οι εταιρείες αυτές και, θα έλεγα, τα τρωκτικά που αλλοιώνουν την εικόνα της χώρας μας προς τα έξω".
Η δε απάντηση την οποία έδωσε το Υπουργείο σας στο Γραφείο Απάτης της Κομισιόν, στον OLAF, είναι μια προσπάθεια συγκάλυψης ή παραπληροφόρησης, μια προσπάθεια να πέσει η υπόθεση στα μαλακά. Πιστεύω ότι το μήνυμα το οποίο βγαίνει από εδώ μέσα και με την τοποθέτησή σας, κύριε Υπουργέ, αλλά και με τις τοποθετήσεις όλων των επερωτώντων Βουλευτών, είναι ότι δεν πρέπει να υπάρχει συγκάλυψη, ότι εδώ και τώρα πρέπει να προχωρήσουμε σε μια κάθαρση αυτού του Προγράμματος, ότι  όλοι οι υπάλληλοι οι οποίοι με τον άλφα ή βήτα τρόπο από το 1992 και μετά ενεπλάκησαν στην υπόθεση αυτή πρέπει να απεμπλακούν, να αλλάξουν και επίσης να υπάρξει παραδειγματική τιμωρία όλων των υπευθύνων. Και ιδιαίτερα κάποτε πρέπει να δούμε -αν δεν το κάναμε πριν από ορισμένα χρόνια ας το κάνουμε και τώρα- τα ίδια ονόματα, τα οποία συμμετέχουν είτε ως εταίροι είτε ως διαχειριστές σε όλες αυτές τις εταιρείες σε όλη την επικράτεια, τις σχέσεις μεταξύ τους, πώς είναι δυνατόν να συντάσσουν τα ίδια συμβόλαια στον ίδιο συμβολαιογράφο και τι σχέσεις υπάρχουν μεταξύ υπηρεσιακών παραγόντων του Υπουργείου Γεωργίας.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξηντλήθησαν οι δευτερολογίες των Βουλευτών.
Ορίστε, κύριε Υφυπουργέ, έχετε το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα να δώσω μερικές διευκρινίσεις. Θα ξεκινήσω από το τέλος. Η προσφυγή της εταιρείας "ΕΥΡΟΒΙΟΠΑΡΚ" στο Συμβούλιο Επικρατείας βεβαιώνει κατά τον καλύτερο τρόπο για τις ενέργειες που έχει κάνει η Κυβέρνηση και το Υπουργείο Γεωργίας και απαντά ουσιαστικά στα ερωτήματα εάν είναι διατεθειμένο το Υπουργείο να απεντάξει τις εταιρείες, να απεντάξει προγράμματα και να εισπράξει τα χρήματα που έχουν δοθεί. Όμως κι εδώ εκτιμώ ότι πάει να γίνει μία διαστρέβλωση των ίδιων των αποφάσεων του Συμβουλίου της Επικρατείας. 
Με αίτηση της εταιρείας "ΕΥΡΟΒΙΟΠΑΡΚ" ζητείται η χορήγηση προσωρινής διαταγής της αναστολής της απόφασης του Υπουργού Γεωργίας για την αναστολή του προγράμματος "μακροχρόνια παύση εκμετάλλευσης γεωργικών γαιών". Αποτέλεσμα: Το αίτημα έκδοσης προσωρινής διαταγής απορρίφθηκε από τον Πρόεδρο του Δ΄ Τμήματος του Συμβουλίου της Επικρατείας. Η αίτηση αναστολής εκτέλεσης της προηγουμένης  απόφασης του Υφυπουργού Γεωργίας θα συζητηθεί κατά πάσα πιθανότητα εντός του Ιουλίου. Έχουμε επίσης και αίτηση ακύρωσης κατά της απόφασης του Υφυπουργού Γεωργίας. Δικάσιμος για τη συζήτηση της αίτησης ακύρωσης ορίστηκε η 21.1.2003. Έχουμε, λοιπόν, τη δεύτερη αίτηση της ίδιας εταιρείας, αίτηση για αναστολή εκτέλεσης της 85643 και της 596/18.2.2002 απόφασης του Υφυπουργού Γεωργίας με θέμα "Αποβολή της "ΕΥΡΟΒΙΟΠΑΡΚ ΕΠΕ" από το πρόγραμμα της μακροχρόνιας παύσης εκμετάλλευσης γεωργικών γαιών". Αποτέλεσμα  από την απόφαση του Συμβουλίου της Επικρατείας. Και στην αίτηση αυτή υπάρχει και αίτημα έκδοσης προσωρινής διαταγής, το οποίο έγινε εν μέρει δεκτό από τον Πρόεδρο του Δ΄ Τμήματος του Συμβουλίου της Επικρατείας. Με τη διαταγή αυτή διατάχθηκε αναστολή της εκτέλεσης μέχρι να εκδοθεί απόφαση της Επιτροπής Αναστολών του Συμβουλίου της Επικρατείας με τις εκκρεμούσες αιτήσεις αναστολής των προηγούμενων αποφάσεων του Υφυπουργείου Γεωργίας σε ό,τι αφορά την αναζήτηση από την εταιρεία των αχρεωστήτως καταβληθέντων. 
Η αίτηση χορήγησης προσωρινής διαταγής απορρίφθηκε ως προς τα υπόλοιπα κεφάλαια της απόφασης του Υφυπουργού, η αίτηση ακύρωσης κατά της 85643 και της 596 της οποίας η δικάσιμος ορίστηκε, όπως είπα πριν, για την 21.1.2003. Ως προς την αποβολή της εταιρείας από το πρόγραμμα αυτό παραμένει σε ισχύ, σύμφωνα με την απόφαση του Συμβουλίου της Επικρατείας για να αποδώσουμε την ακρίβεια της απόφασης του Συμβουλίου της Επικρατείας.
Δεν είχα διάθεση να δώσω το χρονικό των ενεργειών του Υπουργείου Γεωργίας κι εμού για τις ενέργειες που έγιναν από ένα χρονικό σημείο και μετά. Είμαι υποχρεωμένος όμως, μετά από αυτά που ακούστηκαν, να καταθέσω όλα τα έγγραφα στα Πρακτικά της Βουλής, για να δει ο καθένας και να ελέγξει όλες αυτές τις πράξεις που έγιναν όλο αυτό το διάστημα. 
Θέλω τώρα να μιλήσω και να ευχαριστήσω τους συναδέλφους της Νέας Δημοκρατίας, γιατί συμφωνούμε απόλυτα ότι καμία συγκάλυψη δεν μπορεί να υπάρξει όσο ψηλά κι αν βρίσκονται όσοι διαχειρίζονται κατ' αυτόν τον τρόπο κοινοτικά προγράμματα και θα πρέπει να αποδίδονται οι ευθύνες. Εκτιμώ πως παρ' ότι το Υπουργείο Γεωργίας είχε τις εκθέσεις από τα πορίσματα όχι μόνο από το Νομό Ιωαννίνων, γιατί έχουν ολοκληρωθεί τα πορίσματα απ' όλη την Ελλάδα, ζήτησε τη συνδρομή όχι μόνο γι' αυτό που έγινε στα Γιάννενα. Στο πόρισμα που υπάρχει εκεί καταγράφονται όλες οι αξιόποινες πράξεις για τις οποίες πρέπει να παρέμβει η δικαιοσύνη και ήδη έχει κατατεθεί το πόρισμα στη δικαιοσύνη για δεύτερη φορά μετά το πρώτο πόρισμα του Υπουργείου Γεωργίας- αλλά και στις άλλες περιοχές όπου ολοκληρώνεται το πόρισμα, απ' ό,τι μου είπε σήμερα ο Ειδικός Γραμματέας του Σώματος Ελεγκτών Δημόσιας Διοίκησης. Εκτιμώ δε ότι δεν θα κάνει τίποτε άλλο παρά κατά μεγάλο μέρος να επιβεβαιώνει αυτά που επιβεβαιώθηκαν και από τις Επιτροπές Ελέγχου τις συγκεκριμένες του Υπουργείου Γεωργίας, που έχει συγκροτήσει εδώ κι ένα χρόνο. 
Για την ατιμωρησία ή όχι των υπαλλήλων πρέπει να πω δύο πράγματα. Επικεντρώνουμε εδώ σ' ένα πρόσωπο. Όμως δεν είναι ένα το πρόσωπο που κινεί τα νήματα. Πιστεύω ότι εάν επικεντρώσουμε μόνο σ' ένα πρόσωπο, εάν ρίξουμε δηλαδή το ανάθεμα πιθανά εκεί που βλέπουμε το φως ή εκεί που κτυπά το φως -γιατί όλα κτυπούν με προβολείς πάνω σ' αυτό το πρόσωπο- μάλλον συγκάλυψη θα κάνουμε. 
Όμως εκτιμώ ότι πρέπει να υπάρχει πολύ μεγαλύτερη διασύνδεση και σ' άλλες υπηρεσίες όχι μόνο της χώρας μας, αλλά και της Κοινότητας, οι οποίες -εάν θέλετε- λειτουργούν κατ' αυτόν τον τρόπο. Γι' αυτό, λοιπόν, εκτιμώ ότι δεν πρέπει να κεντράρουμε μόνο σ' ένα πρόσωπο. Παρ' όλα αυτά αυτές καταγράφονται στο πόρισμα και έχουν πάει στον εισαγγελέα για τις συγκεκριμένες πράξεις.
Επίσης η Ε.Δ.Ε. που είχε διαταχθεί ήταν αυτή που ανάγκασε ορισμένους υπαλλήλους να κάνουν χρήση του Υπαλληλικού Κώδικα και να μην είναι σήμερα στην υπηρεσία του Υπουργείου Γεωργίας, να μην είναι δημόσιοι λειτουργοί. Όμως, παρά ταύτα, οι ευθύνες τους από το πόρισμα των επιτροπών τους ακολουθούν.
Εάν θέλουμε να είμαστε ειλικρινείς χωρίς να κάνουμε παρελθοντολογία, θα πρέπει να πω ότι για να λειτουργήσει ένα πρόγραμμα κάπου στήνεται ένα πλαίσιο, για να υπάρξει ένας κανονισμός ή ένα πρόγραμμα της Ευρωπαϊκής Ένωσης, υπάρχει μια προεργασία. Πρέπει να σας πω ότι αυτό το πρόγραμμα ουσιαστικά εγκρίθηκε ή βγήκε στον αέρα σαν πρόγραμμα από την Ευρωπαϊκή Ένωση το 1992. Όμως προετοιμαζόταν πολύ και πριν από το 1992. 
Άρα, λοιπόν, το πλαίσιο για να στηθεί και να εδράσει όλη αυτή η υπόθεση έρχεται από πολύ μακριά και όχι γιατί έτυχε να είναι κυβέρνηση η Νέα Δημοκρατία το 1992. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Υπήρχε άλλος κανονισμός τότε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αναφέρω απλώς το πλαίσιο για το συγκεκριμένο κανονισμό που θα μπορούσε να βάλει δικλείδες ασφαλείας, αυτό δηλαδή που κάνουμε εμείς τώρα.
Θέλω εδώ να διαβεβαιώσω ότι με την υπουργική απόφαση για την πληρότητα του φακέλου πληρωμής, υπάρχουν όλα εκείνα τα δικαιολογητικά που δεν επιτρέπουν σε κανένα να παρανομήσει. Η υπουργική απόφαση φιλτράρει όλες τις διαδικασίες και τα δικαιολογητικά που χρειάζονται για να πληρωθεί ένας φάκελος και ξεκαθαρίζει απόλυτα ότι δεν πρόκειται να γίνει καμία πληρωμή η οποία δεν είναι σύννομη.
Θέλω να κάνω άλλη μια διευκρίνιση. Γίνεται μια συζήτηση εάν εντάχθηκε ή όχι δασική έκταση. Είναι άλλο το αν εντάχθηκε δασική έκταση και αν θα γίνει αποβολή του προγράμματος ή συγκεκριμένης έκτασης και άλλο το θέμα των βοσκοτόπων, για το οποίο, κύριε Τασούλα, δεν πρέπει να υπάρχει σύγχυση.
Στο Νομό Ιωαννίνων ή και σε άλλες περιοχές δεν έχουν πρόβλημα εάν εντάχθηκαν ή όχι βοσκότοποι ή εάν οι βοσκότοποι ονομάζονται δασικές εκτάσεις. Το πρόβλημα που έχουμε είναι η μη τήρηση της σύμβασης. Δεν έχουμε, λοιπόν, τηρήσει τη σύμβαση. Ήταν υποχρεωμένος αυτός που εντάσσει μια περιοχή, μια έκταση να τηρεί κάποιες προϋποθέσεις. Η μια απ' αυτές είναι η μη βόσκηση και η δεύτερη -η βασική- είναι να μη γίνεται κυνήγι, άρα, λοιπόν, να επιτρέπεται εκεί να αναπαραχθούν όλα τα είδη της χλωρίδας και της πανίδας. 
Καταλαβαίνετε, λοιπόν, ότι σε καμία περίπτωση δεν πρέπει να συγχέεται η αποβολή από τα προγράμματα των εταιρειών των Ιωαννίνων και αυτών που απεντάχθηκαν και αυτών που στη συνέχεια θα απενταχθούν και σ' άλλες περιοχές. Αυτό γίνεται, γιατί δεν τηρούν συμφωνία. 
Τι ακριβώς κάνει το Υπουργείο Γεωργίας μ' αυτόν τον κανονισμό που αναφέρει το σχέδιο και πού βρισκόμαστε σήμερα; Εγκρίνει το σχέδιο περιβαλλοντικής διαχείρισης. 
Έχουμε εδώ μια αρχιτεκτόνισσα. Η κα Παπαδημητρίου ξέρει πολύ καλά ότι βγάζει ως αρχιτέκτονας ένα πάρα πολύ καλό σχέδιο. Το δίνει στον κατασκευαστή για να το κατασκευάσει. Εάν η κα Παπαδημητρίου δεν είναι η επιβλέπουσα μηχανικός που θα λέει τι θα κατασκευαστεί, ο κατασκευαστής παίρνει ένα σχέδιο και αντί να εφαρμόσει το σχέδιο της κας Παπαδημητρίου, κάνει δικές του διαρρυθμίσεις, κάνει το σπίτι όπως θέλει ή ρίχνει -εάν θέλετε- με άλλον επιβλέποντα τα τσιμέντα όπως θέλει, για να έχει δικές του ευκολίες, αγνοώντας τις υποχρεώσεις της στατιστικής μελέτης και τα υπόλοιπα.
Στην προκειμένη περίπτωση το Υπουργείο Γεωργίας έχει την ευθύνη της έγκρισης του προγράμματος της μελέτης. Από κει και πέρα η ευθύνη ανήκει στον ενδιάμεσο φορέα υλοποίησης των προγραμμάτων, που είναι οι νομαρχιακές αυτοδιοικήσεις. 
Αυτό σημαίνει ότι οι Διευθύνσεις Γεωργίας έχουν την ευθύνη να κάνουν τη σύμβαση, να υπογράψουν τη σύμβαση, να επιβλέπουν -και συνεχώς και κατά διαστήματα- και να υπάρχει και υποχρεωτικός απολογιστικός έλεγχος στο τέλος του χρόνου. Επιπλέον όταν συμπληρώνεται πενταετία, πρέπει να υπάρχει πλήρης απολογισμός των εργασιών του έργου. Αυτά είναι ευθύνη της τοπικής κοινωνίας και της Νομαρχιακής Αυτοδιοίκησης. Αυτό το γνωρίζετε και ξέρετε πολύ καλά.
Θα πρέπει να πω ότι σ' αυτήν τη φάση, που βρισκόμαστε σήμερα και με τη δική σας συμβολή, δεν πρόκειται να επιτρέψουμε σε κανένα να ξεφύγει και να διαφύγει των ευθυνών του γι' αυτό που έχει διαπράξει.
Επίσης θα πρέπει να πω -απαντώντας και στην αιτίαση του κ. Τσιπλάκου-  ότι από τη στιγμή που η Επιτροπή Γεωργίας και στη συνέχεια η Επιτροπή της Ευρωπαϊκής Ένωσης θα μας εγκαλέσει ότι εισπράξαμε χρήματα από ένα πρόγραμμα που δεν λειτούργησε, σωστά ότι είναι πολύ θετικό ότι η κάθαρση η οποία γίνεται και ο τρόπος που έχει παρέμβει η ελληνική Κυβέρνηση και διοίκηση είναι τέτοιος που αποτρέπει την ευθύνη από το κράτος μέλος. Και είναι πολύ σημαντικό η κακή διαχείριση ή η κακή λειτουργία κάποιων μελών της διοίκησης είτε της Ελλάδας είτε της Ευρώπης να μην ξαναφορτωθεί πάλι στις πλάτες της χώρας μας και νομίζω ότι είναι πολύ σημαντικό ότι προχωρήσαμε σ' αυτό.
Εγώ δεν είπα ότι καλέσαμε εμείς την ΟΛΑΦ, αλλά θεωρώ ότι η ανάδειξη όλων αυτών των προβλημάτων που προέκυψαν ήταν αυτό που έκανε την ΟΛΑΦ να έλθει στην Ελλάδα, αφού και προηγούμενα έψαχνε το θέμα και είχαμε μια πλήρη συνεργασία. 
Σχετικά με αυτό το έγγραφο που δείχνετε, το οποίο και το κατέθεσα, έχω να πω ότι δεν υπάρχει μόνο μία απάντηση στην ΟΛΑΦ. Είναι μια πρώτη απάντηση. Υπάρχει απάντηση του ΟΠΕΚΕΠΕ προς την ΟΛΑΦ και υπάρχει απάντηση του Γενικού Γραμματέα προς την ΟΛΑΦ. Έχουμε μια συνεχή και διαρκή συνεργασία με την ΟΛΑΦ και επίσης διευκόλυνση σε ό,τι στοιχεία ζητάει για να πάμε στη διαλεύκανση. 
Εκτός από τα δύο έγγραφα που θα ήθελα να καταθέσω, η κυρία Παπαδημητρίου είπε ότι υπάρχει μια απόφαση του Υπουργού Γεωργίας, η οποία ήταν πρόχειρη, δεν είχε τις υπηρεσίες. 
Θα πρέπει να σας πω το εξής για το χρονικό αυτό. Με εγκάλεσαν οι συνδικαλιστές του Υπουργείου Γεωργίας ότι λειτουργώ, αν θέλετε, αντιδημοκρατικά γιατί τους πιέζω και τους κρατάω μέχρι τις έντεκα η ώρα το βράδυ για να βγάλουν αποφάσεις ...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Μιλάμε για τις 19 Δεκεμβρίου που σας κάλεσε ο κ. Ζορμπαλάς. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέω, λοιπόν, ότι με εγκάλεσαν και ζήτησαν συνάντηση μαζί μου. Μάλιστα ήταν σε απεργία και είπα ότι αν πράγματι είναι και αυτοί υπέρ της κάθαρσης, να αφήσουν προσωπικό ασφαλείας να προχωρήσει στη διαδικασία των αποφάσεων, γιατί πρέπει οπωσδήποτε να βγουν οι αποφάσεις και απένταξης και αναστολής, γιατί διαφορετικά θα έχουμε προβλήματα. 
Θα καταθέσω, λοιπόν, την απόφαση αυτή που έχει τις υπογραφές όλων των υπηρεσιακών παραγόντων, γιατί είπατε στην πρωτομιλία σας... 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Είναι για τις 19 Δεκεμβρίου;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέω ότι είναι η απόφαση του Υπουργού Γεωργίας που ήταν πρόχειρη κατ΄ εσάς και γι' αυτό Συμβούλιο Επικρατείας...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Μα, το Συμβούλιο Επικρατείας το λέει...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέω ότι αυτή την απόφαση επικαλείστε, ότι ο Υπουργείο Γεωργίας δεν έχει τις υπογραφές των υπηρεσιών και των υπαλλήλων. 
Λέω λοιπόν: Μπακόπουλος, είναι ο παριστάμενος -είναι και δίπλα μου-  γενικός διευθυντής, είναι όλοι ...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υφυπουργέ, το Συμβούλιο Επικρατείας λέει ότι η απόφαση ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μισό λεπτό, κυρία Παπαδημητρίου. 
Κύριε Υφυπουργέ, δέχεστε τη διακοπή;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαρίστως, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κυρία Παπαδημητρίου.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Οι αιτιάσεις των αντιδίκων σας και των δικηγόρων τους στο Συμβούλιο Επικρατείας είναι ότι αυτή η απόφαση έπρεπε να παρθεί και να υπογραφεί από τον υπεύθυνο γενικό διευθυντή της Αγροτικής Ανάπτυξης. Αυτή είναι η αιτίαση. 
Θα σας καταθέσω τις σχετικές παραγράφους, δηλαδή ότι για τυπικούς λόγους που νομικά ή νομικίστικα -αν έτσι μπορώ να επικαλεστώ τομέα που δεν γνωρίζω- είναι στο υπόβαθρο της άρνησης του Συμβουλίου της Επικρατείας.
Θα έπρεπε να ρωτήσετε το νομικό σας σύμβουλο για να καλύψετε το ελληνικό δημόσιο. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει, κυρία Παπαδημητρίου.
Συνεχίστε, κύριε Υφυπουργέ. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα πρέπει, λοιπόν, να σας απαντήσω και να σας πω το εξής: Καμία ενέργειά μου δεν έγινε χωρίς τη σύμφωνη γνώμη του Νομικού Συμβουλίου του Κράτους. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Στο κόλπο και αυτοί, δηλαδή;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η απόφασή μου μιλάω, εκτός αν θεωρείτε ότι και εγώ είμαι στο κόλπο, γιατί θα μπορούσα να απαντήσω αν το πείτε... 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Όχι, όχι, συγγνώμη.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα πρέπει να σας πω ότι υπάρχουν δύο γνωμοδοτήσεις του Νομικού Συμβουλίου του Κράτους που μιλάνε ακριβώς για τις ενέργειες, και ποιος έχει την ευθύνη. 
Η δική μου απόφαση μιλάει ότι απεντάσσονται οι εταιρείες. Για το ποιος θα ζητήσει τα χρήματα, λέει το Νομικό Συμβούλιο του Κράτους ότι την ευθύνη για να ζητήσει τα αχρεωστήτως την έχει αυτός που υπέγραψε τη σύμβαση. Αυτός που υπέγραψε τη σύμβαση και τις συμβάσεις είναι οι Διευθύνσεις Γεωργίας και στην προκειμένη περίπτωση είναι η Διεύθυνση Ιωαννίνων. Γι' αυτό εξεδόθη και απόφαση του νομάρχη και ζητάει τα αχρεωστήτως από τις εταιρείες. 
Επίσης, θα πρέπει να σας πω εδώ ότι δεν κάνει δεκτή...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Για ενάμισι χρόνο ρωτάτε ποιος είναι υπεύθυνος. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν κάνει δεκτή την απόφαση -το ξέρετε ότι είναι κάτι συνηθισμένο- και μέχρι να εκδικαστεί αυτή δεν θα εισπραχθούν τα χρήματα. Δεν λέει ότι κάνει δεκτή τη μη καταβολή των χρημάτων, και δέχεται την αποβολή της εταιρείας από το πρόγραμμα το Συμβούλιο Επικρατείας. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε, κύριε Υπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εδώ, λοιπόν, έχω και τα τρία έγγραφα και το μέμο που δείχνει ακριβώς τι λέει το Συμβούλιο της Επικρατείας, τις ενέργειες και το χρονικό των ενεργειών και την απόφαση, γιατί λέτε ότι ο Υπουργός Γεωργίας έβγαλε την απόφαση χωρίς τις υπηρεσίες.
Κλείνοντας, θα ήθελα να πω ότι αυτή η υπόθεση είναι χρονοβόρα, ψυχοφθόρα και χρειάζεται πολλή διερεύνηση. Επίσης, χρειάζεται πολιτική βούληση.
ΕΛΙΣΑΒΕΤ ΠΑΠΑΖΩΗ: Πλήρη αναστολή χρειάζεται!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σας εξήγησα και προηγουμένως ότι υπήρξε αναστολή του προγράμματος συνολικά, μέχρι τη στιγμή που εκδόθηκε η δική μου υπουργική απόφαση που τεκμηριώνει απόλυτα ότι κάποιος για να πληρωθεί, πρέπει να έχει φάκελο που να πληροί όλα όσα εσείς καταγγέλλετε ή όσα εμείς έχουμε βρει μέχρι αυτή τη στιγμή.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Υπουργέ, να ολοκληρώσετε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν υπάρχει περίπτωση να πληρωθεί φάκελος, χωρίς να πληροί όλες τις προϋποθέσεις. "Φιλτράραμε" και -αν θέλετε- "θωρακίσαμε" μέσα από το φάκελο πληρωμής, γιατί η οποιαδήποτε γενική αναστολή αδικεί και εκείνους που έλεγα πριν. Έλεγα, λοιπόν, ότι υπάρχουν  δύο ομάδες. Υπάρχει και εκείνη η ομάδα των παραγωγών, των δικαιούχων που κάνουν τα πράγματα πολύ σωστά. Δεν είναι όλοι στην ίδια μοίρα!
Πρέπει, λοιπόν, να τους διαφυλάξουμε. Γι' αυτό, πιστεύω ότι με την υπουργική απόφαση "θωρακίζουμε" και "φιλτράρουμε" τις ενέργειες, ώστε κανείς να μην μπορεί να εισπράξει χρήματα που δεν τα δικαιούται.
Σας ευχαριστώ.
(Στο σημείο αυτό ο Υφυπουργός Γεωργίας κ. Ευάγγελος Αργύρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Σαλαγκούδη, έχετε το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, είναι γεγονός ότι στη χώρα μας από το 1981 μέχρι σήμερα έχουν εισρεύσει τεράστια ποσά και, μάλιστα, τα περισσότερα απ' αυτά έχουν κατευθυνθεί σε έργα που ανήκουν στο τομέα της γεωργίας και έχουν γίνει αντικείμενο διαχείρισης από το συγκεκριμένο Υπουργείο.
Αρκεί και μόνο να δει κανείς τα προβλήματα που αντιμετωπίζει σήμερα ο αγροτικός κόσμος, για να εξάγει γενικότερα ένα συμπέρασμα για το πώς διαχειρίστηκαν διαχρονικά οι κυβερνήσεις πάνω από μία εικοσαετία αυτά τα χρήματα, αυτές τις τεράστιες εισφορές της Ευρωπαϊκής Ένωσης.
Είναι γεγονός ότι η κατάσταση στον αγροτικό κόσμο είναι απελπιστική, καθώς τα προβλήματα που αντιμετωπίζουν οι αγρότες είναι τεράστια. Είναι αποδεκτό ακόμα και από την Κυβέρνηση ότι χάθηκαν αυτά τα είκοσι χρόνια, ενώ θα μπορούσαμε να αναπτύξουμε μία γεωργία ανταγωνιστική που θα μπορούσε σήμερα να ανταποκριθεί στις απαιτήσεις της παγκόσμιας οικονομίας. 
Δυστυχώς, τα μηνύματα που αποστέλλονται από τον Υπουργό Γεωργίας είναι μηνύματα του Πόντιου Πιλάτου, καθώς ο Υπουργός φθάνει στο σημείο να πει στους αγρότες να τα βγάλουν πέρα μόνοι τους.
Αυτή η επερώτησή μας αναφέρει ένα συγκεκριμένο γεγονός, ένα συγκεκριμένο σκάνδαλο με αρκετά ποσά, ελάχιστα βεβαίως σε σύγκριση με τους "πακτωλούς" που διαχειρίστηκαν ιδιαίτερα οι κυβερνήσεις του ΠΑ.ΣΟ.Κ. από το 1981 μέχρι σήμερα και το Υπουργείο Γεωργίας.
Όμως, ο κύριος Υφυπουργός -και στη δευτερολογία του- προσπάθησε ουσιαστικά να αποσείσει τις ευθύνες και να μας πει ότι εκείνος έρχεται τώρα ως Ηρακλειδεύς της κάθαρσης με τις παρεμβάσεις και τις αποφάσεις του. 
Ας δούμε, λοιπόν, το ιστορικό, το οποίο πέρα από τα χρήματα που αναφέραμε προηγουμένως, κόστισε μία ανθρώπινη ζωή.
Στις 07-11-2001 ο κ. Δημήτριος Παπαϊωάννου, Διευθυντής στη Διεύθυνση Γεωργίας Ιωαννίνων, υποβάλλει την παραίτησή του. Προφανώς, υπέστη πιέσεις. Στην παραίτησή του δε, αναφέρει -δείχνοντας το ήθος και την εντιμότητά του- το εξής: "Παραιτούμαι διότι η αναρμοδιότητά μου -υποτίθεται, γιατί μέχρι τώρα δεν ήμουν εγώ ο υπεύθυνος που χειριζόταν αυτό το πρόγραμμα- περιέχει το δικαίωμα στον έχοντα έννομο συμφέρον να προσβάλει τις πράξεις μου με απροσδιόριστες συνέπειες. 
Γι' αυτό, παραιτούμαι, για να μην υπάρχει η δυνατότητα αυτή στον καταχραστή", δηλαδή στον απατεώνα -ή στην εταιρεία εν πάση περιπτώσει- που έπαιρνε τα χρήματα.
Φυσικά, η παραίτησή του δεν γίνεται αποδεκτή και εκείνος πιέζεται για να μείνει. Κάνει, λοιπόν, εισήγηση και αναφέρει το εξής: "Παρακαλώ, στείλτε αντίστοιχους οικονομικούς επιθεωρητές, για να ελέγξουν, διότι το 2002 έγινε ένας πρόχειρος έλεγχος -δεν έγινε καθόλου τα προηγούμενα χρόνια". 
Και στη συνέχεια λέει "να ελεγχθεί οπωσδήποτε" και αναφέρει τα σχετικά στοιχεία. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ποιος έπρεπε να κάνει τους ελέγχους κύριε Σαλαγκούδη; 
ΓΕΩΡΓΙΟΣ ΣΑΛΑΓΚΟΥΔΗΣ: Τους αναφέρει εδώ. Λέει ότι έπρεπε να γίνουν...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επαναλαμβάνω, ποιος έπρεπε να κάνει τους ελέγχους; 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Ο έχων αντίστοιχο προσωπικό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριοι συνάδελφοι, όχι διάλογο. Διαβάστε το επίμαχο σημείο. 
ΓΕΩΡΓΙΟΣ ΣΑΛΑΓΚΟΥΔΗΣ: Ο προηγούμενος ακριβώς συνάδελφός του, Διευθυντής Γεωργίας.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η Διεύθυνση Γεωργίας έπρεπε να τους κάνει. Όχι το Υπουργείο Γεωργίας. 
ΓΕΩΡΓΙΟΣ ΣΑΛΑΓΚΟΥΔΗΣ: Περιμένετε να δείτε τι κάνει το Υπουργείο Γεωργίας στη συνέχεια. 
Λέει, λοιπόν, να γίνουν οι αντίστοιχοι έλεγχοι και ακόμα λέει ότι πρέπει να εκδοθεί απόφαση αποβολής. Εκεί καταλήγει τελικά, αφού αναφέρει τι ακριβώς παραλείψεις έχουν γίνει από τον έλεγχο που πραγματοποίησε αυτός. Αυτό γίνεται στις 14 Νοεμβρίου.
Προσέξτε τι κάνει το Υπουργείο. Διευθυντής Τσαφαράς. Υπάρχει ενημερωτικό σημείωμα προς τον κ. Δρυ, 19 Νοεμβρίου 2001 και λέει "για το πρόγραμμα αυτό κλπ. είναι ιδιόκτητοι ή νοικιαζόμενοι βοσκότοποι, οι οποίοι επειδή με την ισχύουσα δασική νομοθεσία χαρακτηρίζονται ως δασικές εκτάσεις, δεν επιτρέπεται από τις δασικές υπηρεσίες κλπ." Στο τέλος όμως, λέει "κύριε Υπουργέ, προχωρήστε, το πράγμα είναι εντάξει και σας στέλνουμε σχέδιο απόφασης". Και στέλνει στις 19.11.2001 σχέδιο απόφασης, εξαιρετικά επείγον στον Υπουργό κ. Δρυ. Και κάνει εντύπωση ότι υπάρχουν τρεις υπογραφές διευθυντών που είναι απαραίτητες για το σχέδιο απόφασης, με ημερομηνία και οι τρεις 19.11.2001. Δηλαδή, και οι τρεις αποφάσεις ελήφθησαν την ίδια μέρα. Ξέρουμε πώς λειτουργούν τα αντίστοιχα, εδώ όμως φαίνεται ότι υπάρχει το εξαιρετικώς επείγον.
Ενήμερος λοιπόν αυτής της απόφασης ο Διευθυντής της Διεύθυνσης Γεωργίας -γιατί φαίνεται ότι αυτόματα ενημερώθηκε τηλεφωνικά για να προχωρήσει- αποστέλλει ένα έγγραφο προς το Υπουργείο Γεωργίας -ο κ. Παπαϊωάννου πλέον στη συνέχεια ο αυτόχειρας- που λέει: "Ως γνωστό το πρόγραμμα .... το αποτέλεσμα ... δίδεται η τελική έγκριση από κλιμάκιο εντεταλμένων υπαλλήλων του Υπουργείου Γεωργίας και από δύο οικονομικούς επιθεωρητές, από το πόρισμα των οποίων προκύπτουν παρατυπίες και παραλείψεις που συνιστούν την επιβολή κυρώσεων με επιστροφή αχρεωστήτως καταβληθέντων ποσών. Παρακαλούμε να διενεργηθεί έλεγχος από το κατά νόμο αρμόδιο όργανο της παραγράφου 1 του άρθρου 1 ή της παραγράφου 3 του άρθρου 2 της ανωτέρω σχετικής" -την αναφέρει πιο πάνω- "κοινής υπουργικής απόφασης. Γι' αυτό παρακαλούμε να αναστείλετε την εφαρμογή του προγράμματος στο νομό μας μέχρις ότου εκδοθεί το πόρισμα του ανωτέρω οργάνου και επιλυθούν τα προβλήματα που ανέκυψαν".
Δυστυχώς όμως  -και κάνει εντύπωση αυτό- 20 Νοεμβρίου αποστέλλεται το έγγραφο και 23 Νοεμβρίου ο υπεύθυνος Γενικός Διευθυντής Βασίλειος Ζιώγας αποφαίνεται: "Το θέμα της εμπλοκής των δασικών υπηρεσιών στο πρόγραμμα είναι σε εκκρεμότητα και δεν θα το λάβετε υπόψη προς το παρόν. Εκείνο που πρέπει να λάβετε υπόψη στην περίπτωση αυτή, αλλά και γενικότερα, είναι η επιλεξιμότητα της έκτασης, με βάση τις σχετικές ΚΥΑ και ΥΑ του προγράμματος. Ύστερα από τα ανωτέρω γίνεται φανερό ότι επί του παρόντος δεν τίθεται θέμα αναστολής του προγράμματος, όπως ζητάτε με το ανωτέρω έγγραφό σας, αλλά εφαρμογής των σχετικών αποφάσεων".
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κυρώσεις δηλαδή.
ΓΕΩΡΓΙΟΣ ΣΑΛΑΓΚΟΥΔΗΣ: Στις 23 Νοεμβρίου έγινε αυτό και στις 26 Νοεμβρίου ο διευθυντής νομαρχίας, μη θέλοντας να παρανομήσει, αυτοκτονεί. Το οικονομικό αντικείμενο της υπόθεσης είναι 1300 εκατομμύρια, δηλαδή ένα δισεκατομμύριο 300 εκατομμύρια. Αυτό είναι το ιστορικό.
Όσο για τη συνέχεια που σας είπε και η κα Παπαδημητρίου, έχω εδώ τις αιτιάσεις των υπερασπιστών για την αναστολή του συγκεκριμένου προγράμματος προς την Επιτροπή Αναστολών του Συμβουλίου της Επικρατείας.
Εκεί που στηρίζονται, είναι στο ότι δεν λειτουργήσατε σωστά, όπως έπρεπε. Εξάλλου το Συμβούλιο Επικρατείας αυτά εξετάζει. Λέει το Συμβούλιο της Επικρατείας: Δεν εκδόθηκε από τον εκδώσαντα την ανακληθείσα πράξη και εν προκειμένω αρμόδιο διευθυντή Χωροταξίας και Προστασίας Περιβάλλοντος του Υπουργείου Γεωργίας, αλλά από τον Υφυπουργό Γεωργίας η ανάκληση. Δηλαδή παραβιάστηκε συνεπώς η γενική αρχή του διοικητικού δικαίου, σύμφωνα με την οποία αρμόδιο όργανο για την ανάκληση μιας διοικητικής πράξης είναι το όργανο, που την εξέδωσε. Δεν το ξέρατε εσείς;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, την κατέθεσα στα Πρακτικά.
ΓΕΩΡΓΙΟΣ ΣΑΛΑΓΚΟΥΔΗΣ: Σας είπα την αιτίαση των υπερασπιστών αυτών που καταφεύγουν κατά της αναστολής. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μα, την κατέθεσα και υπάρχει στα πρακτικά.
ΓΕΩΡΓΙΟΣ ΣΑΛΑΓΚΟΥΔΗΣ: Στη συνέχεια μιλάει για δεύτερη αιτιολογία, για το πώς έπρεπε να γίνει και ότι δεν κάλεσε η αρμόδια υπηρεσία τον ίδιο, για να απολογηθεί για το συγκεκριμένο. Λέει: Αφού δεν τηρήθηκε καμία από τις ως άνω διατυπώσεις, παράλειψη που καθιστά την προσβαλλομένη πράξη σε κάθε περίπτωση και πέρα από τον εκτεθέντα λόγο περί αναρμοδιότητος ακυρωτέα. Δηλαδή, εδώ τώρα θέλουμε να πούμε ή ότι δεν γνωρίζουμε και είμαστε τόσο άσχετοι μετά από τόσα χρόνια Κυβέρνησης και τόσα χρόνια Υπουργός ή δεν έχουμε νομική υπηρεσία να ξέρει να ερμηνεύει τους κανονισμούς και να λέει ότι: Υπουργέ, δεν πρέπει εσείς να βγάζετε την απόφαση, αλλά εκείνα τα όργανα. Εκείνα τα όργανα όμως να λένε καλέστε τον οπωσδήποτε, γιατί αυτό προβλέπουν οι κανονισμοί. Σε αυτήν την περίπτωση λυπάμαι, αλλά πρέπει να πούμε ότι δεν έχουμε Κυβέρνηση.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Με αυτά, που λέτε, βοηθάτε τις εταιρείες.
ΓΕΩΡΓΙΟΣ ΣΑΛΑΓΚΟΥΔΗΣ: Βοηθάω τις εταιρείες διαβάζοντας αυτά που έχει γράψει το Συμβούλιο της Επικρατείας;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Έχετε αγωνία για τις εταιρείες.
ΓΕΩΡΓΙΟΣ ΣΑΛΑΓΚΟΥΔΗΣ: Τι να σας πω; Εσείς τολμάτε να μιλάτε για βοήθεια στις εταιρείες; Σας διαβάζω αυτά, που τα έχουν δώσει από το Συμβούλιο της Επικρατείας, τα εκτίμησε το Συμβούλιο της Επικρατείας και έβγαλε απόφαση. Βοήθεια στις εταιρείες είναι αυτή; Αυτήν που αναφέρατε εσείς προηγουμένως ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ πολύ. Μην κάνετε διάλογο και τελειώνετε, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Λέει ότι δεν οφείλονται σε λόγους αναγόμενους στην εταιρεία μας, αλλά στη σύγχυση αρμοδιοτήτων και τη διαφορά απόψεων. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Βάζετε διαφορετικά πράγματα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, σας παρακαλώ, θα μιλήσετε αμέσως μετά. Μην παρεμβάλλεστε και εσείς, κύριε Σαλαγκούδη, ολοκληρώστε.
ΓΕΩΡΓΙΟΣ ΣΑΛΑΓΚΟΥΔΗΣ: Έτσι, λοιπόν, αυτές οι παραλείψεις αυτής της Κυβέρνησης δείχνουν ότι πραγματικά δεν ξέρει να λειτουργεί ή από εκεί και πέρα αφήνει σε όποιους θέλουν να υποθέσουν το οτιδήποτε.
 Οι ενέργειες, που σας ανέφερα προηγουμένως, οδήγησαν στην αυτοκτονία του κ. Παπαϊωάνου. Στο τέλος ακόμα οι αποφάσεις, που τώρα μας είπε ότι ενεργοποιήθηκαν μετά από πέντε χρόνια αδράνειας στο Υπουργείο Γεωργίας, έγιναν με τέτοιο τρόπο που δείχνουν ότι αυτή η Κυβέρνηση, αν όχι είναι υπεύθυνη και αίτια για τη δημιουργία της διαφθοράς, αλλά συνεχίζει να είναι επικίνδυνη και πρέπει οπωσδήποτε γρήγορα να απαλλάξει τον ελληνικό λαό από τη διαχείρισή της, για να μπορέσουμε να κάνουμε βήματα μπροστά και κυρίως, για να μπορέσουμε να δημιουργήσουμε μία νέα επιθετική αγροτική πολιτική και να σώσουμε ό,τι έχει απομείνει σήμερα από την ελληνική ύπαιθρο.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, θα ήθελα το λόγο επί προσωπικού.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κωνσταντίνου, δεν άκουσα καμία προσωπική μομφή εναντίον σας. Τι προσωπικό θέμα υπάρχει;
ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, θα σας εξηγήσω αμέσως περί τίνος πρόκειται. 
Ο κ. Τσιπλάκος με πληροφόρησε ότι είπε πως, αν υπάρχει διαφορά στο Κοινοτικό Πλαίσιο Στήριξης που κατέθεσε η Νέα Δημοκρατία, το Β΄ Κοινοτικό Πλαίσιο Στήριξης, απ' αυτό που κατέθεσε στη συνέχεια το ΠΑΣΟΚ, μας καλεί να παραιτηθούμε. 
Εγώ από το Β΄ Κοινοτικό Πλαίσιο Στήριξης, που κατέθεσε το ΠΑΣΟΚ μετά τις εκλογές του Σεπτεμβρίου του 1993 με Πρωθυπουργό τον Ανδρέα Παπανδρέου, δούλεψα στο κομμάτι, που λέγεται αγροτικός τομέας. Θέλω να σας πληροφορήσω, κύριε Τσιπλάκο, -επειδή ήσασταν μέλος της απελθούσης τότε κυβέρνησης- ότι οι πόροι -δυστυχώς δεν είμαι πρόχειρος αυτή τη στιγμή να σας αναφέρω αριθμούς- που διατέθηκαν για τον τομέα της Γεωργίας, σε σχέση με αυτό που είχατε καταθέσει εσείς, ήταν πολλαπλάσιοι. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κωνσταντίνου, αυτό δεν είναι προσωπικό θέμα. Με συγχωρείτε, αλλά αντιδικείτε πάνω σε ένα πολιτικό ζήτημα. Αυτό δεν είναι προσωπικό θέμα. Σας παρακαλώ, να τελειώνετε.
ΦΛΩΡΟΣ ΚΩΝΣΤΑΝΤΙΝΟΥ: Θα καταθέσω, όταν συγκεντρώσω τα στοιχεία, τους αριθμούς.
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υφυπουργέ, για να κλείσετε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα να κάνω γνωστό στον αγαπητό συνάδελφο, κ. Σαλαγκούδη, Κοινοβουλευτικό Εκπρόσωπο της Νέας Δημοκρατίας, ότι μιλάει για αποφάσεις, που δεν ήταν σωστές του Υφυπουργού και το Συμβούλιο της Επικρατείας τις απέρριψε.
Σας τα διάβασα εδώ, σας τα κατέθεσα και στα Πρακτικά, είναι αδιανόητο να έχετε στα χέρια σας την απόφαση του Συμβουλίου Επικρατείας και να επικαλείστε ότι πρόσβαλε την απόφαση του Υφυπουργού. Κατ' αρχάς, ο κύριος Υπουργός έκανε το εξής: Απέβαλε τις εταιρείες από το πρόγραμμα. Η απόφαση του Συμβουλίου Επικρατείας κρατάει εν ισχύ αυτή την απόφαση της αποβολής από το πρόγραμμα. Ενώ η εταιρεία ζητά προσωρινή διαταγή ως προς την απόφαση της αναστολής δεν δίνει τέτοια απόφαση και παραπέμπει σε δικάσιμο την απόφαση.  Γιατί, λοιπόν, επικαλείστε ότι είναι λάθος οι αποφάσεις. Εκτός εάν μπερδεύετε τα πράγματα  με την απόφαση του νομάρχη. Οι ενέργειες αυτές για την είσπραξη των χρημάτων έγιναν από το Νομάρχη Ιωαννίνων. Και πρωτόδικα στο Νομό Ιωαννίνων στο αρμόδιο το δικαστήριο δεν έκανε δεκτά τα ασφαλιστικά μέτρα που κατέθεσαν οι εταιρείες και προσέφυγαν στο Συμβούλιο Επικρατείας, όπου όρισε δικάσιμο. Είναι αδιανόητο να λέμε τέτοια πράγματα, γιατί είναι σαν να λέτε ότι ξαφνικά δεν τα κάναμε καλά και έτσι να πάρουν θάρρος όλοι και να ξεκινήσουν από την αρχή. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν είπε αυτό.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εντάξει, εάν δεν είπε αυτό, αλλά ακούνε όλοι τι λέμε εδώ εν πάση περιπτώσει.
ΕΛΙΣΑΒΕΤ ΠΑΠΑΔΗΜΗΤΡΙΟΥ:  Μα δεν είπε αυτό!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα πρέπει να σας πω αγαπητέ συνάδελφε και ξέρετε ότι σας τιμώ, ότι και σεβόμαστε και τιμούμε τη μνήμη του Παπαϊωάννου. Και σας είπα και σαν άνθρωπο και σαν οικογενειάρχη, αλλά και σαν επιστήμονα και υπηρεσιακό παράγοντα. Νομίζω ότι αν θέλουμε πράγματι να τιμήσουμε τη μνήμη του πρέπει να συνεχίσουμε  αυτή την προσπάθεια την οποία κάνουμε. Την ξεκινήσαμε πριν από τον αείμνηστο Παπαϊωάννου και τη συνεχίσαμε και μετά με δικά του πορίσματα. Απλά ο Δημήτρης Παπαϊωάννου καταγράφει το πόσο άδικα κατηγορήθηκαν κάποιοι άνθρωποι για πράξεις και παραλείψεις άλλων. Κάποιοι κρύβονται πίσω από όλη αυτή την ιστορία -είναι ακόμη ανώνυμοι- οι οποίοι έπρεπε να κάνουν όλες αυτές τις ενέργειες που διαπίστωσε κάποια στιγμή ο κ. Παπαϊωάννου. Σας πληροφορώ ότι από τη στιγμή που υπήρξε ο πρώτος έλεγχος που ήταν ευθύνη της διεύθυνσης Γεωργίας να κάνει έλεγχο  και να δει αν πράγματι πληρούνται οι προϋποθέσεις της σύμβασης και δεν εξετάζουμε αν είναι καλή ή κακή η σύμβαση, εδώ λέμε ότι δεν τηρούσαν τη σύμβαση. ...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Απάτη ήταν. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εδώ υπάρχει απάτη στην ουσία. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Η σύμβαση είναι απάτη. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ενεργήσαμε άμεσα και λειτουργήσαμε κατ' αυτόν τον τρόπο. 
Θεωρώ, λοιπόν, ότι τιμή και μνήμη στο Δημήτρη Παπαϊωάννου είναι να συνεχίσουμε αυτήν την προσπάθεια. Αξίζει, λοιπόν, μόνο αυτός ο λόγος να μην τον επικαλείστε και δεν είναι η μνήμη, αλλά και η λειτουργία του Δημήτρη Παπαϊωάννου άξια για εκμετάλλευση άλλων σκοπιμοτήτων.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της υπ' αριθμ.1/1/27.6.2002 Επίκαιρης επερώτησης των Βουλευτών της Νέας Δημοκρατίας προς τον Υπουργό Γεωργίας σχετικά με τη διαχείριση γεωργικών προγραμμάτων χρηματοδοτούμενων από την Ε.Ε.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ:Μάλιστα, μάλιστα.
Με τη συναίνεση του Τμήματος και ώρα 13.20΄ λύεται η συνεδρίαση για την προσεχή Τρίτη 9 Ιουλίου 2002 και ώρα 18.30΄ με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί.
Ο ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
0000
1/223
Σ/φος
ΠΕΤΡΑΚΗ
Δ/φος
ΑΠΟΣΤΟΛΙ
5/7/2002 AA0705DP


