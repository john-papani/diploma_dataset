Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΚΘ'

Πέμπτη 21 Νοεμβρίου 1996

Αθήνα, σήμερα στις 21 Νοεμβρίου 1996, ημέρα Πέμπτη και ώρα 10.35' συνήλθε στην Αίθουσα συνεδριάσεων του Βουλευτηρίου η Βουλή σε Ολομέλεια, για να συνεδριάσει υπό την Προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα:

Ανακοινώνονται προς το Σώμα από το Γραμματέα της Βουλής κ. Αχιλλέα Κανταρτζή τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1. O Bουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η ανάγκη λήψης αντιπλημμυρικών μέτρων στην περιοχή Κεφαλόβρυσου της Κοινότητας Σαραβαλίου Αχαϊας.

2. O Boυλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία συνταξιοδοτηθέντες υπάλληλοι του ΟΛΘ ζητούν να τους καταβληθεί η νόμιμη αποζημίωση..

3. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ομοσπονδία Σωματείων Παλιννοστούντων Ομογενών από την πρώην Σ. 'Ενωση ζητεί την επανατοποθέτηση του κ. Κ. Ιωσηφίδη στο γραφείο της Νομαρχιακής Επιτροπής Συμπαράστασης Παλιννοστούντων Ομογενών στη Θεσ/νίκη.

4. Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΛΕΩΝ ΑΥΔΗΣ κατέθεσαν αναφορά με την οποία ο Δήμαρχος Ιωαννίνων ζητεί να χρησιμοποιηθεί η Λίμνη των Ιωαννίνων στους Ολυμπιακούς Αγώνες του 2004, εάν βέβαια τελεστούν στη Xώρα μας.

5. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Συντονιστική Επιτροπή Βορείου Ελλάδος ζητεί τη ρύθμιση της συνταξιοδότησης των πολιτικών προσφύγων από την Τσεχία.

6. Οι Βουλευτές κ.κ. ΕΥΑΓΓΕΛΟΣ ΑΠΟΣΤΟΛΟΥ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία ο Σύνδεσμος Συνταξιούχων Πολιτικών Δημοσίων Υπαλλήλων Αθηνών ζητεί την οικονομική ενίσχυση των ασφαλιστικων τους ταμείων από τον κρατικό προϋπολογισμό.

7. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Κοινότητα Λέσβου ζητεί τη λήψη μέτρων για τη διασφάλιση και αξιοποίηση του υδροβιότοπου Χαραμίδας Λέσβου.

8. Οι Βουλευτές κ.κ. ΕΥΑΓΓΕΛΟΣ ΑΠΟΣΤΟΛΟΥ και Ν. ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Ιστιαίας Ευβοίας ζητεί τη δημιουργία Γραφείου Β/θμιας Εκπαίδευσης στην Ιστιαία Ευβοίας.

9. Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία η Κοινότητα Νεοχωρίου του Νομού Ηλείας ζητεί να της παραχωρηθεί δασική έκταση της περιοχής της για να εκτελεσθούν έργα ανάπτυξης.

10. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Υπαλλήλων Υπουργείου Αιγαίου ζητεί τη θέσπιση κινήτρων παραμονής και προσέλκυσης υπαλλήλων στις παραμεθόριες και προβληματικές περιοχές της χώρας, στο νέο μισθολόγιο.

11. Οι Βουλευτές κ.κ. ΕΥΑΓΓΕΛΟΣ ΑΠΟΣΤΟΛΟΥ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία η Επιτροπή Απολυμένων Κεντρικών Υπηρεσιών της Πειραϊκής - Πατραϊκής ζητεί την αποκατάσταση των απολυμένων της Πειραϊκής - Πατραϊκής.

12. Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία ο Σύλλογος Συνταξιούχων ΗΣΑΠ ζητεί την επίλυση ασφαλιστικών προβλημάτων του κλάδου του.

13. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Ενωση Συνταξιούχων Δ.Ε.Η. Αλιβερίου - Εύβοιας ζητεί τη στελέχωση των πολυιατρείων του ΠΕΚΑ - Δ.Ε.Η. Αλιβερίου Εύβοιας.

14. Οι Βουλευτές κ.κ. ΠΕΤΡΟΣ ΚΟΥΝΑΛΑΚΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία ο Σύλλογος Αδιόριστων Καθηγητών Μυτιλήνης ζητεί την κατάργηση του θεσμού των αναπληρωτών καθηγητών.

15. Οι Βουλευτές κ.κ. ΕΥΑΓΓΕΛΟΣ ΑΠΟΣΤΟΛΟΥ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία η Πανελλήνια Ναυτική Ομοσπονδία ζητεί την επίλυση εργασιακών προβλημάτων του κλάδου της.

16. Οι Βουλευτές κ.κ. ΕΥΑΓΓΕΛΟΣ ΑΠΟΣΤΟΛΟΥ, ΣΠΥΡΟΣ ΔΑΝΕΛΛΗΣ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία το Σωματείο Εργατοϋπαλλήλων της Πειραϊκής - Πατραϊκής ζητεί την επαναλειτουργία του εργοστασίου.

17. Ο Βουλευτής Ηρακλείου κ. ΣΠΥΡΟΣ ΔΑΝΕΛΛΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί την άμεση καταβολή των αχρεωστήτων καταβληθεισών εισφορών στα ταμεία ΙΚΑ - ΤΑΣ.

18. Οι Βουλευτές κ.κ. ΛΕΩΝ ΑΥΔΗΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Πανελλήνια Ομοσπονδία Εστιατορικών και Συναφών Επαγγελμάτων ζητεί την κατάργηση του μέτρου της καταβολής δημοτικού φόρου 5% από τα μέλη της.

19. Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Σωματείο Ξενοδοχοϋπαλλήλων, Σερβιτόρων και Εργατών Ξενοδοχείων Νομού Ζακύνθου ζητεί την επιδότηση μετά από 4 μήνες των εποχιακά απασχολουμένων ξενοδοχοϋπαλλήλων που έχουν καταγραφεί στον ΟΑΕΔ Ζακύνθου από 15.10.95 και μετά.

20. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία Εργαζόμενοι στην Υπηρεσία Καθαριότητας του Νοσοκομείου Χίου ζητούν τη μονιμοποίησή τους.

21. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Παλλεσβιακό Εργατικό Κέντρο ζητεί την αλλαγή του φορολογικού συστήματος.

22. Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Εργατικό Κέντρο Ζακύνθου ζητεί την ικανοποίηση οικονομικών, ασφαλιστικών και φορολογικών αιτημάτων των εργαζομένων.

23. Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΛΕΩΝ ΑΥΔΗΣ κατέθεσαν αναφορά με την οποία ο Δήμαρχος Ιωαννίνων ζητεί την κατασκευή του Πανεηπειρωτικού Σταδίου στα Ιωάννινα.

24. Οι Βουλευτές κ.κ. ΑΧΙΛΛΕΑΣ ΚΑΝΤΑΡΤΖΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Ενωση Αποστράτων Σωμάτων Ασφαλείας Νομού Τρικάλων ζητεί τη ρύθμιση συνταξιοδοτικών προβλημάτων των αστυνομικών.

25. Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Δήμαρχος Κρεστένων Ηλείας ζητεί την αποκατάσταση των ζημιών που προκάλεσε ο σεισμός στην περιοχή του.

26. Οι Βουλευτές κ.κ. ΛΕΩΝ ΑΥΔΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Εργατικό Κέντρο Ζακύνθου καταδικάζει τη δίωξη που ασκήθηκε εναντίον συνδικαλιστών και εργαζομένων που υπερασπίζονται το δικαίωμά τους για ανθρώπινο ωράριο εργασίας.

27. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί την επίλυση των προβλημάτων που απασχολούν τον κλάδο.

28. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ομοσπονδία Ποντιακών Σωματείων Νότιας Ελλάδας ζητεί εξεύρεση λύσεων στα προβλήματα που αντιμετωπίζουν οι επαναπατριζόμενοι από την πρώην Σοβιετική 'Ενωση.

29. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Προστασίας Περιβάλλοντος Ευρύτερης Περιοχής Λαγκαδά ζητεί την περιβαλλοντική προστασία της λίμνης Κορώνειας στο Λεκανοπέδιο Λαγκαδά Θεσ/νίκης.

30. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ανάργυρος Σβολόπουλος, εκπαιδευτικός, υποβάλλει προτάσεις σχετικά με την προμήθεια εργασιών του Πρωτότυπου Συστήματος Γλωσσικής Καλλιέργειας και Επιμόρφωσης των μαθητών όλων των σχολικών βαθμίδων σε εκπαιδευτικούς και μαθητές.

31. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στα υψηλά χρέη των βιοτεχνών και των ιδιωτών προς την ΕΥΔΑΠ.

32. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την έλλειψη μέτρων ασφαλείας στο Νοσοκομείο "'Αγιος Ανδρέας" στην Πάτρα.

33. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στη μη εφαρμογή των δικαστικών αποφάσεων με τις οποίες ικανοποιούνται αιτήματα απολυμένων από το δημόσιο.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ 

ΒΟΥΛΕΥΤΩΝ

1. Στην με αριθμό 75/15-10-96 ερώτηση δόθηκε με το υπ' αριθμ. 11518/14-11-96 έγγραφο από τον Υφυπουργό Υγείας η ακόλουθη απάντηση:

"Απαντώντας στην αριθμ. 75/15-10-96 ερώτηση που κατατέθηκε στη Βουλή από την Βουλευτή κ. Νικολόπουλο αναφορικά με τον τρόπο αντιμετώπισης των χρεών των Νοσοκομείων, σας γνωρίζουμε ότι η ρύθμιση του θέματος απασχολεί την κυβέρνηση η οποία σύντομα θα προβεί στη λήψη σχετικής απόφασης.

Ο Υφυπουργός

ΕΜΜ. ΣΚΟΥΛΑΚΗΣ"

2. Στην με αριθμό 175/23-10-96 ερώτηση δόθηκε με το υπ' αριθμ. 1102/14-11-96 έγγραφο από τ ον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 175/23-10-96 του Βουλευτή κ. Σπηλ. Σπηλιωτόπουλου σας γνωρίζουμε τα ακόλουθα:

'Όπως μας πληροφόρησε ο Προϊστάμενος της Δ/νσης Πρωτοβάθμιας Εκπαίδευσης της Ν.Α. Αχαΐας κατά το τρέχον έτος λειτουργούν στο Νομό Αχαΐας, συνολικά 404 σχολικές μονάδες Πρωτοβάθμιας Εκπαίδευσης (251 δημοτικά σχολεία και 153 Νηπιαγωγεία).

Για την κάλυψη των οργανικών θέσεων και των χωριστών τμημάτων τάξεων έχουν τοποθετηθεί 1.700 εκπαιδευτικοί Πρωτοβάθμιας Εκπαίδευσης όλων των ειδικοτήτων (είτε οργανικά, είτε με προσωρινή τοποθέτηση λόγω απόσπασης, είτε με πρόσληψη αναπληρωτών).

Τα διδακτικά κενά που υπήρξαν τις πρώτες μέρες της νέας σχολικής χρονιάς αντιμετωπίσθηκαν ήδη και σήμερα δεν υπάρχει κανένα οργανικό κενό διδακτικού προσωπικού στην Πρωτοβάθμια Εκπαίδευση.

Στη Διεύθυνση Β/θμιας Εκπαίδευσης Αχαϊας, διορίσθηκαν το τρέχον έτος 61 μόνιμοι εκπαιδευτικοί ενώ χορηγήθηκαν μέχρι σήμερα στην εν λόγω Διεύθυνση 258 πιστώσεις για την πρόσληψη προσωρινών αναπληρωτών.

Τα κενά που υπάρχουν προτιθέμεθα να καλύψουμε το συντομώτερο δυνατόν.

Ο Υφυπουργός

ΙΩΑΝ. ΑΝΘΟΠΟΥΛΟΣ"

3. Στην με αριθμό 216/25-10-96 ερώτηση δόθηκε με το υπ' αριθμ. 20354/19-11-96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της 216/25-10-96 ερώτησης που κατατέθηκε στη Βουλή των Ελλήνων από τους Βουλευτές κ.κ. Ν. Τσιαρτσιώνη και Γ. Σαλαγκούδη σας γνωρίζουμε τα ακόλουθα:

1. Θα πρέπει να σημειωθεί ότι η Δ.Ε.Η. θεωρεί ότι το θέμα της προστασίας του περιβάλλοντος είναι πρωταρχικής σημασίας. Κατά συνέπεια συνεχώς κατέβαλε και καταβάλλει, μέσα στα πλαίσια των δυνατοτήτων και του γενικότερου προγραμματισμού της ενεργειακής παραγωγής της προσπάθειας βελτίωσης της ποιότητας του περιβάλλοντος με την λήψη μέτρων αντιρρύπανσης, εφαρμόζοντας πάντα την καλύτερη διαθέσιμη τεχνολογία.

2. Κατά την κατασκευή όλων των νέων Μονάδων της Δ.Ε.Η. και κατά συνέπεια και των λιγνιτικών, εφαρμόζεται πάντοτε η καλύτερη διαθέσιμη τεχνολογία με στόχο τον περιορισμό των Περιβαλλοντικών Επιπτώσεων πέραν της κείμενης νομοθεσίας και των Περιβαλλοντικών 'Ορων λειτουργίας που κατά περίπτωση εγκρίνονται.

3. Ειδικότερα για την περιοχή Πτολεμαϊδας η Δ.Ε.Η. έχει προχωρήσει σε αντικατάσταση/βελτίωση των υπαρχόντων Η/Σ φίλτρων στις Μονάδες Ι, ΙΙ, ΙΙΙ και ΙV του ΑΗΣ Πτολεμαϊδας, στις Μονάδες του ΑΗΣ ΛΙΠΤΟΛ και στις Μονάδες Ι και ΙΙ του ΑΗΣ Καρδιάς.

Σημειώνεται ότι με τις άνω επεμβάσεις ουσιαστικά οι περισσότερες Μονάδες της περιοχής υπερκαλύπτουν τις απαιτήσεις της νομοθεσίας για τις υφιστάμενες Μονάδες (και σε πολλές περιπτώσεις και αυτές για τις νέες Μονάδες) όσον αφορά στις εκπομπές σωματιδίων που αποτελούν το σοβαρότερο (από περιβαλλοντική σκοπιά) πρόβλημα της περιοχής.

4. Ακόμη θα πρέπει να σημειωθεί ότι με στόχο τη βελτίωση του περιβάλλοντος στην υπόψη περιοχή προγραμματίζονται και συμπληρωματικές παρεμβάσεις (όπου απαιτείται) και ενδεικτικά αναφέρονται το σύστημα κλειστού ταινιοδρόμου μεταφοράς τέφρας στον ΑΗΣ Πτολεμαϊδας και οι μελέτες αντικατάστασης των Η/Σ φίλτρων των Μονάδων ΙΙΙ και ΙV του ΑΗΣ Καρδιάς.

5. Στο Λιγνιτικό Κέντρο Πτολεμαϊδας - Αμυνταίου εφαρμόζεται ειδικό πρόγραμμα Περιβαλλοντικής Διαχείρισης, στο οποίο προβλέπεται πιστή τήρηση της ισχύουσας Περιβαλλοντικής Νομοθεσίας.

'Ηδη έχει εκτελεσθεί μία σειρά έργων περιβάλλοντος, ιδιαίτερα στον τομέα της αποκατάστασης των νέων εδαφών και τα αποτελέσματα είναι εντυπωσιακά.

Ετσι μέχρι σήμερα στο ΛΚΠ-Α:

- 15.000 στρέμματα τελικών αποθέσεων (νέα εδάφη) βρίσκονται σε φάση αποκατάστασης

- Περισσότερα από 6.000.000 δένδρα έχουν ήδη φυτευθεί σε κεκλιμένες επιφάνειες, ενώ στις οριζόντιες γίνονται πειραματικές καλλιέργειες κάτω από την παρακολούθηση ειδικών επιστημόνων και Πανεπιστημιακών Ιδρυμάτων.

- Για την προστασία της πανίδας της περιοχής στο Ορυχείο Κομάνου κατασκευάζεται καταφύγιο μικρών ζώων.

- Στις αποθέσεις των Ορυχείων Κομάνου και Κυρίου Πεδίου γίνονται ήδη έργα υποδομής για τη δημιουργία Δασικού Πάρκου και Πρότυπου Αγροκτήματος.

- Η φυτική γη αξιοποιείται και διαστρώνεται στα νέα εδάφη.

Οι δρόμοι του ΛΚΠ-Α ασφαλτοστρώνονται, εγκαθίστανται μόνιμα δίκτυα διαβροχής τους και γίνεται προσπάθεια μείωσης της σκόνης.

- Για τα έργα αποκατάστασης εδαφών και προστασίας του περιβάλλοντος του Λιγνιτικού Κέντρου Πτολεμαϊδας-Αμυνταίου έχει συνταχθεί πενταετές πρόγραμμα έργων που προβλέπει τη διάθεση κονδυλίων ύψους 1,2 δισεκατομμυρίων δραχμών/έτος.

6. Ειδικότερα για το θέμα της ατμοσφαιρικής ρύπανσης της περιοχής Πτολεμαϊδας θεωρούμε σκόπιμο να αναφέρουμε τα εξής:

6.1 Η ποιότητα του ατμοσφαιρικού περιβάλλοντος στην ευρύτερη περιοχή του λεκανοπεδίου Πτολεμαϊδος όπου σημειώνονται οι δραστηριότητες του ΛΚΠ-Α και των ΑΗΣ της περιοχής, καταγράφεται από εικοσαετίας από αρμόδια υπηρεσία της Επιχείρησης.

6.2 Επισημαίνεται ότι η μακροχρόνια καταγραφή της ποιότητας της ατμόσφαιρας για τους ρύπους Διοξείδιο του Θείου, Οξείδια του Αζώτου και Αιωρούμενα σωματίδια έχει καταδείξει ότι οι δύο πρώτοι ρύποι υπάρχουν σε μικρές συγκεντρώσεις στην περιοχή (και οπωσδήποτε κάτω από τα όρια της κείμενης νομοθεσίας) ενώ για τα αιωρούμενα σωματίδια και μετά τις επεμβάσεις στα Η/Σ φίλτρα της περιοχής η κατάσταση εμφανίζεται βελτιωμένη.

'Ετσι και με βάση την επεξεργασία των αποτελεσμάτων των μετρήσεων ιδιαίτερα των τελευταίων ετών (4/93-3/95) και η σύγκρισή τους με τα θεσμοθετημένα όρια, διαπιστώνεται ότι στην ευρύτερη περιοχή των ΑΗΣ και των Λιγνιτωρυχείων της περιοχής Πτολεμαϊδας, η ποιότητα της ατμόσφαιρας ως προς τους τρεις μετρώμενους ρύπους είναι γενικά καλή.

6.3 Με σκοπό τη συνεχή παρακολούθηση της διακύμανσης των ρύπων της ατμόσφαιρας και την άμεση πληροφόρηση των αρμοδίων σε πραγματικό χρόνο, βρίσκεται στα τελευταία στάδια υλοποίησής του από τη Δ.Ε.Η. ένα νέο, πρότυπο και πλήρως αυτοματοποιημένο δίκτυο Σταθμών μέτρησης ρύπανσης της ατμόσφαιρας. Το δίκτυο έχει σχεδιαστεί σε συνεργασία με το Πανεπιστήμιο Θεσ/νίκης, αναμένεται δε να τεθεί σε λειτουργία στις αρχές του ερχόμενου έτους με στόχο την τηλεμετάδοση στοιχείων στις Τοπικές Αρχές και σε Υπηρεσίες της Δ.Ε.Η. και θα χρησιμοποιηθεί και για την προσαρμογή, ειδικά για την υπόψη περιοχή, ενός προγνωστικού/διαγνωστικού μοντέλου που θα αναπτυχθεί από το Πανεπιστήμιο Θεσσαλονίκης.

7. Είναι αναγκαίο τέλος να σημειωθεί ότι για όλες τις δραστηριότητες της Δ.Ε.Η. στην περιοχή (ΑΗΣ/Ορυχεία) έχουν υποβληθεί, με βάση την κείμενη νομοθεσία, Μελέτες Περιβαλλοντικών Επιπτώσεων. 'Ηδη έχουν εγκριθεί Περιβαλλοντικοί 'Οροι Λειτουργίας για τις Μονάδες των ΑΗΣ Αγίου Δημητρίου και Καρδιάς και αναμένεται η έγκριση των αντίστοιχων 'Ορων και για τις λοιπές δραστηριότητες (η διαδικασία βρίσκεται κατά περίπτωση είτε στο τελικό στάδιο έγκρισης είτε στην εξέταση των αντίστοιχων Μ.Π.Ε.).

8. Αναφερόμενοι τέλος ειδικά στις ανακοινώσεις που έγιναν στο σεμινάριο της Πνευμονολογικής Κλινικής του Πανεπιστημίου Ιωαννίνων (σύμφωνα με έρευνα ομάδας επιστημόνων της Πνευμονολικής Κλινικής του Πανεπιστημίου Θεσσαλονίκης) θα πρέπει να σημειωθεί ότι από την πληροφόρηση που έχει η Δ.Ε.Η. προκύπτει ότι τα αποτελέσματα της έρευνας δεν στηρίζονται σε στοιχεία που προέκυψαν από ολοκληρωμένη επιδημιολογική μελέτη στην περιοχή, αλλά σε αριθμό στοιχείων που συγκεντρώθηκαν από ομάδα Επιστημόνων.

Ιδιαίτερα για το θέμα αυτό θα πρέπει να σημειωθεί ότι η Επιτροπή Περιβάλλοντος που λειτουργεί στο Νομό Κοζάνης, με πρόεδρο το Νομάρχη, ζήτησε από τη Δ.Ε.Η. να χρηματοδοτήσει ολοκληρωμένη επιδημιολογική μελέτη για το Νομό. Η Δ.Ε.Η. αποδέχθηκε την πρόταση που πρόκειται άμεσα να υπογραφεί η Σύμβαση Ανάθεσης του επιστημονικού έργου στον Καθηγητή της έδρας Υγιεινής του Πανεπιστημίου Θεσσαλονίκης κ. Κατσογιαννόπουλου.

Η Υπουργός

ΒΑΣΩ ΠΑΠΑΝΔΡΕΟΥ"

4. Στην με αριθμό 240/24-10-96 ερώτηση δόθηκε με το υπ' αριθμ. 2886/19-11-96 έγγραφο από τον Υφυπουργό Εθνικής Οικονομίας η ακόλουθη απάντηση:

"Απαντώντας στην ερώτηση 240/24.10.96 σχετικά με τα προβλήματα του Νομού Λασιθίου και ειδικότερα σε ό,τι αφορά το Υπουργείο Εθνικής Οικονομίας, σας γνωρίζουμε τα εξής:

1. Βόρειος οδικός άξονας Κρήτης (ΒΟΑΚ) τμήμα Νομού Λασιθίου:

α. 'Αγιος Νικόλαος - Παχειά Αμμος

Εκτελείται η μελέτη από τον μελετητή κ. Σολιδάκη, έχει δε εγκριθεί η χρηματοδότηση για την αποπεράτωσή της. Στόχος είναι εντός του 1997 να έχει ολοκληρωθεί η μελέτη (τεχνική και περιβαλλοντική) ενός τμήματος περίπου 4,0 km στην περιοχή της γέφυρας Φρουζή.

β. Αυχήν Αγκαθιάς Σητείας

Η παράκαμψη Σητείας κατασκευάζεται, για δε το υπολοιπόμενο τμήμα όπου υπάρχει οριστική μελέτη, μελετάται η επικύρωση του κτηματολογίου με τις νέες διατάξεις ώστε να κηρυχθεί η απαλλοτρίωση.

2. Πρόβλημα διαχείρισης απορριμμάτων Νομού Λασιθίου

Το έργο "Διαχείριση απορριμμάτων στον Νομό Λασιθίου" έχει προταθεί στο Ταμείο Συνοχής με προϋπολογισμό 0,67 δισ..

Η καθυστέρηση έγκρισης του έργου οφείλεται στο γεγονός ότι όλες οι προτεινόμενες θέσεις ΧΥΤΑ που προβλέπονται από το σχέδιο διαχείρισης απορριμμάτων του Νομού το οποίο έχει εκπονηθεί, δεν έχουν τις απαραίτητες εγκρίσεις (προέγκριση χωροθέτησης και έγκριση μελέτης περιβαλλοντικών επιπτώσεων).

Αρμόδιοι για την προώθηση των παραπάνω διαδικασιών είναι οι αντίστοιχοι Δήμοι ή Σύνδεσμοι Διαχείρισης απορριμμάτων και το Υ.ΠΕ.ΧΩ.Δ.Ε., για την χορήγηση των αναγκαίων εγκρίσεων.

Ο Υφυπουργός

ΧΡΗΣΤΟΣ ΠΑΧΤΑΣ"

5. Στην με αριθμό 248/29-10-96 ερώτηση δόθηκε με το υπ' αριθμ. 4247/15-11-96 έγγραφο από τον Υφυπουργό Υγείας η ακόλουθη απάντηση:

"Επί της 248/29-10-96 ερώτησης που κατέθεσε ο Βουλευτής κ. Νίκος Νικολόπουλος, σας γνωρίζουμε τα εξής:

Οι πρώην εργαζόμενοι στην ΣΕΠ, εφ' όσον είναι πολύτεκνοι, προστατεύονται από τις διατάξεις που θεσπίστηκαν για όλους τους πολύτεκνους της Χώρας μας.

Σύμφωνα δε με τις διατάξεις του Ν.Δ. 57/73, όταν αντιμετωπίζουν κάποιο έκτακτο οικονομικό πρόβλημα, μπορούν να απευθύνονται στις Διευθύνσεις Πρόνοιας του τόπου διαμονής τους, για να ενισχυθούν οικονομικά, μετά από αίτησή τους, από το λογαριασμό των πρώτων κοινωνικών βοηθειών.

Ο Υφυπουργός

Θ. ΚΟΤΣΩΝΗΣ"

6. Στην με αριθμό 249/29-10-96 ερώτηση δόθηκε με το υπ' αριθμ. 4246/15-11-96 έγγραφο από τον Υφυπουργό Υγείας η ακόλουθη απάντηση:

"Επί της ερώτησης 249/29-10-96 ερώτησης που κατέθεσε ο Βουλευτής κ. Νίκος Νικολόπουλος, σας γνωρίζουμε τα εξής:

"Το δημογραφικό" είναι ένα από τα πλέον σοβαρά και περίπλοκα θέματα που αντιμετωπίζει η Χώρα μας. Το Υπουργείο Υγείας και Πρόνοιας ασχολείται με την επίλυσή του, για την οποία όμως απαιτείται η λήψη συντονισμένων μέτρων και ενεργειών από πολλούς κρατικούς φορείς.

'Οσον αφορά στα οικονομικά κίνητρα που έχουν δοθεί μέχρι σήμερα για το σκοπό αυτό, από εκτιμήσεις, δεν φαίνεται να έχουν αποδώσει ουσιαστικά με τον τρόπο που παρέχονται.

Για το λόγο αυτό μελετάται ο τρόπος που θα μπορούσε η συμβολή τους στην επίλυση του δημογραφικού θέματος να είναι πλέον ουσιαστική. Στη διαμόρφωση των συμπερασματικών μας προτάσεων θα ληφθούν σοβαρά υπόψη οι απόψεις της Α.Σ.Π.Ε. και των άλλων συναρμοδίων φορέων.

Ο Υφυπουργός

Θ. ΚΟΤΣΩΝΗΣ"

7. Στην με αριθμό 250/29-10-96 ερώτηση δόθηκε με το υπ' αριθμ. 324/15-11-96 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην αριθμ. 250/29-10-96 ερώτηση του Βουλευτή κ. Μ. Κεφαλογιάννη, σχετικά με τις αγωγές Ελλήνων πολιτών κατά του γερμανικού δημιοσίου για αποζημιώσεις ζημιών που υπέστησαν στο Β' Παγκόσμιο Πόλεμο και σε ό,τι αφορά το θέμα της εξαίρεσής τους από το δικαστικό ένσημο, σας πληροφορούμε ότι το Υπουργείο Οικονομικών, αν και θα προκύψει απώλεια εσόδων για τον Κρατικό Προϋπολογισμό, προτίθεται για λόγους κοινωνικής ευαισθησίας να προτείνει την απαλλαγή των εν λόγω αγωγών από το δικαστικό ένσημο.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

8. Στην με αριθμό 250/29-10-96 ερώτηση δόθηκε με το υπ' αριθμ. 14/14-11-96 έγγραφο από τον Υπουργό Δικαιοσύνης η ακόλουθη απάντηση:

"Απαντώντας στην υπ' αριθμ. 250/29-10-96 ερώτηση, που κατατέθηκε στη Βουλή των Ελλήνων από το Βουλευτή κ. Μανώλη Κεφαλογιάννη και αναφέρεται στο θέμα της αποζημιώσεως των Ελλήνων υπηκόων θυμάτων της ναζιστικής κατοχής, σας γνωρίζουμε τα ακόλουθα σε ό,τι αφορά τα θέματα αρμοδιότητας του Υπουργείου Δικαιοσύνης που περιλαμβάνονται στην ερώτηση:

1. Το ευεργέτημα πενίας χορηγείται με δικαστική απόφαση και μπορεί ο κάθε ενδιαφερόμενος πολίτης αυτής της χώρας να το λάβει, εφ' όσον πληρεί τις προϋποθέσεις που επιτάσσει ο Κώδικας Πολιτικής Δικονομίας. Εναπόκειται επομένως στους ενδιαφερόμενους να καταθέσουν σχετική προς τούτο αίτηση στο αρμόδιο δικαστήριο και να αναμείνουν τη σχετική απόφαση.

2. Ως προς το θέμα της χορήγησης της άδειας του Υπουργού Δικαιοσύνης για την αναγκαστική εκτέλεση των μελλουσών να εκδοθούν καταδικαστικών αποφάσεων κατά του γερμανικού δημοσίου, τούτο θα μελετηθεί εν καιρώ και μετά την έκδοση των σχετικών αποφάσεων.

3. Ως προς την εξαίρεση από το τέλος δικαστικού ενσήμου σας πληροφορούμε ότι αφορά αντικείμενο αρμοδιότητας του Υπουργείου Οικονομικών.

4. Ως προς τα άλλα θέματα που περιλαμβάνονται στην ερώτηση, αρμόδιο να απαντήσει είναι το Υπουργείο Εξωτερικών, που είναι συναποδέκτης της ερώτησης.

Ο Υπουργός

ΕΥΑΓΓΕΛΟΣ ΓΙΑΝΝΟΠΟΥΛΟΣ"

9. Στην με αριθμό 252/96 ερώτηση δόθηκε με το υπ' αριθμ. 4/19-11-96 έγγραφο από τον Υπουργό Τύπου η ακόλουθη απάντηση:

"Απαντώντας στην 252/'96 ερώτηση που κατέθεσε στη Βουλή ο Βουλευτής κ. Ν. Καρχιμάκης, σας γνωστοποιώ, στο πλαίσιο της αρμοδιότητάς μου, πως για την αντιμετώπιση του προβλήματος της είσπραξης και απόδοσης του αγγελιόσημου - που προβλέπεται στο ν. 2328/'95, όπως ισχύει - από τους επαρχιακούς ραδιοτηλεοπτικούς σταθμούς, ολοκληρώνεται ήδη ο διάλογος με τους ενδιαφερόμενους και εμπλεκόμενους φορείς και, συνεπώς, πολύ σύντομα θα υπάρξει σχετική ιδιαίτερη ρύθμιση.

Ο Υπουργός

ΔΗΜΗΤΡΙΟΣ ΡΕΠΠΑΣ"

10. Στην με αριθμό 256/29-10-96 ερώτηση δόθηκε με το υπ' αριθμ. 1128/19-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 256/29-10-96 που κατέθεσε ο Βουλευτής κ. Ευάγ. Πολύζος, σχετικά με την καθιέρωση της διδασκαλίας της Γερμανικής γλώσσας στη δευτεροβάθμια Εκπαίδευση σας γνωρίζουμε τα εξής:

Το πρόγραμμα της διδασκαλίας της 2ης ξένης γλώσσας στη Δ/θμια Εκπαίδευση καθιερώθηκε από το σχολικό έτος 1993-94 (ΠΔ 447ΦΕΚ 185 τ.Α/7.10.93), εφαρμόζεται σύμφωνα με τις διατάξεις της Γ2/4428/7.9.93 εγκυκλίου στην Α' τάξη του Γυμνασίου και επεκτείνεται προοδευτικά.

Ως βάση για την εισαγωγή της διδασκαλίας της 2ης ξένης γλώσσας στο Γυμνάσιο λαμβάνεται μόνο η γλώσσα που έχουν διδαχθεί οι μαθητές στο Δημοτικό.

Σύμφωνα με τα παραπάνω και με δεδομένο ότι η ΑΓΓΛΙΚΗ διδάσκεται ως ξένη γλώσσα στο Δημοτικό, ως 2η ξένη γλώσσα στο Γυμνάσιο διδάσκεται η ΓΑΛΛΙΚΗ ή η ΓΕΡΜΑΝΙΚΗ.

Για την εισαγωγή της διδασκαλίας της Γερμανικής ως 2ης ξένης γλώσσας για κάθε νέο ορισμό σχολείου σύμφωνα με την υπ' αριθμ. Γ2/1284 9.3.94 εγκύκλιο ζητείται προηγουμένως η έγκριση του ΥΠΕΠΘ.

Το σχολικό έτος 1996-97 (4ο έτος εφαρμογής του προγράμματος) η γερμανική γλώσσα διδάσκεται σε 154 Γυμνάσια χώρας, ενώ στο πλαίσιο της επέκτασης της διδασκαλίας της 2ης ξένης γλώσσας στο Λύκειο η γερμανική γλώσσα θα διδάσκεται και στην Α' τάξη των Λυκείων εκείνων στα οποία θα φοιτούν μαθητές οι οποίοι διδάχτηκαν τη γερμανική γλώσσα στο Γυμνάσιο.

Επιπλέον η Γερμανική γλώσσα διδάσκεται σε όλα τα κλασικά Λύκεια της χώρας και σύμφωνα με το ΠΔ 35/1991 (ΦΕΚ 11.τΑ 4.2.91), ως προαιρετικό μάθημα στα ενιαία πολυκλαδικά Λύκεια.

Το Υπουργείο, ανταποκρινόμενο στην ανάγκη εκμάθησης της γερμανικής γλώσσας, καθώς και στο ανάλογο ενδιαφέρον των μαθητών, έχει ως στόχο όταν υπάρξουν οι κατάλληλες προϋποθέσεις, να καθιερώσει τη διδασκαλία της γερμανικής, παρέχοντας στο μαθητή τη δυνατότητα επιλογής της 2ης ξένης γλώσσας.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

11. Στην με αριθμό 264/30-10-96 ερώτηση δόθηκε με το υπ' αριθμ. 63841/18-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της αριθμ. 264/30-10-96 ερώτησης που κατέθεσαν οι Βουλευτές κ.κ. Λέων Αυδής, Αχιλλέας Κανταρτζής και Σταύρος Παναγιώτου, σχετικά με τους σκοπούς που εξυπηρετεί η εκχώρηση από τους Ο.Τ.Α. σε ιδιωτικές εταιρείες της αρμοδιότητας για τη λειτουργία του συστήματος ελεγχόμενης στάθμευσης των οχημάτων, σας γνωρίζουμε τα εξής:

Η δυνατότητα ανάθεσης της ελεγχόμενης στάθμευσης που είναι αρμοδιότητα των ΟΤΑ σε ιδιωτικές εταιρείες είναι δυνητική και όχι υποχρεωτική και προβλέπεται από τις διατάξεις του άρθρου 36 Π.Δ. 410/95.

Σύμφωνα με την ανωτέρω διάταξη οι δήμοι και οι κοινότητες μπορούν κατ' εξαίρεση να αναθέτουν για συγκεκριμένο χρονικό διάστημα την άσκηση ορισμένης αρμοδιότητάς τους στο κράτους ή σε άλλο νομικό πρόσωπο. Η ανάθεση της αρμοδιότητας αποφασίζεται από το δημοτικό ή κοινοτικό συμβούλιο με πλειοψηφία των δύο τρίτων του συνολικού αριθμού των μελών του. Με την απόφαση αυτή καθορίζονται οι όροι άσκησης της αρμοδιότητας και η χρονική διάρκεια της ανάθεσής της. Σε κάθε περίπτωση οι όροι αυτοί διασφαλίζουν τη διοίκηση της υπόθεσης από το δήμο ή την κοινότητα.

Από τις ανωτέρω διατάξεις σαφώς προσδιορίζονται αυστηροί κανόνες μέσα στους οποίους μπορεί πάντοτε να κινηθεί το οικείο δημοτικό συμβούλιο με στόχο πάντοτε το συμφέρον του Δήμου και την εξυπηρέτηση των δημοτών αν ο δήμος δεν μπορεί να εξυπηρετήσει τη συγκεκριμένη αρμοδιότητα με δικά του μέσα και όργανα.

Στα πλαίσια της αναφερόμενης διάταξης και εφόσον τηρούνται οι προϋποθέσεις που αυτή θέτει, οι Ο.Τ.Α. είναι οι μόνοι αρμόδιοι να κρίνουν τη σκοπιμότητα της εκχώρησης της αρμόδιότητας της ελεγχόμενης στάθμευσης σε ιδιωτική εταιρεία αν έτσι εξυπηρετείται το συμφέρον του δήμου ή της κοινότητος και οι κυκλοφοριακές ανάγκες της περιοχής.

Ο Υφυπουργός

Λ. ΠΑΠΑΔΗΜΑΣ"

12. Στην με αριθμό 277/30-10-96 ερώτηση δόθηκε με το υπ' αριθμ. 4248/15-11-96 έγγραφο από τον Υφυπουργό Υγείας η ακόλουθη απάντηση:

"Επί της 277/30-10-96 ερώτησης που κατέθεσαν οι Βουλευτές κ.κ. Θεοδ. Δημοσχάκης και Βαρσ. Γιοβανούδας, σας γνωρίζουμε τα εξής:

Τα οικονομικά κίνητρα που έχουν δοθεί μέχρι σήμερα για την αντιμετώπιση του δημογραφικού θέματος δεν φαίνεται να έχουν συμβάλλει ουσιαστικά στο σκοπό αυτό, με τον τρόπο που παρέχονται.

Για το λόγο αυτό μελετώνται οι προοπτικές της καλύτερης εφαρμογής του μέτρου των οικογενειακών επιδομάτων και συντάξεων.

Στα πλαίσια αυτά θα μελετηθεί η δυνατότητα ή μη, επέκτασης της πολυτεκνικής σύνταξης στις κατηγορίες που αναφέρεται η ανωτέρω σχετική ερώτηση.

Ο Υφυπουργός

Θ. ΚΟΤΣΩΝΗΣ"

13. Στην με αριθμό 279/30-10-96 ερώτηση δόθηκε με το υπ' αριθμ. 1147/19-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 279/30-10-96 που κατέθεσαν οι Βουλευτές κ.κ. Μ. Κωστόπουλος και Ορ. Κολοζώφ σχετικά με τη δημιουργία τμημάτων δημιουργικής απασχόλησης σε όλα τα πρωινά σχολεία του Δήμου Περιστερίου σας πληροφορούμε ότι το ενδιαφέρον για τη λειτουργία προγραμμάτων δημιουργικής απασχόλησης και η στήριξή τους τόσο από την τοπική αυητοδιοίκηση, όσο και από τους συλλόγους γονέων, φανερώνει την απήχηση που έχει ο θεσμός στη σχολική οικογένεια. Γι' αυτό το λόγο η γενίκευση των προγραμμάτων αυτών, με τη συνεργασία των παραπάνω φορέων, αποτελεί πρωταρχικό στόχο του Υπουργείου Παιδείας.

Γι' αυτόν επίσης τον λόγο, το Υπουργείο διέθεσε 400 περίπου πιστώσεις για την τοποθέτηση αντίστοιχου αριθμού εκπ/κών σε τμήματα δημιουργικής απασχόλησης που λειτουργούν σε διάφορα σχολεία της Χώρας. Πρέπει όμως να επισημάνουμε ότι η δημιουργική απασχόληση δεν αποτελεί μέρος των προγραμμάτων της υποχρεωτικής Εκπ/σης που παρέχει δωρεάν η πολιτεία σε όλους τους μαθητές, αλλά πρόταση για αξιοποίηση με δημιουργικό τρόπο του ελεύθερου χρόνου των μαθητών.

Κατά συνέπεια, η χρηματοδότηση αυτών των προγραμμάτων και από φορείς, όπως, από τους συλλόγους γονέων και την τοπική αυτοδιοίκηση είναι αναγκαία.

Και στην τελευταία περίπτωση όπως το ΥΠΕΠΘ εξακολουθεί να μετέχει στην όλη διαδικασία της λειτουργίας των τμημάτων διαθέτοντας την υλικοτεχνική υποδομή (αίθουσες, αύλειους χώρους, υλικό στήριξης), καθώς και τη διοικητική και την επιστημονική-παιδαγωγική στήριξη.

Πρέπει επίσης να τονίσουμε ότι σε περίπτωση που χρηματοδοτηθούν και άλλα προγράμματα από το Υπουργείο Παιδείας, οι αρμόδιοι Διευθυντές Α/θμιας Εκπ/σης των νομών θα εξετάσουν, σε συνεργασία με τους εμπλεκόμενους φορείς, όλες τις αιτήσεις που θα υποβληθούν.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

14. Στην με αριθμό 282/30-10-96 ερώτηση δόθηκε με το υπ' αριθμ. 1148/19-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 282/30.10.96 που κατέθεσε ο Βουλευτής κ. Π. Κουναλάκης σχετικά με το δικαίωμα ισότιμης εκπαίδευσης των μαθητών Γυμνασίου - Λυκείου Παλιννοστούντων Θεσσαλονίκης σας γνωρίζουμε τα ακόλουθα:

'Οπως μας πληροφόρησε η Δ/νση Δευτεροβάθμιας Εκπαίδευσης Θεσ/νίκης η συστέγαση και λειτουργία των σχολικών μονάδων (3ο Γυμνάσιο και 3ο Λύκειο Θεσ/νίκης Γυμνάσιο Παλιννοστούντων και Λύκειο Αποδήμων) το σχολ. έτος 1995 - 96 έγινε ύστερα από συνεννόηση των Δ/ντών των σχολικών αυτών μονάδων, την πρόταση των οποίων και έκανε δεκτή ο Προϊστάμενος της Δ/νσης. Για το λόγο αυτό δεν έχει εκδοθεί και σχετική απόφαση του Προϊσταμένου της Δ/νσης.

Είναι πάγια η θέση: τα προβλήματα πυ αναφύονται στις περιπτώσεις των συστεγαζομένων και συλλειτουργούντων σχολείων να επιλύονται από τα ενδιαφερόμενα μέλη της σχολικής Κοινότητας.

Η παρέμβαση του Προϊσταμένου γίνεται μόνον αν δεν υπάρχει λύση και με μόνο γνώμονα την εύρυθμη λειτουργία των σχολείων.

Στο πλαίσιο του εκσυγχρονισμού για πρωινή λειτουργία των σχολείων της Θεσ/νίκης προβλέπονται συγχωνεύσεις και μετακινήσεις, σχολείων σε άλλα διδακτήρια, η εξεύρεση χώρων κ.λπ.

Ο μοναδικός τρόπος για να λειτουργήσουν το 3ο Γυμνάσιο και 3ο Λύκειο σε πρωινό μόνο κύκλο το σχολ. έτος 1997 - 1998 είναι να μεταστεγαστούν τα άλλα σχολεία των οποίων οι μαθητές μεταφέρονται με ειδικά για το σκοπό αυτό ναυλωμένα λεωφορεία.

Οι ώρες λειτουργίας των συστεγαζομένων σχολείων είναι προκαθορισμένες και γνωστές σε όλους.

Αλλαγή μπορεί να γίνει μόνο ύστερα από κοινή συνεννόηση και πρόταση των ενδιαφερομένων.

Το αίτημα των γονέων του 3ου Λυκείου για αλλαγή των ωρών λειτουργίας, δεν έγινε αποδεκτό από τη Δ/νση Δ.Ε. γιατί δεν είχε καμία σχέση με την εύρυθμη λειτουργία των σχολείων και δεν υπήρχε κοινά αποδεκτή διανομή.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

15. Στην με αριθμό 353/1-11-96 ερώτηση δόθηκε με το υπ' αριθμ. 848/13-11-96 έγγραφο από τον Αναπληρωτή Υπουργό Εξωτερικών η ακόλουθη απάντηση:

"Σε απάντηση της ερώτησης 353/1-11-96 σας γνωρίζουμε τα εξής:

Η νέα αυτοκόλλητη θεώρηση χρησιμοποιείται από την 1η Σεπτεμβρίου 1996 και αποτελεί υποχρεωτική υλοποίηση, εκ μέρους της Ελλάδος, κοινής αποφάσεως της Ευρωπαϊκής Ενώσεως για χρήση ομοιόμορφων θεωρήσεων. Το νέο σύστημα εφαρμόζεται από όλες ανεξαιρέτως τις Διπλωματικές και Εμμισθες Προξενικές Αρχές της Ελλάδας. Οταν η χώρα μας επικυρώσει και εφαρμόσει της Συμφωνίες Schengen, τότε ο ίδιος τύπος θεωρήσεως θα χρησιμοποιηθεί και ως θεώρηση Schengen. Επομένως, η εφαρμογή του νέου συστήματος εντάσσεται στο πλαίσιο της Ευρωπαϊκής Ενώσεως, σε πρώτο στάδιο, κατά συνέπεια, δεν πρόκειται για εφαρμογή των Συμφωνιών Schengen, πολύ δε περισσότερο για επιλεκτική εφαρμογή των.

Σημειώνεται ότι: α) η Ελλάς είναι από τα τελευταία κράτη-μέλη της Ευρωπαϊκής Ενωσης που άρχισε την εφαρμογή του νέου συστήματος και β) αυτοκόλλητες θεωρήσεις τέτοιου τύπου παρήγγειλαν, ήδη, και οι γειτονικές Βουλγαρία και Ρουμανία, και πρόκειται να τις θέσουν σε κυκλοφορία στο εγγύς μέλλον.

Η εφαρμογή του νέου συστήματος αποσκοπεί: α) στη μείωση και σταδιακή απάλειψη των περιπτώσεων πλαστογραφημένων θεωρήσεων, δεδομένου ότι οι αυτοκόλλητες θεωρήσεις έχουν κατασκευασθεί με κανόνες και στοιχεία υψίστης ασφαλείας και β) στην πάταξη της λαθρομεταναστεύσεως, από την οποία η χώρας μας πλήττεται ιδιαιτέρως. Το σύστημα αυτό ενισχύει σημαντικά την ασφάλεια ελέγχων των συνόρων, δεδομένου ότι η "ανάγνωση" και η εξακρίβωση της αυθεντικότητας των αυτοκολλήτων θεωρήσεων είναι δυνατή μόνον από ειδικά ηλεκτρονικά μηχανήματα, τα οποία είναι εγκατεστημένα σε όλα τα σημεία εισόδου της Χώρας μας.

Ως προς την υποχρεωτική θεώρηση, με ομόφωνη απόφαση των κρατών-μελών Ε.Ε. (Κανονισμός ΕΚ 2377/95 του Συμβουλίου Υπουργών), οι υπήκοοι της Γιουκοσλαβίας υποχρεούνται σε θεώρηση από όλα τα κράτη - μέλη (όπως και υπήκοοι άλλων γειτονικών χωρών). Οι υπήκοοι της Κροατίας (και γειτονικών της χωρών) έχουν απαλλαγεί των θεωρήσεων από όλα τα κράτη - μέλη.

Προκειμένου η Χώρα μας να σεβασθεί τις δεσμεύσεις της έναντι των Διεθνών Οργανισμών των οποίων είναι μέλος και παράλληλα, να εξυπηρετήσει τα ελληνογιουκοσλαβικά συμφέροντα, έχει προβεί σε διευκολύνσεις προς τους υπηκόους της χώρας αυτής, οι οποίες αφ' ενός μεν δεν απαγορεύονται από την εθνική μας νομοθεσία, αφ' ετέρου δε δεν έρχονται σε αντίθεση με τη διεθνή πρακτική που η χώρα μας - μέλος που έχει καταργήσει θεωρήσεις σε Διπλωματικά και Υπηρεσιακά διαβατήρια, εκδίδει ομαδικές θεωρήσεις σε ομάδες περιηγητών, κ.λπ.).

Πάντως, η παρατηρηθείσα μείωση του αριθμού των Γιουκοσλάβων υπηκόων που εισέρχονται στην Ελλάδα οφείλεται, αποκλειστικά, στο γεγονός ότι απαιτείται περισσότερος χρόνος για τη συμπλήρωση των αυτοκολλήτων θεωρήσεων με τα απαιτούμενα στοιχεία, συμπλήρωση η οποία, σύμφωνα με σχετικές αποφάσεις της Ευρωπαϊκής Ενώσεως, είναι ομοιόμορφη για όλα τα κράτη - μέλη.

Μετά επισημάνσεις της Πρεσβείας μας στο Βελιγράδι για τις καθυστερήσεις αυτές και τις πρόσφατες διαμαρτυρίες των ενδιαφερομένων στην Ελλάδα (εμπορικές δραστηριότητες, τουρισμός κ.λπ.) βρέθηκε εκ μέρους του ΥΠΕΞ φόρμουλα παροχής ομαδικών θεωρήσεων σε ανωτέρω ομάδες και έτσι πιστεύουμε ότι περιορίσθηκε άμεσα πλέον το θέμα των καθυστερήσεων εισόδου Γιουκοσλάβων υπηκόων στη Χώρα μας.

Ο Αναπληρωτής Υπουργός

ΓΕΩΡΓΙΟΣ ΠΑΠΑΝΔΡΕΟΥ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

16. Στην με αριθμό 363/96 ερώτηση δόθηκε με το υπ' αριθμ. 6/19-11-96 έγγραφο από τον Υπουργό Τύπου και Μ.Μ.Ε. η ακόλουθη απάντηση:

"Απαντώντας στην 363/1996 ερώτηση που κατέθεσαν στη Βουλή οι Βουλευτές κ.κ. Ι. Κουράκης, Α. Σαατσόγλου και Π. Τσερτικίδης, σας γνωστοποιώ, στο πλαίσιο της αρμοδιότητάς μου, πως για την αντιμετώπιση του προβλήματος της είσπραξης και απόδοσης του αγγελιόσημου - που προβλέπεται στο ν. 2328/95 όπως ισχύει - από τους επαρχιακούς ραδιοτηλεοπτικούς σταθμούς, ολοκληρώνεται ήδη ο διάλογος με τους ενδιαφερόμενους φορείς και, συνεπώς, πολύ σύντομα θα υπάρξει σχετική ιδιαίτερη ρύθμιση.

Ο Υπουργός

ΔΗΜΗΤΡΙΟΣ ΡΕΠΠΑΣ"

17. Στην με αριθμό 371/4-11-96 ερώτηση δόθηκε με το υπ' αριθμ. 1165/19-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 371/4-11-96, σχετικά με τα αιτήματα των Ελλήνων Ποντίων, που κατέθεσε ο Βουλευτής κ. Παν. Ψωμιάδης, και στα θέματα της αρμοδιότητάς μας, σας γνωρίζουμε τα ακόλουθα:

Το ΥΠ.Ε.Π.Θ. δια των αρμοδίων υπηρεσιών και των εκπροσώπων του στις προξενικές και διπλωματικές αρχές της Ελλάδας στο εξωτερικό, μεριμνά για την παροχή στα ελληνόπουλα του εξωτερικού παιδείας ελληνικής και εκπαίδευσης, η οποία ενισχύει τους δεσμούς τους με την Ελλάδα, την ελληνική γλώσσα και τον ελληνικό πολιτισμό.

Μάλιστα, με τον νόμο 2413/1996 για την "Ελληνική παιδεία στο εξωτερικό και τη διαπολιτισμική εκπαίδευση" καταβάλλεται ιδιαίτερη προσπάθεια για την Ευρώπη και στον κόσμο, σχετικά με το κατοχυρωμένο δικαίωμα για εκπαίδευση και παρακολούθηση του μαθήματος της μητρικής γλώσσας στους πολίτες εκείνους που ζουν μακριά από τη χώρα καταγωγής τους.

Στα πλαίσια αυτά, παρέχεται ελληνόγλωσση εκπαίδευση και ενίσχυση της πνευματικής παρουσίας της πατρίδας μας στις χώρες της πρώην ΕΣΣΔ, όπου υπάρχει ευάριθμος πληθυσμός ελληνικής καταγωγής.

Από το σχολικό έτος 1995-96 έχουν αποσπασθεί στις δημοκρατίες της Ρωσίας, Γεωργίας, Ουκρανίας δεκαεννέα εκπαιδευτικοί με τους οποίους άρχισε η εφαρμογή ενός φιλόδοξου προγράμματος εκπαίδευσης και παραγωγής δασκάλων ελληνικής γλώσσας από τα εκεί πανεπιστήμια κατόπιν συμφωνιών που υπέγραψαν οι εκεί πανεπιστημιακοί φορείς με το ελληνικό Υπουργείο Παιδείας.

'Εργο των αποσπασμένων εκπαιδευτικών είναι η διδασκαλία της ελληνικής γλώσσας σε φοιτητές καθώς και η επιμόρφωσή των, ελληνικής καταγωγής, δασκάλων που ζουν και εργάζονται στις αναφερόμενες δημοκρατίες, με προοπτική οι ίδιοι οι απόφοιτοι των τμημάτων νεοελληνικών σπουδών να λειτουργήσουν ως πολλαπλασιαστές για την εξάπλωση της διδασκαλίας της νεοελληνικής γλώσσας.

Στις αρχές του τρέχοντος σχολικού έτους οργανώθηκε ημερίδα στο ΥΠΕΠΘ αποσπασμένων, στις χώρες αυτές, εκπαιδευτικών, για τη συζήτηση των προβλημάτων και τη δυνατότητα επίλυσής τους, προκειμένου να συνεχιστεί το πρόγραμμα.

Ακολουθεί στα τέλη Νοεμβρίου - αρχές Δεκεμβρίου αποστολή ομάδας για την επί τόπου μελέτη των προβλημάτων και εξέταση της δυνατότητας επέκτασης του προγράμματος και σε άλλα μέρη που υπάρχει ανάγκη διδασκαλίας της ελληνικής γλώσσας.

Επίσης το ΥΠΕΠΘ έχει αποστείλει βιβλία Ελληνικής γλώσσας, Ιστορίας και Πολιτισμού σε Πανεπιστήμια και σχολεία των Δημοκρατιών της πρώην Σοβιετικής Ενωσης όπου διδάσκεται η Ελληνική γλώσσα όπως στο Κίεβο, στη Μαριούπολη, στη Συμφερούπολη, στη Μόσχα, στο Κρασναντάρ, στην Πετρούπολη και αλλού.

'Ελαβε μέρος και ενίσχυσε το συνέδριο που οργάνωσε το Ινστιτούτο Ανθρωπιστικών Σπουδών, στη Μαριούπολη.

Κάθε χρόνο το Υπουργείο Παιδείας προσκαλεί καθηγητές και σπουδαστές για χρονικό διάστημα ενός μηνός για να παρακολουθήσουν μαθήματα Ελληνικής γλώσσας, Ιστορίας και πολιτισμού στο Παν/μιο Πατρών.

Τέλος, το 'Ιδρυμα Κρατικών Υποτροφιών χορηγεί υποτροφίες για προπτυχιακές, μεταπτυχιακές σπουδές, έρευνα ή και για εκμάθηση Ελληνικής γλώσσας.

Από τα ανωτέρω γίνεται φανερό ότι η πολιτική του ΥΠΕΠΘ στοχεύει στη διάδοση της Ελληνικής γλώσσας και πολιτισμού σε όλες τις χώρες της πρώην ΕΣΣΔ ως γέφυρες φιλίας και συνεργασίας μεταξύ των λαών μας.

Ο Υφυπουργός

ΙΩΑΝ. ΑΝΘΟΠΟΥΛΟΣ"

18. Στην με αριθμό 389/4-11-96 ερώτηση δόθηκε με το υπ' αριθμ. 1169/19-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 389/4-11-96 που κατέθεσε ο Βουλευτής κ. Ν. Νικολόπουλος σχετικά με τους κινδύνους που διατρέχουν οι μαθητές από τα ναρκωτικά σας πληροφορούμε τα ακόλουθα:

Το ΥΠΕΠΘ έχει δώσει μεγάλη βαρύτητα στην προστασία των νέων από τα ναρκωτικά και στηρίζει σ' όλη τη χώρα προγράμματα Πρόληψης κατά των ναρκωτικών με τη συνεργασία της Τοπικής Αυτοδιοίκησης και του Ο.Κ.Α.Ν.Α.

Συγκεκριμένα αναφέρουμε ότι κατά το προηγούμενο σχολικό έτος 1995-96 πραγματοποιήθηκαν:

α) Βιωματικά εκπαιδευτικά σεμινάρια με τη συνεργασία του Ο.Κ.Α.Ν.Α. για τους εκπαιδευτικούς των Δήμων Μοσχάτου, Αγ. Αναργύρων, Ηλιούπολης και Αγ. Παρασκευής.

β) Στην περιφέρεια πραγματοποιήθηκαν σεμινάρια στους εκπαιδευτικούς των Δήμων: Ηρακλείου Κρήτης, Αρχανών, Αλικαρνασσού και Τυλίσσου της Κρήτης.

γ) Οι καθηγητές του Νομού Λέσβου παρακολούθησαν βιωματικά σεμινάριρα πρόληψης, με τη συνεργασία του Ο.Κ.Α.Ν.Α. και του Αθηναϊκού Κέντρου Μελέτης του Ανθρώπου.

δ) Στο Νομό Αχαϊας υλοποιούνται προγράμματα πρόληψης από την κίνηση κατά των εξαρτησιογόνων ουσιών "ΠΡΟΤΑΣΗ", και Επιτροπή Πρόληψης και Αντιμετώπισης Ναρκωτικών της Ρεθύμνης.

Κατά το προηγούμενο σχολικό έτος το ΥΠΕΠΘ προχώρησε στην κάλυψη 12 θέσεων Υπευθύνων Αγωγής Υγείας με ισάριθμες Δ/νσεις Δευτεροβάθμιας Εκπαίδευσης και φέτος προκήρυξε θέσεις Υπευθύνων Αγωγής Υγείας και στις 57 Διευθύνσεις Δευτεροβάθμιας Εκπαίδευσης όλης της χώρας - ανάμεσά τους και στο Νομό Μαγνησίας - ώστε να γίνονται συστηματικότερα ο συντονισμός και η παρακολούθηση των υλοποιημένων προγραμμάτων, λαμβάνοντας υπόψη και τις ιδιαιτερότητες κάθε περιοχής.

Στο σχεδιασμό του ΥΠΕΠΘ είναι να λειτουργήσουν Συμβουλευτικοί Σταθμοί Νέων, ένας σε κάθε Διεύθυνση Δευτεροβάθμιας Εκπαίδευσης. Εργο τους θα είναι η στήριξη, εφαρμογή και παρακολούθηση προγραμμάτων Αγωγής Υγείας για τους μαθητές και η ψυχοκοινωνική κάλυψη των αναγκών των σχολικών μονάδων με δυνατότητα εντοπισμού, διάγνωσης και βραχείας ψυχολογικής παρέμβασης στις περιπτώσεις εκείνες που χρήζουν ψυχολογικής αντιμετώπισης, όπως και η Συμβουλευτική Γονέων.

Από την έναρξη του Σχολ. έτους 1996 - 97 το ΥΠΕΠΘ σε συνεργασία με τον Ο.Κ.Α.Ν.Α. υλοποιεί προγράμματα για εκπαιδευτικούς στους Δήμους Μοσχάτου, Αγίας Παρασκευής, Νέας Σμύρνης, Ανω Λιοσίων και Ελευσίνας με στόχο να εξαπλωθούν σε όλες τις Νομαρχίες της χώρας.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

19. Στην με αριθμό 466/6-11-96 ερώτηση δόθηκε με το υπ' αριθμ. 63762/18-11-96 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στην 466/6-11-96 ερώτηση της Κοινοβουλευτικής Ομάδας του Κ.Κ.Ε., σας γνωρίζουμε τα ακόλουθα:

'Οπως είναι γνωστό οι Ο.Τ.Α. απολαύουν της συνταγματικά κατοχυρωμένης διοικητικής αυτοτέλειας και τελούν υπό την εποπτεία του Κράτους. Η αυτοτέλεια αυτή δεν μπορεί να επεκτείνεται σε θέματα πέραν αυτών του τοπικού ενδιαφέροντος πολύ δε περισσότερο σε θέματα εξωτερικής πολιτικής, η οποία καθορίζεται από την Κυβέρνηση και ασκείται από τον καθ' ύλη αρμόδιο Υπουργό Εξωτερικών.

Η νομοθεσία που διέπει τους Ο.Τ.Α. της Χώρας μας είναι στο σημείο αυτό σαφής. Κατ' άρθρο 299 παρ. 1 του Δημοτικού και Κοινοτικού Κώδικα, η αδελφοποίηση συντελείται με απόφαση του οικείου δημοτικού ή κοινοτικού συμβουλίου μετά από σύμφωνη γνώμη του Υπουργείου Εξωτερικών.

Ο Υφυπουργός

Λ. ΠΑΠΑΔΗΜΑΣ"

20. Στην με αριθμό 480/7-11-96 ερώτηση δόθηκε με το υπ' αριθμ. 63761/18-11-96 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στην ερώτηση 480/7-11-96 που κατατέθηκε στη Βουλή από το Βουλευτή κ. Παν. Ψωμιάδη και αφορά στις μετακινήσεις υπαλλήλων στον Ο.Υ.Θ., σας γνωρίζουμε τα εξής:

1. Είναι γνωστό ότι, η μετακίνηση υπαλλήλων εντός της υπηρεσίας γίνεται πάντοτε σε ομοιάβαθμη θέση και με γνώμονα τις υπηρεσιακές ανάγκες και την εύρυθμη λειτουργία των Υπηρεσιών, λαμβάνοντας πάντως υπόψη και τυχόν αιτήσεις υπαλλήλων που ζητούν να μετακινηθούν.

Είναι δε προφανές ότι, οι μετακινούμενοι υπάλληλοι δεν υπέστησαν ουδεμία μεταβολή στην υπηρεσιακή τους κατάσταση, δεδομένου ότι η μετακίνηση δεν μπορεί να θεωρηθεί ως απομάκρυνση του υπαλλήλου από την έδρα του, ούτε συνεπάγεται υποβάθμιση, αφού όλες οι υπηρεσιακές μονάδες του αυτού επιπέδου είναι ισότιμες.

2. Πάντως σε κάθε περίπτωση, εφόσον ο υπάλληλος θεωρεί ότι υφίσταται βλάβη από παράνομη πράξη της διοίκησης, μπορεί να την προσβάλλει αρμοδίως και να ζητήσει την αποκατάσταση των πραγμάτων στην προηγούμενη κατάσταση.

Ο Υφυπουργός

Λ. ΠΑΠΑΔΗΜΑΣ"

21. Στην με αριθμό 550/96 ερώτηση δόθηκε με το υπ' αριθμ. 1796/15-11-96 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ' αριθμ. 550/96 ερώτηση που κατέθεσε στη Βουλή ο Βουλευτής κ. Απ. Ανδρεουλάκος, σας πληροφορούμε:

Αποκλειστική υπαίτιος για τη σημερινή κατάσταση στις Ελληνοτουρκικές σχέσεις είναι η Τουρκία, η οποία με τις συνεχείς παραβιάσεις του εθνικού εναέριου χώρου, με τις διογκούμενες αξιώσεις εις βάρος της εδαφικής ακεραιότητας της Ελλάδας και με την πλήρη έλλειψη σεβασμού προς τις θεμελιώδεις αρχές του Διεθνούς Δικαίου διατηρεί την ένταση σε υψηλά επίπεδα.

Με το σκεπτικό ότι τα στρατιωτικά γυμνάσια παρεμποδίζουν την τουριστική κίνηση που ακμάζει το δίμηνο Ιουλίου-Αυγούστου και εφόσον η συμφωνία συμβαδίζει και με τη γενικότερη πολιτική για μείωση της έντασης, οι Κυβερνήσεις των δύο χωρών αποδέχθηκαν να μην πραγματοποιούνται ασκήσεις στο Αιγαίο την εν λόγω περίοδο. Είναι προφανές ότι η συμφωνία αυτή, δεν απαλλάσσει τις τουρκικές ένοπλες δυνάμεις από την υποχρέωση να σέβονται τους κανόνες εναέριας κυκλοφορίας, την εδαφική ακεραιότητα της χώρας και το Διεθνές Δίκαιο γενικότερα όχι μόνο κατά την εν λόγω περίοδο αλλά και τον υπόλοιπο χρόνο.

'Οπως ήδη τονίσθηκε, η Τουρκία είναι που προκαλεί την ένταση με την Ελλάδα και άρα εκείνη οφείλει να αλλάξει στάση εάν πράγματι επιθυμεί τη βελτίωση των σχέσεων μεταξύ των δύο χωρών. Αποφασιστική μείωση στην ένταση μεταξύ Ελλάδας και Τουρκίας θα σημειωθεί μόνο όταν η Τουρκία αποφασίσει να σεβασθεί το Διεθνές Δίκαιο και τις αρχές της καλής γειτονίας.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

ΠΡΟΕΔΡΟΣ (Απόστολος Κακλαμανης):'Εχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής, 22 Νοεμβρίου 1996 και ώρα 10 π.μ.

Α. Επίκαιρες Eρωτήσεις Πρώτου Κύκλου. ('Αρθρα 129, 130 παρ. 2 & 3 Καν. Βουλής)

1. Η με αριθμό 256/19.11.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Ζαμπουνίδη προς τον Υπουργό Γεωργίας, σχετικά με την επιδημία αφθώδους πυρετού και ευλογιάς που έπληξε το Νομό 'Εβρου, τη λήψη των αναγκαίων μέτρων στήριξης της κτηνοτροφίας της περιοχής κ.λπ.

2. Η με αριθμό 236/21/15.11.96 επίκαιρη ερώτηση του Προέδρου της Νέας Δημοκρατίας κ. Μιλτιάδη 'Εβερτ προς τον κύριο Πρωθυπουργό, σχετικά με την πρόσφατη έκθεση της Ευρωπαϊκής Επιτροπής αναφερόμενη στη μείωση του δημοσιονομικού ελλείμματος και τις επιπτώσεις στην οικονομία από την αναστολή χρηματοδοτήσεων του Ταμείου Συνοχής προς τη Χώρα μας.

3. Η με αριθμό 244/22/18.11.96 επίκαιρη ερώτηση της Προέδρου της Κοινοβουλευτικής Ομάδας του Κομμουνιστικού Κόμματος Ελλάδος κας Αλέκας Παπαρήγα προς τον κύριο Πρωθυπουργό, σχετικά με τα μέτρα που προτίθεται να λάβει η Κυβέρνηση για τη συνταξιοδότηση των επαναπατρισθέντων πολιτικών προσφύγων από τη Ρουμανία.

4. Η με αριθμό 258/19.11.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις της κυβέρνησης για απελευθέρωση του ωραρίου των καταστημάτων.

5. Η με αριθμό 233/20/15.11.96 επίκαιρη ερώτηση του Προέδρου του Δημοκρατικού Κοινωνικού Κινήματος κ. Δημητρίου Τσοβόλα προς τον κύριο Πρωθυπουργό, σχετικά με πληροφορίες ότι η Ελληνική Κυβέρνηση προτίθεται να αποδεχθεί σχέδιο της Ιρλανδικής Προεδρίας για προσφυγή στο Διεθνές Δικαστήριο της Χάγης για κάθε τουρκική διεκδίκηση κ.λπ.

Β. Επίκαιρες Ερωτήσεις Δεύτερου Κύκλου ('Αρθρα 130 παρ. 2 & 3 Καν. Βουλής).

1. Η με αριθμό 246/18.11.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Μπεντενιώτη προς τους Υπουργούς Εθνικής Οικονομίας και Οικονομικών, Εσωτερικών-Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης για κατάργηση του δημοτικού τέλους 5%.

2. Η με αριθμό 261/19.11.96 επίκαιρη ερώτηση του Βουλευτή της Νέας Δημοκρατίας κ. Απόστολου Ανδρεουλάκου προς τον Υπουργό Δικαιοσύνης, σχετικά με την πρόσφατη αποφυλάκιση εμπόρου ναρκωτικών, λόγω παραγραφής της υπόθεσης και τη λήψη των απαραίτητων νομοθετικών και διοικητικών μέτρων για ταχεία απονομή της ποινικής δικαιοσύνης για τις υποθέσεις των ναρκωτικών κ.λπ.

3. Η με αριθμό 266/20.11.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης να καταργήσει το θεσμό της επετηρίδας για το διορισμό εκπαιδευτικών στα Δημόσια Σχολεία Πρωτοβάθμιας και Δευτεροβάθμιας Εκπαίδευσης.

4. Η με αριθμό 259/19.11.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τους Υπουργούς Γεωργίας, Εσωτερικών-Δημόσιας Διοίκησης και Αποκέντρωσης, σχετικά με τη λήψη των αναγκαίων μέτρων προκειμένου να καλυφθούν οι δαπάνες διαβίωσης των ζώων που φιλοξενούνται στο ζωολογικό κήπο της Φλώρινας.

5. Η με αριθμό 271/20.11.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς την Υπουργό Ανάπτυξης, σχετικά με τις προθέσεις της Κυβέρνησης να ιδιωτικοποιήσει τα Ελληνικά Διϋλιστήρια Ασπροπύργου (ΕΛΔΑ) και τη λήψη των αναγκαίων μέτρων για την εξασφάλιση των θέσεων εργασίας.

Κύριοι συνάδελφοι, η Διαρκής Επιτροπή Δημοσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης: "Ρύθμιση θεμάτων προσφύγων κατά την τροποποίηση των διατάξεων του ν. 1995/91 και άλλες διατάξεις".

Παρακαλώ για τη συναίνεση του Σώματος για τη διόρθωση των Πρακτικών στο σημείο αυτό, διότι η 'Εκθεση αυτή ανεφέρθη προχθές ότι κατετέθη, αλλά η Επιτροπή δεν είχε ολοκληρώσει τη συζήτηση των άρθρων του νομοσχεδίου, γεγονός που συνέβη χθες. Επομένως, ορθώς ανακοινώνεται σήμερα η έκθεση αυτή.

Το Σώμα συναινεί;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ(Απόστολος Κακλαμάνης): Συνεπώς, το Σώμα συναίνεσε.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις Πρώτου Κύκλου ('Αρθρο 130 παρ. 4 Καν. Βουλής)

Πρώτη στην ημερήσια διάταξη είναι η με αριθμό 227/15-11-96 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ.Στυλιανού Παπαθεμελή προς τον Υπουργό Εξωτερικών, σχετικά με δημοσιεύματα του Τύπου, αναφερόμενα στις προθέσεις της Κυβέρνησης, να επιτρέψει την εγκατάσταση στην Ελλάδα υπηκόων των Σκοπίων.

Η επίκαιρη ερώτηση του κ.Παπαθεμελή, έχει ως εξής:

"Σε δημοσιεύματα του Τύπου (παράβαλε "ΚΑΘΗΜΕΡΙΝΗ 9-11-96") εμφανίζεται η Κυβέρνηση έτοιμη να επιτρέψει την εγκατάσταση ή όπως λέγεται "επαναπατρισμός" υπηκόων των Σκοπίων στην Ελλάδα. Προφανώς πρόκειται για άτομα, τα οποία στην περίοδο του εμφυλίου έφυγαν από την Ελλάδα οι ίδιοι ή οι γονείς τους ως 'Ελληνες και επιδιώκουν να επανέλθουν τώρα ως Σλάβοι.

Αν η είδηση αυτή είναι ακριβής, αν υπάρχουν όντως τέτοιες σκέψεις στους αρμοδίους και τις υπηρεσίες, τότε πρόκειται κυριολεκτικά για ενέργεια έσχατης μωρίας. Η Ελλάς, θα είναι η μοναδική Χώρα του κόσμου, η οποία θα κάνει εισαγωγή μειονότητας!

Παρακαλώ να γνωρίζουμε περί τίνος πρόκειται."

Ο Υπουργός Εξωτερικών κ.Θεόδωρος Πάγκαλος έχει το λόγο.

ΘΕΟΔΩΡΟΣ ΠΑΓΚΑΛΟΣ(Υπ.Εξωτερικών): Κύριε Πρόεδρε, κατ'αρχήν, όπως γνωρίζετε, ο Εμφύλιος πόλεμος έχει τελειώσει εδώ και πολλά χρόνια και με τις συστηματικές προσπάθειες που κατεβλήθησαν. Μετά τη μεταπολίτευση, με την ιδιαίτερη συμβολή δύο μεγάλων πολιτικών φυσιογνωμιών της σύγχρονης πολιτικής μας ιστορίας, δηλαδή του Κωνσταντίνου Καραμανλή και του Ανδρέα Παπανδρέου, ολοκληρώθηκε και οριστικά το κλείσιμο αυτής της σκοτεινής εποχής για την Πατρίδα μας.

Νομίζω ότι δεν θα ήταν σκόπιμο να ξανανοίξουμε μια συζήτηση για τις ευθύνες, που ανήκουν σε συγκεκριμένα άτομα, σε ό,τι αφορά το Εμφύλιο πόλεμο και ιδιαίτερα μάλιστα για τους πολιτικούς πρόσφυγες, οι οποίοι έχουν καταβάλει οδυνηρότατο τίμημα γι'αυτήν τη σκοτεινή περίοδο, διότι υπέστησαν την εξορία, κάτω από συνθήκες διαβίωσης διακρίσεων και μερικές φορές και καταστολής, οι οποίες τους επεβλήθησαν από τις αρχές των χωρών στις οποίες κατέφυγαν.

Αυτούς, λοιπόν, τους 'Ελληνες οι οποίοι επαναπατρίσθησαν, πρέπει τώρα πια να τους αντιμετωπίζουμε ισότιμα, χωρίς αναφορά στο παρελθόν και να μη ξεχνάμε ότι στον εμφύλιο πόλεμο, ακρότητες και παρανομίες διεπράχθησαν και από τους μεν και από τους δε. Πρέπει να έχουμε επιτέλους, τουλάχιστον τη σοφία του Φράνκο που έκανε ένα μνημείο μετά τη λήξη του εμφυλίου πολέμου και έγραψε πάνω σ'αυτό "για όσους αγωνίστηκαν για την Ισπανία, με όποιον τρόπο ο καθένας απ'αυτούς ενόμιζε". Αυτή τη σοφία θα πρέπει κάποτε να την αποκτήσουμε.

Δεν θέλω να πω ότι ο κύριος συνάδελφος, ο οποίος όπως είναι γνωστό ανήκει στο Κόμμα το οποίο έχει ιδιαίτερο τίτλο τιμής, ότι έχει ολοκληρώσει αυτήν τη διαδικασία, θέλει να επαναφέρει το θέμα, αλλά καλό θα ήταν να αποθαρρύνονται τέτοιες προσπάθειες.

Δεν υπάρχει περίπτωση μαζικού επαναπατρισμού. Ο επαναπατρισμός έχει γίνει ατομικά στη μακρά περίοδο που έχει ακολουθήσει μετά το 1974, μερικές φορές και πριν απ'τη δικτατορία και κατά τη διάρκεια της δικτατορίας μπορώ να πω. Νομίζω ότι το θέμα είναι άνευ αντικειμένου και το σχετικό δημοσίευμα δεν πρέπει να δημιουργήσει στον κύριο συνάδελφο κανένα πρόβλημα.

ΠΡΟΕΔΡΟΣ(Απόστολος Κακλαμάνης): Ο κ. Παπαθεμελής έχει το λόγο.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, ομολογώ ότι δεν κατάλαβα τι είπε ο Υπουργός των Εξωτερικών. Κατ'αρχήν, νομίζω ότι το "επειδή" το οποίο χρησιμοποίησε, ήταν εντελώς περιττό και θα πω ότι το προσυπογράφω ανεπιφύλακτα.

Ο Εμφύλιος πόλεμος φυσικά τελείωσε, ο Eμφύλιος πόλεμος φυσικά εισήγαγε σ'αυτήν τη Χώρα δεινά τρομερά. Οι μετεμφυλιακές ψυχώσεις εταλάνησαν τον Τόπο αυτό, τον απομάκρυναν από την τροχιά της ευημερίας και της ανάπτυξης για πολλά χρόνια και πληρώνουμε τις συνέπειές του όλοι.

Aλλά εδώ, δεν πρόκειται γι'αυτό το πράγμα. Εδώ υπάρχει ένα συγκεκριμένο δημοσίευμα. Ο επαναπατρισμός έγινε,με εισήγηση του ΠΑ.ΣΟ.Κ. ψηφίστηκε νόμος και κανένας από τους έλληνες το γένος, πρόσφυγες του εμφυλίου δεν εμποδίζεται να επιστρέψει στην πατρίδα του. Ολοι είναι ελεύθεροι να έλθουν, οι περισσότεροι, η συντριπτική πλειοψηφία έχει επιστρέψει στην πατρίδα. Δεν υπάρχει κανένα απολύτως πρόβλημα για τους 'Ελληνες. Εδώ η ερώτησή μας αφορά άλλο πράγμα. Εάν εκείνοι οι οποίοι έφυγαν ως Ελληνες και ζουν στα Σκόπια και έχουν εθνολογική μετάλλαξη εσωτερική ψυχική και εν πάση περιπτώσει έχουν δράση την οποία τη γνωρίζουν οι πάντες πρόκειται να έρθουν. Οι πάντες γνωρίζουν και υποθέτω ότι το ξέρει ο Υπουργός των Εξωτερικών και αυτός ότι εκείνοι οι οποίοι δημιουργούν το πρόβλημα με την Ελλάδα σήμερα από τα Σκόπια δεν είναι οι καθ' εαυτό Σκοπιανοί. Αλλά είναι οι ελληνογενείς γενίτσαροι, εκείνοι οι οποίοι απέβαλαν την ελληνική εθνική τους ιδιότητα, απέκτησαν μίαν άλλη. Είθισται ο γενιτσαρισμός στην ιστορία και στην ελληνική και στην παγκόσμια να δημιουργεί συνειδήσεις τέτοιες τυφλά φανατισμένων προσώπων, τα οποία κυρίως στρέφονται κατά της προηγούμενης πατρίδας τους, της προηγούμενης καταγωγής τους.

Σε αυτό το ερώτημα, αν το Υπουργείο των Εξωτερικών, η Κυβέρνηση ή ο οιοσδήποτε αρμόδιος σκέπτεται πράγματι να επαναφέρει, να "επαναπατρίσει" αυτούς τους ανθρώπους στην Ελλάδα, δεν μου απάντησε ο κύριος Υπουργός των Εξωτερικών και αυτό είναι το κύριο ερώτημα. 'Ολα τα άλλα τα οποία είπε ήταν περιττά και επαναλαμβάνω ότι τα προσυπογράφω ανεπιφυλάκτως. Και παρακαλώ, λοιπόν, πάρα πολύ να απαντήσει σ' αυτό το ερώτημα. Θα κάνουμε εισαγωγή μειονότητας στην Ελλάδα;

ΠΡΟΕΔΡΟΣ(Απόστολος Κακλαμάνης): Ο κύριος Υπουργός έχει το λόγο.

Παρακαλώ να μην υπερβαίνετε το χρόνο που ορίζει ο Κανονισμός. Δεν έχει νόημα μερικά δευτερόλεπτα παραπάνω.

ΘΕΟΔΩΡΟΣ ΠΑΓΚΑΛΟΣ(Υπ. Εξωτερικών): Κύριε Πρόεδρε, μετράτε το δικό μου χρόνο με το να ομιλείτε σεις.

ΠΡΟΕΔΡΟΣ(Απόστολος Κακλαμάνης): 'Οχι, να μην ανησυχείτε. 

ΘΕΟΔΩΡΟΣ ΠΑΓΚΑΛΟΣ(Υπ. Εξωτερικών): Η έννοια της "εθνολογικής μεταλλάξεως", κύριε συνάδελφε, παραμένει ένα μυστήριο για τον ομιλούντα. Ισως αρμόδιος να σας απαντήσει για ένα τέτοιο φαινόμενο θα ήταν ο Υπουργός Υγείας ή ο Υπουργός Πολιτισμού, ίσως ο Υπουργός Ερευνας και Τεχνολογίας. 

Δεν καταλαβαίνω πώς συντελείται μια "εθνολογική μετάλλαξη". Εδώ τα πράγματα είναι απλά. Εάν οι 'Ελληνες ή ο οποιοσδήποτε επιθυμών να επανέλθει στην Ελλάδα και έχει ελληνική υπηκοότητα, επανέρχεται ελευθέρως και δικαιωματικώς. Αν δεν έχει την ελληνική υπηκοότητα και την έχει χάσει κατά τον έναν ή άλλο τρόπο, συνήθως με πράξεις του Ελληνικού Κράτους δικαιούται να την ζητήσει από την αρμόδια επιτροπή, η οποία λειτουργεί στο Υπουργείο Εσωτερικών. Ρωτήστε τον Υπουργό Εσωτερικών για να σας πει πώς ακριβώς συντελείται αυτή η διαδικασία. Γνωρίζω ότι οι αιτήσεις αυτές σε ό,τι αφορά την περιοχή στην οποία αναφέρεσθε είναι ελάχιστες, είναι μερικές εκατοντάδες.

Πέραν τούτου, σε ότι αφορά την προσέλευση στην Ελλάδα υπηκόων των Σκοπίων, υπάρχει η ενδιάμεση συμφωνία, η οποία προβλέπει ότι θα υπάρξει η δυνατότητα των εκατέρωθεν πολιτών να ταξιδεύουν στην άλλη χώρα. Με βάση αυτήν τη συμφωνία, την οποία όπως ξέρετε υπέγραψε ο Ανδρέας Παπανδρέου και την οποία εφαρμόζουμε πιστά, οι Σκοπιανοί οι οποίοι ήλθαν στην Ελλάδα πέρσι είναι γύρω στους πενήντα χιλιάδες. Πόσοι μετοίκησαν από την Ελλάδα στη χώρα αυτή; Οι υπηρεσίες μας, μετά τον εμφύλιο πόλεμο αμέσως, μιλούσαν περί πενήντα χιλιάδες, οι Σκοπιανές αρχές μιλάνε για ενενήντα χιλιάδες. 'Εχω κάθε λόγο να πιστεύω, ότι για λόγους που μπορεί κανείς εύκολα να φανταστεί και οι μεν και οι δε υπερέβαλαν και υπερβάλουν και ότι δεν πρόκειται για περισσότερους από είκοσι πέντε χιλιάδες. Αυτό εξηγεί εξ άλλου και τον πολύ μικρό αριθμό, όπως σας είπα, αιτημάτων για την ανάκτηση της ελληνικής ιθαγένειας. Πώς γίνεται τώρα η είσοδος των υπηκόων των Σκοπίων. Είχαν την κακή συνήθεια στα διαβατήριά τους να γράφουν τον τόπο καταγωγής με σλαβικά τοπωνύμια. Αν δηλαδή ο αιτών τη θεώρηση είχε γεννηθεί στη Φλώρινα έγραφαν "Λερίν", στην Καστοριά "Κοστούρ" και δεν ξέρω πώς λέγεται στη γενέτειρα σας την Κοζάνη ή στα Σκοπιανά. Αυτό το σταμάτησαν. Τώρα απλώς γράφουν "εγεννήθη στην Ελλάδα". Εμείς έχουμε ζητήσει επιπλέον να μη δέχονται οι αρχές μας αιτήσεις οι οποίες γράφουν "Λερίν" "Κοστούρ" και άλλες τέτοιες λέξεις για τον πολύ απλό λογο ότι και εγώ άμα θέλω να πάω στο Αμστερνταμ, δε θα γράψω σε ένα έγγραφο Αμστελόδανο ή στο Μιλάνο Μεδιόλανο.

Πρέπει να το γράψουν το όνομα της πόλης από την οποία κατάγονται, όπως λέγεται στη χώρα στην οποία εγεννήθησαν. Αυτό συμβαίνει συνήθως. Αν κάποιος θέλει να ηρωποιηθεί και γράφει "Λερίν" και "Κοστούρ" δεν παίρνει βίζα. Τα πράγματα είναι πολύ απλά, μην ανησυχείτε, δεν υπάρχει τέτοιο θέμα.

ΑΓΓΕΛΟΣ- ΣΤΥΛΙΑΝΟΣ ΠΑΠΑΘΕΜΕΛΗΣ:'Αλλο πράγμα σας ερώτησα, σε άλλο απαντήσατε.

ΠΡΟΕΔΡΟΣ (Απόστολος Κακλαμάνης): Δεύτερη στην ημερήσια διάταξη είναι η με αριθμό 212/13-11-96 επίκαιρη ερώτηση πρώτου κύκλου του Βουλευτή της Νέας Δημοκρατία κ. Βασιλείου Βύζα προς την Υπουργό Ανάπτυξης, σχετικά με τις προθέσεις της Κυβέρνησης να διατηρήσει και εκσυγχρονίσει τη βιομηχανία Αζωτούχων Λιπασμάτων Πτολεμαϊδας, την προστασία των ελληνικών λιπασμάτων κ.λπ.

Η επίκαιρη ερώτηση έχει ως εξής:

Η Βιομηχανία Αζωματούχων Λιπασμάτων (ΑΕΒΑΛ), Πτολεμαϊδας από ετών υπολειτουργεί.

Τριακόσιοι (300) υπάλληλοι ζουν καθημερινά με το άγχος της απόλυσης. 

Εκατό (100) επαγγελματίες ιδιοκτήτες φορτηγών Δ.Χ. σκέπτονται την μετεγκατάστασή τους. Δορυφόρες βιοτεχνίες ακολουθούν την τύχη των προηγουμένων. Η πόλις και ο εμπορικός της κόσμος είναι ανάστατος.

Ερωτάται η κυρία Υφυπουργός Ανάπτυξης ως αρμοδία, αλλά και ως Βουλευτής της περιοχής να ενημερώσει το Σώμα, σχετικά με τις σκέψεις της Κυβέρνησης:

1. Για την Πολιτική της στα Ελληνικά Λιπάσματα.

2. Για τις προθέσεις της στη διατήρηση, εκσυγχρονισμό και ανταγωνιστικότητα της ΑΕΒΑΛ.

3. Για την Πολιτική της στην αντιμετώπιση από πλευράς βιομηχανίας της ανεργίας στην περιοχή της Κοζάνης.

Η Υφυπουργός Ανάπτυξης κα 'Αννα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, είναι πραγματικά άξιο προσοχής το ενδιαφέρον που δείχνει το Κόμμα της Νέας Δημοκρατίας για το άγχος της απόλυσης τριακοσίων ανθρώπων, όταν το ίδιο κόμμα δεν είχε κανένα άγχος απολύοντας δυόμισι χιλιάδες (2.500) ανθρώπους σε ένα χρόνο στο Νομό Κοζάνης. Υπάρχουν τρία ερωτήματα.

Το πρώτο, η πολιτική για τα Ελληνικά Λιπάσματα.'Οπως ξέρετε πολύ καλά η βιομηχανική πολιτική είναι οριζόντια, αφορά υποδομές, κίνητρα, επιδοτήσεις, αλλά δεν εφαρμόζεται θεσμικά κλαδική πολιτική. Επειδή ο χώρος των λιπασμάτων στην Ελλάδα, δεν είναι ένας χώρος ο οποίος ήταν καθαρά κρατικών βιομηχανιών και παρά την πολιτική που είχε εφαρμοστεί μετά το 1992 που υπήρξε η απελευθέρωση των λιπασμάτων και στην οποία πολιτική η Νέα Δημοκρατία μετά από Κοινοτική Οδηγία είχε αντιδράσει άμεσα με στόχο να κλείσει την ΑΕΒΑΛ από την οποία απέλυσε πολύ μεγάλο αριθμό ανθρώπων και τη Δραπετσώνα, έγινε μια σοβαρή προσπάθεια αυτά τα τρία χρόνια, οι δύο λιπασματοβιομηχανίες της Δραπετσώνας και της ΑΕΒΑΛ, οι οποίες είχαν πολλά σοβαρά προβλήματα και των οποίων μέτοχοι είναι τράπεζες, να μπορέσουν να σταθούν στα πόδια τους και να διατηρήσουν τις θέσεις εργασίας.

'Ετσι έγινε μία αγωνιώδης προσπάθεια, η οποία κινήθηκε στην κόψη του ξυραφιού θεσμικά και νομικά και αυτός είναι και ο λόγος, που πρόσφατα, όπως ξέρετε, έχουμε κατηγορηθεί από την Ευρωπαϊκή 'Ενωση. Παρά ταύτα, ήταν επιλογή μας να ασκήσουμε μια συγκεκριμένη πολιτική στήριξης αυτών των βιομηχανιών.

Ιδιαίτερα για την ΑΕΒΑΛ. Η ΑΕΒΑΛ που το 1992 εκτός από τις απολύσεις έκλεισε μια βασική της μονάδα και ουσιαστικά υπήρξε πρόβλημα στη νέα διάρθρωσή της. (αυτό το διάστημα στηρίχθηκε και με 1 δισ. για επενδύσεις). Πρόσφατα αναφέρω ότι δόθηκε νέο πλαφόν από την ΕΤΒΑ 1,75 δισ. για τις εγγυητικές της επιστολές, ώστε να μπορεί να έχει προμήθειες, επανειλημμένα δε με αύξηση μετοχικού κεφαλαίου είχε στήριξη οικονομική από την ΕΤΒΑ. Επίσης υπήρξε ένα σχέδιο συνεργασίας όλων των λιπασματοβιομηχανιών, ώστε να αντιμετωπισθεί και το θέμα της τιμής των λιπασμάτων για τους αγρότες, αλλά και να μην υπάρξει πόλεμος μεταξύ τους, ώστε να υπάρξει αλληλοεξόντωση των ασθενεστέρων και έτσι αυτά τα τρία χρόνια και παρά τις προβλέψεις ότι το 1992 θα έκλειναν όλες, οι δύο αυτές βιομηχανίες (ΑΕΒΑΛ-ΔΡΑΠΕΤΣΩΝΑ) στέκονται στα πόδια τους.

Η προσπάθειά μας είναι να υπάρξει ένα νέο ιδιοκτησιακό καθεστώς, ώστε να δοθείδυνατότητα στην ΑΕΒΑΛ να αντιμετωπίσει και το θέμα του εκσυγχρονισμού. Ο εκσυγχρονισμός στα εργοστάσια δε γίνεται από τις κυβερνήσεις, γίνεται από τους ιδιοκτήτες και οι κυβερνήσεις επιδοτούν αυτόν τον εκσυγχρονισμό και τη δυνατότητα βέβαια να αναπτυχθεί και σε θέματα διανομής.

Για το τρίτο ερώτημα για τα θέματα βιομηχανίας. Δυστυχώς, πρέπει να θυμίσω στον κύριο συνάδελφο, ο οποίος δεν είναι υπεύθυνος βέβαια γι'αυτό, ότι η βιομηχανική πολιτική στο νομό ήταν μόνο το κλείσιμο επιχειρήσεων ΜΑΒΕΛ, ΣΙΑ, απολύσεις στην ΑΕΒΑΛ, χωρίς καμία δυνατότητα αντικατάστασης από άλλες επιχειρήσεις.

(Στο σημείο αυτό την Προεδρική Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Εν συντομία θα σας πω για τα τρία χρόνια. Πρώτον, ο Νομός Κοζάνης μπήκε στα κίνητρα ειδικών περιοχών με 40% επιδοτήσεις. Δεύτερον, μπήκε στις βιομηχανικά φθίνουσες περιοχές, με ειδική δυνατότητα επιχορηγήσεων και έργων σε όλο το νομό. Οριοθετήθηκε η βιομηχανική περιοχή Κοζάνης και υπογράφηκε ήδη προϋπολογισμός 1,2 δισ. Είναι σε εξέλιξη το έργο του βιοτεχνικού πάρκου Σιάτιστας για τη γούνα. 'Εχει οριοθετηθεί βιοτεχνικό πάρκο μαρμάρου, το πρώτο στην Ελλάδα, με προϋπολογισμό 130 εκατ. και έχει ολοκληρωθεί η μελέτη για το βιοτεχνικό πάρκο επίπλου στην πόλη της Κοζάνης.

Μόνον η αναφορά αυτών των έργων σε σχέση με τα μεγάλα έργα που πρόκειται να ολοκληρωθούν την τετραετία αυτή, δείχνουν σαφώς ότι αλλάζει ο προσανατολισμός και η βιομηχανική δυνατότητα του Νομού Κοζάνης.

ΠΡΟΕΔΡΕΥΩΝ (Νικόλαος Κατσαρός): Ο κ. Βύζας έχει το λόγο.

ΒΑΣΙΛΕΙΟΣ ΒΥΖΑΣ: Κύριε Πρόεδρε, δε θα συμφωνήσω με την κυρία Υπουργό Ανάπτυξης, αρχίζοντας από την τελευταία της τοποθέτηση, όπου μας ενεφάνισε ότι ο Νομός Κοζάνης σε πολύ λίγο χρόνο θα είναι μία γη της επαγγελίας. 

Εγώ γνωρίζω ότι στο Νομό Κοζάνης και με το σεισμό που επλήγη πριν από δύο χρόνια, και παρά το πρόγραμμα πνοής του κ. Λαλιώτη των 104 δισ. δραχμών εδώ και δύο χρόνια δεν έχει μπει ούτε μία δραχμή για έργα περιφερειακής ανάπτυξης στη δύσβατη αυτή περιοχή.

Σε ό,τι αφορά, όμως, το χώρο μας και τα αζωτούχα λιπάσματα της Πτολεμαϊδος, θα θυμήσω στην Υπουργό ότι αυτή η μεγάλη και στρατηγικής σημασίας βιομηχανία έγινε από την παράταξή μας και κρατά ακόμη τριάντα τόσα χρόνια, δίνοντας δουλειά στην περιοχή.

Η Κυβέρνηση φέρει μεγάλη και ακεραία την ευθύνη, ως προς τις πολιτικές της στα λιπάσματα της ενδοχώρας, όπου άφησε τις τέσσερις κρατικές βιομηχανίες λιπασμάτων να αλληλοφαγώνονται μέχρι εμφυλίου πολέμου και που σε ευρωπαϊκό επίπεδο δε φρόντισε να μην εισάγονται λιπάσματα από την Ευρωπαϊκή 'Ενωση και τις Βαλκανικές χώρες. Ποια λιπάσματα; Λιπάσματα κακής, χειρίστης ποιότητος και προπαντός όχι καλά τυποποιημένα, με αποτέλεσμα να έχει μεγάλη ζημιά η φυτική παραγωγή, τόσο στις περιοχές της Δυτικής Μακεδονίας, όσο και σε άλλες περιοχές.

Εμείς ζητάμε να δει η Κυβέρνηση ξανά την πολιτική της στα λιπάσματα και ιδιαίτερα στις δύο αυτές κρατικές βιομηχανίες. 

Είναι γνωστό ότι εμείς εξυγιάναμε την ΑΕΒΑΛ, εμείς απολύσαμε, με δικό μας πολιτικό κόστος προκειμένου να γίνει βιώσιμη η επιχείρηση. Σήμερα λέμε ότι η επιχείρηση έχει τη δυνατότητα για τριακόσιες εξήντα χιλιάδες τόνους λίπασμα. Σήμερα διαθέτει έως εκατόν εξήντα χιλιάδες - εκατόν ογδόντα χιλιάδες. Για να είναι βιώσιμη πρέπει να διαθέτει γύρω στις διακόσιες είκοσι χιλιάδες. Ζητάμε λοιπόν μία πολιτική στη διάθεση του λιπάσματος. Επιτέλους, θα πρέπει τουλάχιστον η Κυβέρνηση αυτή να προστατεύσει εκείνες τις επενδύσεις στη Δυτική Μακεδονία που έδωσαν ώθηση και ανάπτυξη στην περιοχή.

ΠΡΟΕΔΡΕΥΩΝ (Νικόλαος Κατσαρός): Η κυρία Υπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Θέλω να πω, κύριε Πρόεδρε, ότι, επειδή και ο κ. Βύζας κι εγώ είμαστε από τον ίδιο νομό, ξέρουμε ότι μετά το σεισμό στην Κοζάνη έχουν παραδοθεί εντελώς δωρεάν -πρωτοφανές για τα ελληνικά δεδομένα- χίλια εξακόσια σπίτια σε δικαιούχους, ενώ συνεχίζεται το κτίσιμο νέων σπιτιών. Στο Νομό Κοζάνης, μόνο για τους σεισμούς έχουν δοθεί 100 δισ., τα οποία επανειλημμένα έχουμε αποδείξει. Δεν είναι, όμως, το θέμα μας αυτό.

Επειδή για το θέμα των λιπασμάτων δεν είχε γίνει σαφής η θέση της Νέας Δημοκρατίας, ο κ. Βύζας είπε ότι πρέπει το Κράτος να πάρει αυτά τα δύο εργοστάσια. Ξέρετε πολύ καλά ότι ακόμα και αν είναι φιλοσοφία του Κόμματός σας να είναι κρατικά τα εργοστάσια -πράγμα το οποίο είναι καινούρια συνιστώσα- δεν είναι δυνατόν μέσα από τις κοινοτικές οδηγίες να γίνει απελευθέρωση των λιπασμάτων με τον τρόπο που λειτουργεί η βιομηχανία σήμερα.

Οι εισαγωγές λιπασμάτων στην Ελλάδα είναι οι λιγότερες από όλην την Ευρώπη. Επί συνολικής παραγωγής χιλίων τριακοσίων χιλιάδων τόνων, οι εισαγωγές είναι μόλις διακόσιες ογδόντα χιλιάδες.

'Εχουμε και εξαγωγές σαν Χώρα, αλλά υπάρχει αδυναμία εξάντλησης του νεκρού σημείου των τεσσάρων εργοστασίων λιπάσματος, γιατί η συνολική δυναμικότητά τους είναι πολύ μεγαλύτερη από τη δυνατότητα της ελληνικής παραγωγής.

Με αυτές τις δυσκολίες, προσπαθούμε, κόντρα στη λογική της τριετίας της δικής σας για κλείσιμο όλων αυτών των βιομηχανιών που έχουν πρόβλημα, να διατηρήσουμε τις θέσεις εργασίας, ν'αλλάξουμε το ιδιοκτησιακό καθεστώς και να διατηρήσουμε το μίνιμουμ δυνατό παραγωγής και στις τέσσερις βιομηχανίες.

Τ'αποτελέσματα της τριετίας μπορεί να μην είναι θετικά για το κάθε εργοστάσιο χωριστά, αλλά το ότι υπάρχουν και στέκονται στα πόδια τους και ότι το λίπασμα έχει την τόσο χαμηλή τιμή που έχει αυτήν τη στιγμή σε σχέση με τις προηγούμενες περιόδους, είναι το αποτέλεσμα μίας τέτοιας σοβαρής και συγκεκριμένης πολιτικής.

ΠΡΟΕΔΡΕΥΩΝ (Νικόλαος Κατσαρός): Τρίτη στην ημερήσια διάταξη είναι η με αριθμό 242/18.11.1996 επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδος κ.Αχιλλέα Κανταρτζή προς τους Υπουργούς Υγείας, Πρόνοιας Οικονομικών, σχετικά με τη λήψη των αναγκαίων μέτρων για την προκήρυξη των θέσεων στελέχωσης του Πανεπιστημιακού Νοσοκομείου Θεσσαλίας.

Η επίκαιρη ερώτηση έχει ως εξής:

"Το Μάη του 1997 παραδίδεται το Πανεπιστημιακό Νοσοκομείο Θεσσαλίας χωρίς ακόμη να έχει εγκριθεί από τους αρμόδιους Υπουργούς ο Οργανισμός του και η προκήρυξη των απαραιτήτων θέσεων του ιατρικού, παραϊατρικού-τεχνικού και διοικητικού προσωπικού. 'Ετσι, υπάρχει ο κίνδυνος το νοσοκομείο να είναι έτοιμο, αλλά να μην μπορεί να λειτουργήσει λόγω έλλειψης του αναγκαίου προσωπικού. Αυτό θα έχει σοβαρές αρνητικές συνέπειες για την έγκαιρη παροχή υψηλής ποιότητας περίθαλψη για ολόκληρη την περιοχή και υψηλού επιπέδου επιστημονική και πρακτική εξάσκηση των φοιτητών της ιατρικής σχολής του Πανεπιστημίου Θεσσαλίας.

Προϋπόθεση για να προχωρήσει έγκαιρα η προκήρυξη των θέσεων είναι να μπει στον Προϋπολογισμό του 1997 το απαραίτητο κονδύλι.

Ερωτώνται οι κύριοι Υπουργοί:

Εάν και πότε θα εγκριθεί ο Οργανισμός και η προκήρυξη των θέσεων για να λειτουργήσει από το Μάη του 1997 το Πανεπιστημιακό Νοσοκομείο Θεσσαλίας;

Εάν και τι ποσό και για την κάλυψη πόσων θέσεων όλων των κατηγοριών προσωπικού θα προβλεφθεί στον προσεχή προϋπολογισμό;"

Ο Υφυπουργός Υγείας - Πρόνοιας κ.Κοτσώνης έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπ.Υγείας και Πρόνοιας): Κύριε Πρόεδρε, κύριοι συνάδελφοι, όσον αφορά το πρώτο σκέλος της ερωτήσεως, έχω να πω ότι το σχέδιο της κοινής υπουργικής απόφασης που απαιτείται για την έκδοση του Οργανισμού του Πανεπιστημιακού Νοσοκομείου της Θεσσαλίας έχει υπογραφεί από τον Υπουργό Υγείας και αποστέλλεται προς το Υπουργείο Οικονομικών, για να υπογραφεί και από τους λοιπούς συναρμόδιους Υπουργούς.

'Οσον αφορά το δεύτερο σκέλος της ερώτησης. Στις προτάσεις του Υπουργείου μας προς το Υπουργείο Οικονομικών για το νέο προϋπολογισμό του 1997 έχουμε ζητήσει 7 δισ. δρχ. για τη λειτουργία του Πανεπιστημιακού Νοσοκομείου της Θεσσαλίας. Και δεδομένου ότι η ανάπτυξη του νοσοκομείου θα γίνει σταδιακά -και εκ των πραγμάτων υπολογίζουμε ότι η απορρόφηση αυτών των χρημάτων θα γίνει στο δεύτερο εξάμηνο του 1997- πιστεύουμε ότι το ποσό αυτό κρίνεται επαρκές για τις απαραίτητες προσλήψεις κατά την έναρξη λειτουργίας, εφόσον το Γενικό Λογιστήριο αποδεχθεί και προωθήσει τις προτάσεις μας.

Σε κάθε περίπτωση, όμως, τα απαραίτητα κονδύλια θα διατεθούν.

ΠΡΟΕΔΡΕΥΩΝ (Νικόλαος Κατσαρός): Ο κ. Κανταρτζής έχει το λόγο.

ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε και κύριοι συνάδελφοι, φαντάζομαι είναι γνωστή σε όλους μας η πλήρης λειτουργία του Πανεπιστημιακού Νοσοκομείου της Θεσσαλίας. Και είναι γνωστή η σημασία του και για τη σωστή και ολοκληρωμένη εκπαίδευση των φοιτητών της ιατρικής σχολής, αλλά και γενικότερα για το λαό της Θεσσαλίας που για χρόνια ολόκληρα πάλεψε και αγωνίστηκε για την ίδρυση και λειτουργία ενός περιφερειακού νοσοκομείου, ώστε να σταματήσει το πρόβλημα που τόσες δεκαετίες ταλάνιζε το λαό της περιοχής μας, δηλαδή για πιο σοβαρά περιστατικά ν'αναγκάζονται οι κάτοικοι να καταφεύγουν στα νοσοκομεία της Αθήνας ή της Θεσσαλονίκης, να υποβάλλονται σε τόσο μεγάλες ταλαιπωρίες και δαπάνες, που για ορισμένους αποτελούσαν και απαγορευτικό όρο, προκειμένου να επιλυθεί το τεράστιο πρόβλημα της υγείας, που είναι πρωταρχικής σημασίας για όλους.

'Εχουμε βέβαια τη σημερινή απάντηση του Υφυπουργού, ότι εγκρίθηκε η υπουργική απόφαση για τον Οργανισμό του Νοσοκομείου.

Πιστεύουμε, ότι η Κυβέρνηση πρέπει να αναλάβει τις ευθύνες της ώστε να εγγραφούν τα απαραίτητα κονδύλια στον νέο προϋπολογισμό, για να είναι σε θέση το Πανεπιστημιακό Νοσοκομείο Θεσσαλίας να λειτουργήσει το συντομότερο δυνατόν σε πλήρη μορφή, αφού παραδίδεται από το Μάϊο του 1997 και επομένως είναι δυνατή η λειτουργία του. Απ' αυτήν την άποψη είναι θέμα ευθύνης των αρμοδίων Υπουργών Υγείας, Πρόνοιας και Οικονομικών να προχωρήσουν με τους μεγαλύτερους δυνατούς ρυθμούς στην πλήρη και εύρυθμη λειτουργία του νοσοκομείου ώστε να μην παρουσιαστεί το φαινόμενο που έχει παρουσιαστεί σε άλλες περιπτώσεις να ανεγείρονται νοσοκομεία, αλλά να μη μπορούν να λειτουργήσουν.

ΠΡΟΕΔΡΕΥΩΝ (Νικόλαος Κατσαρός):Ο κύριος Υπουργός έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπ. Υγείας και Πρόνοιας):Κύριε Πρόεδρε, είναι και άποψη της Κυβερνήσεως ότι ο λαός της Θεσσαλίας έχει ανάγκη και αξίζει ένα τριτοβάθμιο νοσοκομείο υψηλής ποιότητας υπηρεσιών. Η Κυβέρνηση κινείται προς αυτήn την κατεύθυνση. Σας διαβεβαιώνω ότι μέσα στο 1997 θα λειτουργήσει το Πανεπιστημιακό Νοσοκομείο Θεσσαλίας.

ΠΡΟΕΔΡΕΥΩΝ (Νικόλαος Κατσαρός):Τέταρτη στην ημερήσια διάταξη επίκαιρη ερώτηση πρώτου κύκλου είναι η με αριθμό 232/15.11.96 του Βουλευτή του Συνασπισμού της Αριστεράς και της Προόδου κ. Φώτη Κουβέλη, προς την Υπουργό Ανάπτυξης, σχετικά με την καθυστέρηση της διαδικασίας ανακοστολόγησης των φαρμάκων και τα μέτρα στήριξης της εγχώριας παραγωγής φαρμάκων.

Η επίκαιρη ερώτηση του κ. Κουβέλη έχει ως εξής:

"Για πέμπτη φορά μέσα στους τελευταίους είκοσι μήνες (τρεις μέσα στο 1996) εξαγγέλλεται από την Κυβέρνηση η ανακοστολόγηση των φαρμάκων χωρίς αυτή να πραγματοποιείται.

Η μείωση της ετήσιας δαπάνης σε φάρμακα, κατά 100 δισ. δραχμές ή και κατά 40 δισ. δραχμές όπως μεταγενέστερα την περιόρισε με εξαγγελίες της η Κυβέρνηση δεν πρόκειται να υπάρξει για φέτος.

Υπήρξε η δημόσια δέσμευση της Κυβέρνησης (ανακοίνωση στις 26.7.96) ότι θα ανακοστολογήσει τα φάρμακα και εντός του Σεπτεμβρίου θα ολοκληρωθεί η σχετική διαδικασία.

Με δεδομένη την καθυστέρηση ανακοστολόγησης των φαρμάκων έχει ήδη συντελεστεί η υποκατάσταση των "παλαιών φαρμάκων" που συνεχώς αποσύρονται. Οι ζημιωμένοι εν τέλει από την τακτική αυτή θα είναι οι ασφαλισμένοι και οι φαρμακοποιοί και κερδισμένοι οι εισαγωγείς φαρμάκων.

Εν όψει των ανωτέρω ερωτάται η κυρία Υπουργός:

Για ποιο λόγο καθυστερεί η ανακοστολόγηση των φαρμάκων;

Τι μέτρα προτίθεται να λάβει για να ενισχύσει τα εγχωρίως παραγόμενα φάρμακα που ενώ το 1990 κάλυπτε το 80% της κατανάλωσης σήμερα περιορίστηκαν στο 40% περίπου.

Ο Υφυπουργός Ανάπτυξης κ. Χρυσοχοϊδης έχει το λόγο.

ΜΙΧΑΛΗΣ ΧΡΥΣΟΧΟΙΔΗΣ (Υφυπ. Ανάπτυξης):Το φάρμακο αντιμετωπίζεται από την Κυβέρνηση, πρώτον ως κοινωνικό αγαθό που πρέπει να παρέχεται στους πολίτες για προληπτικούς ή θεραπευτικούς λόγους σε αρίστη ποιότητα και δεύτερον αντιμετωπίζεται ως επιχειρηματική δραστηριότητα που έχει έναν κύκλο εργασιών πολλών δισεκατομμυρίων δραχμών με χιλιάδες εργαζομένων στον κλάδο και με μεγάλη συμβολή στην οικονομική δραστηριότητα της χώρας.

Ακριβώς γιατί πρόκειται για μεγάλο ζήτημα πριν από λίγους μήνες συγκροτήθηκε μια διυπουργική επιτροπή στην οποία συμμετείχαν τα αρμόδια υπουργεία, τα ασφαλιστικά ταμεία και οι συναρμόδιοι φορείς για την ορθολογική αντιμετώπιση του προβλήματος. Η εξοικονόμηση που θα προκύψει από την εφαρμογή αυτών των μέτρων είναι πολύ μεγάλη. Πρέπει να εφαρμοστούν όλα τα μέτρα. 

Το 50% της εξοικονόμησης θα προέλθει από την ανατιμολόγηση όλων των φαρμάκων που κυκλοφορούν στην αγορά. Η ανατιμολόγηση έχει ξεκινήσει εδώ και αρκετές ημέρες. Για λόγους διαφάνειας συγκροτήθηκε μια επιτροπή που αποτελείται από εκπροσώπους όλων των εμπλεκομένων φορέων. Η φιλοσοφία και οι στόχοι αυτής της διαδικασίας ανατιμολόγησης είναι η μείωση της τιμής των ακριβών εισαγομένων φαρμάκων και κυρίως αυτών που είναι ευρείας κυκλοφορίας.

Τα φάρμακα αυτά θα μειωθούν μέχρι και 60%. Δηλαδή, ευρείας κυκλοφορίας φάρμακα όπως τα αντιυπερτασικά, τα καρδιολογικά φάρμακα, τα αντιβιοτικά και μια σειρά ευρέως διαδεδομένα φάρμακα θα μειωθούν μέχρι και 60% με την ανατιμολόγηση των φαρμάκων.

Για το λόγο αυτό, προκειμένου να πετύχουμε αυτόν το στόχο, προκειμένου να δημιουργήσουμε αντικίνητρα για την εισαγωγή φαρμάκων ακριβών που υποκαθιστούν τα παλαιά φάρμακα, έχουμε λάβει ως βάση υπολογισμού τη φθηνότερη χώρα της Ευρώπης, αντί για το μέσο όρο των τριών χωρών που ελαμβάνετο ως βάση μέχρι πρότινος.

Δεύτερον, ενισχύεται η εγχώρια παραγωγή του φαρμάκου με συγκεκριμένα μέτρα τα οποία προβλέπονται στη σχετική διάταξη και αναφέρονται στην ενίσχυση της παραγωγής, στην αύξηση της παραγωγής των εγχωρίων φαρμακοβιομηχανιών, την ενίσχυση των εξαγωγών, επενδύσεις, έρευνα και μια σειρά άλλα κίνητρα τα οποία αναφέρονται στην εγχώρια φαρμακοβιομηχανία.

Σε ό,τι αφορά τα φθηνά, τα ευρέως διαδεδομένα, τα παραδοσιακά φάρμακα, τα οποία κινδυνεύουν από υποκατάσταση και απόσυρση, γι'αυτά τα φάρμακα προβλέπεται ειδική μεταχείριση στην αγορονομική διάταξη. Επίσης, τα αντίγραφα φάρμακα που παράγονται στην Ελλάδα αντιμετωπίζονται κατά ενιαίο τρόπο πλέον. Δεν τιμολογούνται και υπολογίζονται με βάση το 86% της τιμής του πρωτοτύπου, προκειμένου να ενισχυθούν και αυτά.

Νομίζω ότι με αυτήν την πολιτική την οποία ξεκινήσαμε να εφαρμόζουμε, θα πετύχουμε το στόχο μας, προκειμένου να μειώσουμε δραστικά και εφ άπαξ τη φαρμακευτική δαπάνη με τη διαδικασία της ανατιμολόγησης. Βεβαίως, χρειάζονται και άλλες διαδικασίες, προκειμένου να ενισχυθεί η διαδικασία της μείωσης της φαρμακευτικής δαπάνης με τον έλεγχο της συνταγογράφησης, τη λίστα και το κόστος ημερήσιας θεραπείας. Αλλά μέσα από αυτήν την πολιτική θα έχουμε μια εφ άπαξ εξοικονόμηση πρώτον και δεύτερον θα έχουμε μια νέα πολιτική ενίσχυσης και στήριξης της εγχώριας φαρμακοβιομηχανίας.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Ο κ. Κουβέλης έχει το λόγο.

ΦΩΤΙΟΣ ΚΟΥΒΕΛΗΣ: Κύριε Πρόεδρε, ελέγχουμε την Κυβέρνηση, διότι παρά τις εξαγγελίες της δεν έχει εξασφαλίσει την ανακοστολόγηση των φαρμάκων.

Κύριε Υφυπουργέ, έχω δική σας δήλωση εδώ, στα χέρια μου, σύμφωνα με την οποία θα ολοκληρωνόταν η ανακοστολόγηση μέσα στο μήνα Σεπτέμβριο. Πιστεύω, ότι δε σας διαφεύγει ότι βρισκόμαστε στην εκπνοή του έτους και δεν έχει συντελεστεί η ανακοστολόγηση. Για άλλη μια φορά ακούμε, ότι προωθείται η διαδικασία και δικαιολογημένα εγείρεται η υποψία μήπως αυτοί οι βραδείς ρυθμοί εξυπηρετούν ουσιαστικά την υποκατάσταση των παλαιών φαρμάκων από νέα; Εδώ ακούγονται απόψεις, κύριε Υφυπουργέ, ότι με την τακτική σας και με την ανοχή που δείχνετε ουσιαστικά ενισχύετε τα οικονομικά συμφέροντα των εισαγωγέων φαρμάκων. Δεν έχετε πάρει κανένα μέτρο για την προστασία των εγχωρίως παραγομένων φαρμάκων. Τα εγχωρίως παραγόμενα φάρμακα έχουν περιορισθεί, αναφορικά με την κατανάλωσή τους, στο 40%, ενώ το έτος 1990 κάλυπταν το 80% της αγοράς.

'Εχετε λάβει τη σαφή προειδοποίηση από τους αρμόδιους κοινωνικούς φορείς. 'Εχουν φωνάξει οι ασφαλισμένοι των ασφαλιστικών ταμείων, αλλά εσείς δεν κάνετε τίποτα. 'Ερχεστε για άλλη μία φορά να μας πείτε ότι το φάρμακο είναι κοινωνικό αγαθό. Ποιος έχει αντίρρηση γι'αυτό; Μα, γι'αυτό ακριβώς σας επερωτούμε. Φόροι μπαίνουν και λεηλατούν το εισόδημα των εργαζομένων και από την άλλη πλευρά με τη δική σας ανοχή έχουμε συστηματικά απώλεια 50 δισ. μέσα στο χρόνο. Είναι συγκεκριμένη η ευθύνη σας και οφείλετε να μην αοριστολογείτε, αλλά να μας πείτε γιατί καθυστερήσατε την ανακοστολόγηση και την καθυστερείτε ακόμη μέχρι και σήμερα. Και ποια συγκεκριμένα μέτρα θα πάρετε για να ενισχύσετε τα εγχωρίως παραγόμενα φάρμακα.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Κύριε Πρόεδρε, κατ'αρχήν χαίρομαι που ο κύριος συνάδελφος συμφωνεί με τη διαδικασία της ανακοστολόγησης των φαρμάκων. Είναι μια πολιτική ξεχωριστή απ'αυτές που εφαρμόζονταν μέχρι τώρα, δηλαδή των ενιαίων αυξήσεων επί δικαίων και αδίκων, ετήσιες αυξήσεις στα φάρμακα, οι οποίες διεύρυναν την ανισότητα μεταξύ φθηνών και ακριβών φαρμάκων.

Το δεύτερο που θέλω να τονίσω είναι, ότι πρέπει κατά τη γνώμη μου να αποδοθούν εύσημα στην Κυβέρνηση, γιατί οι τιμές των φαρμάκων τα τελευταία τρία χρόνια στην Ελλάδα είναι παγωμένες και καθηλωμένες. Και όχι μόνο αυτό, κύριε Πρόεδρε. Οι τιμές χιλίων πενήντα περίπου αντιγράφων φαρμάκων μειώθηκαν πριν από λίγους μήνες από 14% έως 50%.

Το τρίτο που θέλω να τονίσω κύριε Πρόεδρε, είναι ότι οι εισαγωγές των φαρμάκων, επειδή ακριβώς αυξάνονται τα τελευταία χρόνια, προσπαθούμε να τις αντιμετωπίσουμε με αντικίνητρα για τα εισαγόμενα. Δηλαδή, βάλαμε τη φθηνότερη χώρα ως βάση υπολογισμού. Αυτό σημαίνει μεσοσταθμικά μια μείωση της τάξεως του 12%-15% στα εισαγόμενα φάρμακα. Και βεβαίως, όπως σας είπα, ενισχύουμε γενναία, πολύ γενναία τα μικρά, τα διαδεδομένα ευρέως παραδοσιακά και φθηνά φάρμακα με συγκεκριμένες ενισχύσεις και προνόμια, τα οποία προβλέπει η σχετική αγορανομική διάταξη.

Αυτές οι πολιτικές ήδη άρχισαν να υλοποιούνται, η ανακοστολόγηση άρχισε, θα είμαι πάρα πολύ ικανοποιημένος αν έρθετε στο Υπουργείο να δούμε όλοι μαζί αυτήν τη διαδικασία η οποία γίνεται με διαφάνεια μέσω της επιτροπής και πιστεύω ότι γύρω στο τέλος του Φεβρουαρίου θα απολαύσουμε όλοι ένα πολύ σημαντικό αποτέλεσμα που έχει σχέση με μια πολύ μεγάλη εξοικονόμηση και βεβαίως μια τάξη στο χώρο του φαρμάκου. Ευχαριστώ.

ΠΡΟΕΔΡΕΥΩΝ(Νικόλαος Κατσαρός): Πέμπτη στην ημερήσια διάταξη είναι η με αριθμό 223/15.11.96 επίκαιρη ερώτηση πρώτου κύκλου της Βουλευτού του Δημοκρατικού Κοινωνικού Κινήματος κας Βασιλικής Αράπη-Καραγιάννη προς τον Υπουργό Πολιτισμού, σχετικά με δημοσιεύματα του Τύπου αναφερόμενα στις προθέσεις της Κυβέρνησης να προχωρήσει στην αλλαγή του νομικού καθεστώτος του Φεστιβάλ Αθηνών και τη μετατροπή του σε ανώνυμη εταιρεία.

Η επίκαιρη ερώτηση της κυρίας συναδέλφου ειδικότερα έχει ως εξής:

"Το κρατικό Φεστιβάλ Αθηνών σημαντικός πολιτιστικός θεσμός με παγκόσμιο κύρος τα τελευταία σαράντα χρόνια έπαιξε καθοριστικό ρόλο και συνέβαλε αποφασιστικά στην πολιτιστική ανάπτυξη της Χώρας, κινδυνεύει να μετατραπεί σε "προϊόν" προς εκμετάλλευση από ιδιώτες επιχειρηματίες.

'Ηδη είναι έτοιμο νομοσχέδιο που το περιεχόμενό του δημοσιεύθηκε στον Τύπο, το οποίο προβλέπει τη μετατροπή του Φεστιβάλ Αθηνών σε ανώνυμη εταιρεία στην οποία μεταξύ άλλων εκχωρείται το δικαίωμα να εκμισθώνει σε ιδιώτες τα αρχαία θέατρα για τριάντα ημέρες, για να παρουσιάζουν παραστάσεις κατά βούληση.

Επειδή το Ηρώδειο και το Θέατρο της Επιδαύρου, από τα λίγα εναπομείνοντα μνημεία της πολιτιστικής μας κληρονομιάς, δεν πρέπει να δοθούν βορά σε εμπόρους της τέχνης στη λογική της "πολιτιστικής και τουριστικής αγοράς" ερωτάται ο κύριος Υπουργός

Αν προτίθεται να προχωρήσει στην αλλαγή του νομικού καθεστώτος του Φεστιβάλ Αθηνών και τη μετατροπή του σε ανώνυμη εταιρεία που θα σημάνει την πλήρη παράδοση και των αρχαίων θεάτρων σε ιδιώτες εμπόρους της τέχνης και του πολιτισμού".

O Yπουργός Πολιτισμού κ. Βενίζελος έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ(Υπ. Πολιτισμού): Κύριε Πρόεδρε, ίσως δε γνωρίζει η κυρία συνάδελφος, ότι το Φεστιβάλ Αθηνών ανήκει στις αρμοδιότητες της Υπουργού Ανάπτυξης, καθώς εμπίπτει στον κύκλο των δραστηριοτήτων του Εθνικού Οργανισμού Τουρισμού. 'Αρα, το Υπουργείο Πολιτισμού δε σχετίζεται με το Φεστιβάλ Αθηνών, ως οργανωμένη πολιτιστική δραστηριότητα, σχετίζεται, όμως, με τη διάθεση των αρχαιολογικών χώρων στους οποίους αναπτύσσονται οι πολιτιστικές δραστηριότητες του Φεστιβάλ Αθηνών, όπως και κάθε άλλη πολιτιστική δραστηριότητα. Οι αρχαιολογικοί χώροι τελούν υπό τον αυστηρό και απόλυτο έλεγχο της αρχαιολογικής υπηρεσίας και για κάθε χρήση του χώρου και από το Φεστιβάλ Αθηνών και από οποιονδήποτε άλλο φορέα απαιτείται προηγουμένη απόφαση του Υπουργού Πολιτισμού, μετά από γνώμη του Κεντρικού Αρχαιολογικού Συμβουλίου, γνώμη που περιλαμβάνει και τις προϋποθέσεις χρήσης του χώρου αυτού, όπως συμβαίνει και με το Ηρώδειο και με το Θέατρο της Επιδαύρου.

Πρέπει, όμως, να πω, παρ' ότι εκφεύγει από τον κύκλο της αρμοδιότητάς μου, ότι με έγγραφό μου ζήτησα από τη συνάδελφό μου επί της Αναπτύξεως να με καταστήσει κοινωνό των προθέσεων του ΕΟΤ, σε σχέση με το Φεστιβάλ Αθηνών και δεν πρόκειται να διαμορφωθεί και πολύ περισσότερο να κατατεθεί σχέδιο νόμου για την οργανωτική μορφή και την τύχη του Φεστιβάλ χωρίς να έχει συμπράξει το Υπουργείο Πολιτισμού που είναι αρμόδιο για τη γενική πολιτιστική πολιτική και τη διαφύλαξη των χώρων της πολιτιστικής μας κληρονομιάς.

Λογικό είναι να υπάρχει ένας ευέλικτος φορέας, ο οποίος να οργανώνει εκδηλώσεις. Αλλά αυτό είναι τελείως διαφορετικό πράγμα από τη γενική πολιτιστική πολιτική και από τη διαφύλαξη της κληρονομιάς.

ΠΡΟΕΔΡΕΥΩΝ (Νικόλαος Κατσαρός): Η κα Βασιλική Αράπη-Καραγιάννη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, ζητώ συγγνώμη από τον κύριο Υπουργό αν τον έφερα εδώ. Νέα βουλευτής είμαι και δε γνώριζα -αν και άκουσα την κυρία Υπουργό που είχε πει για τον ΕΟΤ- ότι το Φεστιβάλ Αθηνών ανήκει πράγματι στον ΕΟΤ. 'Ομως, ο κύριος Υπουργός γνωρίζει ότι μετά την ψήφιση του ν. 2273/94, πάρα πολλά δημοσιεύματα και ο περισσότερος κόσμος, ο πνευματικός και ο καλλιτεχνικός, είχαν πει ότι ήταν αντισυνταγματικός βάσει του άρθρου 98 του Συντάγματος, γιατί αντιβαίνει των αρχών. Ο κύριος Υπουργός ας το δει αυτό, νομικός είναι, ευφυής είναι και έχει ηθικές αξίες. Δε θα ήθελε ο κόσμος και η ελληνική κοινωνία, στη διαμόρφωση της οποίας σημαντικό ρόλο διαδραματίζει η πολιτική και πνευματική ηγεσία του τόπου, ο Υπουργός μας να είναι ένας απ' αυτούς, ο οποίος θα ιδιωτικοποιήσει τα φεστιβάλ. Διότι έτσι, κύριε Υπουργέ, δε θα έχουν μεγάλη βαρύτητα τα φεστιβάλ, γιατί δε θα έχουν κρατικό φορέα σαν χορηγό, αλλά κάποιες ανώνυμες εταιρείες και υπάρχουν χιλιάδες τέτοιες εταιρείες. Και φυσικά θα έπρεπε εδώ να σκεφθούμε να μην τροποποιήσουμε το θεσμικό καθεστώς που υπάρχει, γιατί τα φεστιβάλ έχουν αυτεπιστασία τώρα και το μόνο που έπρεπε να γίνει - να συμβάλετε και εσείς σ'αυτό- είναι να αλλάξει η νοοτροπία και ο τρόπος διορισμού καλλιτεχνικών διευθυντών και η υλική βοήθεια προς τα φεστιβάλ Αθηνών. Ευχαριστώ πολύ.

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός Πολιτισμού έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπ.Πολιτισμού): Ως προς την ύπαρξη, την πορεία του κυοφορουμένου νομοσχεδίου για το Φεστιβάλ Αθηνών, απάντησα και το Υπουργείο Πολιτισμού θα έχει λόγο επί του νομοσχεδίου αυτού, όπως έχω συνεννοηθεί με τη συνάδελφό μου κα Παπανδρέου. 'Αλλωστε, ουδείς έχει αμφισβητήσει αυτό το γεγονός και αυτήν την αναγκαιότητα. Βέβαια στους αρχαιολογικούς χώρους αναπτύσσονται και ιδιωτικές καλλιτεχνικές δραστηριότητες, ούτως ή άλλως. Υπάρχουν ιδιωτικοί θίασοι, υπάρχουν συναυλίες, υπάρχουν άλλες πολιτιστικές δραστηριότητες, συλλόγων, φορέων κερδοσκοπικών ή μη. Εφόσον τηρούνται οι προϋποθέσεις του αρχαιολογικού νόμου και οι όροι των αποφάσεων του Κεντρικού Αρχαιολογικού Συμβουλίου, όλα αυτά μπορούν να γίνονται και να συνυπάρχουν. Και είναι άλλο πράγμα η ιδιωτικοποίηση δραστηριοτήτων και άλλο πράγμα η αναζήτηση ευέλικτων νομικών μορφών, που πρέπει να έχουν τα κρατικά νομικά πρόσωπα, για να κάνουν καλύτερα, γρηγορότερα και αποτελεσματικότερα τη δουλειά τους. 'Αρα, όταν ακούμε ανώνυμη εταιρεία, που ανήκει στο Δημόσιο, δεν πρέπει να κάνουμε λόγο για ιδιωτικοποίηση στην περίπτωση αυτή, χωρίς να υπάρχει καμία σεμνοτυφία στη χρήση των όρων. Είναι μια επιλογή οργανωτικής μορφής για πολύ σημαντικές δραστηριότητες, όπως είναι όλες οι δημόσιες επιχειρήσεις.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω τη τιμή να σας ανακοινώσω, ότι από τα Δυτικά γενικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην 'Εκθεση της Αίθουσας "Ελευθερίου Βενιζέλου" πενήντα μαθητές και ένας συνοδός καθηγητής από το 8ο Λύκειο Πειραιά.

(Χειροκροτήματα απ' όλες τις Πτέρυγες)

Εισερχόμαστε στις Επίκαιρες Ερωτήσεις Δεύτερου Κύκλου ('Αρθρο 130 παρ. 4 Καν. Βουλής).

Θα παρακαλούσα πάρα πολύ να δεχθεί το Σώμα να προηγηθεί η υπ' αριθμ. 3 επίκαιρη ερώτηση, η οποία απευθύνεται προς τον Υπουργό Πολιτισμού, διότι ο κύριος Υπουργός έχει κάποια απασχόληση και πρέπει να φύγει. 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Νικόλαος Κατσαρός): Επομένως, συμφωνεί το Σώμα ομοφώνως.

Τρίτη στην ημερήσια διάταξη είναι η με αριθμό 243/18.11.96 επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδος κ. Λεωνίδα Αυδή προς τους Υπουργούς Πολιτισμού, Περιβάλλοντος-Χωροταξίας και Δημοσίων 'Εργων σχετικά με την ανακάλυψη αρχαιολογικών ευρημάτων στο χώρο ανέγερσης του Μουσείου Σύγχρονης Τέχνης του Ιδρύματος Γουλανδρή στον 'Αγιο Νικόλαο Ρηγίλλης και τα μέτρα που πρόκειται να ληφθούν, έχει ως εξής:

"Το άλσος του Αγίου Νικολάου Ρηγίλλης κηρύχθηκε διατηρητέο ως τοπίο ιδιαίτερου φυσικού κάλλους με την πράξη 5/12.3.67 του Κεντρικού Αρχαιολογικού Συμβουλίου (ΚΑΣ). Αλλά το 1993 παραχωρήθηκε με τον ν. 2145 στο ίδρυμα Β. και Ε. Γουλανδρή για τη δημιουργία του Μουσείου Σύγχρονης Τέχνης. Η ρύθμιση αυτή, με την οποία καταργείται κοινόχρηστος χώρος ιδιαιτέρου φυσικού κάλλους και υψηλής βλάστησης και παραχωρείται σε ιδιωτικό νομικό πρόσωπο για τη δημιουργία μουσείου κατά την κρίση και κατά τις επιλογές των προσώπων που διοικούν το 'Ιδρυμα διατηρήθηκε από τις μετέπειτα κυβερνήσεις του ΠΑ.ΣΟ.Κ., ήδη δε το 1995 παρά τις αντιδράσεις που σημειώθηκαν εκ μέρους κατοίκων της Αθήνας και μαζικών οργανώσεων, εκδόθηκε και άδεια οικοδόμης, χωρίς μάλιστα να υπάρχει περιβαλλοντική μελέτη. Το άλσος αποψιλώθηκε αμέσως ώστε να δημιουργηθεί τετελεσμένο γεγονός.

Κατά την έναρξη των εργασιών εκσκαφής το καλοκαίρι του 1996 βρέθηκαν σημαντικά αρχαιολογικά ευρήματα των οποίων συνεχίζεται η αποκάλυψη και η έρευνα από την Αρχαιολογική Υπηρεσία.

'Ετσι η συνέχιση των εργασιών του Μουσείου Γουλανδρή θα προκαλέσει και καταστροφή αρχαιολογικού χώρου.

Ερωτώνται οι κύριοι Υπουργοί:

Πώς σκέπτονται να αντίμετωπίσουν τη νέα κατάσταση που προέκυψε;

Θα εμμείνουν στην παραχώρηση του πρώην άλσους του Αγίου Νικολάου και στην καταστροφή του αρχαιολογικού χώρου που αποκαλύφθηκε;

Ο Υπουργός Πολιτισμού κ. Βενιζέλος έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπ.Πολιτισμου): Κύριε Πρόεδρε, το ζήτημα του Ιδρύματος Βασιλείου και Ελίζας Γουλανδρή και του Μουσείου Σύγχρονης Τέχνης που πρόκειται να ανεγερθεί στη χώρο αυτό, δίπλα στη στρατιωτική λέσχη και το Ωδείο Αθηνών, έχει συζητηθεί κατ' επανάληψη στην Αίθουσα αυτή. Για τα πολεοδομικά και οικοδομικά θέματα που ανήκουν στην αρμοδιότητα του Υπουργού Περιβάλλοντος έχει δοθεί απάντηση αναλυτική σε ανάλογες ερωτήσεις του Κ.Κ.Ε..

Εντοπίζω, λοιπόν, την απάντησή μου στο συγκεκριμένο ερώτημα της αρχαιολογικής έρευνας που διεξάγεται με ανασκαφή επί του οικοπέδου αυτού και των ευρημάτων.

Πράγματι η Γ' Εφορεία Προιστορικών και Κλασικών Αρχαιοτήτων, που είναι αρμόδια για τα θέματα αυτά, διενεργεί ανασκαφή στο χώρο αυτό και έχει εντοπίσει σημαντικά αρχαιολογικά ευρήματα, που ταυτίζονται κατά τη γνώμη της ανασκαφέως και της εφόρου με το Λύκειο της Αρχαίας Πόλεως των Αθηνών. 'Εχουν βρεθεί ευρήματα της περιόδου της Ρωμαιοκρατίας και ενδεχομένως να υπάρχουν στρώματα, χαμηλότερα, παλαιότερων ιστορικών περιόδων.

Το ζήτημα αυτό δεν έχει απασχολήσει ακόμη την κεντρική υπηρεσία του Υπουργείου, ούτε φυσικά το Κεντρικό Αρχαιολογικό Συμβούλιο, που μπορεί κατά τρόπο έγκυρο και μέσα από μια συλλογική επιστημονική διερεύνηση να ταυτίσει το χώρο με τα ευρήματα και τις ιστορικές πηγές και να καταλήξει σε μια θέση ως προς την επιστημονική και ιστορική και αρχαιολογική σημασία των ευρημάτων.

Πρόθεση του Υπουργείου Πολιτισμού είναι να διερευνηθούν όλα αυτά πλήρως. Και φυσικά να μη σπεύσει κανείς να υποβαθμίσει τα ευρήματα αυτών των ανασκαφών. Η ίδια, όμως, η Γ Εφορεία, η οποία επιδεικνύει μεγάλη ευαισθησία και ετοιμότητα, πιστεύει ότι μπορεί να ανεγερθεί το κτίριο του Μουσείου και να συνυπάρχουν και τα ευρήματα αυτά, τα οποία με κάποιο πρόσφορο τρόπο, όπως άλλωστε τώρα πια έχει καθιερωθεί μουσειολογικά, να είναι επισκέψιμα. Υπό την έννοια αυτή δεν υπάρχει κανένας λόγος ανησυχίας ως προς την προστασία της αρχαιολογικής μας κληρονομιάς. 'Ολα μπορούν να γίνουν με τρόπο που να είναι και λειτουργικά και αρχαιολογικά ανεπίληπτος.

ΠΡΟΕΔΡΕΥΩΝ (Νικόλαος Κατσαρός): Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Φυσικά με την ερώτηση δεν επαναφέρω το ζήτημα που έχει συζητηθεί και για το οποίο βέβαια διατηρούμε τις απόψεις μας, της καταστροφής, δηλαδή, δημόσιων χώρων και την παραχώρησή τους σε ιδιώτες, με σκοπό την κυριαρχία σε ορισμένους τομείς της πνευματικής ζωής. Το θέμα είναι όπως το έθεσε ο κύριος Υπουργός, μόνο που είναι λίγο μεγαλύτερο.

Η περιοχή στην οποία βρίσκεται το 'Αλσος του Αγ.Νικολάου, τώρα ανακαλύφθηκε, ότι καταλάμβανε έκταση της Αρχαίας Πόλης. Μέχρι τώρα πιστευόταν, ότι η Αρχαία Πόλη έχει όρια στενότερα και έρχεται αυτή η ανακάλυψη, μετά τα αρχαιολογικά ευρήματα της περιοχής του Ευαγγελισμού, που αποκαλύφθηκαν με τα έργα του ΜΕΤΡΟ. Πρόκειται για περιοχή που βρίσκεται ανάμεσα στον Ηριδανό και Ιλισσό. Είναι πολύ πιθανόν να υπάρχουν και άλλα σημαντικά ευρήματα. Αυτή η εκδοχή, η άποψη, η πιθανότης, να είναι εκεί το Λύκειο, καταλαβαίνετε πόσο μεγάλη σημασία έχει, γιατί από τα τρία εκπαιδευτήρια της αρχαιότητας, ένα απ'αυτά είναι το Λύκειο, δεν έχουμε περισσότερες έρευνες και ευρήματα.

Ο κύριος Υπουργός πήρε μια θέση, που δεν μπορώ να συμφωνήσω, γιατί έχει επικρατήσει κυρίως από την εποχή της χούντας της αρχαιολογίας των εργολάβων, που αρχίζει από το πλάκωμα των αρχαίων και περνάει στους διάφορους εγκυβωτισμούς ή εγκλωβισμούς που παράγουν εξαμβλώματα όπως ο Αγ.Νικόλαος στο σταθμό των αυτοκινήτων στον Κηφισσό, το βυζαντινό εκκλησάκι κάτω από το Υπουργείο Παιδείας και στους εγκλωβισμούς των τμημάτων του τείχους του Θεμιστοκλέους στα υπόγεια του τέως Υπουργείου Πολιτισμού, στο γκαράζ της πλατείας Κλαυθμώνος κ.λπ.. 

Αυτή η πρακτική μετατρέπει τα αρχαία ευρήματα σε απλά αντικείμενα έκθεσης, όπως θα ήταν μια έκθεση επίπλων ή αυτοκινήτων, ενώ νομίζω ότι στον πολιτισμό μας χρωστάμε να αναδεικνύουμε τα αρχαία ευρήματα σε συνδυασμό με το φυσικό τοπίο, και γι'αυτό παλαιότερα ήταν ενιαία η διεύθυνση Φυσικών Τοπίων και Αρχαιοτήτων στο Υπουργείο Πολιτισμού. Πρέπει να διαφυλάξουμε το τοπίο, που περιλαμβάνει και το φυσικό και το πολιτιστικό κάλλος.

ΠΡΟΕΔΡΕΥΩΝ (Νικόλαος Κατσαρός): Ο Υπουργός Πολιτισμού κ.Ε.Βενιζέλος έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπ.Πολιτισμού): Θα έλεγα να επιφυλαχθούμε, κύριε Πρόεδρε, για την επιστημονική αξιολόγηση των ανασκαφικών ευρημάτων. Η Αίθουσα αυτή είναι εν τέλει αρμόδια, γιατί όλα τα θέματα κρίνονται πολιτικά, αλλά πρέπει να προηγηθεί η επιστημονική αξιολόγηση από το Κεντρικό Αρχαιολογικό Συμβούλιο. Σας είπα πως δεν υπάρχει καμιά πρόθεση να αποθαρρυνθεί η έρευνα ή να υποβαθμιστούν τα ευρήματα.

Από την άλλη μεριά καλό είναι να αντιληφθούμε, ότι η μεγαλύτερη αρχαιολογική έρευνα που έχει γίνει ποτέ στην Αθήνα είναι η κατασκευή του "ΜΕΤΡΟ" και εκεί γίνεται αξιολόγηση των ευρημάτων κατά περίπτωση. Οι πόλεις είναι ζωντανοί οργανισμοί που σέβονται την πολιτιστική τους κληρονομιά και όταν υπάρχει πληθώρα ευρημάτων, λογικό είναι να γίνεται μια αξιολόγηση. Είναι άλλο πράγμα ο εγκιβωτισμός σε κτίρια, που δεν έχουν πολιτιστική σημασία και άλλο η συνύπαρξη στοιχείων του αρχαίου και του σύγχρονου πολιτισμού που μπορούν να είναι οικοδομικά και λειτουργικά άρτια, γιατί αυτό πλέον το επιτρέπει η επιστήμη και η τεχνική. Μας επιτρέπει να έχουμε φαινόμενα συνύπαρξης χώρων, εφόσον αυτό δεν εκβιάζει τη φυσιογνωμία των αρχαιολογικών ευρημάτων.

ΠΡΟΕΔΡΕΥΩΝ (Νικόλαος Κατσαρός): Η πρώτη στην ημερήσια διάταξη με αριθμό 238/18.11.96 επίκαιρη ερώτηση δεύτερου κύκλου, είναι του Βουλευτή του Πανελλήνιου Σοσιαλιστικού Κινήματος κ.Δημητρίου Πιπεργιά προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων εξυγίανσης των Ναυπηγείων Αυλίδας και την εξασφάλιση των θέσεων εργασίας.

Η επίκαιρη ερώτηση του κ.Πιπεργιά έχει ως εξής:

"H κατάσταση που επικρατεί στα Ναυπηγεία Αυλίδος είναι τραγική. Η δικαστική απόφαση για την έξωση του ενοικιαστή των Ναυπηγείων του Αντώνη Λελάκη δεν εκτελέσθηκε μετά από συμφωνία με την Ελληνική Τράπεζα Βιομηχανικής Ανάπτυξης (ΕΤΒΑ) να ρυθμιστεί χρέος 450.000.000 δρχ. με καταβολή 110.000.000 δρχ. και δόσεις 20.000.000 δρχ. το μήνα. Την ίδια περίοδο ΕΤΒΑ και Εθνική Τράπεζα Ελλάδος με μηνυτήρια αναφορά καταγγέλουν τον κ.Λελάκη για απάτη σε βάρος του, ύψους 110.000.000 δολάρια (27 περίπου δισ) για δάνεια που πήρε, προκειμένου να μετασκευαστεί το πλοίο REGENT SKY.

Οι εγκαταστάσεις του Ναυπηγείου δε συντηρούνται, τα ημερομίσθια των εργαζομένων δεν καταβάλλονται κανονικά, το ενδιαφέρον του ενοικιαστή κ. Λελάκη για τα Ναυπηγεία μετά την αποκάλυψη του σκανδάλου REGENT SKY ουσιαστικά δεν υπάρχει και τα Ναυπηγεία συνεχίζουν να λειτουργούν χάρη στις φιλότιμες προσπάθειες των εργαζομένων, οι οποίοι ανησυχούν για το μέλλον τους.

Μετά τα παραπάνω, ερωτώνται οι αρμόδιοι Υπουργοί:

Τι πρόκειται να κάνουν για την εξυγίανση των Ναυπηγείων Αυλίδας και την εξασφάλιση των τριακοσίων πενήντα θέσεων εργασίας στην γκρίζα περιοχή της Εύβοιας;

Πώς η ΕΤΒΑ παρατείνει την παραμονή του Α.Λελάκη στα Ναυπηγεία Αυλίδος τη στιγμή που τον καταγγέλλει για κακουργηματικές πράξεις για τις οποίες μάλιστα χρησιμοποίησε τα Ναυπηγεία;"

Η κα Υφυπουργός Ανάπτυξης 'Αννα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ(Υφυπ. Ανάπτυξης): Κύριε Πρόεδρε, θα ήθελα να κάνω μία διαδικαστική πρόταση προς το Προεδρείο. Εάν η σειρά των επικαίρων ερωτήσεων καθορίζεται απαρέγκλΙτα, το κατανοώ και δεν πρέπει να υπάρχουν αλλαγές. Εάν όμως υπάρχει δυνατότητα, όταν υπάρχουν σε ένα Υπουργείο δύο ερωτήσεις, να πηγαίνουν μαζί, να γίνονται από την αρχή, γιατί εγώ κατά κανόνα έχω δύο ερωτήσεις και ουδέποτε ζήτησα εξαίρεση. Περιμένω τη σειρά μου και για τη δεύτερη ερώτηση. Νομίζω όμως ότι αν πάνε μαζί για κάθε Υπουργείο, θα είναι πιο εύκολο για όλους μας.

ΠΡΟΕΔΡΕΥΩΝ (Νικόλαος Κατσαρός): Φαίνεται ότι δε βιαζόσασταν μέχρι τώρα, όπως βιαζόταν ο κ. Βενιζέλος.

ΑΝΝΑ ΔΙΑΜΑΝΤΟΠΟΥΛΟΥ(Υφυπ. Ανάπτυξης): Σας διαβεβαιώ ότι βιάζομαι, γιατί έχει καταληφθεί το γραφείο μου από τους εργαζόμενους της Good Year, αλλά δίνω προτεραιότητα στο έργο της Βουλής και δεν έχω λόγο να φύγω, αν δεν τελειώσω.

ΠΡΟΕΔΡΕΥΩΝ (Νικόλαος Κατσαρός): Με τη συμφωνία του Σώματος βεβαίως είναι δυνατή η αλλαγή σειράς. Ας το έχετε, λοιπόν, υπόψη, να το ζητήσετε την άλλη φορά, που θα έχετε δύο ερωτήσεις.

ΑΝΝΑ ΔΙΑΜΑΝΤΟΠΟΥΛΟΥ(Υφυπ. Ανάπτυξης): Προφανώς και θα το ζητήσω, απλά φανταζόμουν ότι υπάρχει μία σειρά, η οποία δεν πρέπει να αλλάζει.

ΠΡΟΕΔΡΕΥΩΝ (Νικόλαος Κατσαρός): Καλώς.

Ορίστε, έχετε το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ.Ανάπτυξης): Ευχαριστώ πολύ.

Κύριε Πρόεδρε, υπάρχει πράγματι ένα σοβαρό πρόβλημα -και υπήρξε όλο αυτό το διάστημα- στα Ναυπηγεία Αυλίδας. Τα Ναυπηγεία Αυλίδας πέρασαν στην ΕΤΒΑ, μετά από πλειστηριασμό το 1987, επινοικιάστηκαν το 1989 από την τράπεζα με ένα συμφωνητικό για οκτώ χρόνια στον 'Ομιλο Λελάκη. Το συμφωνητικό προέβλεπε ένα μίσθωμα και ένα ποσοστό 2% επί του τζίρου που έπρεπε να δίνεται στην ΕΤΒΑ.

Λόγω καθυστερήσεως καταβολής των μισθωμάτων, η εταιρία, την οποία έκανε η ΕΤΒΑ, για να παρακολουθεί το έργο, τα Ναυπηγεία Ελλάδας, έκαναν αγωγή εξώσεως της μισθώτριας εταιρίας. Η αγωγή αυτή έγινε αποδεκτή από το Μονομελές Πρωτοδικείο Χαλκίδας και επρόκειτο να γίνει έξωση του Ομίλου. Μετά από συνεννόηση και μετά από παράταση 2 ετών, την οποία εδικαιούτο, της παρασχέθη δυνατότητα ρύθμισης των χρεών, δίνοντας 110 εκατομμύρια προκαταβολή και με τον όρο ότι θα είναι συνεπής στα μισθώματα, αλλά αυτό όχι για παραπάνω από δύο έτη, που προβλεπόταν από τη σύσκεψη.

Το δια ταύτα στην ερώτηση του κ. Πιπεργιά, που είναι και η αγωνία του και η αγωνία όλων μας βέβαια, είναι ότι ετοιμάζονται από την ΕΤΒΑ πληροφοριακά δελτία και προκήρυξη, για πώληση των ναυπηγείων -υπάρχει ήδη ενδιαφέρον- και όλες αυτές οι διαδικασίες γίνονται με τη σύμφωνη γνώμη των εργαζομένων.

Το δεύτερο ερώτημα, που αφορά το μεγάλο δάνειο, που δόθηκε από την ΕΤΒΑ και από την Εθνική Τράπεζα Ελλάδος, δόθηκε -αυτό το δάνειο- το διάστημα 1990-1993, αφορά την εταιρία SINOMAD MARETIME, η οποία είναι και αυτή του Ομίλου Λελάκη -και ήταν ένα πολύ μεγάλο δάνειο, ύψους 110 εκατομμυρίων δολλαρίων- για την αποπεράτωση ενός πολύ μεγάλου πλοίου.

Αυτό δεν ευώδωσε, θεωρήθηκε ληξιπρόθεσμο το δάνειο, το πλοίο δεν τελείωσε ποτέ και σήμερα έχει ξεκινήσει και αστική διαδικασία και εισαγγελική διερεύνηση. Δηλαδή αυτήν τη στιγμή το θέμα διερευνάται ποινικά και περιμένουμε τα αποτελέσματα.

ΠΡΟΕΔΡΕΥΩΝ (Νικόλαος Κατσαρός): Ο κ. Πιπεργιάς έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρία Υπουργέ, κύριοι συνάδελφοι, ο ενοικιαστής των ναυπηγείων κ. Λελάκης, δεν είναι εντάξει στις υποχρεώσεις του. Και δε μιλάω μόνο απέναντι στην τράπεζα. Μιλάω γενικά στις υποχρεώσεις του. Οι εργαζόμενοι αυτήν τη στιγμή δεν πληρώνονται κανονικά. Οι εγκαταστάσεις του ναυπηγείου, που είναι περιουσία της ΕΤΒΑ, δε συντηρούνται. Ουσιαστικά το ναυπηγείο λειτουργεί, γιατί έχουν αποτραπεί οι κινητοποιήσεις, από την αγωνία που έχουν οι εργαζόμενοι για την διατήρηση των θέσεων εργασίας και μπορώ να πω ότι ολόκληρο το ναυπηγείο, η λειτουργία του, βασίζεται στον πατριωτισμό των εργαζομένων. Και αυτό ήταν επόμενο.

Ο κ. Λελάκης ο οποίος αποκαλύφθηκε ότι είναι διεθνούς κύρους απατεώνας, προχώρησε στην ενοικίαση του ναυπηγείου, ως φαίνεται, για να κάνει το μεγάλο κόλπο του REGENT SKY. 'Εχει ενθυλακώσει 110 εκατομμύρια δολάρια για εργασίες, που έπρεπε να κάνει στο REGENT SKY, δεν τις έκανε και για να καλυφθεί, προκειμένου να πάρει το δάνειο, χρησιμοποίησε τα Ναυπηγεία της Αυλίδας.

'Εκανε, δηλαδή, μία υπεξαίρεση χρημάτων σε βάρος της ΕΤΒΑ και της Εθνικής. Το μνημείο αυτό της απάτης, το RΕGENT SKY, είναι ακόμη στα ναυπηγεία. Ελπίζω ότι δε θα γίνει ναυάγιο σε βάρος των εργαζομένων.

Χρειάζεται, λοιπόν, τώρα, κυρία Υπουργέ, να διερευνηθούν σε βάθος οι ευθύνες, πρώτα απ' όλα, γι' αυτό το σκάνδαλο. Δεν μπορεί 110 εκατομμύρια δολάρια να δίνονται σ' έναν κύριο, ο οποίος δεν τα βάζει στο πλοίο και το θέμα να κλείνει απλώς με μία μηνυτήρια αναφορά. 'Οπως, επίσης, πρέπει άμεσα να κινηθεί η διαδικασία για την αναζήτηση αξιόπιστης λύσης που να διαφυλάσσει τις θέσεις εργασίας.

Και είναι πράγματι περίεργο. 'Οταν η ΕΤΒΑ θεωρεί ότι ο κ. Λελάκης έχει διαπράξει κακουργηματικές πράξεις εναντίον της και όταν τον στέλνει -και σωστά- στον εισαγγελέα, πώς τον θεωρεί φερέγγυο και συνεχίζει την παραμονή του στα ναυπηγεία της Αυλίδας; Παρατείνει την παραμονή του, γιατί; Για να διαπράξει και άλλα αδικήματα, και άλλα εγκλήματα, και άλλα κακουργήματα ο κ. Λελάκης;

ΠΡΟΕΔΡΕΥΩΝ (Νικόλαος Κατσαρός): Η κυρία Υπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, θα συμφωνήσω με τον κύριο συνάδελφο ότι το πώς συνάφθηκε και γιατί αυτό το δάνειο την περίοδο 1993 είναι πράγματι ένα θέμα προς διερεύνηση η οποία ήδη γίνεται. Πρέπει όμως να κάνω δύο παρατηρήσεις. Πρώτον, εάν με το που προσέφυγε η ΕΤΒΑ στα δικαστήρια και βγήκε η απόφαση του Μονομελούς Πρωτοδικείου, η οποία ήταν άμεσα εκτελεστή -Θα μπορούσε η ΕΤΒΑ να μη δεχθεί τη ρύθμιση χρεών- και να πάρει την εξής απόφαση: Να τον βγάλει έξω και να κλείσει τα Ναυπηγεία την επόμενη μέρα. Σας διαβεβαιώνω, κύριοι συνάδελφοι, ότι κάναμε πάρα πολλές συναντήσεις και με τα σωματεία των εργαζομένων και η λύση στην οποία καταλήξαμε, ήταν να διατηρηθεί η λειτουργία των Ναυπηγείων με πολύ αυστηρές ρήτρες. Αν καθυστερήσει έστω και μία μέρα ο κ. Λελάκης, που δεν έχει καθυστερήσει μέχρι στιγμής, θα πεταχθεί έξω.

ΔΗΜΗΤΡΙΟΣ ΠΙΠΕΡΓΙΑΣ: Καθυστερεί τους μισθούς, κυρία Υπουργέ.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Αυτήν τη στιγμή δεν μπορούμε να παρέμβουμε εκεί, αλλά σας λέω ότι προετοιμάζεται. Και το χρονικό διάστημα είναι σαφές. Δεν μπορεί να είναι μετά την 12-1-99, αν θυμάμαι καλά. Αυτό, λοιπόν, το διάστημα είναι το maximum που μπορεί να παραταθεί η συμφωνία και εν τω μεταξύ να γίνει η προκήρυξη. Να γίνει όμως έτσι ώστε, όπως είπατε, να βρεθεί ένας αξιόπιστος αγοραστής που να λειτουργήσει τα Ναυπηγεία. Χρειάζεται να προσέξουμε πάρα πολύ και την προκήρυξη και τον τρόπο που θα γίνει όλη αυτή η διαδικασία.

'Αρα, η απάντηση είναι ότι ναι, προχωρούμε σε μία νέα προκήρυξη και ότι αυτή η παράταση δόθηκε για να μην κλείσουν αμέσως τα ναυπηγεία.

Δεύτερον, όταν υπάρχει ένα ληξιπρόθεσμο χρέος, υπάρχουν οι δύο δυνατότητες από πλευράς των τραπεζών. Η κίνηση αστικής διαδικασίας για να πάρουν μέρος των χρεών μέσω των περιουσιακών στοιχείων, η οποία έχει ξεκινήσει και η δεύτερη να πάει εισαγγελέας, δηλαδή να διωχθούν ποινικά.'Εχουν γίνει και τα δύο. Εάν έχετε να προτείνετε κάτι τρίτο, πολύ ευχαρίστως να το δούμε.

ΠΡΟΕΔΡΕΥΩΝ (Νικόλαος Κατσαρός): Δεύτερη στην ημερήσια διάταξη είναι η με αριθμό 224/15-11-96 επίκαιρη ερώτηση δεύτερου κύκλου του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Γεωργίας, σχετικά με τις προθέσεις της Ευρωπαϊκής 'Ενωσης για αλλαγή του τρόπου ενίσχυσης του ελαιολάδου και τα μέτρα που πρόκειται να ληφθούν για την προστασία των ελαιοπαραγωγών.

Η επίκαιρη ερώτηση του κ. Δαβάκη έχει ως εξής:

"Κατά πληροφορίες στο επόμενο Συμβούλιο Υπουργών Γεωργίας, θα ανακοινωθούν πιθανότατα οι προτάσεις της επιτροπής για την αλλαγή του σημερινού συστήματος ενίσχυσης του ελαιολάδου με βάση τα παραγόμενα κιλά και την αντικατάσταση αυτού με υπολογισμό της βάσει των καλλιεργουμένων ελαιοδέντρων.

Οι προτάσεις αυτές είναι βέβαιον, ότι θα έχουν σοβαρότατες δυσμενείς επιπτώσεις για το σύνολο της ελαιοπαραγωγής μας και κυρίως για τους παραγωγούς με υψηλή απόδοση των ελαιοκαλλιεργειών τους. Επειδή οι μέχρι τώρα συγκεχυμένες πληροφορίες επιτείνουν το ασταθές κλίμα και δημιουργούν στους ελαιοπαραγωγούς αβεβαιότητα για το μέλλον τους, όταν μάλιστα η επιδότηση της παραγωγής του ελαιολάδου αποτελεί μοναδική πηγή εισοδήματος γι'αυτούς,

ΕΡΩΤΑΤΑΙ ο κύριος Υπουργός Γεωργίας

1) Σε ποιες διαπραγματευτικές ενέργειες έχει προβεί μέχρι σήμερα το Υπουργείο Γεωργίας στην Κοινότητα για την αντιμετώπιση του τόσο δυσμενούς για τους 'Ελληνες ελαιοπαραγωγούς προβλήματος;

2) Ποια θα είναι η τελική επίσημη θέση της Ελληνικής πλευράς σε μία απόφαση που θα επηρεάσει καταλυτικά ένα εθνικό προϊόν, όπως αυτό του ελαιολάδου, αλλά και το εισόδημα των παραγωγών του;"

Ο Υφυπουργός Γεωργίας κ. Δημήτριος Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε, καταρχήν συμμερίζομαι τον προβληματισμό του συναδέλφου κ. Δαβάκη.

Βεβαίως και σεις ο ίδιος στην ερώτησή σας μιλάτε για "την πιθανότητα να υπάρξουν προτάσεις της επιτροπής", για την αλλαγή του σημερινού συστήματος ενίσχυσης του ελαιολάδου κ.λπ..

Θέλω να γνωρίσω στο Σώμα και στο συνάδελφο κ. Δαβάκη ότι η Επιτροπή ώφειλε να υποβάλλει, με βάση τον Κανονισμό 2261/84, μέχρι την 1η Ιανουαρίου 1995, έκθεση σχετικά με την λειτουργία του καθεστώτος ενισχύσεως της παραγωγής για το ελαιόλαδο. Είναι ένα θέμα που δεν το έχει πράξει μέχρι σήμερα και βεβαίως και στο Υπουργείο και στις υπηρεσίες μας αυτήν την στιγμή δεν υπάρχει μία επίσημη τοποθέτηση της αρμόδιας επιτροπής για το ελαιόλαδο.

'Ηδη βρισκόμαστε σε συνεργασία, όλες οι επιτροπές και οι συναρμόδιες υπηρεσίες στο Υπουργείο Γεωργίας, έτσι ώστε, όταν θα έχουμε τις επίσημες προτάσεις της επιτροπής, να κάνουμε τις αναγκαίες ενέργειες, να λάβουμε όλα τα αναγκαία και απαραίτητα μέτρα, ώστε η τροποποίηση της ΚΟΑ του ελαιολάδου να είναι προς όφελος των Ελλήνων ελαιοπαραγωγών.

Θέλω, όμως, να γνωστοποιήσω στον συνάδελφο και στο Σώμα ότι προχθές, την Δευτέρα, στα πλαίσια της συνάντησης των Υπουργών Γεωργίας στις Βρυξέλλες, όπου τη Χώρα μας είχα εκπροσωπήσει εγώ ο ίδιος -είχα συνάντηση με δική μου πρωτοβουλία με τον Ιταλό Υπουργό Γεωργίας τον κ. Πίντο, όπου μεταξύ των άλλων που κουβεντιάσαμε- παρόλο που δεν ήταν στην ημερήσια διάταξη- ήταν και το θέμα του ελαιολάδου. Γιατί, όπως είναι γνωστό, τρεις είναι οι χώρες στην Ευρωπαϊκή 'Ενωση που έχουν έντονο το ενδιαφέρον του ελαιολάδου. Είναι η Ισπανία, η Ιταλία και η Ελλάδα. Στην συνάντηση αυτή συζητήσαμε τις διαδικασίες για κοινή πολιτική, ώστε όταν έρθει το θέμα στην αρμόδια επιτροπή να το αντιμετωπίσουμε προς όφελος των παραγωγών μας και στην Ελλάδα και στην Ιταλία. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κ. Δαβάκης έχει το λόγο.

ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, περίμενα πριν τελειώσει ο κύριος Υπουργός να ακούσω τους κοινούς δρόμους και την κοινή πολιτική, την οποία ανεύρε πριν από λίγες μέρες, όπως είπε, σχετικά με το τεράστιο θέμα για το εθνικό μας προϊόν που είναι το ελαιόλαδο.

'Οπως θα γνωρίζει και η πολιτική ηγεσία του Υπουργείου και όλοι οι συνάδελφοι ελαιοπαραγωγών περιοχών, με την πρόταση της επιτροπής αλλάζει ουσιαστικά το σύστημα της επιδοτήσεως του ελαιολάδου. Αυτό είναι το πρώτο.

Δεύτερον, καταργείται η ενίσχυση στην κατανάλωση, με αποτέλεσμα ο τυποποιητής να μην παίρνει την στοιχειώδη εκείνη ενίσχυση που μέχρι τώρα ελάμβανε, κάτι το οποίο αποτελεί τεράστιο πλήγμα για το ελληνικό ελαιόλαδο, δεδομένου ότι μέχρι στιγμής το ελληνικό ελαιόλαδο διατίθεται στην κατανάλωση χύμα, με αποτέλεσμα να υπάρχει τεράστιος κίνδυνος νοθείας, όσον αφορά την θέση του στην ελληνική αγορά.

Τρίτον, προτείνεται η κατάργηση της παρέμβασης.

'Οπως είναι γνωστό η Ισπανία, η κύρια αντίπαλός μας στο χώρο του ελαιολάδου σήμερα, έχει προχωρήσει σε νέες φυτεύσεις, από το οποίες αναμένεται να έχει μία αύξηση του προϊόντος γύρω στους εννιακόσιες χιλιάδες τόνους.

Θα ήθελα, λοιπόν, να μου πει ο κύριος Υπουργός, ποια είναι σήμερα η στρατηγική του Υπουργείου Γεωργίας απέναντι σε αυτό το πρόβλημα. Διότι όταν καταργηθεί η τιμή παρεμβάσεως, βλέπουμε ότι η ελαχίστη ελπίδα που έχει σήμερα ο Ελληνας ελαιοπαραγωγός -έτστω αυτές οι 600 δρχ.- εξανεμίζεται.

'Οταν, λοιπόν, αυξηθεί η παραγωγή στην Κοινότητα και μειωθεί η τιμή αναποφεύκτως, ποια θα είναι η στήριξη του 'Ελληνα ελαιοπαραγωγού; Πρώτον, θα ήθελα να υπάρξει μία σαφής απάντηση επ'αυτού.

Δεύτερον, ποιες συμμαχίες έχει ανεύρει το Υπουργείο Γεωργίας σε άλλες χώρες της Κοινότητας, όπως για παράδειγμα στην Ολλανδία, όταν θα αποτελέσει πρόκριμα η αναμόρφωση της κοινής οργάνωσης αγοράς του ελαιολάδου και για τα γαλακτοκομικά, κάτι το οποίο απασχολεί την Ολλανδία.

Θα ήθελα, λοιπόν, να πείτε πως ανευρίσκετε συμμαχίες στην Ευρωπαϊκή 'Ενωση, ως Υπουργείο Γεωργίας. Ανευρίσκουμε συμμαχίες σε χώρες που έχουν κοινά συμφέροντα με εμάς ή σε χώρες οι οποίες έχουν ανταγωνιστικές θέσεις απέναντι στην ελληνική γεωργία όπως μας είπατε. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε και κύριε συνάδελφε, ο ίδιος στο ερώτημά σας στην επίκαιρη ερώτηση που καταθέσατε, μιλήσατε για υποθετικές προτάσεις και στην τοποθέτησή σας τώρα, πάλι, δεν αποφύγατε τον πειρασμό και μιλάτε για πιθανές αλλαγές, για εκείνο και για το άλλο.

Σε κάθε περίπτωση, πρέπει κάπου να συμφωνήσουμε...

ΑΘΑΝΑΣΙΟΣ ΔΑΒΑΚΗΣ: Δε συμφωνείτε με αυτές τις προτάσεις;

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Βεβαίως, συμφωνούμε σ' αυτό απόλυτα και κατανοώ ολόκληρη την ερώτησή σας και το πνεύμα της. Δεν έχουμε διαφορετική αντίληψη, απ' ό,τι έχετε εσείς, απ' ό,τι έχουν δεκάδες άλλοι συνάδελφοι που προέρχονται από τέτοιες περιοχές, όπου υπάρχει παραγωγή ελαιολάδου.

Κι εμείς από πληροφορίες ξέρουμε πως αυτήν τη στιγμή συζητείται η πιθανή μεταρρύθμιση που θα αφορά την ενίσχυση ανά δένδρο και την κατάργηση, μεταξύ άλλων, των μηχανισμών της τιμής παρέμβασης και της ενίσχυσης στην παραγωγή. Είμαστε αντίθετοι.

Προς αυτήν την κατεύθυνση λοιπόν, συζητήσαμε και με τον Ιταλό συνάδελφο, αλλά θα είναι λάθος -συμφωνώ μαζί σας- να παραμείνουμε μόνο στα πλαίσια μιας χώρας με την οποία έχουμε κοινά συμφέροντα. Ξέρουμε ότι η Ισπανία έχει διαφορετικά συμφέροντα και επιδιώκει την επιδότηση ανά δένδρο. Σ' αυτό δε συμφωνούμε και οι συμμαχίες που θα διαμορφώσουμε είναι τέτοιες, έτσι ώστε να εξασφαλίσουμε την πλειοψηφία στην αρμόδια επιτροπή, για να πετύχουμε τα συμφέροντα των Ελλήνων παραγωγών για τα οποία δε διαφωνούμε. 'Εχουμε κοινή στρατηγική και κοινή πολιτική και με σας πάνω σ' αυτό και πιστεύω με κάθε καλόπιστο 'Ελληνα πολίτη προς αυτήν την κατεύθυνση.

Θα κάνουμε ό,τι είναι δυνατόν και θα ενημερώσουμε την Ελληνική Αντιπροσωπεία. 

Ευχαριστώ πολύ.

ΠΡΟΕΔΡΕΥΩΝ (Νικόλαος Κατσαρός): Τέταρτη στην ημερήσια διάταξη είναι η με αριθμό 230/15.11.96 επίκαιρη ερώτηση δεύτερου κύκλου της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Δικαιοσύνης, σχετικά με τις προθέσεις της Κυβέρνησης για σταδιακή αποποινικοποίηση της χρήσης των ναρκωτικών, την ιατρική και κοινωνική βοήθεια στους χρήστες κ.λπ.

Η επίκαιρη ερώτηση της κας Δαμανάκη ειδικότερα έχει ως εξής:

"Σύμφωνα με τα σημερινά δημοσιεύματα του Τύπου, το Υπουργείο Δικαιοσύνης πρόκειται άμεσα να προβεί στη λήψη αυστηρότερων ποινικών μέτρων για τη χρήση, διακίνηση και εμπορία ναρκωτικών. 

Με δεδομένα ότι: 

α. Η πολιτική της καταστολής της χρήσης δεν έχει δώσει αποτελέσματα.

Τουναντίον, έχει αναδείξει το εμπόριο των ναρκωτικών σε ισχυρότατη οικονομική και πολιτική δύναμη.

β. Η αντιμετώπιση του χρήστη ως εγκληματία, που οδηγείται στη φυλακή έχει αποτύχει. Ενισχύει την κοινωνική βαναυσότητα και σκληρότητα στο όνομα της αποκάθαρσης και της περιφρούρησης των υγειών.

γ. Το μεγάλο κοινωνικό πρόβλημα των ναρκωτικών που πλήττει αδιακρίτως τους νέους κυρίως ανθρώπους δεν επιτρέπει αυταπάτες για δήθεν "μαγικές λύσεις". 

Ερωτάται ο κύριος Υπουργός Δικαιοσύνης:

1. Θα προχωρήσει η Κυβέρνηση σε σταδιακή αποποινικοποίηση της χρήσης και σε πλήρη ιατρική και κοινωνική βοήθεια στους χρήστες, με δημόσιο έλεγχο, ώστε να μη μετράμε και άλλους θανάτους;

2. Θα λάβει μέτρα που να ευαισθητοποιούν την κοινή γνώμη και να στηρίζουν κοινωνικά τους γονείς των χρηστών, δεδομένου ότι τα ναρκωτικά αφορούν την Κοινωνία μας και όχι κάποιους στο περιθώριό της, έτσι ώστε να αναπτυχθεί πνεύμα αλληλοβοήθειας και ανοιχτής κοινωνικής συζήτησης για το μείζον πρόβλημα της εποχής μας;"

Ο Υπουργός Δικαιοσύνης κ. Ευάγγελος Γιαννόπουλος έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε Πρόεδρε, όσον αφορά την πρώτη παράγραφο της ερώτησης της κας Δαμανάκη, ότι σύμφωνα με σημερινά δημοσιεύματα του Τύπου το Υπουργείο Δικαιοσύνης πρόκειται άμεσα να προβεί στη λήψη αυστηρότερων μέτρων για τη χρήση, διακίνηση και εμπορία ναρκωτικών, έχω να απαντήσω το εξής: Αυτό είναι ψεύδος, είναι μία διαστρέβλωση κακοήθης και εκ προθέσεως από ορισμένους δημοσιογράφους που την έβαλαν σε κυκλοφορία. Απουσίαζα στην Κύπρο επί τρεις ημέρες και εδώ "βρόνταγαν" τα ραδιόφωνα, πως ο Γιαννόπουλος είπε ότι θα βάλει στη φυλακή τους χρήστες. Αντιθέτως -και λυπούμαι γιατί μέχρι σήμερα εκείνοι οι δημοσιογράφοι που διέπραξαν αυτό το βαρύτατο ατόπημα της συκοφαντίας, δεν επανόρθωσαν ακόμη- ουδέποτε είπα εγώ για τους χρήστες. Αντιθέτως, είπαμε ότι θα πάρουμε μέτρα για τους χρήστες. Τους χρήστες - βαποράκια επίσης τους αντιμετωπίζουμε ως ασθενείς.

Και ακόμη φθάσαμε να προτείνουμε ότι ενώ έχουν προφυλακιστεί με την κατηγορία, σε βαθμό κακουργήματος, χρήστες -ακριβώς με τη σωστή ερμηνεία του νόμου- με τους εισαγγελείς των περιφερειών της Χώρας, όπως κουβεντιάσαμε σε σύσκεψη προ ημερών υπό την προεδρία μου, φθάσαμε να προτείνουμε τη μεταβολή του κατηγορητηρίου σε βαθμό πλημμελήματος και με τα 2/5 της ποινής, όπως η τελευταία διάταξη του κ. Βενιζέλου θέσπισε, ώστε να μπορούν να βγουν από τη φυλακή χίλια περίπου άτομα με αυτές τις ελαφρές περιπτώσεις της χρήσης.

'Ομως πρέπει να περάσουν από δίκη, ήδη έφυγε το ποινκό μητρώο από το Εφετείο Αθηνών και θα γίνουν δύο αίθουσες ακροατηρίων. Δεν υπάρχουν και δικαστές οι οποίοι θα χρειαστούν για να πάρουν μέρος ώστε να γίνουν αυτές οι δίκες.

Κατά τα άλλα αποποινικοποίηση δεν πρόκειται να γίνει, δε συμφέρει ούτε την Πολιτεία ούτε την Κοινωνία ούτε τους πολίτες ούτε εκείνους που μπορεί στο μεταξύ να γίνουν χρήστες. Το 93% των χρηστών ηρωίνης έχει προέλθει από την κατηγορία των καπνιστών χασίς. Οι χρήστες διαπράττουν και άλλα αδικήματα και όλα αυτά πρέπει να τα λάβουμε υπόψη μας. Πάντως για την αποποινικοποίηση έχω δηλώσει επανειλημμένως, είναι κυβερνητική απόφαση δεν είναι δική μου, υπάρχουν βέβαια και αντίθετες απόψεις ας τις κρατάνε όμως, όσοι νομίζουν ότι μπορούν να τις χρησιμοποιήσουν σαν απόψεις.

Λαμβάνεται μέριμνα για τα σωφρονιστικά καταστήματα. Θα γίνει και ένα σωφρονιστικό κατάστημα για την απεξάρτηση χρηστών. Το πρόγραμμα της απεξάρτησης θα μπει σε εφαρμογή σε τέσσερις, πέντε μήνες. Θα γίνει διαγωνισμός και σε τέσσερις, πέντε μήνες θα είναι έτοιμο το σωφρονιστικό κατάστημα. Φυλακές όπου είπαμε ότι θα γίνουν, θα γίνουν, γιατί είναι ένα πρόβλημα ώστε να χωρίσουν οι χρήστες από τους εμπόρους.Για την εμπορία δεν πρόκειται να κάνουμε κανένα βήμα πίσω, θα είμαστε αυστηρότεροι, εκεί είναι το κακό η εμπορία και η διακίνηση. Βάζουμε σε λειτουργία τον ΟΚΑΝΑ, τις θεραπευτικές κοινότητες οπωσδήποτε θα τις βοηθήσουμε. Με τα Υπουργεία Υγείας, Πρόνοιας και Παιδείας είμαστε σε επικοινωνία και σε συνεργασία με το Λαό και την Κοινωνία και όλων ημών, διότι είναι ένα πρόβλημα μέγα, θα αντιμετωπίσουμε αυτήν τη λαίλαπα της εξάπλωσης των ναρκωτικών η οποία έχει πάρει ανησυχητικές διαστάσεις.

Αυτά επί του παρόντος και θα συνεχίσω στη δευτερολογία μου.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω, ότι τη συνεδρίασή μας παρακολουθούν από τα δυτικά γενικά θεωρεία, αφού προηγουμένως ξεναγήθηκαν στην 'Εκθεση της Αίθουσας "Ελευθερίου Βενιζέλου" σαράντα οκτώ μαθητές και τέσσερις συνοδοί-καθηγητές από τη μέση τεχνική επαγγελματική νοσηλευτική σχολή Αθηνών "Αμαλία Φλέμιγκ".

(Χειροκροτήματα)

Επίσης, ο συνάδελφος κ. Καλαφάτης Αλέξανδρος ζητεί άδεια απουσίας από τις εργασίες της Βουλής για το διάστημα από 22.11.96 μέχρι 1.12.96, λόγω μετάβασής του στο εξωτερικό.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε. Η κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, ο κύριος Υπουργός Δικαιοσύνης έδωσε σήμερα ορισμένες διευκρινήσεις για το θέμα των χρηστών τις οποίες αποδέχομαι. Θέλω, όμως, να επιμείνω στο εξής:

Υπάρχει, κύριε Υπουργέ, στο βάθος της σκέψης σας μια αντιμετώπιση του χρήστη όχι ως ασθενούς, αλλά ως ανθρώπου υπολόγου ο οποίος πρέπει να περάσει από ορισμένο δικαστήριο. Αυτό φαίνεται από το γεγονός ότι λέτε ότι επισπεύδετε τις διαδικασίες των δικαστηρίων και συμφωνώ βέβαια κατ' αρχήν στην επίσπευση των διαδικασιών, ώστε κάποιοι χρήστες να μπορέσουν με ελαφρότερες ποινές να αποφυλακιστούν.

Θέλω να επισημάνω ότι η δική μου λογική είναι αντίθετη σ' αυτό το θέμα. Πιστεύωότι ο χρήστης δεν πρέπει να προσάγεται στο δικαστήριο. Αντίθετα πρέπει να αντιμετωπίζεται ως ασθενής και του δίνεται η δυνατότητα να υποβληθεί σε μια από τις εναλλακτικές προτάσεις θεραπείας που εμείς έχουμε, είτε μέσω των θεραπευτικών κοινοτήτων είτε μέσω του προγράμματος μεθαδόνης που κάνει ο ΟΚΑΝΑ είτε με άλλους τρόπους. 

Αυτό αναφέρεται επίσης, σ' αυτό που είπατε για σωφρονιστικό κατάστημα το οποίο θα είναι ειδικό και θα αφορά τους χρήστες. Δεν είναι υπόθεση σωφρονιστικών καταστημάτων, κατά τη γνώμη μου η χρήση ναρκωτικών, είναι θέμα ειδικών οργανισμών και ιδρυμάτων και εδώ υπάρχουν προσπάθειες που πρέπει να γίνουν. 

Συνολικά, κύριε Υπουργέ, εμείς διατηρούμε την άποψή μας ότι η αποποινικοποίηση της χρήσης θα βοηθήσει τα πράγματα, διότι ουσιαστικά θα αφαιρέσει από το εμπόριο των ναρκωτικών την τεράστια δύναμη που έχει και η οποία στηρίζεται στο μέγιστο και παράνομο κέρδος. Αν αυτό εκλείψει πολλά πράγματα θα αλλάξουν. 

'Οσον αφορά τα των θεραπευτικών κοινοτήτων, είπατε ότι θα τις ενισχύσετε. Το θέμα είναι πολύ μεγάλο και δεν μπορώ να αναφερθώ σ' αυτό. Θα σας πω μόνο ένα συγκεκριμένο περιστατικό. Σήμερα η Κοινότητα 18 άνω, που είναι ένα από τα βασικά ιδρύματα που αποθεραπεύει τους χρήστες, κλείνει. Και κλείνει λόγω έλλειψης πόρων. Κάνουν σήμερα συγκέντρωση έξω από το Υπουργείο Υγείας και Πρόνοιας. Αυτό βέβαια αφορά την Κυβέρνηση. Αλλά μια και αναφερθήκατε ότι είναι ανάγκη να αναλάβουμε όλοι τις ευθύνες μας, είμαι υποχρεωμένη να το θέσω. Διότι εδώ ακούμε όλοι συνεχώς για προγράμματα απεξάρτησης και μάλιστα σκληρά προγράμματα, τα οποία κοστίζουν και το αναγνωρίζουμε αυτό. Αν, λοιπόν, εσείς αυτά προτείνεται ως μέθοδο αντιμετώπισης του προβλήματος, νομίζω ότι η Κυβέρνηση έχει υποχρέωση να τα στηρίξει. Το θέμα, δηλαδή, δεν είναι να μιλούμε γενικώς, αλλά να δοθούν οι πόροι, έστω γι' αυτές τις κοινότητες της σκληρής θεραπείας, που εσείς κατά κάποιο τρόπο υποστηρίζετε.

Κύριε Πρόεδρε, το πρόβλημα είναι πολύ σοβαρό και ασφαλώς δεν υπάρχουν συνταγές. Δεν ισχυρίζομαι ότι τη συνταγή τη φέρνω εγώ. Αλλά η συνταγή που μέχρι τώρα έχει ακολουθηθεί της καταστολής, κατά τη γνώμη μου, έχει αποτύχει. Και επομένως μην είστε τόσο αυστηρός, κύριε Υπουργέ, σ' αυτό το θέμα της αποποινικοποίησης. Πρέπει κατά τη γνώμη μου να ανοίξει ένας διάλογος για να δούμε όλες τις παραμέτρους του προβλήματος. 

Με το να δημιουργούμε μια υστερία πραγματικά, με το να δυσφημίζουμε τη νεολαία μας, με το να φτάνουμε να οδηγούμε και μέσα από τα Μαζικά Μέσα Ενημέρωσης γονείς να καταδώσουν τα παιδιά τους στην Αστυνομία, δε λύνουμε το πρόβλημα. Οι χρήστες δεν πρέπει να αντιμετωπιστούν από εμάς τους υγιείς, ως ένα κομμάτι του περιθωρίου, αλλά ως ένα κοινωνικό πρόβλημα το οποίο υπάρχει και με το οποίο οφείλουμε να ζούμε με μεγαλύτερη ανοχή.

ΠΡΟΕΔΡΕΥΩΝ (Νικόλαος Κατσαρός):Ο κύριος Υπουργός έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):Κύριε Πρόεδρε, όπου η αποποινικοποίηση μπήκε σε εφαρμογή απέτυχε. Δεν μπορούμε στη μάστιγα των ναρκωτικών να είμαστε επιεικείς. Γιατί το είπα σωφρονιστικό κατάστημα; Γιατί θα είναι, κυρία Δαμανάκη, για καταδίκους είτε εμπόρους είτε χρήστες και θα είναι και δοκιμαστικό. Πάντως μέρος από τις προτάσεις σας, ας μου επιτραπεί να πούμε προοδευτικές, όσον αφορά την αντιμετώπιση του χρήστη, ναι θα το δούμε. Από εκεί και πέρα όμως μιλάμε τόσα χρόνια. Από το 1985 είμαι μέλος της επιτροπής Υπουργών, ως Υπουργός Εργασίας. Και εκείνο που κατορθώσαμε είναι να κάνουμε τον ΟΚΑΝΑ. Ο ΟΚΑΝΑ δεν μπόρεσε να αποδώσει εκείνα που έπρεπε να αποδώσει. Οι κοινότητες δεν μπορούν να αποδώσουν εκείνα που πρέπει να αποδώσουν παρόλο που γίνεται μια προσπάθεια.

Το πρόβλημα είναι μεγάλο. Αν δεν κτυπήσουμε την εμπορία και τη διακίνηση αυστηρά και σκληρά, το πρόβλημα θα το έχουμε.

Δεν μπορώ να δεχθώ το θέμα της αποποινικοποίησης. Δε θα πάει, δηλαδή, το χασίς στα περίπτερα, δε θα πάει στη γειτονιά, δε θα μπει ελεύθερα στα σχολεία.

ΜΑΡΙΑ ΔΑΜΑΝΑΚΗ: Κανείς δεν εισηγείται να πάει το χασίς στα περίπτερα ή στα σχολεία.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):Ναι, κυρία Δαμανάκη, έφθασαν οι έμποροι να έχουν πολιορκήσει τα γυμνάσια, τα λύκεια και τα δημοτικά σχολεία.

'Οσο και να διαμαρτύρεστε, όσο και να φωνάζετε η άποψη της υγιούς κοινωνίας είναι αυτή που διατυπώνουμε. Και χθες όπως θα είδατε, δύο μανάδες μόνο τα κλάματα δεν έβαλαν όταν λέγαμε για αποποινικοποίηση.

(Χειροκροτήματα από την Πτέρυγα της Νέας Δημοκρατίας)

Διότι κάθε οικογένεια έχει το δράμα της. Κάποιος δημοσιογράφος λέει "τίνος το έννομον αγαθόν προσβάλλομεν;" Μα, του ίδιου του ατόμου, της μάνας, του πατέρα, του αδελφού, της αδελφής, της γειτονιάς, των συγγενών.

Τα δράματα αυτά τα ζήτε και δεν είναι δεξιά αυτή η άποψη, επειδή χειροκροτούν από δεξιά. Είναι άποψη του Λαού. Βγείτε στις γειτονιές να τα πείτε αυτά. Δεν περνάνε. Και όταν εγώ χρειάστηκα την επικουρία του συναδέλφου κ. Κόρακα δεν το είπα εική και ως έτυχε. Τα πολεμούσαμε, κυρία Δαμανάκη, τα ναρκωτικά από την κατοχή ακόμη. Αργότερα έφεραν οι Εγγλέζοι εδώ τσουβάλια τα χασίσια το 1945 και δυστυχώς μας επηρέασαν. 'Αντε και ένα χειροκρότημα ακόμα που είπα για τους Εγγλέζους.

(Χειροκροτήματα)

(Θόρυβος στην Αίθουσα)

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω, ότι τη συνεδρίασή μας παρακολουθούν από τα δυτικά γενικά θεωρεία, αφού προηγουμένως ξεναγήθηκαν στην Αίθουσα της έκθεσης "Ελευθέριος Βενιζέλος" σαράντα πέντε αξιωματικοί και ένας συνοδός από τη Σχολή Πολέμου Αεροπορίας.

(Χειροκροτήματα από όλες τις Πτέρυγες)

Ολοκληρώθηκε η συζήτηση των επικαίρων ερωτήσεων.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Μόνη συζήτηση επί της αρχής των άρθρων και του συνόλου του σχεδίου νόμου: "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος, αρμοδιότητας Υπουργείου Οικονομικών".

Ο Γενικός Γραμματέας της Κοινοβουλευτικής Ομάδος της Νέας Δημοκρατίας κ. Παναγιωτόπουλος ορίζει ως Κοινοβουλευτικό Εκπρόσωπο τον Βουλευτή της Α' Αθηνών κ. Αλέξανδρο Παπαδόγγονα.

Ο Πρόεδρος του Συνασπισμού της Αριστεράς και της Προόδου κ. Νίκος Κωνσταντόπουλος ορίζει Ειδικό Αγορητή τη Βουλευτή κα Μαρία Δαμανάκη.

Ο Εισηγητής του ΠΑ.ΣΟ.Κ. κ. Μπεντενιώτης έχει το λόγο.

ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, κυρίες και κύριοι συνάδελφοι, η Κυβέρνηση του ΠΑ.ΣΟ.Κ. υλοποιώντας την εξαγγελία της κατά τη συζήτηση στη Βουλή του Προϋπολογισμού του 1995 για τη διαμόρφωση μιας νέας πολιτικής σε ό,τι αφορά τις αποδοχές των στελεχών των Ενόπλων Δυνάμεων κατέθεσε στη Βουλή το σχέδιο νόμου που συζητάμε σήμερα, για την αναμόρφωση του μισθολογίου των αξιωματικών των Ενόπλων Δυνάμεων και των αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος.

Για τη διαμόρφωση αυτού του ειδικού μισθολογίου των Ενόπλων Δυνάμεων εργάσθηκε μία επιτροπή του Υπουργείου Εθνικής 'Αμυνας αμέσως μετά την ψήφιση του Προϋπολογισμού του 1995. 'Εγιναν αλλεπάλληλες συσκέψεις και συζητήσεις μεταξύ της τότε πολιτικής ηγεσίας του Υπουργείου Εθνικής 'Αμυνας και του Υπουργείου Οικονομικών. Για την τελική διαμόρφωση της πρότασης συγκροτήθηκε διυπουργική επιτροπή, η οποία ολοκλήρωσε την εισήγησή της στα μέσα του 1995 για να αρχίσουν οι διαβουλεύσεις των δύο Υπουργείων.

Οι βασικές αρχές που θεσπίζει το σχέδιο νόμου που συζητάμε σήμερα είναι: Η λειτουργικότητα, η απλότητα και η σαφήνεια στη χρήση του. Η σύνδεση μισθού και βαθμού. Η καθιέρωση πάγιας σχέσης μεταξύ των αποδοχών κατά βαθμό. Η καθιέρωση αποδοχών κατά βαθμό σε αναλογία με τις ευθύνες και τις υποχρεώσεις που αναλογούν σ'αυτόν, ώστε να έχουμε απόλυτη Δικαιοσύνη. Το άνοιγμα της ψαλίδας των παροχών για τους ανωτάτους. Η παροχή αντικινήτρων για την έξοδο. Ο περιορισμός των επιδομάτων στα απολύτως αναγκαία. Η διατήρηση των επιδομάτων κινδύνου και αναπηρίας. Η βελτίωση της θέσης των συνταξιούχων και η διατήρηση της δημοσιονομικής ισορροπίας της Πολιτείας.

'Ετσι με την καθιέρωση της σταθερής σχέσης βασικών μισθών για όλους τους βαθμούς της κλίμακας της στρατιωτικής ιεραρχίας με βάση το βασικό μισθό του ανθυπολοχαγού, έχουμε εύκολη τη μελλοντική αναπροσαρμογή με την αντικατάσταση ενός μόνο ποσού του βασικού μισθού του ανθυπολοχαγού.

Με αυτήν την προοπτική το σχέδιο νόμου ανταποκρίνεται στις σημερινές απαιτήσεις για άνοιγμα των μισθολογικών διαφορών κατά βαθμό, ώστε να αποφεύγεται η μισθολογική ισοπέδωση.

Προνοεί για το άνοιγμα των αποδοχών των στρατιωτικών, προβλέποντας μεγαλύτερες ποσοστιαίες αυξήσεις στους ανωτάτους αξιωματικούς σε σχέση με τους κατωτέρους, ακριβώς ώστε να ενισχύεται το κύρος της αποστολής και της ευθύνης κάθε βαθμού. 

Διατηρεί τα επιδόματα χρόνου υπηρεσίας και οικογενειακών βαρών στο ίδιο ύψος που χορηγούνται σε όλους τους υπαλλήλους και λειτουργούς του Δημοσίου και η καταβολή αυτή γίνεται με τις ίδιες προϋποθέσεις.

Διατηρεί και αναμορφώνει το επίδομα εξομάλυνσης μισθολογικών διαφορών, με σκοπό να ανταποκρίνεται στον πραγματικό ρυθμιστικό του ρόλο.

Θεσπίζει νέο επίδομα ειδικής απασχόλησης από 65.000 δρχ. μέχρι 95.000 δρχ. για τους στρατιωτικούς των Ενόπλων Δυνάμεων και από 45.000 δρχ. μέχρι 65.000 δρχ. για το αστυνομικό, πυροσβεστικό και λιμενικό στελεχειακό δυναμικό.

Παρέχει για πρώτη φορά επίδομα υψηλής επιτελικής ευθύνης στους ανώτατους αξιωματικούς, προς ενίσχυση του κύρους του βαθμού, αλλά και για την αντιστάθμιση της αυξημένης ευθύνης των καθηκόντων, που τους ανατίθενται.

Χορηγεί για πρώτη φορά έξοδα παράστασης στους αρχηγούς επιτελείων της Ελληνικής Αστυνομίας και των Σωμάτων Ασφαλείας για την αντιμετώπιση των δαπανών, στις οποίες υποβάλλονται κατά την άσκηση των καθηκόντων τους.

Ορίζεται ότι το προτεινόμενο σχέδιο νόμου θα ολοκληρωθεί σε τρεις φάσεις. Με την έναρξη της εφαρμογής του αναπροσαρμόζονται αυτόματα οι συντάξεις των στρατιωτικών, εν γένει συνταξιούχων, χωρίς να απαιτείται -κι αυτό είναι το σημαντικό- ψήφιση ειδικού συνταξιοδοτικού νομοσχεδίου.

Οι ρυθμίσεις αυτές, κύριοι συνάδελφοι, περιλαμβάνουν εκατόν ογδόντα πέντε χιλιάδες περίπου δικαιούχους σε ενέργεια και σε σύνταξη. Η παρεχόμενη μέση ποσοστιαία αύξηση ανέρχεται σε πλέον του 15% για τις αποδοχές και σε πλέον του 14% για τις συντάξεις.

Οι αυξήσεις αυτές είναι πέρα από τη βελτίωση των αποδοχών των συντάξεων, που μεσολάβησε με τη χορήγηση του επιδόματος ετοιμότητος κατά τα έτη 1995 και 1996.

Βέβαια με τις παρεχόμενες αυξήσεις μισθών, αλλά και συντάξεων από το σχέδιο νόμου που προτείνει η Κυβέρνηση, μπορεί μεν να μην εξαντλούνται στο σύνολό τους οι απαιτήσεις των στρατιωτικών γενικά, πλην όμως η Κυβέρνηση παρέχει προς τη Βουλή τη διαβεβαίωση ότι υπό τις παρούσες οικονομικές συνθήκες εξαντλεί όλα τα δυνατά περιθώρια του προϋπολογισμού για τη βελτίωση και των αποδοχών και των συντάξεων.

'Οπως προέκυψε, κυρίες και κύριοι συνάδελφοι, από τη συζήτηση στη Διαρκή Επιτροπή Οικονομικών Υποθέσεων, όλες οι Πτέρυγες συμφώνησαν στην αναγκαιότητα της θέσπισης ενός ειδικού μισθολογίου των Ενόπλων Δυνάμεων. Υπήρξε ομοφωνία για τη νομοθέτηση ενός μισθολογίου, το οποίο αντιμετωπίζει με σεβασμό, με κοινωνική ευαισθησία, με αγάπη τα στελέχη των Ενόπλων Δυνάμεων, αλλά και εκείνα των Σωμάτων Ασφαλείας. 

'Ολοι δεχθήκαμε κατά τη συζήτηση στη Διαρκή Επιτροπή Οικονομικών Υποθέσεων ότι οι στρατιωτικοί έχουν ειδικό καθεστώς εργασίας. Ισχύει γι' αυτούς ο Στρατιωτικός Ποινικός Κώδικας, οι στρατιωτικοί κανονισμοί και λοιποί κανόνες, χαρακτηριστικό των οποίων είναι η περιοριστικότητα σε σχέση με τους άλλους ισχύοντες κανόνες δικαίου, που αφορούν τους άλλους εργαζόμενους.

Κάθε στρατιωτικός κατά τη διάρκεια της τριανταπεντάχρονης υπηρεσίας του μετατίθεται περίπου δεκαπέντε έως είκοσι φορές, υποχρέωση που προκύπτει από τη φύση της αποστολής, με όλες τις γνωστές εκείνες συνέπειες που συνεπάγεται κάθε μία από αυτές τις μεταθέσεις.

Λόγω της φύσης της αποστολής και των συνεχών αυξανομένων υποχρεώσεων, η ημερήσια απασχόληση πολλές φορές υπερβαίνει το δωδεκάωρο -κι εδώ είναι η ειδοποιός διαφορά- σε σχέση με τους άλλους απασχολούμενους, χωρίς να υπάρχει κυρίως πρόσθετη αποζημίωση. Εξάλλου κάθε μήνα πραγματοποιεί πέντε ως έξι εικοσιτετράωρες υπηρεσίες στη μονάδα, πέραν των επιφυλακών, ασκήσεων και όλων των άλλων απασχολήσεων ετοιμότητας.

Υπάρχει αντικειμενική αδυναμία έμμισθης απασχόλησης της συζύγου ακριβώς λόγω αυτών των συνεχών μετακινήσεων. Δεν έχει τη δυνατότητα από το νόμο, αλλά και από τις συνθήκες εργασίας για δεύτερη απασχόληση για να συμπληρώσει το οικογενειακό του εισόδημα.

Η καθημερινή εργασία του παρέχει υψηλά ποσοστά κινδύνου, αφού η εκπαίδευση, οι ασκήσεις και οι λοιπές γενικά στρατιωτικές δραστηριότητες, απαιτούν την πλήρη γνώση λειτουργίας χειρισμού συντήρησης και χρήσης στρατιωτικού υλικού. Είναι δε σχεδόν στη διάθεση της μονάδας του ολόκληρο το εικοσιτετράωρο, ολόκληρη την εβδομάδα, χωρίς υπερωρίες, χωρίς απουσίες, χωρίς αντίρρηση, για οποιοδήποτε καλώς εννοούμενο κώλυμα.

Για όλες αυτές τις παραμέτρους συμφωνήσαμε άλλωστε όλοι στη Διαρκή Επιτροπή. Γι'αυτό είναι σκόπιμο εδώ να υπογραμμιστεί η εποικοδομητική συζήτηση που έγινε και η σημαντικότητα των προτάσεων που ακούστηκαν. Και έχει εδώ ιδιαίτερη σημασία η ευαισθησία με την οποία η Κυβέρνηση αποδέχθηκε πολλές αναδιατυπώσεις, μέσα στα πλαίσια της φιλοσοφίας του νομοσχεδίου, αλλά και της εισοδηματικής πολιτικής που ακολουθεί.

Μετά την ψήφιση του νομοσχεδίου, ίσως είναι μια από τις περιπτώσεις εκείνες που θα μπορούσε ο αναλυτής του κοινοβουλευτικού λειτουργήματος να δεχθεί ότι νομοθετεί η Βουλή. Και έτσι έχουμε εδώ αυτήν την πραγματική διάκριση των εξουσιών που επιζητούμε.

Πρέπει, αγαπητοί κύριοι συνάδελφοι, να σταθούμε ιδιαίτερα στις τροποποιήσεις του σχεδίου νόμου που έγιναν από την Κυβέρνηση, από το Υπουργείο Οικονομικών, στη Διαρκή Επιτροπή Οικονομικών Υποθέσεων. Γιατί αυτές οι τροποποιήσεις βελτιώνουν τις αποδοχές ουσιαστικά.Ειδικότερα αν σταθούμε στην τροποποίηση του άρθρου 1 και στην αντικατάσταση της παρ. 2, θα δούμε ότι έχουμε μια αύξηση του βασικού μισθού του Ανθυπολοχαγού που διαμορφώνει πλέον τα δεδομένα σε 168.000 δρχ. από 1.1.97, σε 175.000 δρχ. από 1.1.98 και σε 182.000 δρχ. από 1.7.98, με συνολική επιβάρυνση 107 δισ. που αναλύονται 70 δισ. για μισθούς 37 δισ. για συντάξεις. Και για το 1997 σε 44,5 δισ., 27 δισ. για μισθούς, 17 δισ. για συντάξεις και το 1998 σε 95 δισ., 63 δισ. για μισθούς και 32 δισ. για συντάξεις.

Επειδή όμως, κυρίες και κύριοι συνάδελφοι, στη Διαρκή Επιτροπή ακούστηκαν πολλές υπερβολές σε σχέση με την ποιότητα ζωής των στελεχών των Ενόπλων Δυνάμεων -και για να είμαι σαφής κυρίαρχα από την πλευρά της Νέας Δημοκρατίας- πρέπει να επισημανθεί ότι το ΠΑ.ΣΟ.Κ. το '82 χορήγησε αύξηση 36,8% συνολικού κόστους για τον προϋπολογισμό τότε, 4 δισ. δραχμών. Ακόμη, το 1987 το νέο μισθολόγιο και η ενσωμάτωση της ΑΤΑ στο βασικό μισθό αναδρομικά από 1.5.84 ήταν αύξηση 8,9% και συνολικής επιβάρυνσης τότε για τον προϋπολογισμό, 3 δισεκατομμύρια. Ενώ το επίδομα ετοιμότητας που χορηγήθηκε για τα έτη '95-'96 ακριβώς αυτής της μισθολογικής αύξησης του ειδικού μισθολογίου του οποίου η μελέτη άρχισε ουσιαστικά τότε, αφορούσε αύξηση 19,1%, δραχμική δε 60.000 δρχ. το μήνα και συνολική επιβάρυνση 18 δισ. δραχμές για κάθε χρόνο '95-'96 για τον προϋπολογισμό.

'Ετσι πρέπει να υπογραμμιστεί ότι τα στελέχη των Ενόπλων Δυνάμεων και των Σωμάτων Ασφαλείας επί των ημερών του ΠΑ.ΣΟ.Κ. και στην πρώτη περίοδο και σήμερα, βλέπουν στην πράξη και στοργή και οικονομική στήριξη.

Το ΠΑ.ΣΟ.Κ., η Κυβέρνηση του ΠΑ.ΣΟ.Κ., με απόλυτη συνέπεια στη δεύτερη περίοδο '93-'96 αντιμετωπίζει άμεσα το ζήτημα. Προωθεί τη μελέτη του ειδικού μισθολογίου και την προωθεί -πρέπει να το υπογραμμίσουμε- με έμφαση και με επιμονή και με σταθερότητα.

Συστήθηκε η Επιτροπή που μελέτησε και διαμόρφωσε την πρόταση. Αποφασίστηκε σε συνεργασία με τα Υπουργεία Οικονομικών και Εθνικής 'Αμυνας η συγκρότηση της μεικτής ομάδας των δύο Υπουργείων, η οποία υπέβαλε μια αναλυτική εισήγηση και ένα πολύ τεκμηριωμένο πόρισμα. Με βάση αυτό το πόρισμα διατυπώθηκε το σχέδιο νόμου που συζητούμε σήμερα, ώστε εκείνο το οποίο μπορούμε εδώ να υπογραμμίσουμε επαναλαμβάνοντας κάτι που είπα πριν, είναι ότι η χορήγηση του επιδόματος ετοιμότητος για τα έτη '95-'96 ήταν η συνέχεια της πρόθεσης της Κυβέρνησης να έχει σήμερα το ειδικό μισθολόγιο και η περίοδος '95-'96 να είναι ουσιαστικά η αρχή του.

(Στο σημείο αυτό, την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).

Δεν θα ήθελα, κυρίες και κύριοι συνάδελφοι, να προχωρήσω ακόμη βαθύτερα στην καταγραφή και των άλλων αποφάσεων των κυβερνήσεων του ΠΑ.ΣΟ.Κ. σε σχέση με τις παροχές που αφορούν τον κοινωνικό μισθό των στελεχών των Ενόπλων Δυνάμεων.'Ισως αυτό δεν είναι σκόπιμο να γίνει σήμερα εδώ γιατί νομίζω ότι δε χρειάζονται σήμερα συγκρίσεις.'Ομως, στη δευτερολογία μου εάν χρειαστεί, αν κριθεί απαραίτητο, αν ακουστούν συγχύσεις που δημιουργούν ζήτημα, ίσως χρειασθεί να αναφερθούμε και σ'αυτά τα δεδομένα.

'Ομως εκείνο που καταληκτικά επιγραμματικά θέλω να υπογραμμίσω σε σχέση με το νέο ειδικό μισθολόγιο, είναι ότι έχουμε αυξήσεις περίπου 45.000 έως 180.000 δραχμές στην κλίμακα της ιεραρχίας των Ενόπλων Δυνάμεων και για να είμαι συνεπής με το υψηλό αίσθημα ευθύνης που πρέπει να μας διακρίνει όλους, είναι σκόπιμο, είναι δίκαιο, είναι ηθικό, να υπενθυμίσουμε ότι συμφωνούμε όλοι αυτήν τη στιγμή σ'αυτό το δεδομένο, ότι οι αυξήσεις που δίνονται δεν είναι επαρκείς. Αλλά πρέπει να τονίσω ότι είναι εκείνες που επιτρέπει σήμερα η δημοσιονομική πολιτική της Χώρας. Αυτό άλλωστε έχει δηλωθεί κατ'επανάληψη με όλες τις ευκαιρίες κατά την περίοδο '95-'96 μέσα στο Κοινοβούλιο.

Πρέπει, λοιπόν, να δεχθούμε, κυρίες και κύριοι συνάδελφοι, ότι το νομοσχέδιο είναι όντως ένας εκσυγχρονισμός του μισθολογίου με ουσιαστικές αυξήσεις, με άλλη φιλοσοφία, με άλλη δομή, με άλλη αντίληψη της Κυβέρνησης του ΠΑ.ΣΟ.Κ. απέναντι στο επίπεδο ζωής, την κοινωνική θέση και το κύρος των στελεχών των Ενόπλων Δυνάμεων και των Σωμάτων Ασφαλείας. Είναι το πρώτο βήμα και αυτό θέλουμε να το τονίσουμε με έμφαση. Είναι το πρώτο βήμα για να περάσουμε σε μία μεταρρύθμιση του βασικού μισθού, όταν το επιτρέψουν οι συνθήκες στη βάση της ίδιας δομής και της ίδιας φιλοσοφίας του νομοσχεδίου.

Γι'αυτό, κυρίες και κύριοι συνάδελφοι, νομίζουμε ότι μ'αυτήν την τεκμηριωμένη αιτιολόγηση πρέπει να ψηφίσουμε το νομοσχέδιο που αναφέρεται στο νέο μισθολογικό καθεστώς των στελεχών των Ενόπλων Δυνάμεων και των Σωμάτων Ασφαλείας, ομόφωνα.

Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο Εισηγητής της Νέας Δημοκρατίας κ. Σπήλιος Σπηλιωτόπουλος Βουλευτής Αχαϊας έχει το λόγο.

(Στο σημείο αυτό, ο Βουλευτής κ. Σ. Σπηλιωτόπουλος προσερχόμενος να μιλήσει στο Βήμα, ανέρχεται προς την 'Εδρα).

Ιπτάμενος δεν είσαστε; 

ΣΠΗΛΙΟΣ ΣΠΗΛΙΩΤΟΠΟΥΛΟΣ: Ναι, πήγα πολύ ψηλά, κύριε Πρόεδρε. Με συγχωρείτε.

ΠΡΟΕΔΡΕΥΩΝ (Παναγιώτης Ν. Κρητικός): Λόγω κεκτημένης ταχύτητας και εμπειρίας. Αξιωματικός της Αεροπορίας ήταν ο κύριος συνάδελφος.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):'Εχει μάθει να ανεβαίνει πολύ ψηλά.

ΣΠΗΛΙΟΣ ΣΠΗΛΙΩΤΟΠΟΥΛΟΣ: Το κατατεθέν από την Κυβέρνηση σχέδιο νόμου "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας του Πυροσβεστικού και Λιμενικού Σώματος" κρίνεται πρόχειρο, μη ενιαίο σε πολλά σημεία για τα Σώματα Ασφαλείας, χωρίς να διέπεται από συγκεκριμένες αρχές και κυρίως δεν ανταποκρίνεται στις ανάγκες διαβίωσης των στελεχών Ενόπλων Δυνάμεων και Σωμάτων Ασφαλείας. Το σχέδιο νόμου έχει χαρακτηρισθεί και πράγματι είναι απαράδεκτο απ'όλες τις Ενώσεις Αποστράτων των Ενόπλων Δυνάμεων και τις συνδικαλιστικές οργανώσεις των Σωμάτων Ασφαλείας. Καμία από τις κατά καιρούς εξαγγελθείσες υποσχέσεις της Κυβέρνησης δια στόματος Πρωθυπουργού και Υπουργού Εθνικής Αμύνης δεν ικανοποιείται.

Συγκεκριμένα, σε ό,τι αφορά στους συνταξιούχους παρατηρούμε τα εξής: Η αυτόματη σύνδεση του μισθολογίου με τις συντάξεις, ώστε να αποφεύγονται επιπλέον συνταξιοδοτικά νομοσχέδια, παρ'όλο ότι μνημονεύεται στην Εισηγητική 'Εκθεση ότι θα ισχύσει με το νέο μισθολόγιο, εν τούτοις, σε καμία διάταξη του σχεδίου νόμου δεν είναι καταγεγραμμένη.

Η ασυνέπεια αυτή, εισηγητικής εκθέσεως και σχεδίου νόμου, είναι αχαρακτήριστη και πιστεύουμε οπωσδήποτε όχι τυχαία.

Καμία εγγύηση επίσης δεν παρέχεται από το σχέδιο νόμου ότι η αναπροσαρμογή των συντάξεων με τα δεδομένα του νέου μισθολογίου θα ισχύσει και για τους συνταξιοδοτηθέντες προ της 1-1-1997, ημερομηνία έναρξης ισχύος του μισθολογίου. Η καθιέρωση δύο κατηγοριών συνταξιούχων θα ήταν ό,τι χειρότερο μπορούσε να γίνει για τις 'Ενοπλες Δυνάμεις.

Η αποκατάσταση των συντάξεων στο προβλεπόμενο ποσοστό του 80% των συνταξιοδοτικών αποδοχών όχι μόνο δεν πραγματοποιείται, αλλά αντίθετα επιδεινώνεται και φθάνει σε απαράδεκτα ποσοστά. Σήμερα, η αναλογία αυτή βρίσκεται στο 62% κατά μέσο όρο. Με το νέο μισθολόγιο, μειώνεται στο 55% έως και 45%. Βεβαίως, ο Υφυπουργός Οικονομικών στην Επιτροπή, αναγνώρισε το πρόβλημα αυτό και από τις δικές του μετρήσεις κατέληξε στο συμπέρασμα ότι με την ωρίμανση του μισθολογίου την 1/7/98, το ποσοστό αυτό θα επιτευχθεί. Πλην όμως, μέχρι τότε, το ποσοστό θα παραμένει μικρό και η πρόταση η συγκεκριμένη η δική μας, είναι να παραμείνει μέχρι τότε το ειδικό επίδομα που παίρνουν οι απόστρατοι,οι συνταξιούχοι, ούτως ώστε να μην υπάρξει χειροτέρευση της θέσεώς τους.

Σε ό,τι αφορά τώρα στους εν ενεργεία: Η κατάστασή τους ελάχιστα διαφοροποιείται απ'αυτή των συνταξιούχων. Συγκεκριμένα, παρατηρούμε το εξής: Η καθιέρωση συντελεστών για τον προσδιορισμό του βασικού μισθού όλων των βαθμών, με βάση αυτό του ανθυπολοχαγού, αποτελεί πιστεύουμε εφεύρημα εντυπωσιασμού, ότι ακολουθήθηκε δήθεν κάποια διαδικασία και αγνοεί την ουσιαστική προσέγγιση του προβλήματος. Ο συντελεστής μεταξύ των διαδοχικών βαθμών είναι κάθε φορά διαφορετικός, χωρίς να υπακούει σε κάποιο μαθηματικό μοντέλο, κάποια αριθμητική πρόοδο ή κάποια άλλη σχέση.

Ακόμη, ο προσδιορισμός του βασικού μισθού του ανθυπολοχαγού αρχικά στις 178.000, δραχμές στη συνέχεια στις 182.000 δραχμές, είναι αυθαίρετη και πουθενά δε δίνεται έστω και η παραμικρή διευκρίνηση ή αιτιολογία, ότι αντιστοιχεί σε κάποιο κόστος ζωής και σε κάποιες δαπάνες διαβίωσης.

Η κατάργηση της επιδοματικής πολιτικής, όχι μόνο δεν υλοποιείται, αντίθετα διευρύνεται. Τα χορηγούμενα σήμερα επιδόματα -δεκαπέντε τον αριθμό συνολικά- καταργούνται και τη θέση τους καταλαμβάνουν τέσσερις και επιπλέον τέσσερις για τους ανωτάτους. Το παράδοξο όμως στην προκειμένη περίπτωση, είναι ότι τα επιδόματα αυτά παρέχουν αποδοχές ασυγκρίτως μεγαλύτερες απ'αυτές των δεκαπέντε. Η αύξηση των επιδομάτων για τον Αρχηγό του Γ.Ε.ΕΘ.Α., είναι της τάξεως του 63% σε σχέση με τα προηγούμενα επιδόματα. Ανάλογη είναι και η αύξηση για όλους τους ανωτάτους αξιωματικούς και στα σημερινά επίπεδα περίπου με κάποια αύξηση ελάχιστη για τους λοιπούς αξιωματικούς, τα άλλα στελέχη των Ενόπλων Δυνάμεων και Σωμάτων Ασφαλείας.

'Ετσι, λοιπόν, παρέχεται μεν μια ουσιαστική αύξηση στις αποδοχές των ανώτατων αξιωματικών -έτσι φαίνεται- τριακόσιους περίπου τον αριθμό με την επιδοματική πολιτική που ακολουθείται, πλην όμως η προσγείωσή τους την επομένη μέρα, θα είναι ανώμαλη, διότι εκεί που η διαφορά σήμερα είναι στο 62% της συντάξεως από τις εν ενεργεία αποδοχές, πέφτει κατακόρυφα στο 45,28% με αποτέλεσμα, οι ανώτατοι αξιωματικοί οι οποίοι αποστρατεύονται, ξαφνικά από μια άνεση αποδοχών η οποία τους παρέχεται με όλα αυτά τα επιδόματα, αντιμετωπίζουν τη σκληρή πραγματικότητα της ζωής, αδυναμίας επιβίωσης αυτών και των οικογενειών τους.

Το σχέδιο νόμου, έρχεται απλώς, πιστεύουμε, να καλύψει την ανάγκη ανταπόκρισης της Κυβέρνησης προς τις εξαγγελίες και ουσιαστικά αδιαφορεί τελείως για τις πραγματικές οικονομικές ανάγκες των στελεχών Ενόπλων Δυνάμεων και των Σωμάτων Ασφαλείας.

Θα πρέπει να τονιστεί εδώ ότι οι όποιες αυξήσεις, δε γίνονται στις σημερινές αποδοχές των στρατιωτικών, όπως είναι αυτές αλλά έχουν ως σημείο αναφοράς τις αποδοχές του ν.1643/86 δηλαδή τις αποδοχές που ορίστηκαν με βάση το κόστος ζωής, δέκα ετών νωρίτερα. Εάν δε λάβουμε υπόψη μας, ότι τη δεκαετία που πέρασε έχει μειωθεί κατά 30% περίπου θα είναι αφελές τουλάχιστον, να υποστηρίξουμε ότι με το νέο μισθολόγιο παρέχονται οποιεσδήποτε αυξήσεις.

Και βεβαίως στην Επιτροπή, επικρίναμε έντονα την ύπαρξη ενός άρθρου που για πρώτη φορά μπαίνει σε μισθολογικό νομοσχέδιο, του άρθρου 7, βάσει του οποίου για να αναπροσαρμόζονται οι επιμέρους αποδοχές ή τα επιδόματα που εκ των πραγμάτων κρίνονται εκάστοτε απαραίτητα, αυτό δεν μπορεί να γίνει με την υπογραφή υπουργικής απόφασης συναρμοδίων Υπουργών, αλλά πρέπει να τροποποιηθεί ο παρών νόμος.

Κατά την άποψή μας η ύπαρξη αυτού του άρθρου στο νομοσχέδιο δείχνει κάποια μεροληψία της Κυβέρνησης εις βάρος του προσωπικού των Ενόπλων Δυνάμεων και των Σωμάτων Ασφαλείας και βεβαίως έρχεται και η έκθεση της Επιστημονικής Επιτροπής της Βουλής να επισημάνει το γεγονός αυτό ότι το άρθρο 7 είναι χωρίς ρυθμιστικό περιεχόμενο και οπωσδήποτε είναι νομικά αδύνατο να αποπειράται να περιορίσει το μελλοντικό νομοθέτη ως προς την αύξηση αυτών των αποδοχών.

Η Κυβέρνηση προσπαθεί, με κάθε τρόπο, να κρατήσει τόσο χαμηλά το μισθολόγιο των Σωμάτων Ασφαλείας και των Ενόπλων Δυνάμεων, ούτως ώστε πιστεύουμε να μη δημιουργηθούν κάποιες αντιδράσεις, όταν θα έλθει η ώρα των μισθολογίων των δημοσίων υπαλλήλων και των δικαστικών. Πιστεύουμε, όμως, ότι υπό την πίεση τη συνδικαλιστική και τη συντεχνιακή, των δημοσίων υπαλλήλων και των δικαστικών πάλι το νέο μισθολόγιο των αξιωματικών θα βρίσκεται σε πολύ κατώτερη μοίρα από τα υπόλοιπα μισθολόγια και το μόνο που θα λέμε στο προσωπικό αυτό είναι: "Τι διαμαρτύρεσθε; Φέραμε ειδικό μισθολόγιο για σας". Αλλά, αυτό το ειδικό μισθολόγιο θα είναι πάλι πολύ κατώτερο από τα μισθολόγια των υπολοίπων επαγγελματικών τάξεων.

Εδώ, κυρίες και κύριοι συνάδελφοι, φαίνεται ότι η Κυβέρνηση είναι εκτός πραγματικότητας, όταν μιλά για μία δημοσιονομική ισορροπία και για κάποιες κοινωνικές ευαισθησίες. Φαίνεται ότι αγνοεί τι γίνεται στις ΔΕΚΟ. Αγνοεί πλήρως την ασυδοσία, η οποία επικρατεί σήμερα στις ΔΕΚΟ. Και στην επιτροπή, όπως κι εδώ, θα καταθέσω για άλλη μια φορά μία βεβαίωση, μισθολογική, εργαζομένου σε μία δημόσια επιχείρηση, ο οποίος με είκοσι έξι χρόνια υπηρεσίας λαμβάνει το ακαθάριστο ποσό του 1.059.450 δρχ. Είναι μία χαρακτηριστική ανισότητα, που δείχνει ότι η Κυβέρνηση δεν έχει αντιληφθεί πως δεν υπάρχει πλέον ισορροπία και ότι δεν μπορεί με την πολιτική της να δημιουργεί επαγγελματικές τάξεις προνομιούχες και μη.

Επιπλέον, σε μία απάντηση που πήραμε σε ερώτηση συναδέλφου Βουλευτού, του κ. Κεφαλογιάννη, από την Υπουργό Ανάπτυξης, βλέπουμε με μεγάλη απορία και με κατάπληξη ότι ο διευθύνων σύμβουλος της Αγροτικής Ασφαλιστικής, το 1995, έλαβε ως έξοδα παραστάσεως συνολικά 20.000.000 δρχ. 

Είναι απαράδεκτες αυτές οι καταστάσεις και οπωσδήποτε δημιουργούν κοινωνικές ανισότητες και οπωσδήποτε δικαιολογούν βεβαίως την αντίδραση, η οποία υπάρχει εναντίον αυτού του μισθολογίου από το εν ενεργεία και εν αποστρατεία προσωπικό Ενόπλων Δυνάμεων και Σωμάτων Ασφαλείας.

Πού βρίσκεται το όλο μυστικό της υποθέσεως; Γιατί η Κυβέρνηση διατύπωσε ένα τέτοιο νομοσχέδιο; Το νομοσχέδιο αυτό συζητήθηκε, βεβαίως, όπως είπε και ο Εισηγητής της Πλειοψηφίας, από τις ενώσεις αποστράτων, συζητήθηκε από επιτροπή του Υπουργείου Εθνικής 'Αμυνας, αλλά η τελική επιτροπή, η οποία αποφάσισε το μισθολόγιο αυτό, ήταν η επιτροπή του Υπουργείου Οικονομικών. Βεβαίως, υπήρχαν δύο, τρία μέλη του Υπουργείου Εθνικής 'Αμυνας, αλλά το Υπουργείο Οικονομικών εδώ, από δεσπόζουσα θέση, επέβαλε την άποψή του και αντί να κάνει πολιτική για τις 'Ενοπλες Δυνάμεις, έκανε αριθμητική, με αποτέλεσμα να διατυπωθεί ένα μισθολόγιο, το οποίο δεν ανταποκρίνεται στις απαιτήσεις της εποχής. Βεβαίως, το ότι αγνόησε την επιχειρησιακή παράμετρο είναι προφανές, διότι ουδείς ασχολήθηκε με αυτά που επεσήμανε και ο εισηγητής της Πλειοψηφίας, σχετικά με το πώς διαβιούν οι στρατιωτικοί, τι ανάγκες έχουν, τα οικογενειακά επιδόματα πώς πρέπει να διαμορφωθούν, δεδομένου ότι ανοίγουν δύο και τρία σπίτια, παιδιά σπουδάζουν από δω και από κει και όλες αυτές τις ειδικές συνθήκες, τις οποίες φαίνεται ότι το Υπουργείο Οικονομικών δε γνώριζε, ή τουλάχιστον δε φρόντισε να μάθει.

'Ετσι, καταλήγουμε σε ένα μισθολόγιο, το οποίο είναι μακράν των απαιτήσεων και των αναγκών. 

'Ομως το γεωστρατηγικό και πολιτικοστρατιωτικό περιβάλλον της ευρύτερης περιοχής στην οποία ζούμε σήμερα, κυρίες και κύριοι συνάδελφοι, σε συνδυασμό με τις εσωτερικές μας αδυναμίες, κυρίως τις οικονομικές, επιβάλλει έναν "έξυπνο" σχεδιασμό της αμυντικής και εξωτερικής μας πολιτικής με ιδιαίτερη έμφαση στην ενδυνάμωση των παραγόντων εθνικής ισχύος. 

Και ποιοί είναι οι παράγοντες εθνικής ισχύος: Είναι, οι ισχυρές και εκσυγχρονισμένες 'Ενοπλες Δυνάμεις, μία αποτελεσματική και μακροπρόθεσμη εξωτερική πολιτική, μία εθνική οικονομία - που προσπαθούμε να την κάνουμε ισχυρή - και ένα ενιαίο εσωτερικό μέτωπο όλων των δυνάμεων για την επιβολή προς κάθε κατεύθυνση του σεβασμού των κυριαρχικών μας δικαιωμάτων. Βάσει αυτών, λοιπόν, η Κυβέρνηση ακολουθεί ζημιογόνο πολιτική σε βάρος του Ελληνικού Λαού, όταν σπαταλά πολύτιμους πόρους για την εξυπηρέτηση ιδιοτελών της επιδιώξεων. Είναι απαράδεκτο υπό την επίκληση των δημοσιονομικών δυσχερειών που υπάρχουν -και τις αναγνωρίζουμε- να υποβαθμίζει την ανάγκη ενός γενναίου ειδικού μισθολογίου, ενώ την ίδια ώρα να ρυθμίζει οφειλές κάποιων επιτήδειων προνομιούχων που έχουν στόχο τους το κέρδος, νόμιμο ή παράνομο, και όχι την προσφορά και την αυτοθυσία, ή την ίδια ώρα να διαγράφει οφειλές των ΔΕΚΟ στο ΙΚΑ. Είναι εγκληματικό να ανέχεται έλλειμμα στις ΔΕΚΟ 2,1 τρισ., έλλειμμα που οφείλεται σε δικές της κομματικές μεθοδεύσεις σε βάρος όλου του Ελληνικού Λαού και να αρνείται την οφειλόμενη αξιοπρεπή αμοιβή στο προσωπικό των Ενόπλων Δυνάμεων και των Σωμάτων Ασφαλείας, που προσφέρει ακόμα και την ίδια του τη ζωή στην υπηρεσία του 'Εθνους. Τουλάχιστον, ας δειχθεί ένας σεβασμός προς τους νεκρούς και τις ορφανικές οικογένειες, οι οποίες υποφέρουν.

'Οσον αφορά στους εξοπλισμούς ακούσαμε τελευταία για 4 τρισεκατομμύρια. Βεβαίως το ποσό είναι υπερβολικό και στοχεύει προς άλλες κατευθύνσεις. Η ουσία είναι ότι τουλάχιστον 2 τρισ. θα καταβληθούν στην επόμενη 3ετία, 5ετία για τους εξοπλισμούς.

Και το ερώτημα είναι: Τώρα ξαφνικά η Κυβέρνηση ανακάλυψε την ανάγκη των εξοπλισμών; Τι έκανε τόσο καιρό; Γιατί πριν από το γεγονός των Ιμίων, -το ταπεινωτικό για την Ελλάδα γεγονός των Ιμίων- μιλούσαν βασικά στελέχη της Κυβέρνησης και ο σημερινός Πρωθυπουργός -τότε Υπουργός- περί της ανάγκης μειώσεως των εξοπλισμών. Δεν μπορούσαν να δουν τι θα γίνει στο μέλλον; Και γιατί αμέσως μετά την ανάληψη της εξουσίας από το ΠΑ.ΣΟ.Κ. τον Οκτώβρη του 1993 μέχρι τις αρχές του χρόνου αυτού δεν έγινε καμία μα καμία προμήθεια, όσον αφορά εξοπλιστικό υλικό; Θα υπενθυμίσω την κοσμογονία στους εξοπλισμούς που έγινε την περίοδο 1990-1993 από τη Νέα Δημοκρατία και αντίθετα το μηδενικό αριθμό στις παραγγελίες την επόμενη τριετία μέχρι σήμερα. Και ξαφνικά ερχόμαστε να ζητούμε θυσίες από τον Ελληνικό Λαό, όταν μάλιστα ο ίδιος ο Πρωθυπουργός στις 11 Σεπτεμβρίου είχε δηλώσει ότι για τους εξοπλισμούς δε θα επιβαρύνουμε τον Ελληνικό Λαό και σήμερα δηλώνει ότι βεβαίως ο καθένας θα αναλάβει τα βάρη του. Γιατί τόση σπουδή και τόσος πανικός; Εάν είχε συνεχιστεί το πρόγραμμα της Νέας Δημοκρατίας, το κυλιόμενο 5ετές πρόγραμμα, εάν είχε συνεχιστεί, όπως εμείς είχαμε περαδώσει έτοιμο πρόγραμμα προς υπογραφή, δε θα υπήρχε η ανάγκη αυτού του πανικού σήμερα, να προσπαθούμε να βρούμε τα 4 τρισ., όπως λέει η Κυβέρνηση, με αφαίμαξη του Ελληνικού Λαού.

Γι' αυτό καλούμε την Κυβέρνηση να αναθεωρήσει τις απόψεις της, όσον αφορά το μισθολόγιο των στρατιωτικών και των Σωμάτων Ασφαλείας, γιατί; Διότι είναι μέρος του εξοπλιστικού προγράμματος, είναι μέρος της εξοπλιστικής ισχύος. 'Οταν οι στρατιωτικές θεωρίες λένε ότι η αποτελεσματικότητα όπλων, προσωπικού και εκπαίδευσης περιλαμβάνει σ'ένα 70%, τον ανθρώπινο παράγοντα, δεν μπορούμε από τη μία να εξοπλιζόμαστε και από την άλλη να αγνοούμε πλήρως τον ανθρώπινο παράγοντα. Και θα επισημάνω αυτά που είπε ο πρόεδρος της Ενώσεως Αποστράτων στην επιτροπή, ότι η αμυντική ισχύς μιάς χώρας μετράται από το γινόμενο των εξοπλισμών, της εκπαίδευσης και του ηθικού, του ανθρώπινου παράγοντα. Εάν ένα από το τρία είναι μηδενικό, μηδενίζεται η αποτελεσματικότητα. 'Η αν είναι πολύ λίγο υποβαθμίζεται η αμυντική ισχύς της Χώρας.

Με αυτές τις σκέψεις, λοιπόν, εμείς ζητούμε την αναπροσαρμογή του μισθολογίου. 'Ηδη στην επιτροπή κατατέθηκε η άποψη της Νέας Δημοκρατίας, και άλλων συναδέλφων από τα άλλα κόμματα, που ζητούμε αύξηση του μισθού βάσεως του ανθυπολοχαγού στις 200.000 δραχμές.

Κυρίως όμως, ζητούμε -έχουμε καταθέσει και μια τροπολογία- τη σύνδεση του μισθολογίου των Ενόπλων Δυνάμεων και των Σωμάτων Ασφαλείας με το μισθολόγιο των δικαστικών,σε ποσοστό 90%, για να εξασφαλιστεί η βιωσιμότητα του μισθολογίου. Στο παρελθόν, με το νόμο 1052/50 τα δυο μισθολόγια ήταν απολύτως συνδεδεμένα, 100%. Στη συνέχεια, αποσυνδέθηκαν βαθμηδόν, για να φθάσουμε σήμερα σ' αυτήν την απαράδεκτη κατάσταση.

Επιπλέον ζητούμε από την Κυβέρνηση, εκεί που ομιλεί για 4 τρισ. στους εξοπλισμούς, να αυξήσει το κονδύλι που χρειάζεται για τα μισθολόγια των στρατιωτικών και των Σωμάτων Ασφαλείας -ας το πάει στα 200 δισ. - και ας αφαιρέσει το ποσό αυτό από τα κονδύλια των εξοπλισμών. Μπορεί, αν θέλει η Κυβέρνηση, να το κάνει,αλλά δεν βλέπουμε την πολιτική βούληση προς την κατεύθυνση αυτή.

Τέλος, τα επιμέρους θέματα θα εξετασθούν στα άρθρα, για τα οποία, κύριοι Υπουργοί, στην επιτροπή κάναμε πάρα πολλές προτάσεις, αλλά ακόμα δεν έχουμε λάβει καμία απάντηση. Περιμένουμε να κατατεθεί και το πόρισμα, το οποίο δεν κατετέθη, αλλά περιμέναμε να κατατεθεί και η νέα κατάσταση με τη διαμόρφωση των μισθών και συντάξεων, μετά την αύξηση των 4000 δραχμών στο μισθό βάσεως. Διότι με τους συντελεστές πάνω και κάτω από το μισθό του ανθυπολοχαγού, οπωσδήποτε επέρχεται κάποια μεταβολή. Αυτή την μεταβολή θέλαμε να δούμε, την οποία δεν την είδαμε ακόμα.

Επομένως, έχουμε να πούμε προς την Κυβέρνηση να μην κάνει αριθμητική με τις 'Ενοπλες Δυνάμεις και τα Σώματα Ασφαλείας, να κάνει πολιτική και μάλιστα εθνική πολιτική, βάσει της υποχρεώσεως που ανέλαβε από τις τελευταίες εκλογές, με την εντολή δηλαδή που πήρε από τον Ελληνικό Λαό να κυβερνήσει τη Χώρα σωστά.

Τελειώνω, κύριε Πρόεδρε, επιφυλασσόμενος για περαιτέρω παρατηρήσεις στα άρθρα. Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ(Παναγιώτης Ν. Κρητικός): Κύριοι Βουλευτές, έχω την τιμή να ανακοινώσω στο Σώμα, ότι το Κομμουνιστικό Κόμμα Ελλάδος ορίζει ειδικό αγορητή στο συζητούμενο σχέδιο νόμου τον κ. Δημήτρη Κωστόπουλο, ο οποίος έχει και το λόγο.

Επίσης, ο Πρόεδρος του Δημοκρατικού Κοινωνικού Κινήματος κ. Τσοβόλας ορίζει ειδικό αγορητή στο συζητούμενο σχέδιο νόμου τον κ. Ιωάννη Καρακώστα.

Ορίστε, κύριε Κωστόπουλε, έχετε το λόγο.

ΔΗΜΗΤΡΙΟΣ Β.ΚΩΣΤΟΠΟΥΛΟΣ( Ε' Αντιπρόεδρος της Βουλής): Κυρίες και κύριοι Βουλευτές, οι απώλειες που δέχθηκε και το εισόδημα των στρατιωτικών και των αστυνομικών με τη διαχρονική πολιτική της λιτότητας, ήταν ανάλογες με τις απώλειες που είχαν όλοι οι εργαζόμενοι και οι συνταξιούχοι της Χώρας.

Τα αποτελέσματα της λιτότητας ήταν αρνητικά για όλους, αλλά πιο οδυνηρά για τους χαμηλόμισθους, για τους μη βαθμοφόρους, για τους υπαξιωματικούς, για τους αστυφύλακες και φυσικά, για τους χαμηλοσυνταξιούχους.

Ο μισθός για μια αξιοπρεπή διαβίωση των εργαζομένων είναι ένας σημαντικός παράγοντας, που πρέπει να συνυπολογίζουμε στην έννοια βιοτικό επίπεδο. Το βιοτικό επίπεδο, όμως, καθορίζεται και από άλλους παράγοντες.

Οι γενικότερες συνθήκες ζωής, η παροχή υπηρεσιών υγείας, η ιατροφαρμακευτική περίθαλψη, η πρόνοια, η παιδεία, ο πολιτισμός, η ποιότητα των προϊόντων που αγοράζουμε, ο χρόνος απασχόλησης -που σε περιπτώσεις για ένστολους δεν υπάρχει κανένα όριο -κ.λπ., είναι συνιστώσες που δεν πρέπει να παραγνωρίζονται στην έννοια του βιοτικού επιπέδου.

Επομένως, οι εργαζόμενοι με τους αγώνες τους, χρειάζεται να το υπολογίζουν αυτό το στοιχείο, ιδιαίτερα μάλιστα σε μια εποχή, όπου ο νεοφιλελευθερισμός εμφανίζει το απαίσιο, απάνθρωπο, αντιλαϊκό του πρόσωπο, σε μια εποχή όπου η διαβόητη Λευκή Βίβλος, απειλεί να σαρώσει θεμελιακά δικαιώματα και κατακτήσεις των εργαζομένων σε κάθε χώρο δουλειάς, σε μια εποχή όπου ακριβοπληρωμένοι κονδυλοφόροι των 5 εκατ. το μήνα και άνω, φτύνουν κατάμουτρα αυτές τις κατακτήσεις και τα δικαιώματα των εργαζομένων, σε μια εποχή που κάποιοι εισαγγελείς γυρίζουν περιφρονητικά την πλάτη στις αγωνίες των μισθωτών, των συνταξιούχων και με ιδιαίτερο ζήλο, βάζουν στο σημάδι εκείνους που τόλμησαν να πουν και λένε "θέλουμε να δουλεύουμε οκτώ ώρες και όχι από ήλιο σε ήλιο, όπως τον περασμένο αιώνα".

Αυτοί, δεν μπορεί να είναι εισαγγελείς, δηλαδή οι άνθρωποι που υποτίθεται ανέλαβαν να μας υπερασπίσουν από τους "κακούς".

'Οταν μιλάμε για τους αξιωματικούς -εμείς τουλάχιστον- δεν έχουμε υπόψη μας, κάποιους ακατανίκητους όσο και ανόητους Ράμπο. Μιλάμε για απλούς ανθρώπους με συναίσθηση της ευθύνης και του καθήκοντος και κυρίως με επίγνωση του δίκαιου και του άδικου, με συνείδηση για το πατριωτικό τους χρέος, με σεβασμό στα δημοκρατικά δικαιώματα του Λαού. Και όλα αυτά δεν μπορεί να υπάρξουν, να διασφαλιστούν, να γίνουν υλική δύναμη, όσο διατηρείται μια απαράδεκτη κατάσταση μέσα στην οποία λειτουργούν οι αξιωματικοί και του στρατού και των Σωμάτων Ασφαλείας, μια κατάσταση και μια λογική που λέει ότι "το κράτος είστε εσείς" και από εκεί και πέρα όποιον πάρει ο χάρος...

'Οσο το γενικότερο πλαίσιο λειτουργίας είναι αυτό που διαμορφώνουν το ΝΑΤΟ, η ΔΕΕ, οι ξένοι ιμπεριαλιστικοί οργανισμοί και τα συμφέροντά τους, τα πράγματα θα βαδίζουν στον αγκαθωτό δρόμο της κακοδαιμονίας. Τα θετικά βήματα που έγιναν με μεγάλες προσπάθειες, ώστε να ανοίξουν μερικές χαραμάδες εκδημοκρατισμού, ακυρώνονται στην πράξη ή δεν είναι ικανά να ανατρέψουν τη συνολική λογική που κυριαρχεί.

Δε διαφωνούμε να διεκδικούν οι ένστολοι ένα ανθρώπινο μισθολόγιο. 'Ισα-ίσα κάνουμε ό,τι μπορούμε να βοηθήσουμε για κάτι τέτοιο και το γνωρίζουν στην πράξη αυτό. 'Ομως, και οι ίδιοι πρέπει να συμβάλουν, ώστε το πλαίσιο λειτουργίας τους, να μην είναι σε αντίθεση με το Λαό, αλλά υπέρ του Λαού. Δεν παραγνωρίζουμε ότι η συντριπτική τους πλειοψηφία εξάλλου είναι παιδιά του Λαού, παιδιά των εργαζομένων, συγγενείς ανέργων, φίλοι υποαπασχολούμενων κ.λπ.

Το νέο μισθολόγιο που προβλέπει το νομοσχέδιο το οποίο συζητάμε, παρότι έχει κάποιες διαφορές σε ορισμένες περιπτώσεις με το μεροκάματο και τους μισθούς των άλλων εργαζομένων του Δημοσίου και του ιδιωτικού τομέα, είναι γενικά μισθολόγιο λιτότητας, κινείται στο πλαίσιο της διαβόητης σύγκλισης, είναι για ορισμένους απόστρατους αξιωματικούς και κυρίως υπαξιωματικούς αστυφύλακες κ.λπ. και είναι πολύ κάτω από το όριο φτώχειας. Και εννοούμε το όριο φτώχειας, όπως αυτό προσδιορίζεται από τις επίσημες στατιστικές υπηρεσίες και από τις συνδικαλιστικές οργανώσεις.

Συχνά διαβάζουμε και ακούμε σε διάφορα δελτία ειδήσεων ότι αξιωματικός ή αστυνόμος μετά την επίσημη εργασία τους κάνουν τον ταξιτζή, δουλεύουν ως σερβιτόροι κ.λπ. Αυτό δεν είναι καταδικαστέο. Απλά δείχνει τις ανάγκες των ανθρώπων και τους τρόπους που σκαρφίζονται και βρίσκουν για να καλύψουν αυτές τις ανάγκες, κατά κανόνα, σε βάρος της υγείας τους, της διασκέδασής τους, της μόρφωσής τους, της ανάπαυσής τους, της ανθρωπιάς τους.

Και βέβαια είναι είδηση, ας πούμε -είδηση να την κάνει ο Θεός- όταν κάποιοι "δαιμόνιοι" δημοσιογράφοι "τσακώνουν" το λοχαγό σερβιτόρο και τον αστυνόμο ταξιτζή. Ωστόσο χιλιάδες είναι οι αστυφύλακες, οι υπαξιωματικοί που εργάζονται και σε δεύτερη εργασία να τα βγάλουν πέρα. Αυτή η πραγματικότητα είναι ένα κοινωνικό φαινόμενο που δεν αντιμετωπίζεται ούτε με λόγια, ούτε με αποδοκιμασίες, ούτε με βρισιές, ούτε με ευχέλαια. Αντιμετωπίζεται με πολιτικές που δεν υπακούν στις συνθήκες του Μάαστριχτ, της Λευκής Βίβλου, της GATT, πολιτικές άγριας λιτότητας για τους πολλούς, παροχών, προνομίων για τους μεγαλοσχήμονες. Αντιμετωπίζεται με πολιτικές που θα έχουν στο κέντρο τον άνθρωπο και όχι τα συμφέροντα των λογής-λογής διαπλεκομένων.

Υπάρχουν βέβαια και περιπτώσεις, που αξιωματικοί παραβιάζοντας όλους τους κανόνες της ηθικής και του όρκου υποτίθεται που έδωσαν και στο όνομα να ζήσουν μια ζωή πλούσια τη δικιά τους ντόλτσε βίτα, προβαίνουν σε παρανομίες, συχνά τέτοιας μορφής που προκαλεί σόκ στην κοινή γνώμη. Μ'αυτούς έχουμε ανοικτό μέτωπο, πρέπει να έχουμε ανοικτό μέτωπο. Οι εργαζόμενοι πρέπει και οφείλουν να αγωνίζονται για τα δικαιώματά τους τίμια και παστρικά και όχι να κάνουν τον κομπιναδόρο, ή να κάνουν το βαποράκι, για να ζήσουν τη μεγάλη ζωή τους. Είναι λίγοι, θα μου πείτε, όμως, υπάρχουν.

Δε συμφωνούμε για κοινό μισθολόγιο των στρατιωτικών και των Σωμάτων Ασφαλείας, όπως προβλέπει ο νόμος που έχουμε στα χέρια μας. Αυτό, όχι για να κάνουμε δύο ξεχωριστά αντιπαραθετικά μισθολόγια, αλλά γιατί το αντικείμενο των αξιωματικών των Σωμάτων Ασφαλείας και το αντικείμενο των αξιωματικών του Στρατού είναι διαφορετικό. Και εν πάση περιπτώσει κατ'επανάληψη έχουμε διατυπώσει την άποψή μας, αρνούμαστε την έννοια της στρατικοποίησης. Αυτό θα πρέπει να το δούν και οι άνδρες-γυναίκες των Σωμάτων Ασφλείας, να το δούν οι φορείς τους που στην Επιτροπή που ήρθαν και συζητήσαμε δεν τοποθετήθηκαν με σαφήνεια και καθαρότητα πάνω στο ζήτημα αυτό παρότι υπάρχουν αποφάσεις των συνδικαλιστικών τους οργάνων.

Στο νομοσχέδιο γίνεται λόγος για το άνοιγμα της ψαλίδας στις αποδοχές στους ανώτατους αξιωματικούς σε σχέση με τους κατώτερους. 'Ετσι ωμά το λέει το νομοσχέδιο, άνοιγμα της ψαλίδας. Δε θα μιλήσουμε για ισοπέδωση. Μακριά από εμάς, μια τέτοια λογική. Δεν μπορεί, όμως, αυτό το άνοιγμα της ψαλίδας να μην παίρνει υπόψη του το όριο φτώχειας κάτω το οποίο δεν πρέπει να υπάρχει μισθός για κανέναν αξιωματικό, για κανέναν εργαζόμενο.

Γενικότερα, η δική μας πολιτική γύρω από το ζήτημα αυτό είναι προοπτικά να υπάρχει κλείσιμο της ψαλίδας χωρίς αυτό να σημαίνει ότι πρέπει να αδιαφορήσει κανείς για την ειδίκευση, για το κύρος, για την ευθύνη, του κάθε εργαζόμενου σε όποιο χώρο. 

Είναι προφανές από τα ίδια τα νούμερα του νομοσχεδίου ότι οι χαμηλόβαθμοι ως ένα ύψος, αδικούνται κατάφορα. Και αδικούνται, γιατί ο μισθός βάσης που προτείνετε είναι πολύ κάτω από το όριο φτώχειας και δεν θα ξεπεράσει αυτό το όριο με τα άλλα επιμέρους που προβλέπει το νομοσχέδιο. Αλλά ο μεγαλύτερος εμπαιγμός, κατά τη γνώμη μας, γίνεται για τους συνταξιούχους και του Στρατού και των Σωμάτων Ασφαλείας. Στην πρόταση των φορέων η κατώτατη σύνταξη να είναι το 80% των ενεργεία αποδοχών, η Κυβέρνηση απαντάει με το 50% περίπου. Αυτό το γεγονός χωρίς να παραγνωρίζουμε άλλα στοιχεία ακόμα και σκοπιμότητες που ίσως υπήρξαν ήταν ο θεμελιακός παράγοντας που ανάγκασε τους απόστρατους σε πορείες διαμαρτυρίας στο πρόσφατο παρελθόν. Ποιά στοιχεία πρέπει να παίρνει υπόψη το μισθολόγιο για τους αξιωματικούς, αλλά και για όλους τους άλλους τους εργαζόμενους;

Πρώτον, επαναλαμβάνουμε ότι η βάση πρέπει να είναι το όριο φτώχειας, όπως αυτό προσδιορίζεται από την ΕΣΥΕ και το συνδικαλιστικό κίνημα. Κάτω απ'αυτό το όριο δεν μπορεί να υπάρξει μισθός. Είναι απαράδεκτο. Αυτήν την αρχή πρέπει να την έχουν υπόψη τους και οι αξιωματικοί, γιατί γνωρίζουν ή έχουν ακούσει ότι το βασικό μεροκάματο και ο βασικός μισθός σήμερα του εργάτη, ή του υπαλλήλου, σύμφωνα με την Εθνική Συλλογική Σύμβαση Εργασίας είναι στο 50% περίπου αυτού που προβλέπει το παρόν νομοσχέδιο για τους μέσους αξιωματικούς.

Είναι κατανοητό πιστεύουμε, τι σημαίνει αυτό για την κάθε εργατική οικογένεια. Καλά κάνουν και παλεύουν για το δικό τους μισθολόγιο και εμείς το υποστηρίζουμε αυτό, αλλά να θυμούνται ότι υπάρχουν και χειρότερα. Υπάρχουν άνθρωποι που βρίσκονται κάτω από αυτό το όριο φτώχειας, αλλά και κάτω από το όριο της απόλυτης εξαθλίωσης. Και αυτοί οι άνθρωποι αγωνίζονται όπως μπορούν. Ας μην τους βλέπουν όλους αυτούς σαν εχθρό λαό.

Δεύτερον, το νέο μισθολόγιο πρέπει να περιέχει τις απώλειες που έχει υποστεί το εισόδημα των εργαζομένων τα τελευταία πέντε χρόνια. Μπορούμε να συζητήσουμε αν η απόδοση των απωλειών θα γίνει αμέσως ή κλιμακωτά σε μια μικρή χρονική περίοδο. Πρέπει, όμως, να δοθεί. Είναι χρήματα κλεμένα, κατά την άποψή μας. Αυτές οι απώλειες δεν πρέπει να έχουν χαρακτήρα διορθωτικού άπαξ και τελείωσε, αλλά να ενσωματωθούν στο βασικό μισθό.

Τρίτον, να εφαρμοστεί το σύστημα της ΑΤΑ σύμφωνα με τις προτάσεις συνδικάτων και τις παλαιότερες προτάσεις της ΓΣΕΕ και της ΑΔΕΔΥ που σήμερα ξέχασαν.

Είναι παράλογο, είναι ανήθικο, πέρα για πέρα αντιλαϊκό να υπάρχει τιμαριθμοποίηση στα πάντα και μόνο στο προϊόν της εργασίας να μη γίνεται τιμαριθμοποίηση. Πρόσφατο παράδειγμα η σύμβαση για τη Λεωφόρο Σταυρού-Ελευσίνας, συγκεκριμένα και αναλυτικά προβλέπεται τιμαριθμοποίηση.

Τέταρτον, πάνω σ'αυτήν τη θεμελιακή βάση να λειτουργήσουν συμπληρωματικά, προσθετικά και ενσωματωμένα οι πολυετίες, τα επιδόματα παιδιών, η ειδικότητα, το βαρύ και ανθυγιεινό επίδομα κινδύνου, ο βαθμός και άλλα. Και αυτό το συνολικό ποσό να αποτελεί τη βάση για τον υπολογισμό της κατώτερης σύνταξης, που δεν μπορεί να είναι μικρότερη όπως τονίσαμε από το 80% των ενεργεία αποδοχών.

Το μισθολόγιο που προτείνει η Κυβέρνηση είναι ο προπομπός για το τι θα επακολουθήσει με τον προϋπολογισμό που εντός ολίγου καταφθάνει.

Σχολιάσαμε τη φράση του κυρίου Πρωθυπουργού "για έχοντες και κατέχοντες" και είπαμε ότι πρέπει να ετοιμάζονται οι εργαζόμενοι, να σφίξουν και άλλο το ζωνάρι, αν δεν αντιδράσουν ενωτικά, δυναμικά και με τυπικά. Πριν αλέκτωρ φωνήσαι τρεις επιβεβαιωθήκαμε. 'Εχοντες και κατέχοντες είναι οι μισθωτοί και οι συνταξιούχοι, είναι οι κατώτεροι κυρίως αξιωματικοί και υπαξιωματικοί, οι φαντάροι και οι αστυφύλακες. Είναι οι πάντα ευκολόπιστοι και πάντα προδομένοι που θα πρέπει πάντως να σκεφθούν μερικά πράγματα γιατί αυτοί βγάζουν τα κάστανα από τη φωτιά και συχνά βρίσκουν το μπελά τους κι'από πάνω.

Σε ότι αφορά τα άρθρα του νομοσχεδίου θέλουμε να παρατηρήσουμε ότι με το νέο μισθολόγιο ,οι αυξήσεις που δίνονται το 1996-1997 και 1998, είναι περίπου 114,5% μέσος όρος για τους εν ενεργεία και περίπου 8% για τους συνταξιούχους στρατού και Σωμάτων Ασφαλείας.

Αλλά επειδή με τους μέσους όρους κουκουλώνονται πολλά πράγματα, μήπως με τους μέσους όρους δε βγαίνει και το κατά κεφαλήν εισόδημα που μέσα έχει και τους Βαρδινογιάννηδες και τους οικοδόμους; Το ξεκαθαρίζουμε αυτό. Οι αυξήσεις για το ίδιο χρονικό διάστημα για τους ανώτατους είναι 27% στα τρία χρόνια και για τους κατώτερους 11% με 13%. Φυσικά για τους φαντάρους, πέρα από τους μόνιμους, παραμένει το καθεστώς των 900 δραχμών το μήνα! Και μη μας λένε για δυσκολίες και άλλα παρόμοια, γιατί την ώρα που συζητούμε για το μισθολόγιο η Κυβέρνηση αποφάσισε να αγοράσει νέα οπλικά συστήματα από τις πολυεθνικές του πολέμου, κόστος πολλών τρισ. δραχμών, που δεν καταλάβαμε πόσα ακριβώς θα είναι. Διότι άλλος λέει 4 και άλλος 14 τρισεκατομμύρια. Η δικαιολογία είναι η προστασία των συνόρων μας. Πράγματι είναι ισχυρός λόγος, μόνο που αντιφάσκουν οι αρμόδιοι παράγοντες. Τη μια μας λένε ότι τα σύνορα της Ελλάδας τα προστατεύουν οι εταίροι μας της Ευρωπαϊκής 'Ενωσης και την άλλη η Ελλάδα αγοράζει όπλα. Τη μια ευχαριστεί τους Αμερικάνους για τις ειρηνευτικές πρωτοβουλίες τους και την άλλη γινόμαστε πελάτες των πολυεθνικών τους.

Θα το πούμε για μια ακόμη φορά: Η καλύτερη άμυνα για την όποια χώρα, που απειλείται από διάφορους διατεταγμένους χωροφύλακες, είναι το μέτωπο του Λαού.

Δεν αρνούμαστε την ανάγκη των τεχνικών μέσων, αλλά αυτά που θέλουμε εμείς, που χρειάζεται η Χώρα και όχι αυτά που θέλει το ΝΑΤΟ και οι άσπονδοι φίλοι μας.

Αν υπολογιστούν οι συνολικές αποδοχές, βασικό, επιδόματα κ.λπ. που προβλέπονται στο νομοσχέδιο, η τελική εικόνα που παρουσιάζεται είναι η εξής: Στρατηγός 10, Αστυφύλακας 1. Αυτή είναι περίπου η αναλογία. Η διαφορά είναι τεράστια και καμιά λογική περί ανοίγματος ψαλίδας δεν μπορεί να τη δικαιολογήσει. Προκειμένου να αλλάξει κάπως η κατάσταση θα μπορούσαν να διαφοροποιηθούν οι συντελεστές του άρθρου 1.

Θα καταθέσουμε για τα πρακτικά της Βουλής ένα ολόκληρο σκεπτικό που έχει σχέση με αυτούς τους συντελεστές. Η λογική είναι να αυξηθούν οι κάτω από τον ανθυπολοχαγό συντελεστές με όριο το 100, που θα είναι πάνω από το όριο φτώχειας, θα ανέβουν λοιπόν, οι κάτω συντελεστές και θα συγκρατηθούν οι πάνω.

(Στο σημείο αυτό ο Ε' Αντιπρόεδρος της Βουλής κ. Δ. Β. Κωστόπουλος καταθέτει στα Πρακτικά το προανεφερθέν έγγραφο, που έχει ως εξής:

Με 100 του ανθυπολοχαγού και φυσικά αυτό το 100 να βρίσκεται πάνω από το όριο φτώχειας, για να καλυφθούν οι κάτω από τον ανθυπολοχαγό, τα ποσοστά να είναι:

- Ανθυπασπιστής και αντίστοιχο ι0,96

- Επιλοχίας και αντίστοιχοι 0,93

- Λοχίας και αντίστοιχοι 0,80

- Δεκανέας και αντίστοιχοι 0,60

- Μόνιμος στρατιώτης και αστυφύλακας

που δεν έχει εκπληρώσει τις

στρατιωτικές του υποχρεώσεις 0,55

Με 100 του ανθυπολοχαγού, τώρα, προς τα πάνω , τα ποσοστά να είναι:

- Υπολοχαγός και αντίστοιχοι 1,05

- Λοχαγός και αντίστοιχοι 1,08

- Ταγματάρχης και αντίστοιχοι 1,13

- Αντισυνταγματάρχης και αντίστοιχοι 1,22

- Συνταγματάρχης και αντίστοιχοι 1,35

- Ταξίαρχος και αντίστοιχοι 1,40

- Υποστράτηγος και αντίστοιχοι 1,50

- Αντιστράτηγος και αντίστοιχοι 1,55

- Αρχηγός ΓΕΣ, ΓΕΝ, ΓΕΑ,

ΕΛΑΣ, Πυροσβεστικού Λιμενικού 1,60

- Αρχηγός Γ.Ε.ΕΘ.Α. 1,70

Βουλευτής

Μήτσος Κωστόπουλος"

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Aυτή είναι η λογική. Αυτά μπορούν να τα πάρουν οι αρμόδιοι των Υπουργείων 'Αμυνας Οικονομικών και Δημόσιας Τάξης, που παρευρίσκονται εδώ.

Στο άρθρο 2 γίνονται μεγάλες διακρίσεις εις βάρος των κατώτερων αξιωματικών, υπαξιωματικών και αστυφυλάκων.

Είναι γνωστή η άποψη του Κ.Κ.Ε. για τα επιδόματα και με ποιό τρόπο αυτά χρησιμοποιούνται. Και δεν είναι μόνο η εκμετάλλευση που γίνεται και η σκοπιμότητα, που κάθε φορά υποκρύπτεται, με βάση την εισοδηματική πολιτική. Αντί, λοιπόν, για περιορισμό και ενσωμάτωσή τους, διατηρούνται τουλάχιστον τα πιο σημαντικά.

Διαφωνούμε κατηγορηματικά με το επίδομα επιτελικής ευθυνης, πολύ περισσότερο με τον τρόπο που κλιμακώνεται η τελευταία παράγραφος του νομοσχεδίου.

Στο επίδομα εξομάλυνσης γίνεται μία ισοπεδωση για τους έγγαμους με παιδιά. Θα πρέπει να υπάρξει καθαρή διευκρίνηση από την Κυβέρνηση. Κάτι είπε ο αρμόδιος Υφυπουργός Οικονομικών στην Επιτροπή, να το διασαφηνίσουμε εδώ να ξέρουμε για τι πράγμα κουβεντιάζουμε.

Το άρθρο 7 πρέπει ν'απαλειφθεί, είναι, κατά τη γνώμη μας, παγίδα.

Κύριοι Βουλευτές, κατά τη συζήτηση στην Επιτροπή ακούστηκαν απόψεις που ήταν, κατά τη γνώμη μας, απαράδεκτες. Ορισμένοι αναφέρθηκαν σε άλλους εργαζόμενους στο Δημόσιο και στον ευρύτερο δημόσιο τομέα. Αντί να μιλήσουν για τα κέρδη των μεγαλοεπιχειρηματιών, των αεριτζήδων, των κερδοσκόπων, των διαπλεκομένων, επιτέθηκαν ενάντια στους εργαζόμενους που έχουν υποστεί απανωτά πλήγματα από την πολιτική της λιτότητας.

Θεωρούμε δικαιολογημένες τις αντιδράσεις τους για το απαράδεκτο μισθολόγιο που έφερε η Κυβέρνηση για τους αξιωματικούς. Eννοώ τις αντιδράσεις των συναδέλφων Βουλευτών, που επικαλούνταν τους υψηλούς μισθούς των υπαλλήλων των ΔΕΚΟ. Αυτό, όμως, δεν τους δίνει το δικαίωμα να λοιδωρούν και να περιφρονούν τους άλλους εργαζόμενους. Την ίδια, ας πούμε, ευαισθησία που δείχνουν για τους ένστολους -καλά κάνουν- θα πρέπει να την δείξουν και για τους άλλους εργαζόμενους, κατά τη συζήτηση του Προϋπολογισμού, αλλά και συχνότερα. 'Οχι τα μεν καλά παιδιά και τα άλλα παρακεντέδες.

Τέλος, να σημειώσω ότι αρκετοί Βουλευτές του ΠΑ.ΣΟ.Κ. στην Επιτροπή συμφώνησαν με το νομοσχέδιο και είπαν πολύ περισσότερο απ'ό,τι εμείς λέμε και σ'αυτήν την Αίθουσα και στην Επιτροπή. Είπαν ότι θα το καταψηφίσουν. Τελικά, άλλοι μίλησαν για αποχή και άλλοι τα έστριψαν, δηλαδή έφυγαν για να μην ψηφίσουν. Αυτό δείχνει πολλά πράγματα και θυμίζει στον καθένα αυτό που έλεγε ο Στρατηγός Μακρυγιάννης "μας φέρνουν οι Βαυαροί κάποια νομοσχέδια. Οι Βουλευτές αγορεύουν, αγορεύουν και στο τέλος, τα ψηφίζουν". 'Οχι, κύριοι. Αν διαφωνείς με κατι, καθαρά και παστρικά να πεις "διαφωνώ" και όχι να στρίβεις και να λες "εγώ τώρα απέχω". Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Η Ειδική Αγορήτρια του Συνασπισμού της Αριστεράς και της Προόδου, κα Μαρία Δαμανάκη, Βουλευτής Αθηνών, έχει το λόγο.

ΜΑΡΙΑ ΔΑΜΑΝΑΚΗ: Κυρίες και κύριοι συνάδελφοι, νομίζω ότι αποτελεί κοινό τόπο, υπάρχει ομόφωνη γνώμη σ'αυτό όλων των Κομμάτων και όλων των Πτερύγων, ότι είναι αναγκαία η ενίσχυση της αμυντικής ικανότητας της Χώρας.

Επίσης, θα έλεγα ότι πολλοί και πολλές συμφωνούμε ότι βασικός παράγοντας για την ενίσχυση αυτής της αμυντικής ικανότητας είναι η βελτίωση της ποιότητας ζωής των στελεχών και των οπλιτών των Ενόπλων Δυνάμεων. Μάλιστα θα έλεγα ότι οι Υπουργοί της Κυβέρνησης μιλώντας στη Διαρκή Κοινοβουλευτική Επιτροπή επί μακρόν ασχολήθηκαν με το θέμα και διαβεβαίωσαν ότι το βιοτικό επίπεδο θ'ανέβει και μάλιστα σημαντικά. Στην πράξη, όμως, αυτά δε συμβαίνουν.

Και ενώ η Κυβέρνηση προχωρά σε ένα υπερεξοπλιστικό πρόγραμμα μαμούθ, το οποίο, κατά τη γνώμη μου, θέτει σε κίνδυνο και την πορεία σύγκλισης της Χώρας στα πλαίσια της Ευρωπαϊκής 'Ενωσης εξαιτίας της διόγκωσης του εξωτερικού χρέους, ενώ αδυνατίζουν σοβαρότατα διπλωματικά ερείσματα της Χώρας εξαιτίας αυτού του εξοπλιστικου προγράμματος, η ανάγκη, που υπάρχει να βελτιωθεί το επίπεδο και της ποιότητας ζωής αλλά και το επιχειρησιακό επίπεδο του έμψυχου δυναμικού των Ενόπλων Δυνάμεων, δεν καλύπτεται κατ'αντιστοιχία.

Το σημερινό νομοσχέδιο είναι πολύ σοβαρή απόδειξη -γι'αυτό θα έλθω στη συνέχεια- αλλά εκτός από το σημερινό νομοσχέδιο που αφορά τους μισθούς των Ενόπλων Δυνάμεων, αναφέρομαι και σε άλλες παραμέτρους:'Οπως είναι τα κονδύλια που διατίθενται ή δε διατίθενται, κατά τη γνώμη μας, για τη βελτίωση του επιπέδου των παραγωγικών σχολών των Ενόπλων Δυνάμεων. 'Οπως είναι το γεγονός ότι η Ελλάδα δε συμμετέχει σε σοβαρά ερευνητικά προγράμματα παραγωγής ευρωπαϊκών σύγχρονων όπλων -αναφέρομαι στο Euro fighter και στο Eurotiger συγκεκριμένα. 'Οπως επίσης και το γεγονός ότι παρα πολλά από τα κονδύλια, τα οποία η Βουλή τελικώς ψηφίζει για τις Ενοπλες Δυνάμεις, θα μπορούσαν να περικοπούν και να εξοικονομηθούν πόροι.

Και εδώ, κύριοι Βουλευτές, θέλω να διευκρινίσω παρά το γεγονός ότι αναγνωρίζουμε ότι ορισμένες αμυντικές δαπάνες είναι αναγκαίες δεν μπορούν οι 'Ενοπλες Δυνάμεις να απολαμβάνουν μιας ιδιότυπης ασυλίας η οποία θέτει εκτός συζητήσεως για τη σπατάλη το χώρο αυτό. Υπάρχουν μεγάλα περιθώρια εξοικονόμησης και εξορθολογισμού δαπανών και στο θέμα των εξοπλισμών βεβαίως, κυρίως εκεί, αλλά και σε άλλους τομείς ώστε να εξευρεθούν τα αναγκαία κονδύλια, τα οποια θα βελτίωναν ουσιαστικά και το σημερινό νομοσχέδιο.

Αυτά όσον αφορά το θέμα του νομοσχεδίου. Το σημερινό νομοσχέδιο αφορά και τα Σώματα Ασφαλείας, αφορά και το Λιμενικό και το Πυροσβεστικό Σώμα. Και εγώ θελω να πω ότι είναι θέμα αρχής για μας, τα Σώματα αυτά είναι πολιτικά σώματα -για το Πυροσβεστικό Σώμα υπάρχουν και σχετικές αποφάσεις του Συμβουλίου Επικρατείας που επικαλούνται σχετικά άρθρα του Συντάγματος- και, κατά την άποψή μας, θα έπρεπε να έχουν χωριστό μισθολόγιο. Δεν εννοώ εδώ ότι θα πρέπει να υποβαθμιστούν ιδιαίτερα για τους κατώτερους βαθμούς οι υποβαθμισμένες αποδοχές τους. Αλλά πάντως είναι απαραίτητο η Κυβέρνηση να προχωρήσει σε μια άλλη λογική σε μια αποστρατιωτικοποίηση των σωμάτων αυτών και σε μια ευθεία αναγνώριση και του συνδικαλισμού στα σώματα αυτά. Θεωρώ, λοιπόν, θετικό το γεγονός ότι μετά και από δικές μας πιέσεις και άλλων Βουλευτών εκλήθησαν τελικά τα συνδικαλιστικά τους όργανα στην Κοινοβουλευτική Επιτροπή.

'Ερχομαι τώρα στην ίδια την ουσία του νομοσχεδίου, όσον αφορά το μισθολόγιο των αξιωματικών. Το μεγάλο πρόβλημα που υπάρχει και που αφορά και τους στρατιωτικούς και τα Σώματα Ασφαλείας και το Πυροσβεστικό και το Λιμενικό Σώμα, είναι ότι το νομοσχέδιο μονόπλευρα αυξάνει τους μισθούς, των ανώτερων και ανώτατων βαθμών σ' αυτά τα Σώματα και κρατά καθηλώμένους σε απαράδεκτο βαθμό, θα έλεγα, τους μισθούς των κατωτέρων βαθμών. Αυτά γίνονται στο όνομα της ανάγκης να ανοίξει η ψαλίδα όπως λέει χαρακτηριστικά η εισήγηση του νομοσχεδίου και να υπαρχει αξιοπρεπής αμοιβή στους ανώτερους βαθμούς των Σωμάτων αυτών.

Θέλω να πω, κύριοι Βουλευτές, ότι εγώ αναγνωρίζω και το λέω ευθέως, ότι δεν είναι σκόπιμη μια πολιτική μισθολογικής ισοπέδωσης στα Σώματα Ασφαλείας και στις 'Ενοπλες Δυνάμεις γενικότερα. Πρέπει να παραδεχτώ ότι στη 10ετία του 1980 και με σχετική ανοχή της Αριστεράς είχε επικρατήσει μια τέτοια αντίληψη. 'Ομως, δεν είναι δυνατό εξαιτίας της προσπάθειας που γίνεται σήμερα να επανορθώσουμε, δηλαδή να αμείβονται με έναν αξιοπρεπή τρόπο τα ανώτερα και ανώτατα στελέχη, ώστε να υπάρχουν κίνητρα και που αναγνωρίζω ότι πρέπει να γίνει, να οδηγούνται στη φτώχεια οι κατώτεροι βαθμοί. Δεν είναι δυνατό να γίνει η άνοδος των αμοιβών των ανωτέρων με τέτοιο τρόπο, ώστε να δημιουργούνται τεράστιες ανισότητες και τελικά οι κατώτεροι βαθμοί να οδηγούνται σε ουσιαστικές μειώσεις του μισθού τους. Θα έρθω στο συγκεκριμένο θέμα.

Επομένως, η άποψή μας είναι ότι μπορούν να εξευρεθούν ορισμένοι πόροι επιπλέον, ώστε το άνοιγμα της ψαλίδας να γίνει με ορθολογικότερο τρόπο και να αυξηθούν οι μισθοί των κατώτερων βαθμών, από το μισθό του ανθυπολοχαγού και κάτω.

Θα έλεγα εδώ ότι οι κύριοι Υπουργοί προσπαθούν να δώσουν μια εικόνα ωραιοποίησης του προβλήματος. Ο κύριος Υπουργός Οικονομικών στην Κοινοβουλευτική Επιτροπή, παρουσίασε μια κατάσταση όπου αυξήσεις παίρνουν όλοι. 'Ομως αυξήσεις δεν παίρνουν όλοι και απόδειξη αυτού είναι το ίδιο το άρθρο 6 του νομοσχεδίου σας, που αναφέρει με πολύ σαφή τρόπο, ότι αν υπάρξει μείωση για κάποιους, τότε ο μισθός τους δε μειώνεται, αλλά μένει στάσιμος, παγιοποιείται ως προσωποπαγής μισθός μέχρις ότου δεν θα πάρουν καμιά αύξηση είτε λόγω της εισοδηματικής πολιτικής είτε λόγω άλλων συνθηκών μέχρις ότου τους φθάσουν οι επόμενοι. Συνεπώς, υπάρχει απόδειξη, ότι υπάρχει μείωση σε ένα μέρος των ανθρώπων που αφορά το νομοσχέδιο.

Ρώτησα επανειλημμένα ποιοί είναι αυτοί τους οποίους αφορά και οι πληροφορίες μας είναι, ότι αφορά πολύ μεγάλο αριθμό ανθρώπων, διότι όπως αντιλαμβάνεσθε υπάρχουν στην πυραμίδα των Ενόπλων Δυνάμεων και των Σωμάτων Ασφαλείας και του Λιμενικού και Πυροσβεστικού Σώματος πολλές χιλιάδες άνθρωποι και υπάρχουν πολλές περιπτώσεις που δεν θα πάρουν καθόλου αύξηση, ενώ αντίθετα θα έχουν ουσιαστική μείωση, διότι παραιτούνται των αυξήσεων που θα γίνουν τα επόμενα χρόνια.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και αυτό ασχέτως με τη μείωση που θα προέλθει λόγω αυξημένης φορολογίας, η οποία δεν καλύπτεται από αυτό το άρθρο. 

ΜΑΡΙΑ ΔΑΜΑΝΑΚΗ: Πολύ σωστά συμπληρώνει ο Πρόεδρος κ. Μητσοτάκης, ότι η μη τιμαριθμοποίηση της φορολογικής κλίμακας και το ενδεχόμενο να πάνε σε μεγαλύτερη φορολογική κλίμακα θα οδηγήσει τελικά σε πραγματική μείωση του εισοδήματός τους.

Εδώ υπάρχει ένα σοβαρό πρόβλημα. Δεν είναι δυνατόν τα επιχειρήματα για το άνοιγμα της ψαλίδας στις 'Ενοπλες Δυνάμεις τα οποία δέχομαι, κατά βάση να οδηγήσουν σε μια τέτοια συμπίεση του μισθού των κατώτερων βαθμών. Αυτό το πρόβλημα οφείλει να το δει η Κυβέρνηση. Οι μικροβελτιώσεις που έγιναν στην επιτροπή δεν λύνουν το πρόβλημα, γιατί αύξησε το βασικό μισθό του βαθμού με τον οποίο υπολογίζει όλη την κλίμακα, αλλά η τεράστια ανισοκατανομή της κλίμακας παραμένει.

Πάντως αν είχαμε τη δυνάτότητα να εξασφαλίσουμε έναν αξιοπρεπή μισθό για τις 'Ενοπλες Δυνάμεις και τα υπόλοιπα Σώματα, θα πρέπει να προχωρήσουμε και σε μια περικοπή των φοροαπαλλαγών τις οποίες έχουμε. Γιατί δεν είναι δυνατόν να μιλάμε για αλλαγές σε διάφορους χώρους και εδώ να μη θίγουμε καθόλου το θέμα. 'Ομως, να γίνουν με τέτοιο τρόπο, ώστε να μην φθάσουν οι άνθρωποι να έχουν ουσιαστική μείωση του εισοδήματός τους. Θα έλεγα, επίσης ότι είναι θετική η προσπάθεια που γίνεται να ενσωματωθούν τα επιδόματα στους βασικούς μισθούς, γιατί η επιδοματική πολιτική οδηγεί και το μισθολόγιο σε αδιέξοδο, αλλά οδηγεί σε σοβαρότατη μείωση των αποδοχών των συνταξιούχων. 'Ομως, ο τρόπος που γίνεται αυτή η ενσωμάτωση μέσω του επιδόματος εξομάλυνσης οδηγεί σε νέες αδικίες και θα αναφερθώ στα άρθρα.

Εκεί, όμως, που η κατάσταση είναι πολύ σοβαρή και θα ήθελα ιδιαίτερα να επιμείνω σ' αυτό το θέμα είναι αυτό που αφορά τα οικογενειακά επιδόματα και τα επιδόματα που δίνονται για τα παιδιά. 'Οταν μιλάμε για τις Ενοπλες Δυνάμεις γίνεται μια μεγάλη συζήτηση για την περίφημη οροφή, για τις ανάγκες που έχουμε και η συζήτηση καταλήγει στο δημογραφικό πρόβλημα που συνήθως ακούγονται και απόψεις ότι ευθύνονται οι γυναίκες γιατί δεν κάνουν παιδιά. Νομίζω, ότι αυτές οι υποκρισίες πρέπει να σταματήσουν. Δεν είναι δυνατόν να έρχεται μισθολόγιο των Ενόπλων Δυνάμεων που να οδηγεί τους κατώτερους μισθούς ειδικά αυτών που έχουν παιδιά -το ερεύνησα από το Λογιστήριο- σε μείωση των αποδοχών τους, διότι δεν αυξάνονται τα οικογενειακά επιδόματα αναλόγως. Εδώ πρέπει να υπάρξει και νέα αύξηση αν θέλουμε να έχουμε ελληνικές οικογένειες με παιδιά, το θέμα είναι κατ' αρχήν οικονομικό και κοινωνικό και επειδή εμπλέκονται στο θέμα και οι γυναίκες, θα έλεγα ότι καλύτερα θα το έφτιαχναν το μισθολόγιο εισηγήσεις που θα προέρχονταν όχι από τους αξιωματικούς, αλλά από τις γυναίκες τους εν προκειμένω.

Εδώ νομίζω, ότι πρέπει να υπάρξουν σοβαρές αλλαγές. Μην ξεχνάμε ότι υπάρχουν εθνικοί κίνδυνοι στους οποίους κυρίως αναφερόμαστε.

'Ερχομαι τώρα στο θέμα των συνταξιούχων. 'Ακουσα στην επιτροπή συναδέλφους και από τη Νέα Δημοκρατία και από το ΠΑ.ΣΟ.Κ. να θέτουν το θέμα. Το θέμα δεν οφείλεται στη σημερινή Κυβέρνηση γιατί είναι γεγονός ότι όλες οι προηγούμενες κυβερνήσεις κατά κανόνα δεν επεξέτειναν αυτόματα τις όποιες μισθολογικές αυξήσεις στους συνταξιούχους. Και γι' αυτό υπάρχουν ευθύνες και των κυβερνήσεων της Νέας Δημοκρατίας και του ΠΑ.ΣΟ.Κ.. Σήμερα φθάσαμε να μην τηρείται η βασική συνταξιοδοτική αρχή, ότι ο συνταξιούχος λαμβάνει το 80% των αποδοχών. Θα έλεγα μάλιστα ότι οι συνταξιούχοι που προσήλθαν στην επιτροπή μας είπαν ότι φθάνουν και κάτω του 50%. Πρέπει, λοιπόν, γι' αυτό το νομοσχέδιο να διορθώσουμε ό,τι διορθώνεται και οι αυξήσεις που υπάρχουν εδώ να υπάρξει σχετική πρόβλεψη, ώστε να αφορούν και τους συνταχιούχους.

Συνοψίζω: Νομίζω ότι είναι ανάγκη να υπάρξει εξοικονόμηση από πόρους που σήμερα διατίθενται στα υπέρογκα εξοπλιστικά προγράμματα, ώστε να ικανοποιηθούν βασικές ανισότητες που δημιουργεί το νομοσχέδιο. Ιδιαίτερη πρόνοια πρέπει να ληφθεί για τους χαμηλόμισθους των Ενόπλων Δυνάμεων, των Σωμάτων Ασφαλείας του Λιμενικού και Πυροσβεστικού Σώματος. Πρέπει να ληφθούν σοβαρά υπόψη οι σχετικές τροπολογίες των συνδικαλιστικών οργάνων και να αποκατασταθεί η μεγάλη ανισότητα που υπάρχει.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κύριος ΠΑΝΑΓΙΩΤΗΣ ΣΓΟΥΡΙΔΗΣ).

Πολύ περισσότερο αυτό ισχύει, κύριοι Υπουργοί, διότι όπως εμφανίζεται το άρθρο 7 του νομοσχεδίου, είναι φανερό ότι για να υπάρξουν αυξήσεις πέραν του νομοσχεδίου εξαιτίας της εισοδηματικής πολιτικής, θα χρειασθεί ειδικός νόμος. Με δυο λόγια δηλαδή τους λέτε ότι δε θα υπάρχουν αυξήσεις, λόγω της εισοδηματικής πολιτικής, αυτό είναι και τίποτε πέραν αυτού.

Επομένως, είναι ανάγκη να το δούμε αυτό το θέμα πριν ολοκληρωθεί η ψήφιση του νομοσχεδίου.

Από εκεί και πέρα, εμείς επιμένουμε για την αποστρατιωτικοποίηση των Σωμάτων Ασφαλείας, του Πυροσβεστικού και του Λιμενικού Σώματος, επιμένουμε στην ανάγκη να έχουν χωριστό μισθολόγιο και επιμένουμε στη βελτίωση ιδιαίτερα ορισμένων άρθρων του νομοσχεδίου, που αφορούν τα επιδόματα, τα οικογενειακά επιδόματα ιδιαιτέρως, όπως και στην αυτόματη επέκτασή του -αυτόματη κατά κάποιο τρόπο- με ειδικό νόμο και στους συνταξιούχους.'Οπως είναι το νομοσχέδιο δεν μπορούμε να το ψηφίσουμε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κυρίες και κύριοι συνάδελφοι, κατά τη γνώμη μας, είναι θετικό το ότι η Κυβέρνηση ύστερα από πολλά χρόνια έφερε εδώ στη Βουλή το νομοσχέδιο που αφορά τα οικονομικά των Ενόπλων Δυνάμεων και των Σωμάτων Ασφαλείας.'Ομως το συζητούμενο νομοσχέδιο είναι έργο μιας ομάδας τεχνοκρατών του Υπουργείου Οικονομικών και γι'αυτό έχει μία τεχνοκρατική λογική και φυσικά, όχι πολιτική. 

Η τεχνοκρατική οικονομική αντίληψη λέει, όχι καμία απόκλιση από το πρόγραμμα της Ευρωπαϊκής σύγκλισης. Αντίθετα, η πολιτική λογική λέει, η Χώρα μας έχει σοβαρά προβλήματα εθνικής άμυνας που δεν έχει τέτοια καμία άλλη χώρα της Ενωμένης Ευρώπης, οπότε δικαιολογείται και μία απόκλιση από το πρόγραμμα σύγκλισης.

Με βάση αυτήν την πολιτική λογική, θα έπρεπε η Κυβέρνηση να φέρει ένα νομοσχέδιο που να ικανοποιεί τις βασικές ανάγκες του προσωπικού των Ενόπλων Δυνάμεων και των Σωμάτων Ασφαλείας, γιατί στην έννοια της αμυντικής θωράκισης της Χώρας υπάγονται και οι αμοιβές του έμψυχου δυναμικού των Ενόπλων Δυνάμεων και των Σωμάτων Ασφαλείας.

Για να είναι δίκαιος ένας οικονομικός νόμος, θα πρέπει να ανταποκρίνεται στη βασική αρχή: όλοι οι άνθρωποι έχουν τις ίδιες ανάγκες βασικής επιβίωσης. Αυτός είναι ο κανόνας. Επομένως, μία δημοκρατική πολιτεία θα πρέπει να δίνει στους υπαλλήλους της τόσα, όσα χρειάζονται να ικανοποιούν τις βασικές τους ανάγκες, ατομικές και οικογενειακές για μία αξιοπρεπή διαβίωση.

Γι'αυτό το λόγο, εμείς που νομοθετούμε θα πρέπει να καθορίσουμε ένα βασικό πλαίσιο που να έχει έναν κοινό συντελεστή οικονομικής διαβίωσης για όλους τους εργαζομένους και τους συνταξιούχους. Θα πρέπει να μοιράσουμε το εθνικό εισόδημα σε όλους ανάλογα με τις ανάγκες τους, γιατί ένας αστυφύλακας ή ένας πυροσβέστης ή ένας λιμενοφύλακας με δυο παιδιά, έχει τις ίδιες ανάγκες με έναν στρατηγό ή έναν ανώτατο κρατικό λειτουργό, που έχει επίσης, δυο παιδιά. Και μη μου πει κάποιος πως αυτό σημαίνει ισοπέδωση και καταργείται η αρχή της ιεραρχίας, γιατί ο πυρήνας της πειθαρχίας διαταράσσεται όταν ο υφιστάμενος νοιώθει αδικημένος από τον προϊστάμενό του σαν εκπρόσωπο της Πολιτείας.

'Εχω τη γνώμη, ότι κάποτε θα πρέπει να συνειδητοποιήσουμε ότι η Δημοκρατία έχει και οικονομικό επιτέλους, περιεχόμενο, αφού ο άνθρωπος δεν είναι αποκλειστικά μόνο πολιτικό και κοινωνικό ον, αλλά και φυσικό ον που έχει ανάγκες διαβίωσης, που αυτές πρέπει σε μία σύγχρονη Δημοκρατία να ικανοποιούνται ισότιμα και ισόρροπα.

Αν θέλουμε να καυχιόμαστε ότι έχουμε σωστή Δημοκρατία, θα πρέπει να έχουμε ένα δίκαιο κράτος. Βέβαια, σήμερα έχουμε κράτος δικαίου, αλλά δεν έχουμε δίκαιο κράτος και η διαφορά μεταξύ αυτών είναι μεγάλη.

Δίκαιο κράτος είναι το κράτος μέσα στο οποίο ικανοποιείται το αίσθημα της δικαιοσύνης, δηλαδή είναι το τίμιο, το ηθικό, το ανθρώπινο, το κοινωνικό κράτος. Τέτοιο κράτος, δεν έχουμε σήμερα και μη βαυκαλιζόμεθα να λέμε κράτος δικαίου. Κράτος δικαίου σημαίνει το κράτος στο οποίο υπάρχουν γραπτοί κανόνες δικαίου.

'Εχω τη στέρεη πεποίθηση πως ένα οικονομικό νομοσχέδιο, θα πρέπει να έχει σαν περιεχόμενό του, την ανθρώπινη διάσταση και όχι την αναλγησία και αδιαφορία της Πολιτείας. Γιατί τότε, οι συνειδήσεις των ανθρώπων αναστατώνονται, οι θεσμοί κλονίζονται και η κοινωνική ισορροπία παραπαίει. Στο παρόν νομοσχέδιο, υπάρχει κατάφωρη αδικία, γιατί δεν τηρείται η θεμελιακή αρχή της μεταχείρισης όλων ανάλογα με τις βασικές τους ανάγκες. 

Συγκεκριμένα, η θεμελίωση των αμοιβών του προσωπικού των Ενόπλων Δυνάμεων και των Σωμάτων Ασφαλείας, στηρίζεται στο βαθμό του ανθυπολοχαγού και των αντίστοιχων. Το νομοσχέδιο δίνει στον ανθυπολοχαγό συντελεστή 1. Και πάνω σ'αυτόν το συντελεστή κτίζει το μισθολόγιο ιεραρχικά προς τα πάνω και προς τα κάτω. 'Ετσι, παρατηρούμε μια σαφή διαχωριστική γραμμή ανάμεσα στους υψηλόβαθμούς και ανάμεσα στους χαμηλόβαθμους. Οι μεν πρώτοι, είναι οι λίγοι, οι δε δεύτεροι, είναι οι πολλοί. Οι μεν λίγοι, μπορούν να ικανοποιούν τις βασικές τους ανάγκες, οι δε πολλοί δεν μπορούν και είναι καταδικασμένοι να ζουν στα όρια της φτώχειας.

Χαρακτηριστικά του νομοσχεδίου. Το παρόν νομοσχέδιο δεν εισάγει ένα νέο μισθολόγιο όπως κακώς λέγεται, αλλά πρόκειται για το ίδιο, στο οποίο ο βασικός μισθός σε κάθε βαθμό, είναι άθροισμα που προέρχεται από την πρόσθεση του ισχύοντος βασικού μισθού και της ΑΤΑ, που σε ορισμένες περιπτώσεις μάλιστα, υπολείπεται των σημερινών βασικών αποδοχών.

Το νομοσχέδιο διατηρεί την πολιτική των επιδομάτων, πράγμα που σημαίνει πως τα επιδόματα, δεν υπολογίζονται ούτε στις συντάξεις, ούτε επιτρέπουν ποσοστιαίες αυξήσεις για μελλοντικές εισοδηματικές πολιτικές. Επίσης, δεν πρόκειται για ενιαίο μισθολόγιο, γιατί δεν εξισώνει μισθολογικά και συνταξιοδοτικά το προσωπικό των Σωμάτων Ασφαλείας με αυτό των Ενόπλων Δυνάμεων. Γιατί ο αστυφύλακας για παράδειγμα που εισάγεται στη Σχολή Αστυνομίας με πανελλήνιες εξετάσεις και με δυόμισι χρόνια φοίτησης κατά κανόνα, δεν εξελίσσεται βαθμολογικά και συνταξιοδοτείται με αποδοχές αστυνόμου Β', δηλαδή λοχαγού, ενώ ο υπαξιωματικός των Ενόπλων Δυνάμεων με δύο χρόνια φοίτηση στη ΣΤΥΑ εξελίσσεται βαθμολογικά και συνταξιοδοτείται με αποδοχές αντισυνταγματάρχη. Πού είναι το ενιαίο;

ΜΟΣΧΟΣ ΓΙΚΟΝΟΓΛΟΥ: Για ποιούς αστυφύλακες μιλάτε;

ΙΩΑΝΝΗΣ ΚΑΡΑΚΩΣΤΑΣ: Σας παρακαλώ, μη με διακόπτετε.

ΠΡΟΕΔΡΕΥΩΝ(Παναγιώτης Σγουρίδης): Μη διακόπτετε, κύριε Γικόνογλου.

Συνεχίστε, κύριε Καρακώστα.

ΙΩΑΝΝΗΣ ΚΑΡΑΚΩΣΤΑΣ: Το νομοσχέδιο, για να ήταν ενιαίο, θα έπρεπε να καθορίζει μισθολογικές προαγωγές σε τρεις κατηγορίες κατώτερων στελεχών των Σωμάτων Ασφαλείας.

Πρώτον, στους αστυφύλακες και υπαξιωματικούς μη παραγωγικών σχολών και αντίστοιχα, του Πυροσβεστικού Σώματος και του Λιμενικού, οι οποίοι στα είκοσι οκτώ χρόνια πραγματικής υπηρεσίας, να φθάνουν στο βαθμό του ταγματάρχη.

Δεύτερη κατηγορία στους ανθυπαστυνόμους και αντίστοιχους των Σωμάτων που να προάγονται μισθολογικά στα είκοσι οκτώ χρόνια πραγματικής υπηρεσίας στο βαθμό του αντισυνταγματάρχη.

Και τρίτη κατηγορία, στους αξιωματικούς παραγωγικών σχολών και προερχομένων από τη Σχολή Μετεκπαιδεύσεως Ανθυπαστυνόμων και αντίστοιχων οι οποίοι να προάγονται μισθολογικά στα τριάντα τρία χρόνια υπηρεσίας, στο βαθμό του Συνταγματάρχη.

Στο νομοσχέδιο, παρατηρείται ότι το προσωπικό των Σωμάτων Ασφαλείας, αντιμετωπίζεται "μειωτικά" έναντι του προσωπικού των Ενόπλων Δυνάμεων.

Κύριοι Υπουργοί, πρέπει να αντιληφθείτε ότι τα Σώματα Ασφαλείας και εννοώ την Ελληνική Αστυνομία, το Πυροσβεστικό και Λιμενικό Σώμα και κατά το Σύνταγμα, δεν είναι στρατιωτικοί. 'Εχουν βέβαια στρατιωτική οργάνωση και πειθαρχία, αλλά δεν έχουν στρατιωτική ιδιότητα και ως εκ τούτου, δεν δοσιδοκούν στα στρατοδικεία, αλλά στα κοινά δικαστήρια. Δηλαδή, οι μεν διέπονται από αυστηρό δίκαιο, το στρατιωτικό, οι δε από ηπιότερο, το κοινό δίκαιο. Οι 'Ενοπλες Δυνάμεις, είναι οι φρουροί των συνόρων, ενώ τα Σώματα Ασφαλείας, είναι οι φρουροί των θεσμών και του δημοκρατικού πολιτεύματος.

Πώς θέλουμε τα Σώματα Ασφάλειας; Τα θέλουμε στρατιωτικούς, ή τα θέλουμε ένστολους πολίτες, φύλακες των θεσμών; Πρέπει να απαντήσουμε. Αν θέλουμε να εκπληρώνουν τα καθήκοντά τους σύμφωνα με την εκ του Συντάγματος απορρέουσα αποστολή τους, θα πρέπει να μην τα στρατικοποιήσουμε. Θα πρέπει να φέρετε ένα θεσμικό νομοσχέδιο, με το οποίο να αποσαφηνιστεί η σύγχυση που επικρατεί σήμερα, αν είναι στρατιωτικοί ή δεν είναι.

Εξάλλου, πρέπει να επισημάνω ότι βλέπω πολλή έχθρα προς το συνδικαλισμό προς τα Σώματα Ασφάλειας. Ο συνδικαλισμός, κύριοι Υπουργοί, είναι υγιές φαινόμενο σε μία δημοκρατική κοινωνία και πρέπει να υπάρχει και στα Σώματα Ασφαλείας, αν όχι και στο στρατό ακόμα. Ο συνδικαλιστής αστυνομικός -σας διαβεβαιώνω γι'αυτό- ποτέ δε θα ασκήσει βία ενάντια στο διαδηλωτή ή ενάντια στον απεργό εργάτη. Αντίθετα, ο μη συνδικαλιστής θα ασκήσει βία, γιατί δεν του παραχωρούνται τα δικαιώματα, όπως έχουν οι λοιποί πολίτες.

Επίσης, αν ένας αξιωματικός του στρατού είναι συνδικαλιστής, κατά τη γνώμη μου, ποτέ δεν θα σκεφθεί να κάνει πραξικόπημα

ΔΗΜΗΤΡΙΟΣ ΑΠΟΣΤΟΛΑΚΗΣ ( Υφυπ. Εθνικής 'Αμυνας): Τελείωσαν τα πραξικοπήματα, ανήκουν στο απώτερο, στο αγύριστο παρελθόν.

ΙΩΑΝΝΗΣ ΚΑΡΑΚΩΣΤΑΣ: Αυτό που λέτε, με ευχαριστεί ιδιαίτερα, που το λέει ένας πρώην στρατιωτικός.

Κύριοι Υπουργοί, το άνοιγμα της ψαλίδας ανάμεσα στους υψηλόβαθμους και χαμηλόβαθμους είναι μεγάλο. Οι σταθερές σχέσεις ανάμεσα στου υψηλόβαθμους είναι κατάφωρα δυσανάλογες, αφού αρχίζουν από 0,26 για τον κατώτερο βαθμό και φθάνει μέχρι το 1,95 στο ανώτατο. Για παράδειγμα, ο κατώτατος με συντελεστή 0,26 θα παίρνει από 1.1.97 βασικό μισθό 45.000 δρχ., ενώ ο ευρισκόμενος στον ανώτατο βαθμό από 1.1.97, θα παίρνει 341.000 δραχμές. Επίσης, αν ο υπολογισμός γίνει στο βαθμό του δεκανέα , ο βασικός μισθός θα είναι 91.000 δρχ.

Στο παραπάνω παράδειγμά μας ο βασικός μισθός των ανωτάτων κρίνεται ικανοποιητικός, για να αντιμετωπίσουν κάπως τις βασικές τους ανάγκες, ενώ ο βασικός μισθός των κατωτέρων βρίσκεται, είπαμε, στα όρια της φτώχειας. Πρέπει να τονιστεί με έμφαση και να γίνει συνείδηση σε όλους μας πως ο βασικός μισθός ή το ημερομίσθιο είναι αποτίμηση του καθημερινού μόχθου του εργαζομένου, ο οποίος μόχθος πρέπει να αντικαθίσταται με τα αντίστοιχα αγαθά καθημερινής διαβίωσης. 'Αρα, ο βασικός μισθός πρέπει να αντιπροσωπεύει τις απαιτούμενες βασικές ανάγκες διαβίωσης, τροφή, ένδυση, υπόδηση, μόρφωση, γι'αυτό και λέγεται βασικός μισθός.

Τα επιδόματα που χορηγούνται είναι απλώς συμπληρωματικά, επομένως ο βασικός μισθός θα πρέπει να είναι ο ίδιος για όλους τους εργαζόμενους, είτε στο Δημόσιο είτε στον ιδιωτικό τομέα. Τα επιδόματα να χορηγούνται ανάλογα με τη θέση, το βαθμό, τα προσόντα, τις γνώσεις, το επικίνδυνο ή ανθυγιεινό της εργασίας. Εκεί μπορεί να υπάρχει διαφορά.

ΠΡΟΕΔΡΕΥΩΝ ( Παναγιώτης Σγουρίδης): Θα παρακαλούσα τους κυρίους συναδέλφους να μην τηλεφωνούν εντός της Αιθούσης.

ΙΩΑΝΝΗΣ ΚΑΡΑΚΩΣΤΑΣ: Κριτήριο δεν πρέπει να είναι ο βαθμός, αλλά η ανάγκη διαβίωσης.

Το νομοσχέδιο εισάγει μία διαχωριστική γραμμή ανάμεσα στους ανώτερους, που είναι οι λίγοι, και στους κατώτερους, που είναι οι πολλοί. Στη Διαρκή Επιτροπή της Βουλής επιμείναμε στον Υφυπουργό Οικονομικών κ. Χριστοδουλάκη να αυξήσει τους συντελεστές των κατωτέρων, αλλά έδωσε την εντύπωση ότι δεν θα μειώσει το άνοιγμα της ψαλίδας. Καλούμε τώρα την Κυβέρνηση να το πράξει, γιατί η αδικία είναι κατάφωρη. Δεν πρέπει να υπάρχουν πατρίκιοι και πληβείοι, γιατί αυτό δίνει το παρόν νομοσχέδιο. Ειδικότερα τα Σώματα Ασφάλειας αδικούνται κατάφωρα. Γιατί η εργασία του αστυφύλακα, του πυροσβέστη και του λιμενοφύλακα είναι σκληρή και επίπονη, είναι δύσκολη και επικίνδυνη. Αυτοί βρίσκονται καθημερινά, όλο το 24ωρο, στην πρώτη γραμμή της μάχης, δίνουν τη μάχη, οι μεν με το έγκλημα, οι δε με τη φωτιά και τα άλλα στοιχεία της φύσης, τόσο στην ξηρά, όσο και στη θάλασσα. Αυτοί προστατεύουν τη ζωή μας, τη σωματική μας ακεραιότητα, την ησυχία μας, την περιουσία μας, τους θεσμούς μας. Αυτούς, λοιπόν, δεν πρέπει να τους ανταμείβουμε, ώστε να ζουν αξιοπρεπώς;

Εξάλλου, οι αστυνομικοί, πυροσβέστες, λιμενοφύλακες, εκτός του ότι εργάζονται κάτω από αντίξοες συνθήκες και δεν αμείβονται ικανοποιητικά, είναι οι μόνοι εργαζόμενοι, που δεν έχουν ούτε εβδομαδιαία ανάπαυση ούτε πραγματικές αμοιβές για εργασία τις Κυριακές και αργίες, για νυκτερινή εργασία, για υπερωριακή απασχόληση, για διάφορες μετακινήσεις και εκτέλεση υπηρεσίας εκτός έδρας.

Κύριε Υπουργέ της Δημόσιας Τάξης, απασχολήσατε δεκαεπτά χιλιάδες αστυνομικούς το τριήμερο του Πολυτεχνείου. Τι τους δώσατε -μπορείτε να μου πείτε- μέσα στις δυσμενείς συνθήκες που δεν γνώρισαν ύπνο; Η κατηγορία αυτή των εργαζομένων όταν περνάει από την ενέργεια στη συνταξιοδότηση αντιμετωπίζει ένα χειρότερο δράμα, αφού οι συντάξεις τους αντί να περιορίζονται στο 80% των εν ενεργεία αποδοχών τους, μειώνονται στο 1/3, με αποτέλεσμα να οδηγούνται αναγκαστικά σε αναζήτηση άλλης εργασίας που σήμερα δεν υπάρχει.

Οι φρουροί της έννομης τάξης και ασφάλειας, αντί να αμείβονται ικανοποιητικά για μια αξιοπρεπή διαβίωση αναγκάζονται, λόγω της φτώχειας τους, να εργάζονται σε άλλες εργασίες, όπως σε νυχτερινά κέντρα, σε μπαρ, σε εστιατόρια, σε ταξί, σε περίπτερα κ.λπ., πράγμα που δεν επιτρέπεται από τους κανονισμούς των Σωμάτων. Και ενώ η φυσική και η πολιτική ηγεσία το γνωρίζει, τους ανέχεται και δεν παίρνει μέτρα. Τι μέτρα; Πειθαρχικά; 'Οχι. Οικονομικά μέτρα χρειάζονται, ώστε να χτυπηθούν παράλληλα και τα νοσηρά φαινόμενα της σήψης και της διαφθοράς που παρατηρούνται τώρα τελευταία.

Κύριε Υπουργέ της Εθνικής 'Αμυνας, το ΚΥ.Σ.Ε.Α. στις 13 Νοεμβρίου ενέκρινε νέο εξοπλιστικό πρόγραμμα των Ενόπλων Δυνάμεων για 4 τρισεκατομμύρια. 'Ετσι έγραψαν οι εφημερίδες. Εδώ θα είμαι λίγο αυστηρός και μην βρείτε τον εύκολο δρόμο να με χαρακτηρίσετε λαϊκιστή. Στα εξοπλιστικά προγράμματα δίνετε 4 τρισ. και αυτά τα χρήματα θα πάνε, ως γνωστόν, στις πολεμικές βιομηχανίες των ΗΠΑ, ενώ στα στρατευμένα παιδιά της Ελλάδας δίνετε ψίχουλα.

Θα αγοράσετε σίδερα, αλλά τα σίδερα, κύριε Υπουργέ, χρειάζονται ψυχές για να κινηθούν. Ποιοι πετάνε πάνω στο Αιγαίο; Πετάνε μόνα τους τα Μιράζ και τα F16; 'Οχι βέβαια. Τα πετάνε οι 'Ελληνες ίκαροι και αυτοί ξέρουν να υπερασπίζουν την Πατρίδα τους. Αλλά η Πατρίδα θα πρέπει να ενδιαφέρεται για αυτούς.

Είναι γνωστό ότι οι σαράντα έξι από τις εκατό μεγαλύτερες στον κόσμο εταιρίες παραγωγής και εμπορίας όπλων είναι αμερικανικές και κατέχουν το 62,4% της παγκόσμιας αγοράς με έσοδα 97,4 δισ. δολάρια. Οι ΗΠΑ, λοιπόν, για να εξάγουν τα νέα "σκεπτόμενα" -έτσι τα λένε- όπλα τους, υποδαυλίζουν την ένταση στο Αιγαίο με την Τουρκία για να εξοπλίζονται οι δύο χώρες και έτσι να στερούν τους λαούς τους από την οικονομική ανάπτυξη.

Και αντί η Κυβέρνηση να μειώνει την ένταση και αυτόν τον εξοπλιστικό ανταγωνισμό με την εφαρμογή μιας διαφορετικής εξωτερικής πολιτικής και εθνικής στρατηγικής, παγιδεύεται στα αμερικανικά σχέδια, ενώ θα έπρεπε να καταρτίσει ένα μακρόπνοο πολιτικό πρόγραμμα οικονομικής ανάπτυξης της Χώρας, σχεδιάζει ένα εξοπλιστικό πρόγραμμα μαμούθ δεκαετούς διάρκειας, πράγμα που θα εξασθενίσει το εσωτερικό μέτωπο και θα δυσχεράνει την αμυντική θωράκιση της Χώρας.

Μα είναι πολιτική αυτή που εφαρμόζετε; Από τη μία μεριά το πρόγραμμα ευρωπαϊκής σύγκλισης και από την άλλη το πενταετές εξοπλιστικό πρόγραμμα μαμούθ. Τα ζωνάρια του λαού σφίγγουν. Τότε γιατί είμαστε στην Ενωμένη Ευρώπη; Ερωτώ. Δεν μπορεί η Ευρώπη να μας εγγυηθεί τα σύνορά μας για να μην ξοδεύουμε τόσα πολλά στις στρατιωτικές δαπάνες;

Το προσωπικό, λοιπόν, των Ενόπλων Δυνάμεων και των Σωμάτων Ασφαλείας πρέπει να αμείβεται ικανοποιητικά. Το καλύτερο και ισχυρότερο όπλο για ένα στρατό και ένα λαό, είναι το υψηλό ηθικό που στηρίζεται στην οικονομική ανάπτυξη και όχι στην οικονομική εξαθλίωση και στη φτώχεια. 

Κύριε Υπουργέ, μην εμπαίζετε το προσωπικό των Ενόπλων Δυνάμεων και των Σωμάτων Ασφαλείας. Δεν τους δίνετε σχεδόν τίποτα. Ιδιαίτερα δεν δίνετε τίποτα στους κατώτερους που είναι και οι πιο πολλοί. Ακούστε αριθμούς: Από τους πενήντα δύο χιλιάδες τετρακόσιοι δεκαπέντε που υπηρετούν στα τρία Σώματα, δηλαδή την Αστυνομία, το Πυροσβεστικό Σώμα και το Λιμενικό, οι πέντε χιλιάδες τριακόσιοι ενενήντα συνολικά ανήκουν στο ανώτερο προσωπικό, αξιωματικοί, και οι σαράντα επτά χιλιάδες είκοσι πέντε ανήκουν στο κατώτερο προσωπικό. Οι σαράντα επτά χιλιάδες είκοσι πέντε αυτοί άνθρωποι βρίσκονται κάτω από τη διαχωριστκή γραμμή που εισάγει στο άρθρο 1 το παρόν νομοσχέδιο και δεν εξομοιούνται οικονομικά με τους ομοιοβάθμους τους, του στρατού. Γιατί οι μεν του στρατού εξελίσσονται, όπως είπαμε, βαθμολογικά άρα και οικονομικά, καθώς και συνταξιοδοτικά, αφού παίρνουν σύνταξη αντισυνταγματάρχη, ενώ οι δε, δηλαδή των Σωμάτων Ασφαλείας, δεν έχουν αντίστοιχα, ισάξιες βαθμολογικές προαγωγές.

'Αρα, οι δεύτεροι είναι πιο φτωχοί από τους πρώτους. Εμείς δύο βασικά πράγματα ζητούμε γι' αυτούς τους ανθρώπους: Πρώτον, μισθολογικές προαγωγές σε τρεις κατηγορίες του κατώτερου προσωπικού στα τρία Σώματα Ασφάλειας, όπως ανέφερα πιο πάνω, ώστε να εξομοιωθούν οικονομικά με τους συναδέλφους τους του στρατού.

Δεύτερον, αύξηση των σταθερών σχέσεων στους κάτω από τον ανθυπολοχαγό βαθμούς κατά δύο εκατοστιαίες μονάδες στον κάθε βαθμό και στο βαθμό του λοχία η αύξηση αυτή να είναι επτά εκατοστιαίες μονάδες.

Σας τις είπαμε και στην Επιτροπή, κύριε Υπουργέ, και δεν είδαμε καμία μεταβολή. Και αυτά που ζητούμε για τους κατώτερους των Σωμάτων δεν είναι πολλά, γιατί από ένα πρόχειρο υπολογισμό ο κρατικός προϋπολογισμός δεν θα επιβαρυνθεί πάνω από 2,5 δισ. δραχμές. Και 2,5 δισ. δραχμές δεν είναι τίποτα για έναν κρατικό προϋπολογισμό, όταν το ΛΟΤΤΟ κάθε εβδομάδα εισπράττει περισσότερα.

Κύριοι Υπουργοί της Εθνικής 'Αμυνας, της Δημόσιας Τάξης, της Εμπορικής Ναυτιλίας και των Οικονομικών, όλοι εσείς είστε συνυπεύθυνοι...

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή).

Μισό λεπτό, κύριε Πρόεδρε, σας παρακαλώ.

'Ολοι εσείς είστε συνυπεύθυνοι και πρέπει να ικανοποιήσετε τα δύο αυτά τουλάχιστον αιτήματα του κατώτερου προσωπικού των Σωμάτων Ασφαλείας. Αν το πράξετε φοβούμαι πως θα ρίξετε βενζίνη στη φωτιά και θα έχετε κοινωνική έκρηξη, που δε θα είναι ευχάριστη για κανέναν. Και αυτό δεν είναι εκβιασμός, αλλά έκφραση αγανάκτησης των ανθρώπων αυτών, που ζουν κάτω από τις συνθήκες φτώχειας.

Tελειώνοντας, θέλω να πω ότι επιφυλάσσομαι στην κατ' άρθρο συζήτηση του νομοσχεδίου να καταθέσω συγκεκριμένες προτάσεις. 

Κύριοι συνάδελφοι, όλων των παρατάξεων, θα πρέπει όλοι μας να συναποφασίσουμε και να ψηφίσουμε ένα σωστό και δίκαιο νομοσχέδιο για τις 'Ενοπλες Δυνάμεις και για τα Σώματα Ασφαλείας, δυνάμεις που δεν πρέπει να κομματικοποιούνται, γιατί αυτές ανήκουν στον Λαό και στο 'Εθνος. Πρέπει να βρούμε έναν κοινό παρανομαστή για να τους ικανοποιήσουμε οικονομικά, ώστε να επιδίδονται απρόσκοπτα στα έργα τους. Το υπό ψήφιση νομοσχέδιο είναι κατάφωρα άδικο για την πλειονότητα του προσωπικού των Ενόπλων Δυνάμεων των Σωμάτων Ασφαλείας.

Εμείς, το ΔΗ.Κ.ΚΙ. ένα τέτοιο νομοσχέδιο, για λόγους αρχής θα το καταψηφίσουμε, εκτός εάν η Κυβέρνηση δεχθεί τις προτάσεις -τροποποιήσεις που υποδεικνύουμε, οπότε θα το υπερψηφίσουμε.

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης):Ο Αρχηγός της Αξιωματικής Αντιπολίτευσης κ. Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Κυρίες και κύριοι συνάδελφοι, θα ήθελα να φωτίσω με μία νέα διάσταση το συζητούμενο νομοσχέδιο. 'Ενα είναι δεδομένο, ότι μετά από μία καθυστέρηση τριών και πλέον ετών η Κυβέρνηση έσπευσε τον τελευταίο καιρό να εξαγγείλει τον εκσυγχρονισμό των Ενόπλων Δυνάμεων και ταυτόχρονα να καταθέσει το συζητούμενο νομοσχέδιο.

Και βεβαίως έχουμε υποχρέωση, όλοι μας, να δώσουμε μια απάντηση στο ερώτημα του Ελληνικού Λαού: Είναι αναγκαίο να διατίθενται πόροι για την Εθνική 'Αμυνα και την Ασφάλεια της Χώρας; Μήπως δεσμεύεται η Ελλάδα στον τομέα αυτόν με υπέρογκα ποσά, χωρίς να υπάρχει κανένας λόγος;

Είναι ερωτήματα, τα οποία υπάρχουν πράγματι στην κοινωνία και που με λύπη μου είδα να τα καλλιεργεί και μερίδα του Τύπου. 'Οπως, επίσης, ερώτημα είναι από όλους τους εργαζόμενους στο δημόσιο τομέα, γιατί αυτό το ειδικότερο ενδιαφέρον για τις 'Ενοπλες Δυνάμεις και για τα Σώματα Ασφαλείας. Εμείς, λένε οι δημοτικοί υπάλληλοι, εμείς οι καθηγητές, εμείς οι υπάλληλοι του Υπουργείου Οικονομικών και τών άλλων Υπουργείων, δεν έχουμε τα ίδια δικαιώματα και δεν έχουμε και εμείς υποχρεώσεις;

Και πράγματι χρειάζεται να δοθεί μια απάντηση σ' αυτά τα ερωτήματα. 

Το πρώτο, το οποίο όλοι οφείλουμε να γνωρίζουμε, είναι ότι η Ελλάδα είναι η Χώρα που από όλη την Ευρώπη, αλλά και από τις Ηνωμένες Πολιτείες της Αμερικής, ίσως είμαστε μαζί με το Ισραήλ στην πρώτη θέση δαπάνης ως ποσοστό του ακαθαρίστου εγχωρίου προϊόντος για την 'Αμυνα.

Διαθέτουμε περίπου το 5% του Ακαθαρίστου Εγχωρίου Προϊόντος για την Αμυνα. Με εθνικό εισόδημα δηλαδή 30 τρισ. δραχμών διαθέτουμε 1,5 τρισ. δραχμές για την 'Αμυνα.

Οι χώρες της Ευρωπαϊκής 'Ενωσης διαθέτουν περίπου 2,5%.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Και πιο χαμηλά.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Και πιο χαμηλά, κύριε Παπαδόγγονα. 'Εχετε δίκιο.

Συνεπώς, αν βρισκόμασταν στο επίπεδο του 2% με 2,5% θα είχαμε εξοικονομήσει περίπου 700 δισ. δραχμές, κάθε χρόνο, όταν ξέρουμε ότι 700 δισ. δραχμές κάθε χρόνο είναι όσα εισπράττουμε από το Β' Πακέτο Ντελόρ. Αυτά, για να δείτε το τεράστιο κόστος το οποίο δημιουργείται για την Αμυνα της Χώρας μας. Είναι κάτι που σοβαρότατα η Κυβέρνηση πρέπει να το λάβει υπόψιν στο πρόγραμμα συγκλίσεως, ενόψει της Διακυβερνητικής του 1997.

Πιστεύω, όμως, ότι οι δαπάνες αυτές είναι αναγκαίες. Και με λύπη μου θα πω, ότι θα πρέπει να δούμε, μήπως θα έπρεπε και να αυξηθούν ακόμα.

Βεβαίως, είναι εύκολος ο αντίλογος ότι αυτά τα χρήματα καλύτερα να τα πληρώσει ο Ελληνικός Λαός. Αλλά, αν δεν εξασφαλίσουμε την αμυντική θωράκιση της Χώρας μας, σε καμιά περίπτωση δεν θα μπορέσουμε να δημιουργήσουμε και κατάλληλο κλίμα, για να εξασφαλίσουμε και την οικονομική ανάπτυξη της Πατρίδος.

Ποιο είναι το περιβάλλον στο οποίο ζούμε στην ευρύτερη περιοχή, εμείς οι'Ελληνες; Νομίζω ότι παρά τις προβλέψεις οι οποίες υπήρξαν στις αρχές της δεκαετίας, δηλαδή του 1990, όταν κατέρρευσε το ανατολικό μπλόκ, θα πρέπει να αναμένουμε τουλάχιστον για την προσεχή δεκαετία, μια γενικότερη αστάθεια στην περιοχή μας.

Η προσεχής δεκαετία θα χαρακτηρίζεται από αβεβαιότητα και ρευστότητα. Η αποσταθεροποίηση στα Βαλκάνια εξακολουθεί και θα εξακολουθεί να δημιουργεί κινδύνους για την εθνική μας ασφάλεια. Από το βορρά υπάρχουν ακόμα και σήμερα προϋποθέσεις που μπορεί να οδηγήσουν σε ένταση στο μέλλον. Το είπα και στη συζήτηση που είχαμε προ ημερών στη Βουλή, ότι ενδεχομένως, όταν θα πάψουν να υπάρχουν τα έντονα επεισόδια τα οποία υπάρχουν σήμερα και τα γεγονότα στη Βοσνία, να γίνει μια επέκταση των συγκρούσεων στο Κοσσυφοπέδιο, με παρενέργειες και στην Αλβανία και στα Σκόπια, ενδεχόμενα τα οποία πρέπει μια σωστή αμυντική στρατηγική να τα λάβει υπόψη της.

Βεβαίως, το πρόβλημά μας δεν είναι αυτό. Το πρόβλημά μας το γνωρίζουμε όλοι και είναι ότι η Τουρκία θα συνεχίσει να είναι η άμεση και ορατή απειλή, εναντίον της Ελλάδος.

Δύο είναι τα μεγάλα προβλήματα που αντιμετωπίζει σήμερα η Τουρκία: Το ένα είναι σε εθνικό επίπεδο και είναι το Κουρδικό πρόβλημα, το οποίο για την Τουρκία έχει πάρει διάσταση εμφύλιας συγκρούσεως. 'Ενα πολύ μεγάλο ποσοστό δεκαπέντε εκατ. με δεκαεπτά εκατ. κατοίκων στρέφεται εναντίον των υπολοίπων εξήντα εκατ.

Δεύτερον, είναι το πρόβλημα το οικονομικό. Πράγματι στην Τουρκία, τα τελευταία χρόνια, υπήρχε και υπάρχει ένας υψηλός ρυθμός αυξήσεως του εθνικού εισοδήματος, ο οποίος όμως υπολείπεται κατά πολύ, του ρυθμού αυξήσεως του πληθυσμού. Αυτό σημαίνει ότι στην Τουρκία το κατά κεφαλήν εισόδημα μειώνεται, η φτώχεια μεγαλώνει, διευρύνεται η οικονομική απόκλιση μεταξύ της Δυτικής και Ανατολικής Τουρκίας στο βάθος της 'Απω Ανατολής και συνεπώς υπάρχουν κίνδυνοι για κοινωνική έκρηξη στην Τουρκία. Αυτή η κοινωνική έκρηξη στην Τουρκία βρίσκει τη διάστασή της και τη μορφή της στον Ισλαμικό φανταμενταλισμό.

Ξέρουμε δε όλοι, από το Β' Παγκόσμιο Πόλεμο και εντεύθεν, ότι η Τουρκία κάθε φορά που έχει εσωτερικά προβλήματα, τα εξάγει. Και κάθε φορά θύμα αυτής της επεκτατικής της πολιτικής, είναι η Πατρίδα μας. Θύμα υπήρξε η Κύπρος και θύμα υπήρξε και ο Ελληνισμός και στην Τουρκία, Γι' αυτό και η διεισδυτική πολιτική που επιχειρεί να πραγματοποιήσει και στο Αιγαίο και στα Βαλκάνια.

Πιστεύω ότι το ενδεχόμενο θερμών επεισοδίων είναι σημαντικό στο Αιγαίο, στην Κύπρο, ακόμα και στη Θράκη. Πιστεύω ότι το 1997 θα είναι ένας πολύ κρίσιμος χρόνος για την εθνική μας Ασφάλεια. Από τι εξαρτάται η αποθράσυνση της Τουρκίας, από ποιους παράγοντες; 'Οπως σας είπα πριν, πιστεύω ότι εξαρτάται από την εσωτερική της κατάσταση, η οποία εγκυμονεί πράγματι κινδύνους και δεν βλέπω σε καμία περίπτωση, όπως σας ανέλυσα, να βελτιώνεται.

Δεύτερον, η Τουρκία κάθε φορά προσπαθεί να εκμεταλλευθεί τη διεθνή συγκυρία. 'Οταν η διεθνής συγκυρία βοηθά την Τουρκία, αυτή ασκεί επεκτακτική πολιτική εις βάρος της Ελλάδος.

Τρίτον, εξαρτάται από την αποτρεπτική δυνατότητα της Ελλάδος, που συνδιαμορφώνεται από το αξιόμαχο των Ενόπλων Δυνάμεων και από την συνοχή του εσωτερικού μετώπου. Γι'αυτό το λόγο, σε καμία μα καμιά περίπτωση, η κυβερνητική πολιτική μας, δεν πρέπει να αναπτύσσει προσδοκίες από την αντιπέρα όχθη. Αυτό σημαίνει ισχυρό αξιόμαχο δυναμικό και καλά εξοπλισμένες 'Ενοπλες Δυνάμεις. Και αυτό οφείλει να το καταλάβει το σύνολο του Ελληνικού Λαού.

Συνεπώς, βασικός μας άξονας θα πρέπει να είναι, με κάθε τρόπο, η αποτροπή της τουρκικής απειλής. Η αποτρεπτική ικανότητα, για να είναι αποτελεσματική, πρέπει να έχει τα εξής χαρακτηριστικά γνωρίσματα: Να πείθει, να είναι αξιόπιστη, να μην χαρακτηρίζεται από αστάθεια λόγων και έργων. Πρέπει να είναι συνεχής και αδιάληπτη. Είναι θλιβερό το γεγονός ότι τους τελευταίους οκτώ, εννέα μήνες -από τότε που ανέλαβε ο κ. Σημίτης-αυτή η αποτελεσματικότητα της αποτρεπτικής δυνάμεως της Χώρας αμφισβητήθηκε από τον ίδιο τον Πρωθυπουργό.

Σας θυμίζω τα λόγια του, από το Βήμα αυτό, την επομένη των γεγονότων των 'Ιμια: "Βασική μας στρατηγική αντίληψη..." -και αυτά πρέπει κάποια στιγμή να τα συζητήσουμε και να συμφωνήσουμε πως δένει η εξωτερική εθνική πολιτική με την αμυντική πολιτική. Συζήτηση πάνω σε αυτό το επίπεδο δεν έχει γίνει, κύριε Υπουργέ. Γι'αυτό πιστεύω ότι χρειάζεται η χάραξη μιας ενιαίας εθνικής εξωτερικής και αμυντικής πολιτικής-. "...πρέπει να είναι οτι η άμυνα γίνεται πάνω στα σύνορα. Τελευταία ακούγονται και απόψεις..." -και τις είδαμε άλλωστε να αναπτύσσονται στην διπλωματία- "...ότι μπορεί η αμυντική θωράκιση της Χώρας λόγω ελιγμών, να μην αναπτυχθεί μόνο πάνω στα σύνορα, αλλά σε ορισμένες άλλες περιοχές".

Η ιστορία έχει διδάξει ένα βασικό πράγμα, το οποίο δεν πρέπει να ξεχνά κανείς από εμάς. 'Οτι, ό,τι χάθηκε πάνω στη στρατιωτική σύγκρουση, ποτέ δεν κερδήθηκε στην συνέχεια στο τραπέζι των διαπραγματεύσεων. Και αυτό σημαίνει ότι, ανά πάσα στιγμή, θα πρέπει να είμαστε έτοιμοι να προστατεύσουμε και τη μικρότερη βραχονησίδα.

Πρέπει να γίνει σαφές, ότι παραμένουμε ανυποχώρητοι σε θέματα που έχουν σχέση με την ακεραιότητα των χερσαίων, του θαλασσίου και του εναερίου χώρου μας. Αυτό πρέπει να γίνεται σαφές σε όλα τα επίπεδα. Και στο στρατιωτικό και στο διπλωματικό, όπου συμμετέχει η Ελλάδα. Να γίνει σαφές ότι είμαστε ανυποχώρητοι στα κυριαρχικά μας δικαιώματα, οπως αυτά καθορίζονται από τις διεθνείς συνθήκες και τις συμβάσεις.

Και είναι εκπληκτικό αυτό το οποίο συμβαίνει τον τελευταίο καιρό, άλλα να ακούμε από τον κ. Πάγκαλο, άλλα από τον κ. Παπανδρέου και άλλα από τον Υφυπουργό Εξωτερικών, θέσεις οι οποίες αποδυναμώνουν στο διπλωματικό τουλάχιστον πεδίο, την αποτρεπτική δυνατότητα της Ελλάδος. Πρέπει να γίνει σαφές, επίσης, ότι η επιβίωση των Ελλήνων της Κύπρου και η ασφάλεια της νήσου αποτελούν εθνικό ζωτικό συμφέρον, όπως επίσης του Ελληνισμού της Αλβανίας, είχαμε τελευταία μία επερώτηση στην Βουλή.

Δεν υπάρχει καμία αμφιβολία, κυρίες και κύριοι συνάδελφοι, ότι πρέπει να στηριχθούμε στις δικές μας δυνάμεις. Αυτό έχει αποδείξει η εμπειρία και όσον αφορά το αξιόμαχο των Ενόπλων Δυνάμεων και όσον αφορά και τον αμυντικό οπλισμό.

Συνεπώς χρειάζεται αναθεώρηση και εκσυγχρονισμός του αμυντικού συστήματος της Χώρας, ώστε αν χρειαστεί από αμυντικό να μπορεί να διαμορφωθεί και σε επιθετικό.

Αυτό προϋποθέτει, όπως είπαμε χθες στο Υπουργείο Εθνικής 'Αμυνας, ευέλικτες, ταχυκίνητες δυνάμεις με μεγάλη ισχύ πυρός. Οφείλουμε παράλληλα να αναδεικνύουμε την πίστη μας στην ειρήνη. Το ότι διαθέτουμε πάνω από το 5% του ακαθαρίστου εγχωρίου προϊόντος για την 'Αμυνα δεν σημαίνει σε καμιά περίπτωση ότι η Ελλάδα δεν αναζητά την ειρήνη και τη συνεργασία των λαών. Αλλά τη συνεργασία αυτή τη ζητούμε, όπως επιδιώκουμε την ανάγκη επίλυσης των διαφορών μέσω ειρηνικών διαδικασιών, χωρίς να βλάπτονται σε καμιά περίπτωση τα κυριαρχικά μας δικαιώματα.

Κύριε Υπουργέ, δεν τα λέω τυχαία αυτά, διότι έχω αρχίσει και ανησυχώ πολύ, παντού μεγιστοποιούμε τις δυνατότητες μας από τη συμμετοχή της Ελλάδος στην Ευρωπαϊκή 'Ενωση, στο ΝΑΤΟ, στον Οργανισμό Ηνωμένων Εθνών και πάντοτε ασφαλώς τη συνεργασία μας με τις ΗΠΑ.

Η ενεργός παρουσία όλων των συναδέλφων Βουλευτών είναι σημαντική σ'αυτόν τον τομέα. Πιστεύω ότι αυτές οι βασικές αρχές πρέπει να αποτελέσουν το στρατιωτικό δόγμα της Ελλάδος, συνδυαζόμενο βέβαια με την εξωτερική πολιτική. Για να μπορέσουμε όμως να το αναπτύξουμε αυτό το δόγμα, χρειάζεται ταυτόχρονα να έχουμε ισχυρές 'Ενοπλες Δυνάμεις, το έμψυχο δυναμικό τους, που σημαίνει καλές αμοιβές, να αισθάνεται ο αξιωματικός ή ο υπαξιωματικός ότι δεν αφήνει πρόβλημα πίσω στο σπίτι του, να αφοσιωθεί στο καθήκον του και ταυτόχρονα εκσυχρονισμό των Ενόπλων Δυνάμεων σε υλικοτεχνική υποδομή.

Κυρίες και κύριοι συνάδελφοι, στη σημερινή κοινωνία που ζούμε, τα σύνορα δε βρίσκονται στην παραμεθόριο, τα σύνορα βρίσκονται μέσα στις πόλεις. Και γνωρίζουμε όλοι ότι οι πόλεις μας είναι ανοχύρωτες -ξεκινώντας από την Αθήνα- στο έγκλημα. Αυτό σημαίνει ταυτόχρονα ότι πρέπει να δοθεί ιδιαίτερη προσοχή στα θέματα των ανδρών και των αξιωματικών των Σωμάτων Ασφαλείας.

Θα ήθελα τέλος, καταλήγοντας, να πούμε μία πραγματικότητα που ισχύει στην Ελλάδα. 'Οποιος μπορεί να φωνάξει, όποιος μπορεί να απεργήσει, όποιος μπορεί να κλείσει τους δρόμους της Αθήνας, τελικα δικαιώνεται από την Πολιτεία. Ο χειριστής της εναερίου κυκλοφορίας είναι σε θέση να κατεβάσει το αεροπλάνο. Ο εργαζόμενος στη Δ.Ε.Η. να κατεβάσει τους διακόπτες της Δ.Ε.Η.. Πολύ λυπούμαι να το πω, θα το πω και επίσημα από το Βήμα της Βουλής, ο δικαστικός αποφασίζει μέσω μιας δικαστικής αποφάσεως ποιος θα είναι ο μισθός του. Για τον αξιωματικό τι γίνεται; Πώς προασπίζεται, επειδή αδυνατεί να υψώσει τους τόνους; Είναι δικαία αυτή η κοινωνία; Είναι δυνατόν η κοινωνία να υποχωρεί κάθε φορά στα αιτήματα εκείνων οι οποίοι διεκδικούν, αν θέλετε και παράλογα και να μη δικαιώνει αυτούς οι οποίοι πράγματι έχουν ανάγκη να δικαιωθούν;

Η θέση μας, κύριε Υπουργέ, είναι σαφέστατη ως προς το νομοσχέδιο. Το βασικό μισθό θα τον πάτε στις 200.000 δρχ. και από εκεί και πέρα πιστεύουμε ότι πρέπει να υπάρξει μια διασύνδεση του μισθού των αξιωματικών και των Ενόπλων Δυνάμεων και των Σωμάτων Ασφαλείας με ένα συγκεκριμένο μισθολόγιο. Η άποψή μας είναι αυτή των δικαστικών, διότι το νομοσχέδιο αυτό προβλέπει τι θα γίνει τα δύο προσεχή χρόνια. Από εκεί και πέρα είναι άγνωστο το τι θα συμβεί, ποια θα είναι η εξέλιξη, τι θα γίνει. Θα πάρουν έστω και αυτές τις πενιχρές αυξήσεις και μετά από δύο χρόνια; Μετά από μία καθυστέρηση τριών ετών θα αρχίσουμε να συζητούμε ξανά για το μισθολόγιο των αξιωματικών; Πρέπει να δημιουργήσουμε μία ασφάλεια, να γνωρίζει ο αξιωματικός όχι μόνο τι θα συμβεί μετά από δύο χρόνια, αλλά για το τι θα συμβεί μετά από επτά, δέκα, δεκαπέντε χρόνια για να αποφασίσει τελικά να έλθει να ενταχθεί στο Σώμα των αξιωματικών. Να του δώσουμε μια βεβαιότητα για μία προοπτική που μπορεί να έχει κάτω από τις αντίξοες συνθήκες.

'Οπως αντιλαμβάνεσθε, η Νέα Δημοκρατία αυτό το νομοσχέδιο, έτσι όπως είναι διατυπωμένο δεν μπορεί να το ψηφίσει. Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. 'Εβερτ.

Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Κυρίες και κύριοι συνάδελφοι, το συζητούμενο νομοσχέδιο είναι ένα πολύ σημαντικό νομοσχέδιο, διότι αναφέρεται στον ευαίσθητο και κρίσιμο, αυτή τη στιγμή, χώρο της εθνικής 'Αμυνας, της Δημόσιας Τάξης και Ασφάλειας.

Το ΔΗ.Κ.ΚΙ., στις προγραμματικές δηλώσεις με σαφήνεια παρουσίασε στην Εθνική Αντιπροσωπεία και στον Ελληνικό Λαό τις απόψεις του για την Εθνική 'Αμυνα, για την Ασφάλεια, για την εξωτερική πολιτική και το αξιόμαχο των Ενόπλων Δυνάμεων. Το αξιόμαχο όμως των Ενόπλων Δυνάμεων, είναι συνάρτηση δύο βασικών παραγόντων. Πρώτον, του εξοπλισμού και δεύτερον, του έμψυχου υλικού που χρησιμοποιεί τον εξοπλισμό και κάνει πράγματι τις 'Ενοπλες Δυνάμεις μας αξιόμαχες και ικανές να προστατεύσουν την εδαφική ακεραιότητα, αλλά και να συμβάλουν στην προστασία, μαζί με το λαό, μαζί με την παλλαϊκή άμυνα και την Πολιτεία, τα εθνικά μας δίκαια.

Η Κυβέρνηση πριν λίγες μέρες, στο ΚΥ.Σ.Ε.Α, αποφάσισε και ανακοίνωσε στον Ελληνικό Λαό, έξω από τη Βουλή, όπως το προτιμά πάντα, ένα εξοπλιστικό πρόγραμμα μαμούθ, κατά τα διαλαμβανόμενα στις εφημερίδες, μια και δεν καταδέχεται η Κυβέρνηση τέτοια σοβαρά ζητήματα, να έλθει επίσημα, υπεύθυνα, στον κατ'εξοχήν δημοκρατικό θεσμό, να τα ανακοινώσει για να πληροφορούνται κατ'αυτόν τον τρόπο υπεύθυνα τα Κόμματα, οι Βουλευτές και ο Ελληνικός Λαός.

Εξήγγειλε, λοιπόν, ένα εξοπλιστικό πρόγραμμα μαμούθ. Και ασφαλώς τις δαπάνες αυτού του προγράμματος, του εξοπλιστικού, τις χρησιμοποιεί και ως άλλοθι στις ανακοινώσεις που έκανε χθες και ο Κυβερνητικός Εκπρόσωπος, για να δικαιολογήσει τα σκληρά μέτρα και τη σκληρή εισοδηματική πολιτική που επιβάλλει στην πλειοψηφία του Ελληνικού Λαού. Και ενώ, κατά τα δημοσιεύματα και τις αποφάσεις της Κυβέρνησης, δίνει ή επιφυλάσσει το δικαίωμα να δώσει τρισεκατομμύρια για το άψυχο υλικό, για τους εξοπλισμούς, απ'την άλλη μεριά, με το νομοσχέδιο που συζητάμε, δίνει ψίχουλα στην ψυχή της Εθνικής μας 'Αμυνας. Επαναλαμβάνω, δίνει ψίχουλα στην ψυχή της Εθνικής μας 'Αμυνας, σε μια κρίσιμη για το 'Εθνος και για την Ελλάδα, αλλά και για την εδαφική μας ακεραιότητα, περίοδο.

Το ΔΗΚΚΙ, υπεύθυνα και σοβαρά θα τοποθετηθεί και με σκληρότητα μάλιστα σήμερα, απέναντι στην Κυβέρνηση και θα υποδείξει, παράλληλα, σε συνέχεια της ολοκληρωμένης πρότασης που θέσαμε υπό την κρίση της Βουλής και του Ελληνικού Λαού κατά την ομιλία μου στις προγραμματικές δηλώσεις, συγκεκριμένα πράγματα, ως προς την ακολουθητέα για την Ελλάδα, αυτές τις κρίσιμες στιγμές, εξωτερική πολιτική και τους χειρισμούς κατά συνέπεια στα εθνικά μας θέματα που έχουν άμεση σχέση με την εθνική μας άμυνα, που περιλαμβάνει εξοπλισμούς, αλλά και την οικονομική ηθική και επαγγελματική και κοινωνική αναβάθμιση των Ενόπλων Δυνάμεων και ασφαλώς και των Σωμάτων Ασφαλείας.

Κυρίες και κύριοι συνάδελφοι, κατ'αρχήν, θέλω να καταγγείλω στη Βουλή και όχι έξω από τη Βουλή, προσωπικά τον κύριο Πρωθυπουργό για το εξής απαράδεκτο για εμάς, αντικοινοβουλευτικό, που με ενημέρωσε, πριν μπω στην Αίθουσα αυτή, όπως είχε καθήκον κατά τον Κανονισμό, ο Πρόεδρος της Βουλής.

Την προηγούμενη Παρασκευή ο κύριος Πρωθυπουργός απαντώντας σε επίκαιρη ερώτηση του Αρχηγού της Αξιωματικής Αντιπολίτευσης για το Αιγαίο, για τη Χάγη, είπε μία πολύ σοβαρή κουβέντα. Διατύπωσε, αγαπητοί συνάδελφοι και συναδέλφισσες -αλλά και το εξειδικεύω, περισσότερο, συνάδελφοι και συναδέλφισσες του ΠΑ.ΣΟ.Κ., μία πολύ σοβαρή και επικίνδυνη για τα εθνικά μας συμφέροντα, αλλά και για την εδαφική μας ακεραιότητα στο Αιγαίο, θέση στο Κοινοβούλιο και την πέρασε πλαγίως, αλλά έδωσε το στίγμα της πολιτικής που θέλει ν'ακολουθήσει η Κυβέρνηση και ο κύριος Πρωθυπουργός στο Αιγαίο.

Αμέσως μετά απ'αυτήν την τοποθέτηση, επειδή εμείς, το ΔΗ.Κ.ΚΙ., αλλά και εγώ προσωπικά ως Πρόεδρός του, ανησυχήσαμε πάρα πολύ απ'αυτήν την τοποθέτηση, κατέθεσα μία επίκαιρη ερώτηση προς τον κύριο Πρωθυπουργό, που κανονικά θα έπρεπε να έρθει προς συζήτηση αύριο.

Και πήρα την απάντηση, πριν από λίγο, από τον κύριο Πρόεδρο της Βουλής, ότι ο κύριος Πρωθυπουργός -και τον καταγγέλω γι'αυτό- επέλεξε να μη συζητήσει αυτήν την ερώτηση αύριο στη Βουλή, αλλά ούτε καν να τη συζητήσει. Για ποιο; Για το βασικό αυτό θέμα, όταν μετά την τοποθέτηση στη Βουλή την προηγούμενη Παρασκευή, επακολούθησαν άλλες πολύ σημαντικές τοποθετήσεις κυβερνητικών στελεχών και χθες μάλιστα του Κοινοβουλευτικού Εκπροσώπου, που εκφράζει συνολικά την σημερινή Κυβέρνηση, οι οποίες επιβεβαίωναν αυτές τις ανησυχίες, που περιελάμβανα σ'αυτήν την επίκαιρη ερώτηση, αλλά και σε επίκαιρη επερώτηση που αναγκάστηκα αυτή την εβδομάδα να καταθέσω προς τον Υπουργό Εξωτερικών.

Αυτό τι δείχνει; Αυτό δείχνει -και καταγγέλουμε υπεύθυνα και σοβαρά την Κυβέρνηση- ότι ακολουθεί στο παρασκήνιο μία μυστική διπλωματία ερήμην του Ελληνικού Κοινοβουλίου, ερήμην του Ελληνικού Λαού και του Ελληνισμού. Ακολουθεί, με άλλα λόγια, μεθοδεύσεις στα εθνικά θέματα αλλά κυρίως, τελευταία, στις ελληνοτουρκικές σχέσεις και το Αιγαίο, που βήμα προς βήμα οδηγούν σε εθνικές υποχωρήσεις. Και δεν το έχει αυτό το δικαίωμα η Κυβέρνηση σε τέτοια μάλιστα εθνικά σοβαρά θέματα, που έχουν σχέση με την εδαφική ακεραιότητα της Χώρας, αλλά και με την πορεία του ελληνικού 'Εθνους και του Ελληνισμού.

Οι πληροφορίες μου, κυρίες και κύριοι συνάδελφοι, -με όλη την υπευθυνότητα, αναλαμβάνοντας τις ευθύνες που πρέπει ν'αναλαμβάνει ο κάθε πολιτικός και το κάθε πολιτικό κόμμα σ'αυτές τις κρίσιμες στιγμές, το λέω εν επιγνώσει αυτών και των όποιων συνεπειών και αντιδράσεων- ότι η Κυβέρνηση και ο κύριος Πρωθυπουργός μας οδηγούν, με τις μεθοδεύσεις των παρασκηνίων, μέσα από το Διεθνές Δικαστήριο της Χάγης, σε εθνικές παραχωρήσεις σε διάστημα δύο-τριών ετών από σήμερα, ανοίγοντας το δρόμο, μέσα από το Διεθνές Δικαστήριο της Χάγης, ουσιαστικά, για διάλογο εφ'όλης της ύλης. Και, έτσι, οδηγώντας την συγκυριαρχία στο Αιγαίο, αλλά και στη διχοτόμηση του Αιγαίου μέσα από το Διεθνές Δικαστήριο της Χάγης, που πάει ν'αποδεχθεί, κατά τις δικές μας εγκυρότατες πληροφορίες, παραπομπή πολλών τουρκικών διεκδικήσεων, που δεν βασίζονται ούτε στο Διεθνές Δίκαιο ούτε στις Διεθνείς Συμβάσεις.

Κυρίες και κύριοι συνάδελφοι, ακούσαμε και χθες τον Κυβερνητικό Εκπρόσωπο για λογαριασμό της Κυβέρνησης να λέει ότι, στο διεθνές δικαστήριο της Χάγης θα αποδεχθεί, ενδεχομένως, η Ελλάδα να πάει και για άλλα θέματα, εκτός από την οριοθέτηση της υφαλοκρηπίδας του Αιγαίου, με βάση το διεθνές δίκαιο, που όπως ψηφίστηκε το 1995, προβλέπει το δικαίωμα της Ελλάδος για επέκταση των χωρικών μας υδάτων στα δώδεκα μίλια. Αυτό, άλλωστε, σαφώς, άφησε να εννοηθεί ο κύριος Πρωθυπουργός την προηγούμενη Παρασκευή, μ' αυτά που είπε στη Βουλή, προσπαθώντας να αιτιολογήσει αυτήν τη μελλοντική του πορεία, που στο παρασκήνιο πάει να αποδεχθεί ερήμην του Κοινοβουλίου και του Λαού, όταν είπε ότι από το 1980 και μέχρι σήμερα οι Κυβερνήσεις αποδέχονταν το καθεστώς των έξι μιλίων, για προσφυγή στο διεθνές δικαστήριο της Χάγης.

Κύριε Πρωθυπουργέ, δεν μπορείτε με τέτοια τεχνάσματα, ούτε θα σας επιτρέψουμε εμείς και ο Ελληνικός Λαός, να υποθηκεύσετε το μέλλον αυτής της Χώρας. Δεν θα σας επιτρέψει το ΔΗ.Κ.ΚΙ., αλλά και ο Ελληνικός Λαός στο να προχωρήσετε, για να ικανοποιήσετε εκείνους που σας στήριξαν, για να μπείτε στην ηγεσία του ΠΑ.ΣΟ.Κ., αλλά και να κερδίσετε τις εκλογές.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ.Εθνικής 'Αμυνας): Κύριε Πρόεδρε, δεν είναι δυνατόν να λέγονται τέτοια πράγματα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν επιτρέπω διακοπή.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ.Εθνικής 'Αμυνας): Δεν επιτρέπεται να λέει ότι ο Πρωθυπουργός εκτελεί εντολές άλλων.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ.Εθν.'Αμυνας): Είναι και εκτός θέματος και πρέπει να σταματήσει. Είναι καταγγελίες ασύστατες, που δεν έχουν καμία βάση.

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα σας δώσω το λόγο αμέσως μετά.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): ...για να προωθηθούν τα σχέδια των μεγάλων δυνάμεων της Δύσης στην Ευρώπη και εκτός Ευρώπης, για συρρίκνωση της Ελλάδας και του ελληνικού 'Εθνους. 

Ερωτώ, με βάση αυτά που είπα, εάν η Κυβέρνηση θέλει να πάει στο διεθνές δικαστήριο της Χάγης και είναι θέση του ΔΗ.Κ.ΚΙ. υπεύθυνη μέσα στη Βουλή, κυρίες και κύριοι συνάδελφοι, τότε να το κάνει, αφού όμως προηγουμένως επεκτείνει, ασκώντας το δικαίωμα, που έχει από το Διεθνές Δίκαιο της Θάλασσας, τα χωρικά μας ύδατα στα δώδεκα μίλια. Γιατί αν δεν προηγηθεί επέκταση, όπως το έκανε η Τουρκία από την άλλη, την αντίθετη προς το Αιγαίο πλευρά και όπως έχουμε δικαίωμα, με βάση τους διεθνείς κανόνες, τότε πηγαίνει η Κυβέρνηση, με βάση αυτά που είπε και ο Κυβερνητικός Εκπρόσωπος χθες, αλλά και με βάση αυτά που είπε στη Βουλή ο κύριος Πρωθυπουργός, εν γνώσει της, σε παραχώρηση από την αρχή, από πρώτο χέρι, εθνικών κυριαρχικών μας δικαιωμάτων.

ΠΡΟΕΔΡΕΥΩΝ (Παναγιώτης Σγουρίδης): 'Ομως, κύριε Τσοβόλα, πρέπει να είμαστε επί του θέματος του νομοσχεδίου.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Είμαι επί του θέματος.

ΠΡΟΕΔΡΕΥΩΝ (Παναγιώτης Σγουρίδης): Ας επανέλθουμε στο νομοσχέδιο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, είμαι ακριβώς επί του νομοσχεδίου, διότι οι 'Ενοπλες Δυνάμεις έχουν σχέση με την 'Αμυνα και την προάσπιση της εδαφικής ακεραιότητας. Και έρχομαι εδώ να το συνδέσω, που συνδέεται απόλυτα.

Και εάν η Κυβέρνηση, όπως προκύπτει από δηλώσεις σκόρπιες των Υπουργών, κατά την προσφιλή μέθοδο, έχει σκοπό με τη μυστική διπλωματία να μας οδηγήσει στο δικαστήριο της Χάγης, για να αποφασίσει αυτό, που σημαίνει συναποδοχή με το συνυποσχετικό ότι υπάρχουν πράγματι αμφισβητήσεις στις διεκδικήσεις, που θέλει να προβάλει η Τουρκία, τότε ερωτώ την Κυβέρνηση και τον κύριο Πρωθυπουργό, που αρνείται να έρθει στη Βουλή να συζητήσει πάνω σ' αυτό το θέμα:

Τι χρειάζονται, κατά συνέπεια, τα τρισεκατομμύρια που είπατε ότι, θα προχωρήσετε εξοπλιστικό πρόγραμμα, αφού πάτε παρασκηνιακά μέσα από τη Χάγη να δώσετε αυτά που ζητάνε οι Τούρκοι και οι προστάτες τους; Τότε δεν δικαιούμαι να σκεφθώ ως 'Ελληνας πολιτικός και ως 'Ελληνας πολίτης, μήπως αυτά τα εξοπλιστικά προγράμματα μαμούθ εξαγγέλονται για να δημιουργηθούν προσχήματα και άλλοθι για την επιβολή της αντιλαϊκής πολιτικής, αλλά και δεύτερον, για να κρύψει η Κυβέρνηση την πρόθεσή της, μέσα απ'το Διεθνές Δικαστήριο της Χάγης, να κλείσει αυτά τα εθνικά θέματα και κυρίως, τα θέματα που έχουν σχέση με το Αιγαίο;

ΠΡΟΕΔΡΕΥΩΝ (Παναγιώτης Σγουρίδης): Για το μισθολόγιο να μιλήσουμε, κύριε Τσοβόλα!

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το μισθολόγιο, όπως ανέλυσα στην αρχή, έχει σχέση με την εθνική άμυνα και ακριβώς γι'αυτό το λόγο λέμε, εκεί εξαγγέλει τρισεκατομμύρια, εδώ που είναι η ψυχή των Ενόπλων Δυνάμεων τους δίνει ψίχουλα και κυρίως, στους χαμηλούς βαθμούς Ενόπλων Δυνάμεων και Σωμάτων Ασφαλείας, όπως αυτά αναπτύχθηκαν από τον Εισηγητή του ΔΗ.Κ.ΚΙ. πριν από λίγο.

'Αρα εμείς λέμε ότι, εδώ υπάρχει τεράστιο πρόβλημα. Και θα ήθελα, κυρίες και κύριοι συνάδελφοι, να συμπορευθώ με τις ανησυχίες, οι οποίες σήμερα παίρνουν το φως της δημοσιότητας σε αθηναϊκή εφημερίδα, στην "ΕΛΕΥΘΕΡΟΤΥΠΙΑ" συγκεκριμένα, όπου επτακόσιοι -και μην αντιδράτε έτσι, κύριοι Υπουργοί, γιατί εδώ θα έρθει η ώρα που θα επισημάνουμε τις προειδοποιήσεις που κάνουμε και δεν ξέρω αν θα μπορείτε, να αντιμετωπίζετε ως Βουλευτές, τον Ελληνικό Λαό και τον Ελληνισμό μετά από λίγο, αν συνεχίσει ο Πρωθυπουργός αυτή την πολιτική- άνθρωποι των γραμμάτων, της τέχνης, του Διπλωματικού Σώματος, του Στρατού, της Εκκλησίας, έρχονται σήμερα και δίνουν διακήρυξη στον Ελληνικό Λαό και τον Ελληνισμό και διατυπώνουν την ανησυχία τους για το μέλλον των εθνικών θεμάτων, Αιγαίο, Κύπρο, Θράκη. Είναι άνθρωποι επώνυμοι που έχουν αγωνιστεί στη ζωή τους, έχουν κάνει μελέτες και παρακολουθούν από κοντά τα πράγματα από την Ελλάδα και την Κύπρο.

Εμείς δηλώνουμε, ως ΔΗ.Κ.ΚΙ. ότι, απ'αυτή τη στιγμή που αναδεικνύουμε ως κυρίαρχα τα εθνικά αυτά θέματα και καταγγέλουμε την Κυβέρνηση για τη μυστική διπλωματία και τις μεθοδεύσεις που κάνει στο παρασκήνιο με τις μεγάλες δυνάμεις της Δύσης -που μας δημιουργούν ανησυχίες για όλα τα εθνικά θέματα- μπαίνουμε μπροστά σε έναν αγώνα, μαζί με το Λαό και τον Ελληνισμό και στηρίζουμε τέτοιες πρωτοβουλίες σαν αυτές των επτακοσίων που σήμερα δημοσιεύονται. Και δεν είναι η πρώτη φορά που δημοσιεύονται, αλλά πολλαπλασιάζονται οι φωνές μέσα από τη σημερινή διακήρυξη και ανέρχεται ο αριθμός αυτών που διατυπώνει αυτές τις απόψεις στα επτακόσια άτομα, ενώ πριν ένα-δύο χρόνια ήταν, αν θυμάμαι καλά, εκατόν είκοσι άτομα. Και μπαίνουμε μπροστά σ'αυτόν τον αγώνα, γιατί δεν καθόμαστε εδώ να συζητάμε για θέματα δευτερευούσης και τριτευούσης σημασίας και γι'αυτά τα κυρίαρχα ζητήματα ο κύριος Πρωθυπουργός και η Κυβέρνηση να κάνει ότι δεν καταλαβαίνει.

Εμείς παράλληλα -και κλείνω, κύριε Πρόεδρε, θα στείλουμε αύριο επιστολή μέσω του Προέδρου της Βουλής προς τον κύριο Πρωθυπουργό να ορίσει, χωρίς καθυστέρηση, γιατί εμείς δεν έχουμε τον απαιτούμενο από τον Κανονισμό αριθμό Βουλευτών, προ ημερησίας διάταξης συζήτηση με θέμα αποκλειστικά εθνικά θέματα, Αιγαίο, Κύπρος, Θράκη. Και εκεί μέσα, ασφαλώς μπαίνει και το θέμα των υπηρετούντων στις 'Ενοπλες Δυνάμεις και στα Σώματα Ασφαλείας.

Εμείς έχουμε υποχρέωση να αντισταθούμε σ' αυτήν την κατηφόρα, σ' αυτή τη μεθόδευση που γίνεται στο παρασκήνιο και μη μονοπωλείτε την πληροφόρηση, κύριοι της Κυβέρνησης. Υπάρχει η πληροφόρηση. Και καλώ και τα άλλα Κόμματα να πάρουν θέση πάνω σ' αυτά τα εθνικά θέματα, τα οποία βρίσκονται σε ένα στάδιο επικίνδυνο, που εμείς πιστεύουμε ότι, αν δεν αντισταθούμε δημοκρατικά, αν δεν ευαισθητοποιήσουμε και ενεργοποιήσουμε τον Ελληνικό Λαό και τον Ελληνισμό, ανεξάρτητα από κομματική τοποθέτηση, ο κύριος Πρωθυπουργός και η Κυβέρνησή του θα μας οδηγήσει σε τετελεσμένα γεγονότα, όπως μας οδήγησε στο παρελθόν και η Κυβέρνηση της Νέας Δημοκρατίας και στη συνέχεια, του ΠΑ.ΣΟ.Κ. με το Σκοπιανό και θα μας λένε στο όνομα του δήθεν ρεαλισμού, ας αποδεχθούμε να δώσουμε κάτι και στο Αιγαίο, ας αποδεχθούμε και στην Κύπρο τη de jure διχοτόμηση με λύση συνομοσπονδίας, όπως τα είχα επισημάνει ευκρινέστατα και εξειδικευμένα στην ομιλία μου, επί των προγραμματικών δηλώσεων,που θα συνιστούσα πατριωτικά, φιλικά, ανεξάρτητα από κομματική τοποθέτηση τώρα, να την διαβάσουν όλοι οι Βουλευτές, για να δείτε πόσο επιβεβαιώνεται μέσα σε διάστημα μόλις ενός μηνός από τότε που τα είπα.

(Στο σημείο αυτό, ακούγεται ο προειδοποιητικός ήχος λήξης του χρόνου ομιλίας του Προέδρου του ΔΗ.Κ.ΚΙ.)

'Ενα λεπτό, κύριε Πρόεδρε, είναι πολύ σοβαρά τα θέματα.

Κάλεσα, αν θυμάστε, τον κύριο Πρωθυπουργό, ο οποίος έμμεσα άφησε να εννοηθεί στο Σώμα -γιατί είναι γνωστή η τέχνη, αφήνουμε κάποια πράγματα για να λέμε μετά ότι τα είπαμε, αλλά δεν υπήρχε αντίδραση- ότι πέρα από τα 'Ιμια -εμείς είμαστε αντίθετοι και για τα 'Ιμια στη Χάγη- ενδεχομένως να συζητηθούν και άλλα θέματα και έκανα παρέμβαση μετά και ζήτησα να εξηγήσει, όπως ζήτησα και από τον κ. Μητσοτάκη, που παρενέβη μετά, να εξηγήσει τη θέση. Και ο κύριος Πρωθυπουργός αρνήθηκε ότι, μπορεί να πάει στη Χάγη οποιοδήποτε άλλο θέμα. Είδαμε, όμως, μετά τις επόμενες ημέρες και πριν, μέχρι και χθες, να γίνεται συζήτηση, με βάση τους φόβους που είχα αναπτύξει μέσα στη Βουλή.

Κυρίες και κύριοι συνάδελφοι, κρίνονται βασικά ζητήματα που έχουν σχέση με την Ελλάδα, με τον Ελληνισμό, το Ελληνικό 'Εθνος και το Λαό. Ας σταθούμε στο ύψος των περιστάσεων και σε κείνο που θέλει ο Λαός, αλλά και σε κείνο που επιβάλλει το καθήκον μας απέναντι στην Πατρίδα και το Ελληνικό 'Εθνος.

Ευχαριστώ.

(Χειροκροτήματα από την Πτέρυγα του ΔΗ.Κ.ΚΙ.)

ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσιμπάρδης ζήτησε το λόγο επί προσωπικού θέματος.

Πείτε μας, σε τι συνίσταται το προσωπικό σας θέμα.

ΓΕΩΡΓΙΟΣ ΚΑΤΣΙΜΠΑΡΔΗΣ: Κύριε Πρόεδρε, είμαι μέλος καθοδηγητικών οργάνων του Κινήματος, που διαμόρφωσαν το προεκλογικό πρόγραμμα του ΠΑ.ΣΟ.Κ., είμαι μέλος της Κοινοβουλευτικής Ομάδας, που έδωσε ψήφο εμπιστοσύνης σ'αυτήν την Κυβέρνηση που ψήφισε ο Ελληνικός Λαός και είμαι είκοσι χρόνια σ' αυτήν την Αίθουσα.

ΠΡΟΕΔΡΕΥΩΝ (Παναγιώτης Σγουρίδης): Πείτε μας, πού θιχθήκατε προσωπικά.

ΓΕΩΡΓΙΟΣ ΚΑΤΣΙΜΠΑΡΔΗΣ: Αυτό σας λέω, κύριε Πρόεδρε. 

Με τον Πρόεδρο του ΔΗ.Κ.ΚΙ. μας συνδέουν κοινοί αγώνες. 'Εχω χειροκροτήσει, αν θέλετε, το γεγονός ότι μπόρεσε να έλθει με μία δύναμη μέσα στη Βουλή, αλλά άκουσα προηγούμενα τη φοβερή φράση, που δεν έχω ξανακούσει, ότι "μεθοδεύονται παραχωρήσεις στα εθνικά θέματα". Αν εμείς, οι Βουλευτές του ΠΑ.ΣΟ.Κ. στηρίζουμε μία Κυβέρνηση, που μεθοδεύει παραχωρήσεις στα εθνικά θέματα...

ΠΡΟΕΔΡΕΥΩΝ (Παναγιώτης Σγουρίδης): Κύριε Κατσιμπάρδη, δεν είναι προσωπικό το θέμα.

ΓΕΩΡΓΙΟΣ ΚΑΤΣΙΜΠΑΡΔΗΣ: Κύριε Πρόεδρε, να ολοκληρώσω.

ΠΡΟΕΔΡΕΥΩΝ (Παναγιώτης Σγουρίδης): Oλοκληρώστε. 

ΓΕΩΡΓΙΟΣ ΚΑΤΣΙΜΠΑΡΔΗΣ: Το προσωπικό θέμα έγκειται -και το έχετε ήδη αντιληφθεί- στο ότι ακούστηκε, πως οι Βουλευτές του ΠΑ.ΣΟ.Κ. στηρίζουν μία Κυβέρνηση, η οποία μεθοδεύει παραχωρήσεις -τη φοβερή αυτή φράση- στα εθνικά θέματα και θα ήθελα μία διευκρίνιση, για να μην αισθάνομαι θιγόμενος.

ΠΡΟΕΔΡΕΥΩΝ (Παναγιώτης Σγουρίδης): Το Προεδρείο κρίνει ότι δεν υπάρχει προσωπικό θέμα. 'Ηταν μία πολιτική κρίση, η οποία ακούσθηκε μέσα στην Αίθουσα.

Ο κύριος Υφυπουργός Εθνικής 'Αμυνας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Το Προεδρείο κρίνει ότι δεν υπάρχει προσωπικό θέμα και δεν έχετε δικαίωμα να μιλήσετε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Εχω το δικαίωμα, ως Αρχηγός Κόμματος. 

ΠΡΟΕΔΡΕΥΩΝ (Παναγιώτης Σγουρίδης): Για παρεμπίπτον θέμα; 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οχι. Ζητώ το λόγο για ένα λεπτό. 'Εχω το δικαίωμα να ζητήσω το λόγο.

ΠΡΟΕΔΡΕΥΩΝ (Παναγιώτης Σγουρίδης): 'Οχι, δεν μπορείτε να απαντήσετε, κύριε Τσοβόλα. Είναι παρεμπίπτον θέμα και επί του παρεμπίπτοντος θέματος δεν μπορείτε να απαντήσετε. Θέλετε να δευτερολογήσετε;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οχι, κύριε Πρόεδρε. Ο Κανονισμός προβλέπει ότι οι Αρχηγοί των Κομμάτων έχουν δικαίωμα να ζητήσουν το λόγο, όσες φορές θέλουν, μέχρι πέντε λεπτά.

ΠΡΟΕΔΡΕΥΩΝ (Παναγιώτης Σγουρίδης): 'Οχι, κύριε Τσοβόλα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ήθελα να διευκρινίσω στον κύριο συνάδελφο...

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τσοβόλα. Να μην γράφεται τίποτα απ' όσα λέει ο κ. Τσοβόλας. 

Ορίστε, κύριε Υφυπουργέ, έχετε το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κυρία και κύριοι συνάδελφοι, πραγματικά βρίσκομαι σε μία δυσχερή θέση. Λυπάμαι πάρα πολύ, γι' αυτά που άκουσα από τον κ. Τσοβόλα. Τα πυροτεχνήματα περί μυστικών πληροφοριών και υποθέσεων και κρίσεων και συμπερασμάτων από τα λόγια που είπε ο κύριος Πρωθυπουργός, νομίζω πως ανήκαν στο παρελθόν και εν πάση περιπτώσει δεν ήταν άξια ενός Αρχηγού Κόμματος μέσα στη Βουλή και μάλιστα με τη βαρύτατη κατηγορία ότι ο Πρωθυπουργός και η Κυβέρνηση επεξεργάζονται λύσεις στα εθνικά θέματα, που υπάγονται σε άλλους παράγοντες πλην από το συμφέρον του Ελληνικού Λαού.

Η ελληνική Κυβέρνηση έχει δηλώσει την πολιτική της, ιδίως έναντι της Τουρκίας, είναι σταθερή, αταλάντευτη, δεν διαπραγματεύεται κανένα από τα θέματα που πιθανόν οι άλλοι θέλουν να διαπραγματευτούν. 'Ολες οι Κυβερνήσεις έχουν παραδεχθεί ότι το μόνο θέμα, το νομικό θέμα της υφαλοκρηπίδος, μπορεί να παραπεμφθεί σε ένα δικαστήριο. Είναι ένα θέμα καθαρά νομικό και καθόλου πολιτικό και δεν έχει βρεθεί κανένας πολιτικός μέχρι στιγμής, απ' ό,τι γνωρίζω, ο οποίος να δέχεται ότι μπορούμε να βρεθούμε με την Τουρκία και να συζητάμε ο,τιδήποτε θέμα "un bloc" στο σύνολό τους και πολύ περισσότερο πολιτικά θέματα.

Πιστεύω ότι ο κ. Τσοβόλας έκανε ένα ολίσθημα γι' αυτά που είπε και ιδίως με τον τρόπο που τα είπε. Και βέβαια, δεν είπε τίποτα για το μισθολόγιο, για το οποίο βρισκόμαστε εδώ.

Κύριοι συνάδελφοι, είναι μία ευτυχής συγκυρία, θα έλεγα, που ταυτόχρονα με την εξαγγελία του εξοπλιστικού προγράμματος των Ενόπλων Δυνάμεων, έρχεται προς ψήφιση στη Βουλή και το θέμα του μισθολογίου των αξιωματικών, των Σωμάτων Ασφαλείας και των Ενόπλων Δυνάμεων. 

Είναι γνωστό -και νομίζω ότι είναι παραδεκτό απ' όλους- ότι ζούμε σε μία εξαιρετικά κρίσιμη καμπή της εθνικής μας ζωής. Από τη μία πλευρά, ενόψη της ολοκλήρωσης των διαδικασιών ένταξης στην Ο.Ν.Ε., πρέπει όλοι οι οικονομικοί δείκτες να διαμορφωθούν προς στο στόχο της γρήγορης ένταξης της Χώρας μας στην ολοκληρωμένη Ευρωπαϊκή 'Ενωση. Αυτό προϋποθέτει μία σφιχτή οικονομική πολιτική, με περιορισμένες δυνατότητες παροχών προς όλους τους εργαζόμενους. Από την άλλη πλευρά αντιμετωπίζουμε μία συγκεκριμένη υπαρκτή και, φοβάμαι, μακροχρόνια απειλή από τη γειτονική Τουρκία.

Η Τουρκία απροκάλυπτα, με δηλώσεις επισήμων, δημοσιεύματα, παραστάσεις στους διεθνείς οργανισμούς, αλλά και με πράξεις, όπως είναι οι συνεχείς απόπειρες παραβιάσεων του ελληνικού εναερίου χώρου, ή οι προσπάθειες δημιουργίας γεγονότων στα διάφορα νησιά, αμφισβητεί τα κυριαρχικά μας δικαιώματα, προσπαθεί να ανατρέψει τις υπάρχουσες συμφωνίες και συνθήκες, που καθορίζουν τα σύνορα και τους όρους συνοριακής διαβίωσης των δύο λαών. Αυτή η απειλή πρέπει να αντιμετωπισθεί και αντιμετωπίζεται με αποφασιστικότητα, με διπλωματικούς χειρισμούς, αλλά και με αύξηση των εξοπλισμών και γενικά ενδυνάμωση των Ενόπλων Δυνάμεων της Χώρας.

Στις συμπληγάδες αυτές, της δεινής οικονομικής κατάστασης, η Κυβέρνηση είχε το θάρρος και την αποφασιστικότητα να προχωρήσει σε δύο σημαντικές πρωτοβουλίες:

Πρώτον, στην εξαγγελία του νέου εξοπλιστικού προγράμματος για τις 'Ενοπλες Δυνάμεις, μεγάλο πραγματικά, ασύνηθες για τις δυνατότητες της ελληνικής οικονομίας, όμως απόλυτα αναγκαίο. Τη χρησιμότητά του και την αναγκαιότητά του, πιστεύω, πολλοί λίγοι μπορεί να την αμφισβητήσουν.

Παράλληλα εξήγγειλε και το νέο μισθολόγιο των αξιωματικών των Ενόπλων Δυνάμεων. Γνωρίζουμε όλοι ότι η Κυβέρνηση δεν έχει ένα απεριόριστο πακτωλό χρημάτων για να ικανοποιήσει όλες τις ανάγκες, ούτε υπάρχει Υπουργός 'Αμυνας που να μη θέλει ή να μην προσπαθεί να βελτιώσει όσο είναι δυνατόν περισσότερο τις συνθήκες διαβίωσης των στελεχών των Ενόπλων Δυνάμεων. Προσωπικά θα ήμουν ευτυχής αν σήμερα μπορούσα να δώσω τις αυξήσεις, που θα ήθελα να έχουν οι αξιωματικοί. Και καθώς γνωρίζετε, καθότι προέρχομαι και από τις 'Ενοπλες Δυνάμεις αισθάνομαι μεγάλο το βάρος της ευθύνης για το αποτέλεσμα της προσπάθειας που καταβάλλετε, ώστε να βελτιωθούν όσο γίνεται περισσότερο οι αποδοχές. Και το λέω αυτό γιατί γνωρίζω, όπως όλοι γνωρίζουμε, τη δύσκολη ζωή και τις δύσκολες συνθήκες που αντιμετωπίζουν οι αξιωματικοί, την ευθύνη που έχουν, το ωράριο που δεν έχουν, την ταλαιπωρία των μεταθέσεων, των μετακινήσεων και των υποχρεώσεων που έχουν στην εκτέλεση των καθηκόντων τους.

Οι στρατιωτικοί δεν έχουν συνδικαλισμό και δεν πρέπει να έχουν συνδικαλισμό, παρά τα όσα ελέχθησαν προ ολίγου απ' αυτό το Βήμα. Περιμένουν από την πολιτική ηγεσία, την Κυβέρνηση και τη Βουλή να αναγνωρίσουν το έργο τους και τις δυσμενείς συνθήκες που ζούν, την ευθύνη που έχουν για την άμυνα της Χώρας και να μεριμνήσουν να δώσουν στα στελέχη ό,τι δικαιούνται και ό,τι άλλες κατηγορίες εργαζομένων επιτυγχάνουν με συνδικαλιστικούς αγώνες και άλλες πιέσεις. Γι' αυτό και εγώ νιώθω σήμερα βαριά την ευθύνη έναντι των στελεχών των Ενόπλων Δυνάμεων, τα οποία πρέπει να προσπαθούμε να τα προστατεύσουμε σε βαθμό που να αισθάνονται απερίσπαστα να επιδίδονται στο έργο τους. Η Πολιτεία θα πρέπει να εξαντλήσει πράγματι όλες τις δυνατότητες για να ικανοποιήσει τα δίκαια αιτήματά τους.

Από την άλλη θέλοντας να προλάβω ορισμένες αντιπολιτευτικές κορώνες πρέπει να αναφέρω ότι οι αυξήσεις -και μάλιστα σε μεγάλη ποσοστιαία διαφορά- στους αξιωματικούς των Ενόπλων Δυνάμεων μόνο από τις κυβερνήσεις του ΠΑ.ΣΟ.Κ. έχουν δοθεί. Και η Νέα Δημοκρατία, η οποία προ ολίγου βγήκε να κατηγορήσει για την καθυστέρηση της αναγγελίας του μισθολογίου, επί τρία χρόνια δεν έκανε απολύτως τίποτα πάνω σ' αυτό το θέμα.

Ανέφερα αυτά για να δηλώσω ευθαρσώς, ότι σίγουρα δεν είμαι ευτυχής με τα ποσοστά αύξησης που δίνονται στα στελέχη των Ενόπλων Δυνάμεων. Από την άλλη, όπως είπα και προηγουμένως, αναγνωρίζω ότι αυτό είναι το καλύτερο δυνατόν που μπορεί να γίνει σ' αυτήν τη φάση. Οι αυξήσεις που δίνονται με το νέο μισθολόγιο στα εν ενεργεία στελέχη όσο και στους εν αποστρατεία υπερβαίνουν κατά πολύ τις προσδοκίες του πληθωρισμού. Οι αυξήσεις των αποδοχών και των συντάξεων στην ολοκλήρωση του μισθολογίου θα υπερβαίνουν κατά μέσο όρο το 15%.

Κυρίες και κύριοι συνάδελφοι, το μισθολόγιο που συζητάμε σήμερα εναρμονίζεται στα οικονομικά μεγέθη που αυτή τη στιγμή υπάρχουν και σε σχέση με τις άλλες κατηγορίες των εργαζομένων. Θέτει τις βάσεις που θα ικανοποιούν σε ένα βαθμό τα στελέχη των Ενόπλων Δυνάμεων, ώστε μελλοντικά να βελτιωθεί και να φθάσει εκεί που πραγματικά αξίζει σε σχέση με τις ανάγκες των στρατιωτικών και το προσφερόμενο έργο. Πιστεύω ότι όλοι θα πρέπει να αποδεχθούν ότι είναι μία σοβαρή προσπάθεια εκ μέρους της Κυβέρνησης και χωρίς αντιπολιτευτική διάθεση να ψηφίσουν το νομοσχέδιο και το μισθολόγιο των στελεχών των Ενόπλων Δυνάμεων να γίνει πραγματικότητα.

'Οπως είπα, υπάρχουν πολλές δυνατότητες βελτίωσης. 'Ηδη, συζητάμε με μικροδιορθώσεις, τις οποίες θα αναγγείλει ο Υφυπουργός των Οικονομικών πάνω στα μεγέθη, τα οποία έχουν δοθεί. Παρακαλώ όλους, ανεξάρτητα από το τι πιστεύουν, να βοηθήσουν να γίνει το μισθολόγιο αυτό πραγματικότητα, διότι οι 'Ενοπλες Δυνάμεις παρακολουθούν και το περιμένουν. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης):Ευχαριστούμε τον κύριο Υφυπουργό.

Ο Υφυπουργός Οικονομικών κ. Χριστοδουλάκης έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Μετά τον Υπουργό θα προχωρήσετε στον πίνακα, κύριε Πρόεδρε;

ΠΡΟΕΔΡΕΥΩΝ (Παναγιώτης Σγουρίδης): Θα προχωρήσω οπωσδήποτε στον πίνακα των Βουλευτών και θα συνεχίσουμε, γιατί είναι εγγεγραμμένοι σαράντα Βουλευτές και θα πρέπει να προωθήσουμε τη συζήτηση για να μπορούν να μιλήσουν όλοι.

ΓΕΩΡΓΙΟΣ ΚΑΡΑΤΖΑΦΕΡΗΣ: Μέχρι τι ώρα θα πάμε, κύριε Πρόεδρε;

ΠΡΟΕΔΡΕΥΩΝ (Παναγιώτης Σγουρίδης): Σύμφωνα με τον Κανονισμό δεν υπάρχει ώρα για τις μεσημεριανές συνεδριάσεις. Υπάρχει καταληκτική ώρα την 12η νυκτερινή για τις βραδινές συνεδριάσεις. 

ΓΕΩΡΓΙΟΣ ΚΑΡΑΤΖΑΦΕΡΗΣ: Ποια είναι η πρόθεσή σας για να γνωρίζουμε.

ΠΡΟΕΔΡΕΥΩΝ (Παναγιώτης Σγουρίδης): Η πρόθεση είναι να συνεχίσουμε για να διευκολύνουμε τους συναδέφλους Βουλευτές να μιλήσουν και εκείνοι.

Ορίστε, κύριε Υφυπουργέ, έχετε το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Ευχαριστώ πολύ, κύριε Πρόεδρε.

Αξιότιμοι κυρίες και κύριοι Βουλευτές, το μισθολόγιο των Ενόπλων Δυνάμεων αποτελεί το δεύτερο πυλώνα της κυβερνητικής πολτικής με τους οποίους επιχειρούμε να στηρίξουμε με κάθε τρόπο τα Σώματα εκείνα, τα οποία έχουν αναλάβει την υπεράσπιση της Χώρας και την προφύλαξη των δημοκρατικών θεσμών.

Ο πρώτος πυλώνας, στον οποίο αναφέρθηκε και ο προηγούμενος ομιλητής, ο υφυπουργός Εθνικής Αμύνης, αφορά το εξοπλιστικό πρόγραμμα, η αναγκαιότητα του οποίου είναι αδήριτη για τη Χώρα μας, εάν θέλει να διατηρήσει ένα ισχυρό αποτρεπτικό πλεονέκτημα ενόψει της γεωπολιτικής πραγματικότητας που διαμορφώνεται στην περιοχή μας και των εξελίξεων που ενδεχομένως υπάρξουν σ' αυτή, όπως με αρκετή έμφαση επεσήμανε μεταξύ άλλων και ο Αρχηγός της Αξιωματικής Αντιπολιτεύσεως, εν αντιθέσει με τη βιαστική και χωρίς επιχειρήματα κριτική, την οποία άσκησε στο πρόγραμμα αυτό ο Εισηγητής της Νέας Δημοκρατίας.

Ο δεύτερος πυλώνας συνίσταται στην εισαγωγή ενός νέου μισθολογίου, με μία νέα λογική και με μία ισχυρή δυναμική. 'Ενα μισθολόγιο το οποίο λύνει χρόνια προβλήματα, θεραπεύει στρεβλώσεις, αδικίες και διακρίσεις, οι οποίες είχαν ως αποτέλεσμα μία ισοπεδωτική αντιμετώπιση για πολλές κατηγορίες αξιωματικών και επίσης δημιουργούσε ισχυρά αντικίνητρα και για την προσέλευση και για την εξέλιξη των αξιωματικών στις 'Ενοπλες Δυνάμεις και τα Σώματα Ασφαλείας.

Πριν προχωρήσω στην ανασκεύαση ορισμένων σημείων κριτικής, τα οποία ακούστηκαν από τους προηγούμενους Αγορητές, θα μου επιτρέψετε να αναφέρω τη βασική φιλοσοφία, τα βασικά σημεία τα οποία έχει το μισθολόγιο.

Η πρώτη εξέλιξη του μισθολογίου είναι η ενσωμάτωση των επιδομάτων στο βασικό μισθό. Σήμερα υπάρχει μία πλειάδα επιδομάτων, θα τολμούσα να πω μία επιδοματική αναρχία στις αποδοχές των Ενόπλων Δυνάμεων και των Σωμάτων Ασφαλείας, η οποία κάνει δύσκολο και τον υπολογισμό των αποδοχών, κάνει ανασφαλή και αβέβαιη την εξέλιξή τους και δεν παρέχει κίνητρα. Αντιθέτως, μάλιστα, δημιουργεί πάρα πολλές στρεβλώσεις. Επιπροσθέτως αυτή η πλειάδα και η ακαταστασία των επιδομάτων οδηγούν σε ανώμαλες σχέσεις με τις συντάξεις και, με την πάροδο των ετών, σε καταστάσεις οι οποίες είναι όντως εξόχως προβληματικές για τους συνταξιούχους.

Πώς επιχειρείται η διόρθωση και η τομή στη σημερινή ασυναρτησία των επιδομάτων; Κατ' αρχήν επιχειρείται με την ενσωμάτωση των περισσότερων από τα επιδόματα στο βασικό μισθό. Οι βασικοί μισθοί όλων των βαθμίδων αυξάνονται θεαματικά, σχεδόν τέσσερις φορές και για ορισμένες κατηγορίες αυξάνονται ακόμα και πάνω από 400%. Τι εξασφαλίζει αυτό; Αυτό εξασφαλίζει πρώτον και κύρια μία άμεση και θετική επίδραση στις συντάξεις.

Δεύτερον, διασφαλίζει μακροχρονίως τα εισοδήματα και τις αποδοχές των αξιωματικών των Ενόπλων Δυνάμεων και των Σωμάτων Ασφαλείας, διότι η εξέλιξη του βασικού μισθού θα είναι πολύ ασφαλέστερη και δε θα υπόκειται σε διάφορες ρυθμίσεις εισοδηματικής πολιτικής, οι οποίες δημιουργούσαν κουτάκια, επιμέρους ρυθμίσεις, καθόλου βέβαιες και χωρίς θεσμικό χαρακτήρα, στο μέχρι τώρα τρόπο με τον οποίο καθορίζοντο οι αποδοχές.

Το πρώτο σημαντικό χαρακτηριστικό του μισθολογίου είναι η απλοποίηση της δομής και της διάρθρωσης, η οποία επέρχεται.

Εισάγεται ένας βασικός μισθός του Ανθυπολοχαγού, επί του οποίου αντιστοιχούνται και οι ύπερθεν και οι κάτωθεν βαθμοί των Ενόπλων Δυνάμεων και η διάρθρωση αυτή φθάνει μέχρι διπλασιασμού του βασικού μισθού για τον Αρχηγό Γ.Ε.ΕΘ.Α. και ακόμη φθάνει σε ένα ποσοστό της τάξεως 25% έως 30% για το μόνιμο στρατιώτη. Εξασφαλίζει έτσι μια σωστή και βέβαια διάρθρωση.

Το δεύτερο χαρακτηριστικό του μισθολογίου είναι η κλιμάκωση των μισθολογικών αποδοχών και φυσικά και των αυξήσεων, οι οποίες παρέχονται. Με τον τρόπο αυτό επιχειρείται η αποκατάσταση μιας σχετικά ισοπεδωτικής αντιμετώπισης των αποδοχών των Ενόπλων Δυνάμεων, η οποία έχει συνεχιστεί για πάρα πολλά χρόνια. Η αντιμετώπιση αυτή έχει οδηγήσει πολλές φορές σε καταστάσεις, όπου η υπηρεσιακή ιεραρχία, την οποία θα έπρεπε να έχουν οι άνδρες και οι γυναίκες των Ενόπλων Δυνάμεων και των Σωμάτων Ασφαλείας, δεν αντικατοπτρίζετο στη μισθολογική μεταχείριση την οποία είχαν.

'Αλλωστε, αυτή η προς τα πάνω κλιμάκωση απετέλεσε και την κινούσα αρχή καταρτίσεως του μισθολογίου, η οποία επικράτησε προ πολλών μηνών, όταν άρχισε η σύνταξη του.

Με τον τρόπο, λοιπόν, αυτό, αφενός μεν κάνουμε περισσότερη συμβατή την υπηρεσιακή ιεραρχία η οποία υπάρχει εντός του στρατεύματος και των Σωμάτων Ασφαλείας με τις μισθολογικές αποδοχές και ταυτόχρονα δίνουμε ισχυρά κίνητρα, όχι μόνο προσέλκυσης, αλλά και ανέλιξη και εξέλιξης στο εσωτερικό των Ενόπλων Δυνάμεων, καθώς οι πλέον χαμηλόβαθμοι θα προσδοκούν πολύ περισσότερες απολαβές με την άνοδο στην ιεραρχία.

Το τρίτο χαρακτηριστικό είναι η εφαρμογή του μισθολογίου κατά φάσεις. Και πρέπει να γίνει η εφαρμογή του μισθολογίου κατά φάσεις, έτσι ώστε οι τομές οι οποίες επιχειρούνται κατά την κλιμάκωση των αποδοχών, να εξαπλωθούν μέσα στο χρόνο, ώστε να μη συσσωρεύσουμε δια μιας ένα μεγάλο δημοσιονομικό κόστος, πράγμα το οποίο θα συνέβαινε διαφορετικά.

Για να αντιμετωπίσουμε αυτήν την απαίτηση, το μισθολόγιο θα εφαρμοστεί σε τρεις φάσεις, αρχής γενομένης από της 1ης Ιανουαρίου του επόμενου έτους. Η δεύτερη φάση θα αρχίσει την 1η Ιανουαρίου του 1998 και η εφαρμογή του μισθολογίου θα ολοκληρωθεί την 1η Ιουλίου του 1998. Στην ολοκλήρωσή του το μισθολόγιο θα έχει ένα βασικό μισθό Ανθυπολοχαγού στις 182.000 δρχ., εξικνούμενο μέχρι διπλασιασμού στον Αρχηγό του Γ.Ε.ΕΘ.Α. και υποκλιμακούμενο στις κατώτερες βαθμίδες.

Με τον τρόπο αυτό επιχειρείται και ικανοποίηση των πολλαπλών απαιτήσεων, τις οποίες έθεσε το μισθολόγιο, αλλά και μια δημοσιονομική εξισορρόπηση, η οποία επιτρέπει στον Προϋπολογισμό να φέρει το βάρος της εφαρμογής αυτού του μισθολογίου. Και το βάρος αυτό είναι αρκετά σημαντικό.

Στην ολοκλήρωσή του, το νέο μισθολόγιο θα έχει ένα ετήσιο δημοσιονομικό κόστος της τάξεως των 107 δισ. δραχμών, το οποίο κατανέμεται κατά 60% και 40% αντιστοίχως σε μισθούς και συντάξεις, πλέον των αποδοχών, οι οποίες θα καταβληθούν με την ολοκλήρωση του ενεστώτος έτους.

Τα άλλα χαρακτηριστικά είναι τα εξής. Με τη διεύρυνση του βασικού μισθού, η οποία όπως σας είπα σε ορισμένες κατηγορίες υπερβαίνει τον τετραπλασιασμό, σε σχέση με τα σημερινά επίπεδα, λύνεται ένα χρόνιο πρόβλημα το οποίο αφορά τις συντάξεις, και είχε οδηγήσει σε πολλές στρεβλές καταστάσεις στο παρελθόν.

Αναφέρθηκε και από ορισμένους ομιλητές ότι οι σημερινές συντάξεις αποτελούν ένα πολύ χαμηλό ποσοστό των συνολικών αποδοχών και θα έπρεπε να είναι το 80% των αποδοχών των εν ενεργεία.

Θα ήθελα να σας ενημερώσω ότι αυτό δε συμβαίνει με καμία σύνταξη. Το 80% είναι μια αναλογία, η οποία αναφέρεται επί των συνταξίμων αποδοχών. Αν όμως, υπάρχει μια επιδοματική αναρχία, μια επιδοματική ασυναρτησία και διατηρούνται οι βασικοί μισθοί καθηλωμένοι -εδώ εν παρόδω θα ήθελα να αναφέρω ότι από τα έντεκα επιδόματα, τα οποία παρέχονται σήμερα, μόνο τα δύο υπολογίζονται στις συντάξεις, για να αντιληφθείτε την έκταση του προβλήματος- εξελίσσεται μεν ο βασικός μισθός και τα δύο μικροεπιδόματα τα οποία θεωρούνται ως συντάξιμες αποδοχές, με αποτέλεσμα μακροχρόνια, αν συνεχιζόταν η σημερινή κατάσταση, να χειροτερεύει η θέση των συνταξιούχων.

Αντίθετα, με την ενσωμάτωση του μεγαλύτερου μέρους των αποδοχών στο βασικό μισθό και την αυτονόητη σύνδεση και επίδραση, την οποία θα ασκήσει στη διαμόρφωση συντάξεων, εγκαινιάζεται ένα νέο καθεστώς, το οποίο βαθμιαία και εντός ευλόγου χρονικού διαστήματος, θα οδηγήσει σ'αυτήν την αποκατάσταση των συντάξεων στο 80% των συνταξίμων αποδοχών.

Τέλος, ορισμένα άλλα χαρακτηριστικά, τα οποία έχει το μισθολόγιο είναι η ενιαία αντιμετώπιση από μισθολογικής απόψεως των ανδρών και γυναικών των Σωμάτων Ασφαλείας του Λιμενικού Σώματος και του Πυροσβεστικού με τα αντίστοιχα και ομοιόβαθμα στελέχη των Ενόπλων Δυνάμεων, ως μία αναγνώριση της εθνικής και κοινωνικής προσφοράς που έχουν τα Σώματα αυτά παράλληλα με την εθνική και κοινωνική προσφορά, την οποία έχουν και οι 'Ενοπλες Δυνάμεις.

Ανεφέρθησαν από προηγούμενους Αγορητές διάφορα ζητήματα, τα οποία σχετίζονται με την κλίμακα. Είχα αναφέρει κατά τη διάρκεια της συζήτησης στην Κοινοβουλευτική Επιτροπή ότι η κλιμάκωση αυτή, η οποία επιχειρείται σε σχέση με το βασικό μισθό του ανθυπολοχαγού, θα είναι τέτοια, έτσι ώστε να διορθώσει τη σχετικώς ισοπεδωτική μεταχείριση, την οποία είχαμε τα προηγούμενα χρόνια. Και αυτό ήταν απαίτηση και των στρατιωτικών, οι οποίοι συμμετείχαν στη συζήτηση των γενικών αρχών του μισθολογίου, όπως θα φανεί από την κατάθεση του σχετικού αποσπάσματος της εισηγήσεως.

Παρά το γεγονός αυτό, εμείς βλέπουμε ότι ενδέχεται για τις δύο χαμηλότερες κατηγορίες, να δημιουργούνται ορισμένα ζητήματα και κατά την επί του άρθρου συζήτηση, θα κάνουμε μία σχετική διόρθωση προς τα άνω, όπως επίσης θα αναβαθμίσουμε λίγο περισσότερο και τις αποδοχές του Αρχηγού του Γ.Ε.ΕΘ.Α., έτσι ώστε να μας επιτραπεί και μία διαφοροποίηση περαιτέρω, για τους αρχηγούς σχηματισμών.

Επ'αυτών, όμως, θα μιλήσω αναλυτικότερα κατά τη διάρκεια της συζήτησης του κάθε άρθρου.

'Εχουμε λάβει, επίσης, στο νομοσχέδιο αυτό μια σειρά από άλλα μέτρα, τα οποία θα επιτρέψουν μία ουσιαστική αναβάθμιση των αποδοχών των Ενόπλων Δυνάμεων. Εισάγουμε την τιμαριθμοποίηση των επιδομάτων επικινδυνότητας, έτσι ώστε να τα εξασφαλίσουμε από ενδεχόμενη διάβρωση από τον πληθωρισμό, παρά το γεγονός ότι ο πληθωρισμός έχει υποχωρήσει αισθητά και θα συνεχίσει να υποχωρεί.

Επίσης, θεσπίσαμε το επίδομα θέσεως υψηλής ευθύνης, το οποίο επεκτάθηκε στο βαθμό του συνταγματάρχη, έτσι ώστε να τον διαφοροποιήσει από μία εξομοίωση, την οποία είχε με κατωτέρους κατά το βαθμό, αλλά μισθολογικά ισοδύναμους συναδέλφους του. Πιστεύουμε ότι με τον τρόπο αυτό διαμορφώνουμε ένα πλέγμα κινήτρων που θα έχει άμεση αντανάκλαση στην αναπτυξιακή ετοιμότητα των Ενόπλων Δυνάμεων.

'Οσον αφορά ορισμένα άλλα ζητήματα τα οποία τέθησαν: Κατ'αρχήν, σχετικά με τα οικογενειακά επιδόματα. Η οικογένεια του αξιωματικού ενισχύεται ιδιαιτέρως και επειδή υπάρχει το επίδομα εξομάλυνσης, το οποίο ενισχύει περισσότερο τους οικογενειάρχες, μέχρι και 40.000 δρχ. το μήνα, αλλά και επειδή απολαμβάνουν τα οικογενειακά επιδόματα, τα οποία θα αυξηθούν σημαντικά για το σύνολο των δημοσίων υπαλλήλων.

'Οσον αφορά ορισμένα θέματα, τα οποία ετέθησαν σχετικά με τη σκοπιμότητα των άρθρων 6 και 7.

Το άρθρο 6 είναι μία δικλείδα ασφαλείας. Εάν ενδεχομένως υπάρχει κάποιος -που πιστεύω ότι δεν υπάρχει- ο οποίος λόγω κάποιων οριακών συνθηκών, τις οποίες δεν μπορούμε να εντοπίσουμε, έτυχε να λαμβάνει κάπως υψηλότερες αποδοχές, το άρθρο 6 εξασφαλίζει ότι δε θα μειωθούν σε κανέναν οι αποδοχές. 'Εχει την έννοια δικλείδος ασφαλείας και δεν υπέχει καμία αναγνώριση ή καμία διαπίστωση ότι θα μειωθούν για οποιονδήποτε οι αποδοχές.

'Αλλωστε, αν αυτές οι κατηγορίες ήταν τόσες πολλές, θα είχαν αναφερθεί και θα είμαστε ευτυχείς, αν μπορούσατε να μας πληροφορήσετε, εάν υπάρχουν. Απλώς για λόγους πολιτικής, όπως θα υπάρξει και για τα άλλα μισθολόγια -προκειμένου να εξασφαλιστούμε, έναντι οποιασδήποτε οριακής περιπτώσεως κατά την οποία ενδέχεται να υπάρχουν κάπως υψηλότερα επιδόματα. 'Ετσι βάζουμε αυτήν τη δικλείδα ασφαλείας και περί αυτού να μην έχετε καμιά απολύτως αμφιβολία. Αυτή είναι η μόνη σκοπιμότητα.

'Οσον αφορά το άρθρο 7, το οποίο επισημάνθηκε από αρκετούς ομιλητές: Γιατί τίθεται ένα τέτοιο άρθρο, το οποίο θα παγώσει όπως υπήρξε ισχυρισμός, τις μισθολογικές αποδοχές των αξιωματικών; Δεν είναι αυτή η πρόθεση του άρθρου 7. Το άρθρο 7 δε νομοθετεί για το ύψος των παροχών των αποζημιώσεων και των αποδοχών. Αυτές θα εξελίσσονται σύμφωνα με τον τρόπο, με τον οποίο θα εξελίσσονται οι μισθολογικές απολαβές των δημοσίων υπαλλήλων, συνεξεταζομένων και των ειδικών συνθηκών που υπάρχουν για κάθε κατηγορία και των γενικότεων οικονομικών εξελίξεων.

Το άρθρο 7 μιλάει για το μισθολόγιο, δε μιλάει για τους μισθούς. Και γιατί πρέπει να μιλήσει για το μισθολόγιο; Γιατί όπως σας εξήγησα, το μισθολόγιο εισάγει μία σειρά από θεσμικές διαρθρωτικές καινοτομίες, οι οποίες βρίσκονται σε μία πολύ ευαίσθητη ισορροπία μεταξύ τους. Και όσον αφορά την κλιμάκωση των βασικών μισθών και των συνολικών αποδοχών και όσον αφορά τη σχέση και τη δυναμική, που πρέπει να έχει με τις συντάξεις, έτσι ώστε αυτή την εξισορρόπηση θα πρέπει να τη διατηρήσουμε ως βασικό συστατικό, ως βασική φιλοσοφία του νέου μισθολογίου. Εάν υπεισέλθουμε στη λογική των επιδομάτων, τα οποία χορηγούνται συγκυριακά αλλά παραμένουν, τα οποία επεκτείνονται χωρίς καμία συσχέτιση με κίνητρα ή με πραγματικές ανάγκες, όπως αρκετές φορές έχει γίνει στο παρελθόν και όχι μόνο στο χώρο των Ενόπλων Δυνάμεων και των Σωμάτων Ασφαλείας, αλλά και σε πάρα πολλούς άλλους χώρους, τότε θα το ανατρέπαμε από την πρώτη στιγμή εφαρμογής του, θα βάζαμε σε μία δυναμική ανατροπής όλη αυτή τη νέα φιλοσοφία και τη νέα διάρθρωση, την οποία θα πρέπει να έχει το μισθολόγιο.

Διευκρινίζω, λοιπόν, ρητώς και σαφώς ότι το άρθρο 7 δεν υπέχει θέση παγώματος του ύψους των αποδοχών, αλλά υπέχει θέση διασφαλίσεως της δομής και της διάρθρωσης, την οποία θα πρέπει να έχει αυτό το μισθολόγιο, για να εξακολουθήσει να δίνει τα σωστά κίνητρα, στις σωστές κατευθύνσεις και περιστάσεις.

'Εγιναν αρκετές αναφορές -ευτυχώς όμως λιγότερες από αυτές που είχαν λάβει χώρα κατά τις συνεδριάσεις της Κοινοβουλευτικής Επιτροπής- όσον αφορά τις συγκρίσεις με μισθούς άλλων κατηγοριών υπαλλήλων. Εδώ επιτρέψτε μου να επισημάνω ότι βεβαίως μέριμνα της Κυβέρνησης είναι η ενίσχυση των αποδοχών των Ενόπλων Δυνάμεων, αλλά εξίσου θα πρέπει να μεριμνά και για άλλες κατηγορίες υπαλλήλων. Παρ' όλα αυτά, το νέο μισθολόγιο των στρατιωτικών βρίσκεται σε μία πολύ σημαντική θέση υπεροχής έναντι άλλων κατηγοριών δημοσίων υπαλλήλων, ακριβώς επειδή αναγνωρίζουμε τον ιδιαίτερο ρόλο, τον οποίο επιτελούν τα Σώματα αυτά και οι 'Ενοπλες Δυνάμεις και τις συνθήκες, υπό τις οποίες ο ρόλος αυτός εκτελείται.

Για παράδειγμα, ο ανθυπολοχαγός θα έχει μισθό εισαγωγής και εξόδου, ο οποίος θα ξεκινά από 298.000 δρχ. και με τη νέα τροποποίηση θα αυξηθεί ακόμα περισσότερο προς 686.000 δρχ., ενώ άλλοι απόφοιτοι τριτοβάθμιας εκπαίδευσης έχουν πολύ χαμηλότερες σχέσεις. Για παράδειγμα, ο της τεχνικής εκπαίδευσης έχει 242.000 προς 380.000 δρχ. και ο της πανεπιστημιακής εκπαίδευσης τετραετούς διάρκειας έχει εισαγωγή 264.000 και έξοδο 410.000 δρχ. συνολικές αποδοχές. Αν λάβει, δε, κανείς υπόψη του ότι η εξέλιξη του ανθυπολοχαγού είναι πολύ ταχύτερη από αυτή την οποία έχουν άλλα στελέχη του δημόσιου τομέα, καταλαβαίνει σε τι θέση υπεροχής βρίσκεται και από άποψη εισόδου και από άποψη καταλήξεως, αλλά και από άποψη εξελίξεως, το στέλεχος των Ενόπλων Δυνάμεων με το μισθολόγιο αυτό.

ΝΙΚΟΛΑΟΣ ΓΚΕΛΕΣΤΑΘΗΣ: Μην κάνετε συγκρίσεις σε περιθώρια, που δεν υπάρχουν. 'Ολοι οι δημόσιοι λειτουργοί προσφέρουν υπηρεσία στον τομέα τους. Αλλά δεν υπάρχει περιθώριο σύγκρισης για τους αξιωματικούς με το ελικόπτερο στα 'Ιμια.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Νομίζω οι αριθμοί είναι απόλυτα σαφείς. 

Θα ήθελα να μου επιτρέψετε να σας πω ότι εμείς δεχόμαστε κι εγώ δέχομαι και τον ηρωισμό, που απαιτείται, και την αυτοθυσία που έχουν τα στελέχη των Ενόπλων Δυνάμεων. Επιτρέψτε μου, όμως, επίσης να προσθέσω ότι όταν αναλαμβάνουν και πραγματοποιούν την υπεράσπιση της Πατρίδας, έχουν και κάποιον δάσκαλο στο νου τους, που τους μεταλαμπάδευσε τις αξίες του ελληνικού πολιτισμού και το γιατί θα πρέπει να υπερασπίσουν την Πατρίδα τους. 'Εχουν στο νου τους κάποιον καθηγητή, που τους δίδαξε τι σημαίνει πατριωτισμός, τι σημαίνουν αξίες. Δεν είναι μόνο οι αξιωματικοί, οι οποίοι υπερασπίζονται την Πατρίδα. Οι αξιωματικοί είναι οι ένστολοι υπερασπιστές της Πατρίδας, όλοι όμως οι 'Ελληνες πολίτες είναι υπερασπιστές της Πατρίδας, όταν χρειάζεται και θα παρακαλούσα να μην επιχειρηθεί ξανά αυτό που έγινε στην Κοινοβουλευτική Επιτροπή, να διαχωρίσουμε τον πατριωτισμό σε ένστολο και σε μή ένστολο. Ο πατριωτισμός είναι μια υπόθεση, που αφορά όλους τους πολίτες της Χώρας.

Ανέπτυξα, λοιπόν, ολα τα βασικά χαρακτηριστικά του μισθολογίου, τα οποία νομίζω ότι θέτουν μια τομή στο μέχρι τώρα σύστημα. Επιχειρούμε μια βελτίωση, η οποία θα είναι άμεση αλλά θα έχει και μια ουσιαστική δυναμική. Και επ' αυτού, επειδή ο Εισηγητής της Νέας Δημοκρατίας, προηγουμένως αναφέρθηκε στην αριθμητική, την οποία κάνει το Γενικό Λογιστήριο και το Υπουργείο Οικονομικών, θα μου επιτρέψετε να αποδεχθώ αυτόν το χαρακτηρισμό και να προσπαθήσω να αποδείξω, πως οι αριθμοί αποδεικνύουν ακλόνητα και αδιάσειστα όλα αυτά που επεχείρησα να περιγράψω προηγουμένως για τις θεσμικές συνέπειες, οι οποίες θα έχει το νομοσχέδιο.

Κατά την πλήρη εφαρμογή του το νέο μισθολόγιο θα σημαίνει αυξήσεις για όλες τις κατηγορίες και των κατωτέρων και των ανωτέρων και των ανωτάτων αξιωματικών των Ενόπλων Δυνάμεων και των Σωμάτων Ασφαλείας, οι οποίες θα ξεκινούν από το 13% και θα φθάνουν στο 44%, για τον Αρχηγό του Γ.Ε.ΕΘ.Α..

Η κλιμάκωση αυτή ανταποκρίνεται στην ανάγκη να διαφοροποιήσουμε την εξέλιξη και μισθολογικά, ικανοποιώντας ένα πάγιο αίτημα των αξιωματικών, αλλά δεν αφήνουμε όμως χωρίς ουσιαστικές αυξήσεις και τις κατώτερες βαθμίδες. Για παράδειγμα, σε σχέση με τα επίπεδα που θα υπάρχουν στο τέλος του έτους, οι κατώτερες αυξήσεις θα είναι της τάξεως του 13% και οι ανώτερες, οι οποίες αφορούν τον αντιστράτηγο, θα είναι 27%, ενώ για τον Αρχηγό Γ.Ε.ΕΘ.Α. θα φθάνει το 45%.

'Οσον αφορά τις συντάξεις κατά την πλήρη εφαρμογή του μισθολογίου, επειδή στο θέμα των συντάξεων δεν υπάρχει η ανάγκη κλιμακώσεως, η οποία αντιστοιχεί σε μια υπηρεσιακή ιεράρχιση και λόγοι κοινωνικοί αλλά και οικονομικοί, επιβάλλουν μια λίγο πολύ ομαλότερη αντιμετώπιση των συνταξιοδοτικών προβλημάτων, οι αυξήσεις στην ολοκλήρωση εφαρμογής του νομοσχεδίου θα κυμαίνονται από 18% εως 21% για διάφορες κατηγορίες.

Είναι εύκολο να αντιληφθείτε ότι τα ποσοστά αυτά των αυξήσεων και όσον αφορά τους μισθούς κατά μέσο όρο και όσον αφορά τις συντάξεις πάλι κατά μέσο όρο, είναι αισθητά υψηλότερα από τις αυξήσεις, οι οποίες θα δοθούν στο ίδιο χρονικό διάστημα σε άλλες κατηγορίες. Και με τον τρόπο αυτό, πιστεύουμε ότι η Κυβέρνηση αναγνωρίζει, αλλά και πραγματοποιεί, το ηθικό χρέος, το οποίο έχει απέναντι στις 'Ενοπλες Δυνάμεις, συμπληρώνοντας, όπως είπα, την προσπάθεια εξοπλισμού της Χώρας, έτσι ώστε να εξασφαλίσει την αποτρεπτική ικανότητα και ενισχύοντας το ηθικό τους, εξασφαλίζοντάς τους συνθήκες διαβίωσης, οι οποίες είναι άξιες της αποστολής τους. 

Για τους λόγους αυτούς είμαι βέβαιος ότι το νομοσχέδιο αυτό θα τύχει θετικής υποδοχής απ' όλες τις Πτέρυγες της Βουλής.

(Στο σημείο αυτό ο Υφυπουργός Οικονομικών κ. Ν. Χριστοδουλάκης καταθέτει στα πρακτικά το σχετικό έγγραφο, το οποίο βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

ΠΡΟΕΔΡΕΥΩΝ(Παναγιώτης Σγουρίδης): Ο κ. Καμμένος έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τι ώρα θα τελειώσουμε, κύριε Πρόεδρε;

ΠΡΟΕΔΡΕΥΩΝ(Παναγιώτης Σγουρίδης): Γυρω στις 15.30' με 16.00'.

Ορίστε, κύριε Καμμένε.

ΠΑΝΑΓΙΩΤΗΣ ΚΑΜΜΕΝΟΣ: Μετά το νέφος των ανακριβειών των μύθων, των χρεώσεων και των πιστώσεων του εξωκοινοβουλευτικού Υπουργού των Οικονομικών, θα προσπαθήσω να επανέλθω στο θέμα. Βλέπω, όμως, ότι απεχώρησε ο κύριος Υπουργός χωρίς να πει τίποτα.

Θα άξιζε να του θυμίσουμε την Καβάφειο ρήση "Τιμή και δόξα σε όσους στη ζωή τους όρισαν να φυλάττουν Θερμοπύλες". Να του πούμε ότι το παρόν νομοσχέδιο δεν αποτελεί ούτε τιμή ούτε προσδίδει τη δόξα αυτή που πρέπει σε εκείνους που υπηρετούν τις 'Ενοπλες Δυνάμεις και τα Σώματα Ασφαλείας. Και βέβαια, η περί του ηθικού τελευταία του ομιλία ήταν ξεκάθαρη, αν μπορούσε να βάλει προς συζήτηση τις αποδοχές της γραμματέας του με τις υπερωρίες και του αστυνομικού που υπηρετεί στο Υπουργείο και όχι στην προσωπική του ασφάλεια.

Θα δει τότε, ότι το ηθικό το οποίο μας περιέγραψε, δεν υπάρχει. Εξάλλου φαίνεται το ηθικό και από το κατά πόσο στηρίζεται αυτό το νομοσχέδιο από τη Βουλή των Ελλήνων και τους συναδέλφους Βουλευτές, από τον κατάλογο των εγγεγραμμένων. Σαράντα συνάδελφοι έχουν γραφτεί για να μιλήσουν. Τρεις Βουλευτές είναι του ΠΑ.ΣΟ.Κ. και οι υπόλοιποι τριάντα επτά είναι της Aντιπολιτεύσεως.

ΒΑΣΙΛHΣ ΚΕΔΙΚΟΓΛΟΥ: Τι σημασία έχει αυτό;

ΠΑΝΑΓΙΩΤΗΣ ΚΑΜΜΕΝΟΣ: 'Εχει σημασία για το κατά πόσο στηρίζεται το νομοσχέδιο.

Ο κύριος Εισηγητής της προσωρινής Μειοψηφίας, αναφέρθηκε σε μία ρήση του στρατηγού Καλεντερίδη περί του ηθικού. Για ποιο ηθικό θα μιλήσουμε, κυρίες και κύριοι συνάδελφοι, όταν ο στρατηγός που υπηρετεί στο ΟΑΚΑΜ της Αυστραλίας παίρνει 100 δολάρια λιγότερο από τον οδηγό του Αυστραλό υπήκοο; Για ποιο ηθικό θα μιλήσουμε όταν ο υπαστυνόμος παίρνει λιγότερα χρήματα από την καθαρίστρια του Υπουργείου Δημοσίας Τάξεως; Για ποιο ηθικό θα μιλήσουμε όταν ο Αρχηγός του Γ.Ε.ΕΘ.Α. παίρνει περίπου τα μισά χρήματα απ'ότι ο Πρόεδρος του Αρείου Πάγου;

Και βέβαια, το μισθολόγιο αυτό προβλέπει για τον Αρχηγό του Γ.Ε.ΕΘ.Α. ότι αφ'ενός θα έχει αποδοχές ίσες περίπου με τις αποδοχές που λαμβάνει ήδη εδώ και χρόνια ο κατώτερος εισαγωγικός βαθμός του κλάδου των δικαστικών, ήτοι ο πρωτοδίκης, αντίστοιχος περίπου του υπολοχαγού, αφ'ετέρου δε,ίσες με το 50% περίπου των αποδοχών που λαμβάνει εδώ και χρόνια ο Πρόεδρος του Αρείου Πάγου καίτοι οι δυο τους, Αρχηγός του Γ.Ε.ΕΘ.Α. και Πρόεδρος του Αρείου Πάγου, πάντοτε μέχρι και πριν μερικά χρόνια, είτε συμβάδιζαν μισθολογικά είτε σε ορισμένες περιπτώσεις ο Α/Γ.Ε.ΕΘ.Α. ελάμβανε μισθό ανώτερο από τον Πρόεδρο του Αρείου Πάγου,μέχρι και πριν από λίγα χρόνια. Και αυτά, είναι απόψεις του υποστρατήγου Βανακάρη. Δεν είναι δικές μου απόψεις.

Για ποιό ηθικό θα μιλήσουμε όταν υπάρχει καθήλωση των μισθών από το 1986; Για ποιΟ ηθικό θα μιλήσουμε, όταν συναντούμε στα εστιατόρια σερβιτόρους τους διοικητές μας, όταν υπηρετήσαμε στις 'Ενοπλες Δυνάμεις; Για ποιο ηθικό θα μιλήσουμε όταν μπαίνουμε σε ταξί και βλέπουμε αξιωματικούς ανώτερους και ανώτατους να οδηγούν το ταξί αυτό, όταν η Πατρίδα τους τιμά με μια αποστρατεία ντροπής και με μια σύνταξη πείνας; Για ποιο ηθικό θα μιλήσουμε, όταν γίνονται διαδηλώσεις αστυνομικών και αποστράτων στο κέντρο της Αθήνας; Για ποιο ηθικό θα μιλήσουμε, όταν φτωχοί είναι οι τραπεζικοί και φτωχότεροι αυτών οι δημόσιοι υπάλληλοι, φτωχότεροι των δημοσίων υπαλλήλων οι στρατιωτικοί, φτωχότεροι των στρατιωτικών οι αστυνομικοί και φτωχότεροι όλων οι συνταξιούχοι εκείνοι που υπηρέτησαν χρόνια την Πατρίδα τους;

ΠΡΟΕΔΡΕΥΩΝ(Παναγιώτης Σγουρίδης): Και φτωχότεροι όλων οι Βουλευτές.

ΠΑΝΑΓΙΩΤΗΣ ΚΑΜΜΕΝΟΣ: Οι Βουλευτές, είναι άλλη ιστορία.

Για ποιο ηθικό θα μιλήσουμε όταν έχουμε παραιτήσεις δύο χιλιάδων διακοσίων είκοσι πέντε αξιωματικών και 60 υπαξιωματικών; Για ποιό ηθικό θα μιλήσουμε, όταν γίνεται προσκλητήριο νεκρών και διακόσιοι αστυνομικοί τα τελευταία επτά χρόνια έχουν πέσει στο καθήκον; Για ποιο ηθικό θα μιλήσουμε όταν γίνεται προσκλητήριο στις 'Ενοπλες Δυνάμεις και όταν ακούγονται τα ονόματα του Βλαχάκου, του Γιαλοψού και του Καραθανάση η απάντηση είναι, "άπαντες απόντες, έπεσαν υπέρ πίστεως και πατρίδος;" Και αυτή η Πατρίδα αφήνει τις χήρες των αξιωματικών αυτών που έπεσαν επάνω στο καθήκον να ζουν με συντάξεις ντροπής που δε φτάνουν να καλύψουν ούτε τα ενοίκιά τους;

Το παρόν νομοσχέδιο, το περιέγραψε καταπληκτικά στην "ΕΘΝΙΚΗ ΗΧΩ" ο υποστράτηγος Κακούρης. 'Εβαλε τίτλο "ωδινεν όρος και έτεκεν μυν", όπου αναφέρει τον πραγματικό τίτλο του νομοσχεδίου που έπρεπε να βάλετε εσείς. Λέει μέσα: Ο στρατηγός Γ.Ε.Θ.Α. με σύζυγο και δύο τέκνα το '80, ελάμβανε 105.049 δρχ. μηνιαίως. Το '94 θα έπρεπε να λαμβάνει 1.002.680 δρχ. για να έχει την ίδια αγοραστική δύναμη με τις αποδοχές του στρατηγού του '80. 'Εναντι, όμως, αυτών, ελάμβανε 517.000 δραχμές. Δηλαδή, οι μηνιαίες αποδοχές του στρατηγού του '94, σε σταθερές τιμές του έτους '80, όχι μόνο δεν είναι αυξημένες, αλλά είναι μειωμένες και καλύπτουν μέρος μόνο των αποδοχών του '80. Συγκεκριμένα, καλύπτουν το 52%.

Με άλλα λόγια, ο στρατηγός του '94, έγινε κατά 48% φτωχότερος.Το ίδιο έγινε και στη δημόσια τάξη.

Ακούσαμε εδώ για δισεκατομμύρια που μοιράζονται. Το '97 λέει θα δώσουν 44 δισ. δραχμές. Το '98 θα δώσουν 88 δισ. δραχμές. Το '99 θα δώσουν 94 δισ. δραχμές. Και δε μας απάντησε ο εξωκοινοβουλευτικός Υπουργός του στρατοκτόνου Υπουργείου των Οικονομικών, πόσα θα εισπράξει απ'αυτά τα δισεκατομμύρια, όταν το επίδομα της στολής, το φορολογεί πλέον;

Δε μας είπε ποιoς είναι ο μισθός του αστυνόμου Β' μετά το νομοσχέδιο. Θα το καταθέσω στη Βουλή, γιατί ο Υπουργός των Οικονομικών ομιλεί, χτυπά και φεύγει. 

Ο μισθός του αστυνόμου Β' έχει μείωση κατά 14.000 δραχμές με το παρόν νομοσχέδιο. Μόνο ένα άρθρο αυτού του νομοσχεδίου του δίνει το δικαίωμα να λαμβάνει τον ίδιο μισθό, έχοντας βέβαια μείνει ευχαριστημένος, όταν άκουσε ότι η Κυβέρνηση αυτή κατέθεσε στη Βουλή των Ελλήνων νομοσχέδιο, για να μπορέσει να τιμήσει τους αξιωματικούς, τους άνδρες και τις γυναίκες των Ενόπλων μας Δυνάμεων και των Σωμάτων Ασφαλείας!

Θα ήθελα να μιλήσω λίγο και για τους εξοπλισμούς. Είπαμε ότι θα δοθούν για τους εξοπλισμούς 2, 3, 4 δισ. Μήπως θα έπρεπε να δούμε αυτά τα όπλα της υψηλής τεχνολογίας ποιοι τα χειρίζονται; Ο οδηγός του Μιράζ που παίρνει 174.000 δραχμές συν τα πτητικά του και κρατάει στο τιμόνι του αεροσκάφους 10 δισ. δραχμές χωρίς τον οπλισμό, 20 δισ.δραχμές με ένα μερικό οπλισμό, αυτός ο άνθρωπος τι ηθικό θα έχει;

Μήπως την ώρα που πετά, είναι υποχρεωμένος να σκέπτεται και πώς θα περάσει η οικογένειά του; Και αυτό είμαστε υποχρεωμένοι να το σκεφτούμε όλοι μαζί. Τι θα πούμε για τους αστυνομικούς εκείνους που είναι αναγκασμένοι νύχτα να σηκώνονται για να υπηρετήσουν την Πατρίδα τους, που τα παιδιά τους τα χαιρετάνε το πρωί φεύγοντας και δεν ξέρουν αν θα είναι αύριο σε τούτο τον κατάλογο, εκείνων που έπεσαν εν υπηρεσία; Δεν ξέρουν εάν όταν γυρίσουν θα έχουν καρφωμένο στο σώμα τους ένα βλήμα από έναν τρομοκράτη, εάν θα έχουν καρφωμένο στο σώμα τους ένα βλήμα από έναν έμπορο ναρκωτικών, εάν θα έχουν απειληθεί, χτυπηθεί ή τραυματιστεί.

Τι θα πούμε στους πυροσβέστες εκείνους που όπως αναγνωρίζει το Υπουργείο Δημοσίας Τάξεως το 27% έχουν ηπατίτιδα γιατί μαζεύουν νεκρούς από τα τροχαία ατυχήματα;

Τι θα πούμε στο λιμενικό εκείνο που η Πατρίδα τον αναγκάζει να παίρνει το μικρό πλοιάριο στα ακριτικά νησιά του Αιγαίου και του δίνει επίδομα 6.000 δραχμές το μήνα, έχοντας τα γνωστά ατυχήματα με αυτά τα σκάφη από άνδρες του Λιμενικού;

Βέβαια, η σημερινή Κυβέρνηση αλλά και η Πολιτεία κατά το παρελθόν δεν αναγνώρισε σ'αυτούς τους ανθρώπους ούτε ότι έχουν μία εργασία επικίνδυνη, ούτε ότι η εργασία τους είναι ανθυγιεινή. Τους αναγκάζουμε να ζουν με μισθούς πείνας. Τους αναγκάζουμε εμείς, η ίδια η Πολιτεία να επιβιώνουν με κάποιους μισθούς για τους οποίους δεν μπορούν να ζητήσουν αύξηση. Και δεν μπορούν να ζητήσουν αύξηση για έναν απλό λόγο: Δεν μπορούν ούτε να απεργήσουν ούτε να διαδηλώσουν.

Οι συνταξιούχοι εν εφεδρεία, οι χήρες, δεν έχουν δικαίωμα να πάρουν το 80% του μισθού εν εφεδρεία; 'Εθνος που δεν τιμά τους βετεράνους, είναι ένα 'Εθνος προς αφανισμό. Σε τριανταπέντε χρόνια υπηρεσίας ενός αξιωματικού ή ενός άνδρα ή μιας γυναίκας των Σωμάτων Ασφαλείας προβλέπονται δέκα πέντε με είκοσι περίπου μεταθέσεις. Και βέβαια, εάν έχουν την τύχη να υπηρετούν σε ένα Βουλευτή, τότε οι κομματικοί εγκάθετοι του Υπουργείου Δημοσίας Τάξεως, όπως συμβαίνει με το φρουρό της προσωπικής μου ασφάλειας, τους μεταθέτουν στην Αστυπάλαια, όπως έγινε πριν μία εβδομάδα. Αυτή είναι η δίκαιη αντιμετώπιση προς τους άνδρες και τις γυναίκες των Ενόπλων Δυνάμεων, των Σωμάτων Ασφαλείας;

Η φύση της αποστολής τους ποια είναι; Μήπως πρέπει να τη δούμε; Μήπως πρέπει να τη συγκρίνουμε με το μισθό εκείνων που οι κομματικοί εγκάθετοι τον βάζουν σε ένα δημόσιο Οργανισμό, δίνοντάς του και ένα και δύο και τρία εκατομμύρια και αυτοκίνητα. Και αυτός το Σαββατοκύριακο είναι στο σπίτι του.

Τελειώνω, κύριε Πρόεδρε, λέγοντας ότι επιτέλους πρέπει να δώσουμε ένα τέλος στον εμπαιγμό των Σωμάτων Ασφαλείας μας και των Ενόπλων Δυνάμεων.

Θα πρέπει να καταλάβουμε ότι αυτοί οι άνθρωποι υπηρετούν την Πατρίδα τους με κίνδυνο. Μετατίθενται και τα παιδιά τους αλλάζουν σχολεία κάθε ένα ή δύο χρόνια. Χαιρετούν τα παιδιά τους και δεν ξέρουν εάν θα επιστρέψουν. Είναι οι άνθρωποι αυτοί που καθημερινώς τιμούμε, είναι οι άνθρωποι που καθημερινώς τους σφίγγουμε το χέρι, αλλά ποτέ εμείς η Πολιτεία και ιδίως η σημερινή Κυβέρνηση δεν έχει δώσει εκείνο που τους αξίζει.

Κόψτε λίγα χρήματα από τα λεωφορεία της ΕΑΣ, από το Σταμούλο και τον Κολλά και δώστε τα σε εκείνους που "φυλάνε Θερμοπύλες", κύριε Υπουργέ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Το νεαρόν την ηλικίας του συναδέλφου που κατήλθε δικαιολογεί κατά πολύ τις εξάρσεις του και από πλευράς ηλικίας τον ζηλεύω.

Αγαπητοί συνάδελφοι, ασφαλώς προσπαθούμε να βελτιώσουμε ή μάλλον, να αλλάξουμε την πενία των γυναικών και ανδρών των Ενόπλων Δυνάμεων και των Σωμάτων Ασφαλείας, πενία στην οποία οι συνάδελφοί μου προσέθεσαν και επίθετα στην αρμόδια Κοινοβολευτική Επιτροπή "λάμπουσα" ή "απαστράπτουσα".

Πράγματι, οι γυναίκες και άνδρες των Ενόπλων Δυνάμεων και των Σωμάτων Ασφαλείας τελούν υπό μία αμοιβή πενίας λάμπουσας, λόγω των χρυσών κουμπιών, που φέρουν. Οφείλω, όμως, να πω στον κατελθόντα προ ολίγου από το Βήμα νεαρό συνάδελφο ότι οι ελληνικές 'Ενοπλες Δυνάμεις δεν είναι μισθοφορικές. Αυτό τα λέει όλα και περί της ιδιότητάς τους και περί όλων τους.

Εμείς, το ΠΑ.ΣΟ.Κ., όταν ιδρυθήκαμε θέσαμε συγκεκριμένες αρχές. Την αρχή της εθνικής ανεξαρτησίας ως πρώτη. Την αρχή της λαϊκής κυριαρχίας, της δημοκρατίας, της ευνομίας, της κοινωνικής δικαιοσύνης, ως μιας αρχής ίσης απόστασης των πολιτών από το νόμο και ακόμα την αρχή της πορείας προς την κοινωνική απελευθέρωση, δηλαδή της κοινωνικής δικαιοσύνης ως ανακατανομή του πλούτου και του εισοδήματος και απαλλαγής του ατόμου από τους καταναγκασμούς της κοινωνίας, οι οποίοι λόγω της τεχνολογίας είναι και αυτόματοι.

Με το Σύνταγμα του 1974, στο οποίο σημαντικό ρόλο έπαιξε ο αείμνηστος ηγέτης μας Ανδρέας Παπανδρέου, αναγνωρίστηκε ένα προβάδισμα στους δικαστικούς, ύστερα από τη ρήση του Γεωργίου Παπανδρέου ότι οι δικαστικοί αποτελούν το οχυρό της δημοκρατίας. Προβλέφθηκε από το Σύνταγμα -είναι συνταγματική επιταγή- οι δικαστικοί να έχουν τη μεγαλύτερη σχετικώς αμοιβή, στα πλαίσια πάντοτε των οικονομικών δυνατοτήτων του Κράτους.

Αν είναι πράγματι οι δικαστικοί οι φρουροί της δημοκρατίας, τα στελέχη γυναίκες και άνδρες των Ενόπλων Δυνάμεων και των Σωμάτων Ασφαλείας , είναι οι φρουροί της εθνικής ανεξαρτησίας. Και η εθνική ανεξαρτησία είναι προϋπόθεση της λαϊκής κυριαρχίας. Εθνική ανεξαρτησία μπορεί να υπάρχει σε μία χώρα και χωρίς αυτή να έχει λαϊκή κυριαρχία. Λαϊκή κυριαρχία, όμως, χωρίς εθνική ανεξαρτησία δε γίνεται ούτε καν νοείται. Ο Χίτλερ είχε εξασφαλίσει την εθνική ανεξαρτησία στους Γερμανούς αλλά λαϊκή κυριαρχία δεν υπήρχε, όπως πιστεύω ότι συμβαίνει τώρα και με το Σαντάμ Χουσεϊν.

'Ετσι, λοιπόν, θα πρέπει κατά την άποψή μου το μισθολόγιο της ελληνικής Πολιτείας να λαμβάνει υπόψη του αυτές τις δύο αρχές. Πάγια θέση μου είναι ότι θα πρέπει, δεδομένου και του γεγονότος ότι οι στρατιωτικοί -και όταν λέω στρατιωτικοί εννοώ γυναίκες και άνδρες- έχουν και κάποιες κοινωνικές παροχές, οι οικονομικές παροχές τους να είναι σε μία σταθερή σχέση με αυτές των δικαστικών και νομίζω ότι το 80% που πρότεινα στην Επιτροπή είναι χαμηλό. Θα έπρεπε σταθερά οι αμοιβές των στρατιωτικών στους ίδιους βαθμούς να είναι στο 90% των δικαστικών -από κάποιους υπολογισμούς που έκανα-λαμβανομένων υπόψη των κοινωνικών παροχών που υπάρχουν σε θέρετρα και σε οικήματα. Αν και, όσον αφορά στα οικήματα γενικώς και όχι των Ενόπλων Δυνάμεων -δεν είναι εδώ ο Υπουργός Οικονομικών- θα πρέπει κάποτε να καταλάβει το Υπουργείο των Οικονομικών ότι όλες οι παροχές εις είδος πρέπει να περιληφθούν στο φορολογητέο εισόδημα. Αυτά ως γενική τοποθέτηση. Αυτή είναι η πρώτη μου θέση.

Δεύτερη θέση είναι, ότι πρέπει να υπάρχει κίνητρο για την ανέλιξη, για την ποιοτική βελτίωση, για τη μελέτη, για τις γνώσεις των ανδρών και γυναικών στις 'Ενοπλες Δυνάμεις και τα Σώματα Ασφαλείας. Για να γίνει αυτό θα πρέπει να υπάρχουν μισθολογικά κίνητρα προς την κατεύθυνση αυτή. Το μισθολόγιο δε δίνει μόνο αμοιβές στους αξιωματικούς και στα στελέχη, το μισθολόγιο κανονίζει και τη δομή των Ενόπλων Δυνάμεων. Αυτό να έχετε υπόψη σας. 'Εχουμε ανάγκη από κάποιες 'Ενοπλες Δυνάμεις σε μια χώρα με μεγάλο μήκος συνόρων, όπως είναι η Ελλάδα. 'Εχουμε ανάγκη από 'Ενοπλες Δυνάμεις που θα βρίσκονται στα πιθανά αυριανά μέτωπα. Δεν έχουμε ανάγκη από 'Ενοπλες Δυνάμεις οι οποίες κατοικούν στα Γενικά Επιτελεία.'Εχουμε ανάγκη από 'Ενοπλες Δυνάμεις οι οποίες θα επιθυμούν να ασκήσουν υπηρεσία διοικήσεως -γνωρίζετε πολύ καλά τι σημαίνει και αν ο χρόνος μου το επιτρέψει θα σας το εξηγήσω-και όχι να εκτελούν τον εκ του νόμου προβλεπόμενο ελάχιστο χρόνο διοικήσεως για να κατέλθουν πάλι στο επιτελείο. Αυτό είναι παρακμή.

'Ετσι, λοιπόν, στη βάση αυτή, αγαπητοί συνάδελφοι, δεν μπορώ να συμφωνήσω με τη κλίμακα του 1 προς 1,95 που προβλέπει το συζητούμενο νομοσχέδιο. Δεν μπορώ να καταλάβω από που βγαίνει αυτό, από ποιες σχέσεις ιδιωτικών ή δημοσίων φορέων, ελληνικών ή ξένων. Νομίζω πως το ελάχιστο που πρέπει να υπάρχει είναι 1 προς 2,4. Λένε, όμως, ότι είναι κάποιο βήμα. Ας συζήτησουμε γι' αυτό.

'Ομως, αγαπητοί συνάδελφοι, υπάρχουν κάποιες αρχές και παραδόσεις. Στις 'Ενοπλες Δυνάμεις η παράδοση είναι βασικό στοιχείο για την περαιτέρω εξέλιξή τους. Με τον ν.1502/1950 και εν συνεχεία με το νόμο πάλι, τον ν.2380/1953, οι αμοιβές και η θέση του Αρχηγού του Στόλου, του Αρχηγού του Α.Τ.Α., του Γενικού Επιτελείου Στρατού, του Αρχηγού της Στρατιάς, εξομειώθηκαν με αυτές των Αρχηγών των Επιτελείων, για να είναι τι; Για να είναι ο Αρχηγός του Επιτελείου ο primus inter pares. Τότε διοικούνται οι 'Ενοπλες Δυνάμεις, τότε έχει έννοια και η αξία του Επιτελείου. Εσείς εδώ δε λαμβάνεται καμία μέριμνα για τον Επιθεωρητή, τον Αρχηγό Στρατιάς, τον Αρχηγό του Στόλου, αν και πολύ καλά γνωρίζετε, φίλτατε κύριε Αποστολάκη, πως αεροπλάνο δεν κινείται αν δε διατάξει ο Αρχηγός του Α.Τ.Α.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας):Θα υπάρξει διαφοροποίηση για τους Αρχηγούς των σχηματισμών.

ΒΑΣΙΛΗΣ ΚΕΔΙΚΟΓΛΟΥ:Ευχαριστώ πολύ για τη διευκρίνηση. Δεν είναι θέμα Αρχηγού. Δεν το δέχομαι ως Αρχηγό σχηματισμών.'Η τηρείται η αρχή primus inter pares, ή δεν τηρείται.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας):Δεν υπάρχει inter pares στις 'Ενοπλες Δυνάμεις.

ΒΑΣΙΛΗΣ ΚΕΔΙΚΟΓΛΟΥ:Και η αρχή αυτή είναι σε όλες τις σύγχρονες 'Ενοπλες Δυνάμεις. Αυτή είναι η θέση μου.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας):Υπάρχει πάντοτε ιεραρχία.

ΒΑΣΙΛΗΣ ΚΕΔΙΚΟΓΛΟΥ:Η ιεραρχία πάντοτε υπάρχει, αλλά η ιεραρχία έχει την αρχή του Επιτελείου και του πρώτου μεταξύ ίσων.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας):'Οχι.

ΒΑΣΙΛΗΣ ΚΕΔΙΚΟΓΛΟΥ:Δεν είναι το θέμα το 1,90 ή το 1,85, το 5%. Είναι θέμα αρχής, αυτές οι κατηγορίες να πάνε στην ίδια θέση. 'Ενα θέμα είναι αυτό.

Αγαπητοί κύριοι συνάδελφοι, συζητούμε ένα ειδικό νομοσχέδιο. Σήμερα ο Αρχηγός του Γ.Ε.ΕΘ.Α. εισπράττει ακαθάριστα 671.000 δραχμές, του ΓΕΣ και οι όμοιοι, εισπράττουν 633.000 δραχμές και ο αντιστράτηγος 617.000 δραχμές. Το 1998 θα πάρει ο Α/Γ.Ε.ΕΘ.Α. 961.000 δραχμές. Θα πάρει ο υποστράτηγος 724.000 δραχμές.

'Εχει σημασία αυτό που θα πω: Οι απόστρατοι δεν είναι, αγαπητοί κύριοι συνάδελφοι, οι απόκληροι. Οι απόστρατοι είναι οι απόμαχοι μιας ολόκληρης πορείας. Για ό,τι έγινε και υπάρχει είναι δημιούργημα των αποστράτων. Δεν μπορούμε να τους έχουμε την αντίληψη των αποκλήρων. Τι παίρνει ο απόστρατος Α/Γ.Ε.ΕΘ.Α.; Σήμερα παίρνει 413.000 δραχμές και αύριο 460.000 δραχμές, δηλαδή κάτι λιγότερο, κύριοι συνάδελφοι, από τον κλητήρα της Δ.Ε.Η.

Είμαστε σε μια οικονομία με οικονομούντα άτομα. Βεβαίως, ο αξιωματικός δεν είναι επάγγελμα, είναι μια ιδιότητα. Πρέπει να έχεις και κάποιες άλλες ιδεαλιστικές απόψεις και θέσεις. Αλλά, εν πάση περιπτώσει, υπάρχει η ζωή, η οποία σου επιβάλλει κάποια πράγματα. Και σε μια οικονομία με άτομα οικονομούντα, η οικονομική κατάσταση είναι βασικό στοιχείο του ηθικού.

Η υπάρχουσα, λοιπόν, σήμερα κατάσταση των αμοιβών δεν έχει καμία σχέση με αυτές που υπάρχουν στον υπόλοιπο τομέα, το Δημόσιο όταν είπαμε ότι η αρχή είναι της ανεξαρτησίας και της λαϊκής κυριαρχίας.

Επίσης μιλάμε, αγαπητοί συνάδελφοι, για ένα ειδικό νομοσχέδιο. Τότε κατά ποια λογική θέτετε επίδομα ειδικής απασχόλησης για την εθνική άμυνα, δημόσια τάξη και ασφάλεια. Από πότε αυτό γίνεται επίδομα; Δεν είναι δυνατόν αυτό να είναι επίδομα, γιατί αυτή είναι ιδιότητα. Μιλάμε για ειδικό νομοσχέδιο. Η παράγραφος 4 του άρθρου 2, πρέπει να ενταχθεί στο βασικό μισθό. Μιλάμε για ειδικό μισθολόγιο των Ενόπλων Δυνάμεων. Δε μιλάμε γενικά για μισθωτούς του ελληνικού δημόσιου τομέα, οπότε μπαίνει αυτό σαν επίδομα. Μιλάμε για τις ένοπλες δυνάμεις. Μιλάμε για ειδικό νομοσχέδιο. Αυτό δεν έχει καμία θέση εδώ.

Στις συμβάσεις που σας είπα της ποιότητας των Ενόπλων Δυνάμεων, βάση είναι ο χρόνος διοικήσεως. Η βάση είναι, κύριε Αποστολάκη, ο χρόνος διοικήσεως. Είναι δυνατόν να υπάρχει επίδομα χρόνου διοικήσεως; Ποια είναι αυτή η διοίκηση;

Ο Αρχηγός του Γ.Ε.Σ, οι Αρχηγοί των Σωμάτων, οι Αρχηγοί των Μεραρχιών, οι μέραρχοι, οι των ταξιαρχών, των συνταγματαρχών, ταγματαρχών. Αυτοί έχουν μία σημαντική διαφορά από τους ομοιοβάθμους τους, διότι σύμφωνα με το δικό σας κανονισμό, ο διοικητής είναι υπεύθυνος για τις πράξεις και τις παραλείψεις και για ό,τι ήθελε προκύψει σχετικά με το σχηματισμό του τάγματος. Είναι λοιπόν, δυνατόν να συζητούμε για επίδομα υψηλής ευθύνης σε αυτούς που κάθονται στη θαλπωρή του γραφείου του Υπουργείου Εθνικής 'Αμυνας ή στη θαλπωρή των γραφείων των Σωμάτων του επιτελείου και δε συζητάμε για ειδικό επίδομα διοικήσεως;

Και θέλετε να έχετε αύριο ποιοτικώς ανώτερες 'Ενοπλες Δυνάμεις, όταν μάλιστα καταντάτε να φθάνετε το χρόνο διοικήσεως σε έξι μήνες; Ο εκ του νόμου προβλεπόμενος είναι έξι μήνες. Είναι σοβαρά πράγματα; Είναι δυνατόν να κάνετε ποτέ τις 'Ενοπλες Δυνάμεις με ελάχιστο χρόνο διοικήσεως έξι μήνες; Αύριο το πρωϊ ανεβείτε και κάντε το δύο χρόνια, αν θέλετε να έχετε πράγματι 'Ενοπλες Δυνάμεις. Εκτός και αν θέλετε ανθρώπους των γραφείων. Διότι να μου λέτε ότι θα πρέπει να έχει έξι μήνες μόνο, τότε κάντε ανθρώπους των γραφείων. Δεν μπορώ αυτό να το δεχθώ.

Αγαπητοί συνάδελφοι, ο χρόνος είναι μικρός και ο Πρόεδρος πιέζει πάρα πολύ. Υπάρχουν αρκετά πράγματα.

ΠΡΟΕΔΡΕΥΩΝ (Παναγιώτης Σγουρίδης): Επί των άρθρων.

ΒΑΣΙΛΗΣ ΚΕΔΙΚΟΓΛΟΥ: Βεβαίως, η κατάσταση της οικονομίας, όπως και ο Αρχηγός της Αξιωματικής Αντιπολίτευσης αναγνώρισε, είναι δύσκολη. Θα μου επιτρέψετε, κύριε Πρόεδρε, να καταθέσω στα Πρακτικά την κατάσταση της σχέσης των αξιωματικών των εν ενεργεία στους ανώτερους βαθμούς.

(Στο σημείο αυτό ο κ. Βουλευτής κ. Βασίλης Κεδίκογλου καταθέτει τον σχετικό πίνακα, ο οποίος έχει ως εξής:

ΚΑΤΑΣΤΑΣΗ

Εμφαίνουσα, τις αποδοχές των εν ενεργεία και αποστρεία Αξιωματικών βαθμών και Συνταγματαρχών μέχρι και Αθνιπασπιστών με το ισχυόν μισθολόγιο και με το προτεινόμενο νέο νόμο.


ΕΝ ΕΝΕΡΓΕΙΑ
   
Α/Α ΒΑΘΜΟΣ
 ΤΩΡΙΝΕΣ ΑΠΟΔΟΧΕΣ
 ΑΠΟΔΟΧΕΣ ΜΕ ΤΟ ΠΡΟΤΕΙΝΟΜΕΝΟ ΝΟΜ. 

Από 1.1.1997-14.1.98
 
1. Συν/ρχης
 464.520
 523.504
 523.504
 548.484
 
2. Αντισ/ρχης

 
 421.510
 468.562
 485,.910
 491.400
 
3. Ταγ/ρχης

 
 395.213
 428.752
 449.700
 454.392
 
4. Λοχαγός

 
 371.282
 402.544
 422.400
 426.624
 
5. Υπολο/γος

 
 348.246
 376.624
 389.150
 392.804
 
6. Ανθ/γος

 
 287.044
 298.160
 316.360
 319.360
 
7. Ανθ/στης

 
 328.970
 353.488
 371.348
 374.648
 
ΑΠΟΣΤΡΑΤΟΙ

 
 
1. Συν/ρχης

 
 287.392
 309.056
 321.600
 334
 
2. Αντ/ρχης
 
 Άπαντες οι έναντι βαθμοί που αφορούν Αξιωματικούς προερχομένους από Σχολές Υπαξιωματικών και εξ εφέδρων δηλαδή εκτός ΣΣΕ προάγονται τουλάχιστον μέχρι το βαθμό του Τ/χη και όταν συμπληρώσουν 35 πραγματικά συντάξιμα χρόνια παίρνουν αποδοχές.
 
3. Ταγ.ρχης

4. Λοχαγός
   
5. Υπολ/γος
   
6. Ανθ/πος


ΓΕΝΙΚΕΣ ΠΑΡΑΤΗΡΗΣΕΙΣ

1. Οι παραπάνω αποδοχές αφορούν Αξ/κούς Εγγάμους με 2 παιδιά.

2. Από το 1932 και μετά ο Α/ΓΕΣ (δεν υπήρχε Α/Γ.Ε.ΕΘ.Α.) έπαιρνε αποδοχές μεγαλύτερες από τον Πρόεδρο του Αρείου Πάγου. Το 1950 και μετά άρχισαν και έπαιρναν τις ίδιες αποδοχές. Η διαφοροποίηση έγινε το 1986 όταν με πράξη του Υπουργείου Οικονομικών αυξήθηκε ο βασικός μισθός του Προέδρου του Αργείου Πάγου από 130.000 δρχ. που ήταν σε 200.000 δρχ. , έτσι σήμερα παρουσιάζεται αυτή η κατάσταση.

ΒΑΣΙΛΗΣ ΚΕΔΙΚΟΓΛΟΥ: Πρέπει τα πράγματα να βελτιωθούν. Το νομοσχέδιο αυτό δεν ανταποκρίνεται και ιδιαίτερα δεν μπορώ να δεχθώ το άρθρο 2 που έχει σχέση με τα επιδόματα, εφόσον δεν περιλάβετε, κύριοι Υπουργοί της Κυβέρνησης, επίδομα διοικήσεως. Για όλους αυτούς -που δεν είναι παραπάνω από 750-μιλάμε για 350 εκατ. το χρόνο....

ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, σας παρακαλώ τελειώνετε.

ΒΑΣΙΛΗΣ ΚΕΔΙΚΟΓΛΟΥ: Δεύτερον, οφείλω να επαινέσω το άρθρο 9, που προσετέθη στην Επιτροπή.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, συνάδελφοι περιμένουν να μιλήσουν.

ΒΑΣΙΛΗΣ ΚΕΔΙΚΟΓΛΟΥ: Τελειώνω, κύριε Πρόεδρε.

Το άρθρο 9, είναι πράγματι ένα σημαντικό βήμα για τους συνταξιούχους. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ.Καρατζαφέρης, έχει το λόγο.

ΓΕΩΡΓΙΟΣ ΚΑΡΑΤΖΑΦΕΡΗΣ: Η εικόνα που βλέπω στα υπουργικά έδρανα για μένα είναι δημοσιογραφικά αν θέλετε, οξύμωρη και αντιφατική, βλέποντας τον κ. Πτέραρχο με τον κύριο Καθηγητή της Παντείου.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Της Α.Σ.Ο.Ε.Ε. 

ΓΕΩΡΓΙΟΣ ΚΑΡΑΤΖΑΦΕΡΗΣ: Με όλα αυτά που ακούστηκαν προηγουμένως εγώ θα έλεγα στον κύριο Πτέραρχο και Υφυπουργό Εθνικής 'Αμυνας, ότι θα είχε τρεις λόγους να παραιτηθεί μέσα εδώ, απ'όσα άκουσε από τον Υφυπουργό Οικονομικών. Εγώ τουλάχιστον άκουσα κάποιες περίεργες, αν θέλετε, διατυπώσεις. Σας παραπέμπω εκεί.

Σε συνέχεια αυτών που είπε ο κύριος Πρόεδρος του ΔΗ.Κ.ΚΙ., ο κ.Τσοβόλας και εγώ πιστεύω ότι ο Πρωθυπουργός της Χώρας καλύπτεται, κρύβεται πίσω απ'αυτό το προνόμιο που έχει από τον Κανονισμό να απαντά επιλεκτικά στις ερωτήσεις που εκείνος θέλει. Περιμένω πολύ καιρό και δεν έχω πάρει ακόμα απάντηση που συνδέεται ευθέως με το θέμα της εθνικής άμυνας και των εξωτερικών, για το τελικό όνομα-επίθετο του Υφυπουργού Εξωτερικών, που αλλιώς δίδεται από τα βιογραφικά του και αλλιώς είναι η πραγματικότητα. Και για ποιο λόγο δε μου δίδετε μια σαφή απάντηση αν ο κ.Ροζενστάϊν και ο κ.Ροζάκης, είναι το ίδιο πρόσωπο, τη στιγμή μάλιστα που διαπιστώνω ότι σε θέματα άμυνας και εξωτερικής, είναι εντελώς διαφορετικές οι προσεγγίσεις, τόσο του Υπουργού Εξωτερικών που προϊσταται αυτού του Υπουργείου, όσο και του Υπουργού Εθνικής 'Αμυνας. Επιμένω προς αυτήν την κατεύθυνση και ελπίζω πως ο Υπουργός κάποια στιγμή θα διαφωτίσει το Σώμα, γιατί δε μας δόθηκε το κανονικό επιθέτου του Υφυπουργού Εξωτερικών.

'Ερχομαι τώρα στο νομοσχέδιο. Σήμερα, τι συζητάμε; Το αίτημα κάποιας συντεχνίας, δηλαδή κάποιων εκατόν πενήντα χιλιάδων ανθρώπων; Τι ερχόμαστε να χρηματοδοτήσουμε; 'Εχω την αίσθηση ότι σήμερα καλούμεθα να χρηματοδοτήσουμε τα ύψιστα αγαθά, την ελευθερία, την τιμή, την ασφάλεια και τη ζωή του 'Ελληνα πολίτη. Αυτά, λοιπόν, θα χρηματοδοτήσουμε. Δε θα χρηματοδοτήσουμε μια συντεχνία, μια συντεχνιακή απαίτηση. 'Εχουν λοιπόν αξία, έχουν τιμή, όλα αυτά τα πράγματα; Μπορούμε να πούμε ότι η προσέγγισή μας είναι να δώσουμε 45 δισ. για να ξεφύγουμε από την ολιγωρία 10 ετών σε μια αύξηση στους ένστολους.

Και να πάμε και τεχνοκρατικά. Μιλάμε για μια επένδυση στις 'Ενοπλες Δυνάμεις 4 τρισ. δραχμών. Ταυτοχρόνως με αυτό το νομοσχέδιο δίνουμε 45 δισεκατομμύρια. Δηλαδή η σχέση μεταξύ μηχανοκίνητου εξοπλισμού και ανθρωπίνου δυναμικού είναι ένα προς εκατό. Στέκεται αυτή η σχέση; Υπάρχει κανένας μάνατζερ που θα αποφάσιζε να επενδύσει 99% σε μηχανήματα και 1% σε ανθρώπινο δυναμικό; Αυτό κάνετε. Δεν μπορείτε κάτι να κόψετε από αυτά τα τέσσερα τρισεκατομμύρια για να δώσετε κάτι στις 'Ενοπλες Δυνάμεις και στα Σώματα Ασφαλείας; Είναι δυνατόν εδώ Βουλευτές όλων των Κομμάτων να επαιτούν για λογαριασμό εκείνων που θα μπορούσαν να απαιτούν; Είναι απλά τα πράγματα.

Είναι δυνατόν να υπάρχει αυτό το άνοιγμα της ψαλίδας ανάμεσα στον Πρόεδρο του Αρείου Πάγου και στον Αρχηγό των Ενόπλων Δυνάμεων; Η σχέση είναι ένα προς δύο. Δεν θα υπάρχουν αρνητικά αποτελέσματα τη στιγμή που ο ένας προϊσταται 2.500 περίπου δικαστών και ο άλλος προϊσταται των Ενόπλων Δυνάμεων που γνωρίζουμε ποιος είναι ο αριθμός τους. Αντέχει σε καμιά κριτική όλη αυτή η διαπίστωση;

Επιπλέον ίδιος είναι ο βαθμός επικινδυνότητας της εργασίας τους μεταξύ των μεν και των δε; Δεν τους συνυπολογίζουμε αυτό όταν αποφασίζουμε να τους δώσουμε αυτά τα ψυχία; Πόσους νεκρούς έχουν οι 'Ενοπλες Δυνάμεις, πόσους τα Σώματα Ασφαλείας, πόσους η Πυροσβεστική, πόσους το Λιμενικό Σώμα; Στις υπόλοιπες δημόσιες υπηρεσίες έχουμε τόσους νεκρούς πάνω στο καθήκον; Ούτε αυτό το λάβατε υπόψη σας;

Επιτέλους, πρέπει όλοι να συνειδητοποιήσουμε σ'αυτήν την Αίθουσα ότι η ζωή των ενστόλων από τη ζωή των μη ενστόλων, είναι διαφορετική. Εγώ δεν πάω να προσεγγίσω το θέμα που είπε ο Υφυπουργός Οικονομικών για τον πατριωτισμό και τη διαφορά των ενστόλων με τους μη ένστολους. Δεν αγγίζω αυτό το θέμα. 'Ομως, η ζωή τους είναι διαφορετική.

Εσείς, κύριε Υφυπουργέ, πόσες μεταθέσεις είχατε; Σε πόσες μονάδες πήγατε; 'Αντε να φύγεις από την 116 που είναι στην Πάτρα και να πας στην 110 που είναι στη Λάρισα και μετά να πας στην 115 που είναι στα Χανιά και να πας στην 111 που είναι στην Αγχίαλο. Αυτή δεν ήταν η ζωή σας; Πέστε μου πότε τα παιδιά σας απέκτησαν φίλους; Αυτή την ψυχεμπορία, που γίνεται όχι εις βάρος του αξιωματικού, διότι στο κάτω-κάτω είναι η επιλογή του, αλλά εις βάρος της οικογενείας του, έχει αντίτιμο; Δεν τα σκεπτόσαστε αυτά όταν ερχόσαστε να τους κοροϊδέψετε με αυτή τη βάναυση συμπεριφορά δίδοντας στη δημοσιότητα το βασικό μισθό των 41.000 και αυτόν που διαμορφώνετε σήμερα στις 178.000; Τι θα πει κάποιος τρίτος αν το διαβάσει αυτό; Οι αξιωματικοί από τις 41.000 πάνε στις 178.000. Προκύπτει διαφορά 137.000.

ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, μη τηλεφωνείτε εντός της Αιθούσης.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μας κάνετε συνεχώς παρατηρήσεις, κύριε Πρόεδρε. Και εσείς μιλάτε πολλές φορές με το τηλέφωνο από την 'Εδρα.

ΓΕΩΡΓΙΟΣ ΚΑΡΑΤΖΑΦΕΡΗΣ: Θέλετε να μονομαχήσετε; Αφού τελειώσω, κύριε συνάδελφε.

'Ελεγα λοιπόν, κύριε Υπουργέ, ότι στην πρώτη σελίδα του σχεδίου νόμου λέτε ότι από τις 41.000 δρχ. πάει στις 178.000 δραχμές. Αυτό, αν μη τι άλλο, εξαπατά αυτόν που το βλέπει. Ο αδαής που το βλέπει λέει κοίτα τι λεφτά που παίρνουν. Προκύπτει μία διαφορά 137.000 δραχμές. Ωραία δώστε 137.000 δρχ. αύξηση στον καθένα. Γιατί προσπαθείτε να εξαπατήσετε την κοινή γνώμη που διαβάζει και το δημοσιογράφο που παίρνει την πρώτη σελίδα του σχεδίου νόμου;

Η όλη σας φιλοσοφία είναι, πώς θα μπορέσετε να προσπεράσετε με λεκτικούς ή και γραφικούς ιδιωματισμούς αυτόν το σκόπελο που έχετε μπροστά σας. Δεν είναι δυνατόν εσείς ο Υφυπουργός Εθνικής 'Αμυνας, με τόσα χρόνια στην Πολεμική Αεροπορία να ακούτε αυτά τα πράγματα, να μην αντιδράτε, να ερχόσαστε στο Βήμα και να λέτε διαφωνώ μεν, αλλά. Εάν διαφωνείτε να παραιτηθείτε. Θα είναι πράξη ηρωϊσμού. Να πείτε εγώ δεν αντέχω, έχω υπηρετήσει στις 'Ενοπλες Δυνάμεις, έχω πολλές ώρες στον αέρα, σε μαχητικά αεροσκάφη. Δεν μπορείτε, λοιπόν, αυτόν τον αγώνα σας, να έρχεστε εδώ και για πολιτική σκοπιμότητα να τον κατεθέτετε με αυτόν τον τρόπο. Δε σας επιτρέπετε για τη δική σας ζωή, κύριε Υφυπουργέ. 'Επρεπε να αντιδράσετε.

Βεβαίως, υπάρχουν κι άλλοι που είναι στο Υπουργείο και οι οποίοι δεν έχουν τη δική σας ευαισθησία, μια και φρόντισαν να εξαγοράσουν τη μισή τους θητεία, σε αντίθεση με σας, που υπήρξατε σε όλη σας τη ζωή στρατιώτης. Αυτό είναι μία άλλη παράγραφος.

'Ερχομαι τώρα σε μια φράση, που ακούστηκε πριν από δύο χρόνια εδώ από τον ιδρυτή του ΠΑ.ΣΟ.Κ., τον αείμνηστο Ανδρέα Παπανδρέου. "Κατά τη διάρκεια του 1995, είχε πει ο ιδρυτής του ΠΑ.ΣΟ.Κ. η Κυβέρνηση θα διαμορφώσει σε συνεργασία με τα πολιτικά Κόμματα, μια νέα πολιτική, σε ό,τι αφορά τις αποδοχές των στελεχών των Ενόπλων Δυνάμεων". Είσθε πιστοί σ' αυτήν την παρακαταθήκη; Πότε μιλήσατε με τα πολιτικά Κόμματα; 'Οσο για τις αποδοχές των στελεχών των Ενόπλων Δυνάμεων, αυτή ήταν η παρακαταθήκη που σας άφηνε με αυτήν τη φράση, την τελευταία που ανέφερε σε συζήτηση προϋπολογισμού εδώ μέσα στη Βουλή; Θέλω να πω, ότι κι εσείς είσθε ασυνεπείς και στις παρακαταθήκες σας και στις αντιλήψεις σας.

Δεν μπορούμε, λοιπόν, από το 1986 να ερχόμαστε στο 1996 και να μιλάμε για αυξήσεις -άκουσα 400%- από κάποιους, που δεν μπόρεσα να καταλάβω. Εδώ έχουμε μειώσεις των μισθών σε πάρα πολλές περιπτώσεις και ο κύριος Υφυπουργός Οικονομικών μας μίλησε για αυξήσεις. 

Πρέπει να καταλάβετε, κύριε Υφυπουργέ των Οικονομικών, εσείς που είσθε καθηγητής και δεν είσαστε άνθρωπος άμεσα εμπλεκόμενος με τους ένστολους, ότι έχουμε συνθήκες πολέμου. Ακήρυκτου πολέμου για τις 'Ενοπλες Δυνάμεις και κηρυγμένου πολέμου για τα Σώματα Ασφαλείας. 'Εχουμε πόλεμο, το καταλαβαίνετε; Ξέρετε τι σημαίνει καθημερινή μονομαχία με τους εμπόρους ναρκωτικών; Ξέρετε τι σημαίνει ο αγώνας με την τρομοκρατία; Πέραν του ότι ο απουσιάζων Υπουργός Δημόσιας Τάξης, σε άλλο νομοσχέδιο που αυτές τις μέρες συζητάμε, φέρνει μία διάταξη, που θεωρεί τα όπλα αυτά τα οποία διαθέτει η τρομοκρατία, πολυβόλα, αυτόματα και τα αποσύρει από εκείνους που τα κατέχουν νομίμως με άδεια. Πάντως, έχουμε έναν πόλεμο κηρυγμένο, και σ' αυτόν τον πόλεμο θα απαντήσετε μη δίνοντάς τους μία δραχμή. Νομίζω ότι είναι αναξιοπρεπές και μόνο που το συζητάμε μέσα σ' αυτήν την Αίθουσα. Πρέπει λοιπόν να καταλάβουμε, ότι τα δωδεκάωρα, οι πέντε-έξι υπηρεσίες το μήνα που έχουν οι ένστολοι, αυτά δεν πληρώνονται με τίποτα. Σας λέω πως ο τραπεζικός γίνεται λογιστής. Δεν το ξέρετε; Ο καθηγητής κάνει ιδιαίτερα, κύριε καθηγητά. Ο γιατρός του ΕΣΥ έχει ιατρείο. Ο δικαστής παίρνει τις επιδιαιτησίες. Ο αξιωματικός τι να κάνει; Να τους μάθει να πυροβολούν στο δρόμο; 'Εχει δυνατότητα να κάνει άλλο επάγγελμα; Γι' αυτό γίνεται και ταξιτζής, που είπε κάποιος συνάδελφος, ή γκαρσόνι που είπε κάποιος άλλος. Αυτά πρέπει να τα προστατεύσετε.

Δεν μπορείτε εσείς, κύριε Υπουργέ, ως πτέραρχος να παίρνετε λιγότερα από την καθαρίστρια της Ολυμπιακής. Δεν επιτρέπεται κάτι τέτοιο. Πρέπει να βρούμε έναν τρόπο να εναρμονίσουμε αυτές τις αξίες, όπως ακριβώς είναι μέσα στη σκέψη του Ελληνικού Λαού. Δεν μπορείτε να είσθε ενάντια στο κοινό αίσθημα για τους άνδρες και τις γυναίκες των Ενόπλων Δυνάμεων.

Πάντως θέλω να πω, ότι όταν διαιωνίζουμε την αναξιοπρεπή διαβίωση των στελεχών, που αναπαράγει το δικό σας νομοσχέδιο, δεν είναι παράλογες οι φοβίες για το βαθμό της αποτελεσματικότητας των Ενόπλων Δυνάμεων.

Πέρα από όλα αυτά, δημιουργείτε με το νομοσχέδιό σας αρνητικά κίνητρα προσέλκυσης αξιών. Δεν έρχονται οι νέοι, ενώ ταυτοχρόνως φεύγουν στελέχη με μεγαλύτερη συχνότητα. Υπάρχουν δυόμισι χιλιάδες αιτήσεις την τελευταία πενταετία, για να φύγουν. Ως και υπαξιωματικοί έφυγαν. Φαντασθείτε ποια είναι η μισθοδοσία τους, που φεύγουν και υπαξιωματικοί. Δεν τα είχαμε ποτέ στο παρελθόν αυτά στις 'Ενοπλες Δυνάμεις. Πρέπει να τα δείτε.

Τώρα, στο νομοσχέδιο γιατί επιμένετε να είναι δραχμικά τα επιδόματα; Μετά από δέκα χρόνια ποια θα είναι η αξία τους; Ας παρακολουθούν το μισθό και να μην είναι δραχμικά. Εξαντλούνται σε δύο-τρία χρόνια με τον πληθωρισμό και με τις αναπροσαρμογές που γίνονται. Επαναλαμβάνω, να μην είναι δραχμικά, αλλά με ποσοστό.

Κλείνοντας θα ήθελα να πω, ότι αυτή η αύξηση που υπάρχει στους ανωτάτους αξιωματικούς σε σχέση με τους ανώτερους, οδηγεί σε περίεργες σκέψεις. Καλείσθε να προστατεύσετε τις δικές σας επιλογές, που γίνονται στους ανωτάτους βαθμούς, το είδαμε με τις επιστροφές πριν από τρία χρόνια, κατηγορείσθε από πολλούς ότι πληρώνετε εκείνους που θέλετε να σας υπηρετήσουν σε βάρος όλων των άλλων. Βεβαίως, κι αυτοί οι ίδιοι θα έρθουν την επόμενη μέρα της αποστρατείας τους να δουν το εισόδημά τους να κυλάει στο 47%. Ο Στρατός και τα Σώματα Ασφαλείας πένονται. 'Ολες οι άλλες ερμηνείες είναι αυθαίρετες. Σας ευχαριστώ.

(Χειροκροτήματα από την Πτέρυγα της Νέας Δημοκρατίας.)

ΠΡΟΕΔΡΕΥΩΝ (Παναγιώτης Σγουρίδης): Ο κ. Γικόνογλου έχει το λόγο.

ΜΟΣΧΟΣ ΓΙΚΟΝΟΓΛΟΥ: Κυρίες και κύριοι συνάδελφοι, με έκπληξη πάλι σήμερα άκουσα τις θέσεις του Εισηγητή της Νέας Δημοκρατίας, ο οποίος ήταν και Υφυπουργός Εθνικής 'Αμυνας, να ορύεται και να κάνει σκληρή κριτική κατά της Κυβέρνησης, ότι το μισθολόγιο δεν είναι αυτό που έπρεπε να είναι και να ζητάει ουρανούς με τα άστρα να κατέβουν κάτω.

Και το ερώτημα μου είναι: Τα τριάμισι χρόνια που το νομοσχέδιο αυτό το μετέφεραν από γραφείο σε γραφείο, από συρτάρι σε συρτάρι, γιατί δεν το έφερναν να το ψηφίσουν για να δώσουν στις 'Ενοπλες Δυνάμεις ό,τι επιθυμούσαν; Αυτό και μόνο αποδεικνύει, ότι η Νέα Δημοκρατία ένα και μοναδικό όνειρο έχει και έχει εξειδικευθεί σ' αυτόν τον τομέα, τη δημαγωγία. Δε δίνω τίποτε, αλλά ξέρω να κάνω κριτική. Αυτό αποδεικνύεται και από τους σαράντα που γράφτηκαν τώρα, όχι γιατί πιστεύουν αυτά που θα πουν, αλλά γράφτηκαν μόνο και μόνο για να δημαγωγήσουν.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Μη το λέτε αυτό.

ΜΟΣΧΟΣ ΓΙΚΟΝΟΓΛΟΥ: Δεν μπορώ να μην εξάρω και τη θέση του Προέδρου της Νέας Δημοκρατίας, ο οποίος πήρε θέση σοβαρή ως σώφρων, γνωρίζοντας τα της Εθνικής Οικονομίας και ο οποίος ήταν τελείως διαφορετικός από τον Εισηγητή, πέρα για πέρα διαφορετική τοποθέτηση. Και απορώ γιατί οι Βουλευτές της Νέας Δημοκρατίας δεν παρακολουθούν τη θέση την οποία εξέφρασε ο Αρχηγός τους. Πάντως, τη θέση του Κόμματος της Νέας Δημοκρατίας την εξέφρασε ο κ. 'Εβερτ και καλά θα κάνουν να τον συμβουλεύονται λίγο οι συνάδελφοι.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Είσθε ερμηνευτής των απόψεων του κ. 'Εβερτ;

ΜΟΣΧΟΣ ΓΙΚΟΝΟΓΛΟΥ: Σας παρακαλώ, κύριε συνάδελφε

ΠΡΟΕΔΡΕΥΩΝ (Παναγιώτης Σγουρίδης): Παρακαλώ, συνεχίστε, κύριε Γικόνογλου. 

ΜΟΣΧΟΣ ΓΙΚΟΝΟΓΛΟΥ: Να έλθω και στη θέση την οποία εξέφρασε ο Εισηγητής του ΔΗ.Κ.ΚΙ. Θα ήθελα να πω στον κύριο συνάδελφο, ότι ο συναισθηματισμός με την πολιτική, δεν έχει καμιά σχέση. 'Αλλο συναισθηματικά ότι είμαι δεμένος με τα Σώματα Ασφαλείας και άλλο ποια είναι η πραγματική θέση που έπρεπε να πάρει. Και απ' αυτόν τον Εισηγητή που προέρχεται από τα Σώματα Ασφαλείας, περίμενα να καταδικάσει την 'Ενωση Αστυνομικών Υπαλλήλων Αττικής, η οποία κυκλοφόρησε μια ανακοίνωση, ένα κατάπτυστο κείμενο, με το οποίο καλούσε όλα τα μέλη της να πάνε να λάβουν γνώση για τη δραστηριότητα των Κομμάτων και των Βουλευτών. Πού το βρήκαν αυτό το δικαίωμα; Από πότε άρχισε το φακέλωμα; Βέβαια, το ποιοι κρύβονται από πίσω για μας δεν είναι άγνωστο, είναι γνωστό. Αυτοί που θέλουν πάλι μέσα απ' αυτήν τη δημαγωγία να προβάλουν τους εαυτούς τους. Τους πληροφορώ ότι αυτό ήταν το μεγαλύτερο ολίσθημα που έχουν κάνει.

Και παράλληλα επιτρέψτε μου να συγχαρώ τον Υπουργό Δημόσιας Τάξης, ο οποίος αμέσως διέταξε άμεση διενέργεια ένορκης διοικητικής εξέτασης, για να λογοδοτήσουν οι κύριοι αυτοί, που έχουν στείλει αυτήν την ανακοίνωση προς τα μέλη τους. Είναι απαράδεκτο αυτό. Φθάσαμε πάλι στην εποχή του φακελώματος.

ΠΡΟΕΔΡΕΥΩΝ (Παναγιώτης Σγουρίδης): 'Εγιναν ενέργειες και από το Προεδρείο της Βουλης.

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, σας συγχαίρω, γιατί πράγματι έχετε επέμβει. 

Και τώρα να έρθουμε στο συζητούμενο νομοσχέδιο. Οι απαιτήσεις που πρέπει να έχουμε από τις 'Ενοπλες Δυνάμεις, για να ανταποκριθούν στις σημερινές ανάγκες της Χώρας μας είναι πάρα πολύ μεγάλες. Βάσει αυτών των απαιτήσεων θα έπρεπε εμείς να λειτουργήσουμε. Για να μπορούν όμως να ανταποκριθούν οι 'Ενοπλες Δυνάμεις στις απαιτήσεις μας σαν πολιτικοί και σαν λαός, ένας από τους λόγους είναι ο λόγος που συντελεί προς την κατεύθυνση της ήρεμης διαβίωσης, για να είναι αναπόσπαστοι και ήρεμοι, για να μπορούν να επιτελέσουν το έργο τους.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Το νομοσχέδιο όμως αυτό, κύριοι συνάδελφοι, δίνει αυτήν τη δυνατότητα; Κύριοι Υπουργοί της Κυβέρνησης, λυπάμαι πάρα πολύ, αλλά το νομοσχέδιό σας δεν κατευθύνεται προς αυτήν την κατεύθυνση, δεν δίνει τη δυνατότητα, ώστε να μπορέσουν οι 'Ενοπλες Δυνάμεις χωρίς επηρεασμούς προσωπικούς να λειτουργήσουν προς αυτήν την κατεύθυνση.

Αυτό το νομοσχέδιο, όμως, ανταποκρίνεται στους στόχους του; Σας πληροφορώ όχι. Ολοι οι εργαζόμενοι -το έχουμε πει αυτό- μεταξύ τους είναι ίσοι. Είναι ίσοι οι πολιτικοί δημόσιοι υπάλληλοι με τους στρατιωτικούς, οι οποίοι δημόσιοι υπάλληλοι εργάζονται πέντε μέρες, έξι ώρες, έχουν το δικαίωμα της απεργίας, πληρώνονται διπλό την Κυριακή, πληρώνονται υπερωρίες. Οι πολιτικοί υπάλληλοι όλα αυτά τα δικαιώματα τα έχουν, οι στρατιωτικοί δεν έχουν κανένα δικαίωμα. 

'Ηθελα εδώ να σταθώ και σε ένα άλλο θέμα ακόμη πιο σοβαρό: 'Εχω πει και στην Επιτροπή, ότι το 2007 οι 'Ενοπλες Δυνάμεις δεν θα μπορούν να έχουν στρατεύσιμους αυτούς που έχουν σήμερα. Σήμερα έχουμε περίπου 140.000 στρατεύσιμους. Το 2007, κύριοι Υπουργοί, θα έχουμε 36.000 στρατεύσιμους. Πώς είναι δυνατόν να υπερασπισθουμε εμείς αυτόν τον Τόπο με 36.000 στρατεύσιμους; Αυτό σημαίνει ότι πρέπει να στραφούμε προς τη δημιουργία του μόνιμου στρατού.

Πώς, όμως, θα στραφούμε προς αυτήν την κατεύθυνση όταν ο στρατιώτης με το συντελεστή που έχουμε θα πάρει 78.000 και ο πολιτικός υπάλληλος της κατηγορίας ΥΕ παίρνει 110.000; Ούτε το βασικό μισθό του υπαλλήλου της υποχρεωτικής εκπαίδευσης δεν θα παίρνει. Πώς είναι δυνατόν όταν ο δεκανέας το 1998 το Νοέμβριο θα παίρνει 109.200 και ο ΔΕ θα παίρνει 131.000 βασικό μισθό; Πώς είναι δυνατόν όταν ο λοχίας θα παίρνει βασικό μισθό 140.140 και ο ανάλογος στον πολιτικό τομέα των ΤΕΙ θα παίρνει βασικό μισθό 152.000 δραχμές; Είναι δυνατόν να μπορέσουμε εμείς να κάνουμε μόνιμο στρατό με αυτούς τους μισθούς; Είναι αδύνατον. Και τι θα κάνουμε τότε;

Αλλά δεν είναι μόνο αυτό. 'Οταν δεν δημιουργήσουμε μόνιμο στρατό δημιουργούνται και άλλα σοβαρά προβλήματα. Οι υψηλής τεχνολογίας εξοπλισμοί που προμηθευόμαστε έχουν ανάγκη το μόνιμο στρατό, αλλά και η εθνική οικονομία έχει ανάγκη το μόνιμο στρατό. Και οι δύο θα ωφεληθούν. Ο μεν μόνιμος στρατιώτης ο οποίος θα χρησιμοποιηθεί στα σύγχρονα οπλικά συστήματα, θα τα δουλεύει επί μια δεκαετία, θα είναι σε θέση να τα συντηρεί για να μην παθαίνουν βλάβες, έχοντας μεγάλη χρήση ανταλλακτικών.Η μεγάλη χρήση ανταλλακτικών που έχουμε σήμερα, επειδή κάθε έξι μήνες αλλάζουμε χειριστές αυτών των οπλικών συστημάτων, δημιουργεί την προϋπόθεση καθημερινά η εθνική οικονομία να δίνει συνάλλαγμα για την αγορά ανταλλακτικών. Αν αυτό το συνάλλαγμα το οποίο δίνουμε για την αγορά ανταλλακτικών το δίναμε για μισθούς μονίμων στρατιωτικών δεν θα είχαμε την ανάγκη αγοράς ανταλλακτικών. Και αυτό είναι το σοβαρότερο απ' όλα που πρέπει να δούμε.

'Αρα εμείς με αυτό το νομοσχέδιο δεν υπηρετούμε και τα συμφέροντα της εθνικής οικονομίας. Για μελετήστε το αυτό. Είπατε, κύριε Υπουργέ, ότι θα κάνετε κάποιες τροποποιήσεις. Περιμένουμε αυτές τις τροποποιήσεις.

Ενα άλλο σοβαρό θέμα επίσης που υπάρχει: Μεταξύ των Αρχηγών Επιτελείων και των Αντιστρατήγων, κύριοι Υπουργοί, υπάρχει και μια άλλη κατηγορίας. Είναι οι Αρχηγοί Σχηματισμών. 'Αρα πρέπει να κάνουμε ένα διαχωρισμό μεταξύ των Αρχηγών Επιτελείων και των Αντιστρατήγων να μπουν οι Αρχηγοί Σχηματισμών δηλαδή, οι Γενικοί Επιθεωρητές, ο Διοικητής Στρατιάς ο Αρχηγός ΑΤΑ, ο Αρχηγός Στόλου Ναυτικού.

'Ετσι ίσως μπορέσουμε να πετύχουμε κάπως δίκαια κατανομή.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

Βλέπετε τι μας κάνετε, κύριε Πρόεδρε; 'Εχουμε τόσα να πούμε, αλλά με αυτό το κουδουνάκι σας δεν μας αφήνετε να αναπτύξουμε τις θέσεις μας... 

ΠΡΟΕΔΡΕΥΩΝ (Λουκάς Αποστολίδης):'Εχετε δίκιο, αλλά ο Κανονισμός...

ΜΟΣΧΟΣ ΓΙΚΟΝΟΓΛΟΥ: ... γιατί αυτοί, που δικαιούνται να κάνουν κριτική, είναι μόνο οι Βουλευτές του ΠΑ.ΣΟ.Κ., oι Βουλευτές του Κ.Κ.Ε., οι Βουλευτές του Συνασπισμού και του ΔΗ.Κ.ΚΙ., που δεν κυβέρνησαν. Τώρα φέραμε αυτό το νομοσχέδιο, έστω αυτό το μικρό νομοσχέδιο και εμείς...

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Τρία χρόνια πριν τι κάνατε;

ΜΟΣΧΟΣ ΓΙΚΟΝΟΓΛΟΥ: ...κάνουμε αυτήν την αντιπολίτευση.

ΓΕΩΡΓΙΟΣ ΓΑΡΟΥΦΑΛΙΑΣ: Τρία χρόνια ήσασταν κβέρνηση. Το ξεχάσατε;

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, σας παρακαλώ. 

ΜΟΣΧΟΣ ΓΙΚΟΝΟΓΛΟΥ: Αυτήν τη δύναμη, κύριοι συνάδελφοι της Νέας Δημοκρατίας, δεν την είχατε όταν ήσασταν κυβέρνηση. Το μόνο που είχατε ήταν να γυροφέρνετε το νομοσχέδιο και να εμπαίζετε τις 'Ενοπλες Δυνάμεις.

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, παρακαλώ.

ΜΟΣΧΟΣ ΓΙΚΟΝΟΓΛΟΥ: Τι να κάνω, κύριε Πρόεδρε, είμαι αναγκασμένος να σταματήσω εδώ, γιατί έτσι το επιβάλλετε εσείς και περιμένω να έρθει η συζήτηση επί των άρθρων να τοποθετηθούμε εκεί.

ΠΡΟΕΔΡΕΥΩΝ (Λουκάς Αποστολίδης): Η κα Μπακογιάννη έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πότε θα διακόψουμε, κύριε Πρόεδρε;

ΠΡΟΕΔΡΕΥΩΝ (Λουκάς Αποστολίδης): Στις πέντε η ώρα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Μετά την κα Μπακογιάννη ποιος θα μιλήσει;

ΠΡΟΕΔΡΕΥΩΝ (Λουκάς Αποστολίδης): Να ολοκληρώσει η κα Μπακογιάννη και μετά να ζητήσετε το λόγο.

Ορίστε, κυρία Μπακογιάννη, έχετε το λόγο.

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, κυρίες και κύριοι συνάδελφοι, εγώ παρά την αντίθετη εντολή του συναδέλφου κ. Γικόνογλου, θα επιτρέψω στον εαυτό μου την κριτική του νομοσχεδίου αυτού. Διότι έχει δίκιο ο κ. Γικόνογλου, ότι η Νέα Δημοκρατία, πράγματι, στα τριάμισι χρόνια που βρισκόταν στην εξουσία, δεν έφερε το νομοσχέδιο αυτό στη Βουλή και τις ευθύνες αυτές τις έχουμε αναλάβει πολλές φορές, κύριε συνάδελφε, αλλά φοβούμαι, ότι ξεχνάτε...

ΜΟΣΧΟΣ ΓΙΚΟΝΟΓΛΟΥ: Και ήσασταν Υπουργός σε εκείνη την κυβέρνηση.

ΘΕΟΔΩΡΑ ΜΠΑΚΟΓΙΑΝΝΗ: ...ότι υπήρξαν και τρία χρόνια κυβερνήσεως ΠΑ.ΣΟ.Κ. στο μεταξύ και το νομοσχέδιο έρχεται τώρα στη Βουλή με τεράστια καθυστέρηση.

ΜΟΣΧΟΣ ΓΙΚΟΝΟΓΛΟΥ:'Εστω και αργά το φέραμε πάντως.

ΘΕΟΔΩΡΑ ΜΠΑΚΟΓΙΑΝΝΗ: Κυρίες και κύριοι συνάδελφοι, η Χώρα βρίσκεται σε μία οριακή και κρίσιμη καμπή. Από τη μία πλευρά η πορεία της εθνικής οικονομίας βρίσκεται σε λεπτή και εύθραυστη ισορροπία και η Κυβέρνηση ισχυρίζεται, ότι από την επιτυχία αυτού του σκληρού προγράμματος που ανακοίνωσε προσφάτως, θα κριθεί εάν η Χώρα είναι σε θέση να παρακολουθήσει την πορεία της Ενωμένης Ευρώπης και, από την άλλη, στα μεγάλα εθνικά μας θέματα αναμένονται εξελίξεις, οι οποίες απαιτούν και επιβάλλουν προετοιμασία και ετοιμότητα.

Ποια είναι όμως η εικόνα η οποία παρουσιάζεται σήμερα,κυρίες και κύριοι συνάδελφοι; 'Ολοι γνωρίζουμε, ότι η προετοιμασία και η ετοιμότητα για να μπορέσουμε να αντιμετωπίσουμε τα μεγάλα μας εθνικά θέματα εξαρτάται από τρεις ουσιαστικούς παράγοντες:

Πρώτον, μία συντονισμένη και σωστή εξωτερική πολιτική.

Δεύτερον, μία αμυντική πολιτική, η οποία θα είναι προς τη σωστή κατεύθυνση, ένα εξοπλιστικό πρόγραμμα αναμφισβήτητα μεγάλο και: 

Τρίτον, από την οικονομική ευρωστία της Χώρας.

Δυστυχώς, η εικόνα η οποία παρουσιάζεται σήμερα, μας πείθει ακριβώς για το αντίθετο. Από χθες μέχρι σήμερα χρειάστηκαν τέσσερις δηλώσεις, κύριοι συνάδελφοι, αρμοδίων Υπουργών, οι οποίοι προσπαθούσαν να εξηγήσουν εάν τελικώς η Ελλάς είναι έτοιμη να πάει με συνυποσχετικό στη Χάγη για τα δύο μεγάλα θέματα που μας απασχολούν, την υφαλοκρηπίδα και τις βραχονησίδες.

Υπήρξαν αντίθετες δηλώσεις από τον κ. Ρέππα, από τον Υφυπουργό Εξωτερικών και από τον Υπουργό Εξωτερικών σήμερα, ο οποίος έδωσε μία μακροσκελέστατη συνέντευξη για να μην καταλάβουμε τελικώς, εάν η εξωτερική πολιτική της Ελλάδος είναι να πάμε με συνυποσχετικό στη Χάγη με αυτά τα δύο θέματα μαζί ή αν ξεχωρίζουμε τα θέματα ή αν χρειαζόματε συνυποσχετικό για την υφαλοκρηπίδα και δεν χρειαζόμαστε συνυποσχετικό για τη Χάγη.

Αυτή είναι η εικόνα την οποία παρουσιάζει η ελληνική εξωτερική πολιτική σήμερα, πέραν των επικαλύψεων οι οποίες υπάρχουν με το Υπουργείο Εθνικής 'Αμυνας, όπου φοβούμαι ότι άλλα ακούγονται από το ένα Υπουργείο και άλλα ακούγονται από το Υπουργείο Εξωτερικών.

Μπροστά σ' αυτήν, την κατάσταση -το είπα και στη Διαρκή Επιτροπή- εγώ πιστεύω ότι η Ελληνική Κυβέρνηση έχει χρέος να ιεραρχήσει τους στόχους της.

Πρώτον, να αποφασίσει ο κύριος Υπουργός να συντονίσει την Κυβέρνηση και να αποκτήσει μία ενιαία εξωτερική πολιτική η Ελλάδα. Είναι τραγέλαφος αυτό το οποίο συμβαίνει σήμερα.

Δεύτερον, αν όλοι, πράγματι, είμαστε σύμφωνοι σ' αυτήν την Αίθουσα ότι χρειάζεται η αμυντική θωράκιση της Χώρας και αναμφισβήτητα χρειάζεται, να αποφασίσουμε πώς ιεραρχούμε αυτήν την αμυντική θωράκιση.

'Ολη η Βουλή -δεν ξέρω για το Κομμουνιστικό Κόμμα, δεν είμαι σίγουρη- συμφωνούμε ότι το εξοπλιστικό πρόγραμμα, το οποίο εξαγγέλεται, είναι αναγκαίο.

Και συμφωνούμε, ότι, πράγματι, μετά από τρία χρόνια όπου δεν αγοράστηκε απολύτως τίποτα, είναι αναγκαίο ένα πρόγραμμα, το οποίο να καλύψει τις αμυντικές ανάγκες της Ελλάδος.

Αναρωτιέμαι όμως και εγώ, όπως αναρωτήθηκαν πάρα πολλοί σ' αυτήν την Αίθουσα, πώς είναι δυνατόν ένα τέτοιο μεγάλο εξοπλιστικό πρόγραμμα να εξυπηρετηθεί από ένα ανθρώπινο δυναμικό, το οποίο βρίσκεται με ένα εξαιρετικά χαμηλό ηθικό.

Κύριε Υπουργέ της Εθνικής 'Αμυνας, αντιλαμβάνομαι και τη δύσκολη θέση σας. Αντιλαμβάνομαι τη δύσκολη θέση ενός ανθρώπου, ο οποίος έχει υπηρετήσει τις 'Ενοπλες Δυνάμεις και γνωρίζει πολύ καλά το μέγεθος των προβλημάτων, καλύτερα από μένα, αναμφισβήτητα, που δεν είχα αυτήν την τιμή. Αλλά, εν πάση περιπτώσει, νομίζω ότι είναι κοινός τόπος πλέον σε όλους εδώ πέρα τους συναδέλφους σ' αυτήν την Αίθουσα, ότι έτσι δεν μπορούμε να προχωρήσουμε.

Οι αξιωματικοί, οι αστυνομικοί, οι πυροσβέστες, έχουν φθάσει, πράγματι, στα όρια της αντοχής τους. Και έχουν φθάσει στα όρια της αντοχής τους με όρους διαβίωσης, οι οποίοι, επιεικώς, δεν μπορούν να γίνουν αποδεκτοί από κανέναν από εμάς.

Είχαμε και την ευκαιρία στη Διαρκή Επιτροπή να το κουβεντιάσουμε και το κουβεντιάσαμε αναλυτικά και ακούστηκαν και πολλά σ' αυτήν την Αίθουσα ήδη. Ακούστηκε ότι έτσι όπως πάμε, το ηθικό των Ενόπλων Δυνάμεων δεν θα επιτρέψει καμία σωστή αμυντική πολιτική. Και έρχεται αυτό το νομοσχέδιο, το οποίο φέρατε τώρα.

'Ακουσα με μεγάλη προσοχή τον καθηγητή κ. Χριστοδουλάκη, στην εισήγησή του και ομολογώ, ότι αναρωτήθηκα κατά διαστήματα, αγαπητέ κύριε καθηγητά, μήπως είχε δίκιο ο αείμνηστος Μπίσμαρκ. Και το λέω αυτό, διότι, κακά τα ψέματα, όλοι μας βιώνουμε την καθημερινή πραγματικότητα αυτών των αξιωματικών. Δεν μπορεί ένας νέος Υφυπουργός να προσέρχεται στο Βήμα της Βουλής και να ισχυρίζεται, ότι με αυτό το νομοσχέδιο τετραπλασιάζουμε μισθούς. Δεν είναι δυνατόν.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Τους βασικούς μισθούς.

ΘΕΟΔΩΡΑ ΜΠΑΚΟΓΙΑΝΝΗ: Κύριε καθηγητά, σας πρόσεξα πάρα πολύ καλά. 'Οταν ένας Υπουργός μιλάει περί τετραπλασιασμού, στην απλή ελληνική γλώσσα, την οποία εγώ τουλάχιστον κατανοώ, σημαίνει τετραπλασιασμός. Δεν σημαίνει ότι μόνο προσθέτουμε την ΑΤΑ στο βασικό μισθό και εμφανίζουμε δι' αυτού του τρόπου ένα μισθό, ο οποίος ονομαστικά είναι μεγαλύτερος ή τριπλάσιος ή τετραπλάσιος, αλλά στην πράξη, όμως, μπορεί και να μειωθεί. Και το γνωρίζετε πάρα πολύ καλά αυτό. Δεν είναι δυνατόν να εμπαίζουμε και τις 'Ενοπλες Δυνάμεις παραπάνω. Εγώ, αν προσερχόταν η Κυβέρνηση εδώ σε αυτό το Βήμα και έλεγε, ότι "κύριοι, μετά κόπου αντέχω αυτά, τα οποία δίνω σήμερα", θα μπορούσα να το κατανοήσω, διότι δεν ανήκω στην κατηγορία των πολιτικών, που ζητούν τα πάντα και για όλες τις κοινωνικές ομάδες. Πιστεύω, όμως, ότι είναι λάθος η ιεράρχηση της Κυβερνήσεως. Πιστεύω, ότι είναι λάθος αυτήν τη στιγμή να μη συνειδητοποιείτε, ότι αυτές οι συγκεκριμένες κοινωνικές ομάδες χρειάζονται στήριξη και μάλιστα ουσιαστική. Πιστεύω ότι είναι, επίσης, λάθος να κάνουμε αυτό, το οποίο είπε η κα Δαμανάκη -θέλω κι εγώ να προσθέσω τη δική μου φωνή- ουσιαστικά να παρουσιάζουμε οικογενειακά επιδόματα, τα οποία είναι εξαιρετικά χαμηλά και δεν καλύπτουν τις ανάγκες των παιδιών και της οικογενείας.

'Εχουν ιδιαιτερότητα οι 'Ενοπλες Δυνάμεις. Και έχουν ιδιαιτερότητα τέτοια, που πρέπει να τη δούμε και να τη μελετήσουμε με προσοχή. Δεν έχουμε τη δυνατότητα να προσερχόμαστε εδώ και να νομίζουμε ότι έχουμε κάνει το καθήκον μας, όταν ουσιαστικά το μόνο πράγμα, το οποίο έχουμε κάνει, είναι να κρύψουμε το κεφάλι μας στην άμμο.

Kυρίες και κύριοι συνάδελφοι, θέλω να πω μία τελευταία φράση. Νομίζω πως πρέπει να το κουβεντιάσουμε και χαίρομαι που ο Υπουργός Δημόσιας Τάξης είναι εδώ. 

Κύριε Υπουργέ της Δημόσιας Τάξης, έγινε κουβέντα στη Διαρκή Επιτροπή για το θέμα των αστυνομικών και για τη δεύτερη δουλειά, την οποία αναγκάζονται να κάνουν. Πιστεύω, ότι ένα από τα πράγματα τα οποία πρέπει ταχύτατα το Υπουργείο Δημόσιας Τάξης να κάνει, είναι να αποδέχεται την αίτηση των αξιωματικών, να κρίνει την ποιότητα της εργασίας, την οποία ζητούν να κάνουν για δεύτερη εργασία και να τους δίνει μία νόμιμη άδεια. Είναι αδιανόητο όλοι μας να γνωρίζουμε ότι κάποιοι άνθρωποι παρατυπούν και να μην κάνουμε τίποτα γι' αυτό.

Δεύτερον, το θέμα των υπερωριών, το θέμα των αποσπάσεων, είναι μείζον θέμα, κύριε Υπουργέ της Δημόσιας Τάξης. Δεν μπορεί ένας αξιωματικός να αποσπάται για τρεις ή τέσσερις μήνες στα τουριστικά μας νησιά και να καλείται να ζήσει με τα ελάχιστα χρήματα που του δίνουμε για μισθό και να τον πληρώνουμε δύο χρόνια μετά. Δεν είναι δυνατόν αυτοί οι άνθρωποι να μην έχουν υπερωρίες, αλλά εμείς να τους ζητούμε να κάνουν το καθήκον τους απέναντι σ' αυτήν την κοινωνία.

Ο Πρωθυπουργός συχνά μιλάει για την ανάγκη δημιουργίας μιας ισχυρής Ελλάδας. Μίλησε για ισχυρή Ελλάδα και πριν από λίγες μέρες, όταν εξήγγειλε την προμήθεια των οπλικών συστημάτων των 4 τρισεκατομμυρίων δραχμών.

Κυρίες και κύριοι συνάδελφοι, εγώ θα συμφωνήσω με τον Πρωθυπουργό, για την ανάγκη των εξοπλισμών. Πιστεύω, όμως, ότι ένα κομμάτι από αυτά τα 4 τρισεκατομμύρια δραχμές, θα πρέπει να δοθεί στο ανθρώπινο δυναμικό των Ενόπλων Δυνάμεων. Πιστεύω ότι η Κυβέρνηση έχει την δυνατότητα να το κάνει τώρα.

Η υπόθεση της ισχυρής Ελλάδας δεν κρίνεται στα όπλα και κατά την γνώμη μου δεν θα κριθεί στα όπλα. Η ισχύς της Ελλάδος δεν μπορεί να είναι μόνο τα κανόνια. Ισχύς δική μας είναι το ανθρώπινο κεφάλαιο, το ανθρώπινο δυναμικό του Τόπου μας. Γι'αυτό έπρεπε να καταγραφεί στην ιεράρχηση των προτεραιοτήτων των Ενόπλων Δυνάμεων ένα σωστό μισθολόγιο αξιωματικών.

Δυστυχώς, η Κυβέρνηση χάνει σήμερα μία μεγάλη ευκαιρία. Εύχομαι αυτή η ευκαιρία να μην είναι κρίσιμη, κρισιμότερη από ό,τι την βλέπω εγώ σήμερα για τον Τόπο. Ευχαριστώ.

(Χειροκροτήματα από την Πτέρυγα της Νέας Δημοκρατίας.)

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Γεωργακόπουλε.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τον προκάτοχό σας στην 'Εδρα τον ρώτησα πότε θα τελειώσει η συνεδρίαση και μου είπε 3.30' με 4.μ.μ.. Η ώρα είναι τέσσερις παρά δέκα και πάει τέσσερις παρά πέντε. Παρακαλώ, να διακόψουμε στο σημείο αυτό και να συνεχίσουμε την Τρίτη, γιατί και πολλοί από τους συναδέλφους θέλουν να φύγουν για τις επαρχίες τους και δεν είναι δυνατόν να περιμένουν εδώ για να δουν, αν θα αναγνωστεί ο κατάλογος ή όχι.

Νομίζω ότι όλα τα Κόμματα είναι σύμφωνα να διακόψουμε αυτήν την στιγμή. Διαφορετικά η συνεδρίαση από πρωινή γίνεται απογευματινή και βραδυνή.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Να διακόψουμε στις 4.μ.μ. κύριε Πρόεδρε.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Παπαδόγγονα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Πρόκειται ακριβώς περί συμπεφωνημένου χρόνου, αλλά και ακόμη αριθμού ομιλητών. 'Εχει συμφωνηθεί, ότι θα τελειώναμε με την κα Μπακογιάννη και ότι θα συνεχίζαμε την Τρίτη.

Συνεπώς, και από πλευράς της Νέας Δημοκρατίας, ζητάμε να τελειώσει αυτήν την στιγμή η συνεδρίαση. Σας ευχαριστώ.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, νομίζω ότι στις 4.μ.μ. είναι μία εύλογη ώρα.

ΠΡΟΕΔΡΕΥΩΝ (Λουκάς Αποστολίδης): Να σταματήσουμε, κύριε Γεωργακόπουλε, έχετε δίκιο σε αυτό, αλλά λάβετε υπόψη σας -ως προς αυτό συνομιλούσα και με τον Πρόεδρο- ότι αυτή την στιγμή είναι γραμμένοι για να μιλήσουν σαράντα δύο συνάδελφοι από τους οποίους έχουν μιλήσει μονάχα πέντε.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Είναι συμφωνημένο, όπως σας το λέμε.

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, δεν είναι συμφωνημένο. Είπε ο Προεδρεύων πριν από εμένα ...

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Μα, είναι συμφωνημένο. Αφού εμείς είχαμε ανέβει στην 'Εδρα και ανέβηκε και ο κ. 'Εβερτ.

ΠΡΟΕΔΡΕΥΩΝ (Λουκάς Αποστολίδης): Κύριε Παπαδόγγονα, ακούστε με. Εγώ ανέβηκα στην 'Εδρα, μετά τον κ. Σγουρίδη. Ο κ. Σγουρίδης μου είπε ότι θα πάμε μέχρι τις 5.μ.μ. μετά απο συνεννόηση που είχε με τον Πρόεδρο τον κ. Κακλαμάνη. Αλλά και εγώ μιλώντας με τον Πρόεδρο, τον κ. Κακλαμάνη, μου είπε ότι θα προχωρήσει η διαδικασία μέχρι τις 5.μ.μ. η ώρα. Τώρα ακούστηκαν από τα Κόμματα αυτές οι απόψεις. Θα ληφθούν υπόψη από το Προεδρείο. Θα συνεχίσουμε, όμως, τουλάχιστον με ένα-δύο ομιλητές ακόμη.

Ο κ. Μπρατάκος έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Με συγχωρείτε, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Είναι τέσσερις παρά δέκα, κύριε Γεωργακόπουλε. Θα συνεχίσουμε μέχρι τις τέσσερις και θα θέσω υπόψη...

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Με συγχωρείτε, κύριε Πρόεδρε.

Με το να μιλήσει ο κ. Μπρατάκος, δεν σώζεται η κατάσταση. 'Ενα αυτό.

Δεύτερον, όταν όλα τα Κόμματα συμφωνούν να διακόψουμε την συνεδρίαση, αρνείστε εσείς, την στιγμή που εδώ είμαστε από τις 10.π.μ. 'Εχουμε συμπληρώσει περίπου έξι ώρες συνεδρίαση. Και εσείς μεν εναλλάσεστε στην 'Εδρα, εμείς όμως είμαστε εδώ συνέχεια. Πρέπει να καταλάβετε ότι, όταν συμπληρώνονται έξι ώρες συνεδρίαση και ο Κανονισμός προβλέπει εξάωρη συνεδρίαση, θα πρέπει κάποια στιγμή να τηρείται.

Εξάλλου, συμφωνεί και ο Συνασπισμός και το Κ.Κ.Ε.

ΠΡΟΕΔΡΕΥΩΝ (Λουκάς Αποστολίδης): Κύριε Γεωργακόπουλε, ξέρετε ότι εάν συζητιόταν με την διαδικασία του κατεπείγοντος, πράγματι θα ίσχυε το εξάωρο που λέτε. Σας το λέω, γιατί μιλάτε για τον Κανονισμό.

Δεύτερον, σας είπα ότι εκφράστηκε πράγματι η πρόταση να σταματήσουμε στις 4.μ.μ. η ώρα. Εγώ λέω ότι θα συνεχίσει ο κ. Μπρατάκος και θα λάβω υπόψη μου αυτές τις προτάσεις που ακούστηκαν από όλα τα Κόμματα. Και ο Υπουργός είπα να πάμε μεχρι τις 4.μ.μ..

Ορίστε, κύριε Μπρατάκο, έχετε το λόγο.

ΜΑΡΙΑ ΔΑΜΑΝΑΚΗ: Με συγχωρείτε, κύριε Μπρατάκο. Είναι και αχάριστη επιτέλους αυτή η συζήτηση.

Κύριε Πρόεδρε, μετά τον κ. Μπρατάκο θα διακόψουμε; Να αποφασίσουμε για να ξέρουμε. Δεν θέλω να δημιουργώ προβλήματα, αλλά αυτό το σχολαστικισμό -επιτρέψτε μου να χρησιμοποιήσω αυτήν την έκφραση- του Προεδρείου, δεν τον καταλαβαίνω.

Ανέβηκε ο κ. Μπρατάκος στο Βήμα. Μετά θα διακόψουμε;

ΠΡΟΕΔΡΕΥΩΝ (Λουκάς Αποστολίδης): Κυρία Δαμανάκη, δεν είναι σχολαστικισμός, όπως είπατε.

Σας είπα προηγούμενα ότι ακούστηκαν οι προτάσεις. Σας είχε πει ο κ. Σγουρίδης, όπως είπατε πριν, ότι η σημερινή διαδικασία θα διαρκούσε μέχρι τις 16.00'. Σας λέω ότι θα συνεχίσουμε μέχρι τις 16.00'. Ακούγονται οι απόψεις των Κομμάτων και θα κρίνουμε στο Προεδρείο, για να ολοκληρωθεί η διαδικασία στις 16.00'.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Συγγνώμη, κύριε Πρόεδρε...

ΠΡΟΕΔΡΕΥΩΝ (Λουκάς Αποστολίδης): Να μη συνεχιστεί αυτό.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Παρακαλώ πολύ, κύριε Πρόεδρε, για να είμεθα σαφείς. Τι εννοείτε θα κρίνουμε; Το θα κρίνουμε σημαίνει, ότι θα κρίνουμε κατά τον άλφα ή τον βήτα τρόπο. Αυτό σημαίνει το θα κρίνουμε.

ΠΡΟΕΔΡΕΥΩΝ (Λουκάς Αποστολίδης): Κύριε Παπαδόγγονα, όταν από το Προεδρείο σας έχει ανακοινωθεί για τις 5 μ.μ. η λήξη της διαδικασίας.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Παρακαλώ, κύριε Πρόεδρε, επιτρέψτε μου να ολοκληρώσω. 

ΠΡΟΕΔΡΕΥΩΝ (Λουκάς Αποστολίδης): Ορίστε. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Η συμφωνία η οποία εγένετο, ήταν από πλευράς χρόνου να τελειώσει η συνεδρίαση στις 15.30' και από πλευράς ομιλητών μέχρι την κα Μπακογιάννη. Αυτά που σας λέω είναι σαφή, ελέχθησαν και συνεφωνήθησαν. Ωραία, φθάσαμε στην κα Μπακογιάννη, δεν τηρήσαμε το 15.30'. Από εκεί και πέρα θέλετε να μιλήσει και ο κ. Μπρατάκος. Δεν νομίζω ότι προσθέτει τίποτα στο όλο σκηνικό αυτής της συνεδριάσεως.

ΠΡΟΕΔΡΕΥΩΝ (Λουκάς Αποστολίδης): Προσέξτε, για να μη χάνουμε το χρόνο. Ολοκληρώνεται, αν θέλετε, μέχρι τις 16.00' και η συμφωνία σας, αν υπήρξε αυτή η συμφωνία ανάμεσα στα Κόμματα. Αυτό σας λέω.

Συνεχίστε, κύριε Μπρατάκο, έχετε το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, το λόγο παρακαλώ. 

ΠΡΟΕΔΡΕΥΩΝ (Λουκάς Αποστολίδης): Πριν σας δώσω το λόγο, επιτρέψτε μου να πω κάτι.

Κύριε Παπαδόγγονα, ο κ. Σγουρίδης μιλώντας τώρα στο τηλέφωνο μου είπε: Δεν συμφωνήσαμε τίποτα.

Αλλά εγώ σας λέω πέρα από αυτήν τη διαδικασία, πέρα από το αν συμφωνήσατε ή όχι, θα εκτιμήσει το Προεδρείο τις απόψεις. Σας είπα να ολοκληρωθεί μέχρι τις 16.00' η διαδικασία της συζήτησης, αν και δεν νομίζω ότι μπορούμε να συζητάμε επί της διαδικασίας από τη στιγμή που ήδη έχω δώσει το λόγο στον κύριο Βουλευτή.

Κύριε Μπρατάκο, ολοκληρώστε.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, δώστε μου το λόγο, παρακαλώ.

ΠΡΟΕΔΡΕΥΩΝ (Λουκάς Αποστολίδης): Θα σας δώσω μετά το λόγο. 

ΙΩΑΝΝΗΣ ΚΑΡΑΚΩΣΤΑΣ: Πρώτα να μου δώσετε το λόγο. ΠΡΟΕΔΡΕΥΩΝ (Λουκάς Αποστολίδης): Κοιτάξτε, δεν έχετε το δικαίωμα να πάρετε το λόγο. Καταχρηστικά και εγώ έδωσα στους συναδέλφους το λόγο, όταν έχω καλέσει στο Βήμα συγκεκριμένο συνάδελφο να μιλήσει. Σας παρακαλώ. 

ΙΩΑΝΝΗΣ ΚΑΡΑΚΩΣΤΑΣ: Εγώ σας παρακαλώ, κύριε Πρόεδρε, δώστε μου το λόγο για ένα λεπτό.

ΠΡΟΕΔΡΕΥΩΝ (Λουκάς Αποστολίδης): Με συγχωρείτε, κύριε Μπρατάκο.

Ορίστε, κύριε Καρακώστα, έχετε το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, όταν η Βουλή αποφασίζει ομόφωνα δεν μπορεί το Προεδρείο...

ΠΡΟΕΔΡΕΥΩΝ (Λουκάς Αποστολίδης): Κοιτάξτε, κύριε συνάδελφε...

ΙΩΑΝΝΗΣ ΚΑΡΑΚΩΣΤΑΣ: 'Ολη η Βουλή ζητάμε να φύγουμε.

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, ακούστε να σας πω. Μη δημιουργείτε πρόβλημα εκεί που δεν υπάρχει.

ΙΩΑΝΝΗΣ ΚΑΡΑΚΩΣΤΑΣ: Δεν δημιουργώ πρόβλημα. Ζητώ σεβασμό στην ομόφωνη απόφαση της πλειοψηφίας.

ΠΡΟΕΔΡΕΥΩΝ (Λουκάς Αποστολίδης): Κοιτάξτε, δεν είναι θέμα πλειοψηφίας και μειοψηφίας, έτσι όπως το θέτετε. 

ΙΩΑΝΝΗΣ ΚΑΡΑΚΩΣΤΑΣ: Ομόφωνη Βουλή, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, να γινόμαστε κατανοητοί μεταξύ μας.

ΙΩΑΝΝΗΣ ΚΑΡΑΚΩΣΤΑΣ: Ωραία.

ΠΡΟΕΔΡΕΥΩΝ (Λουκάς Αποστολίδης): Είπε ο κ. Παπαδόγγονας προηγούμενα, για να μην αφήνουμε αιχμές, ότι υπήρξε κάποια συμφωνία. Απ' ό,τι μου είπε ο κ. Σγουρίδης που προήδρευε πριν από εμένα, δεν υπήρξε τέτοια συμφωνία. Πρώτον αυτό.

Δεύτερον, ακούστηκαν οι Κοινοβουλευτικοί Εκπρόσωποι και ζητάνε μέχρι τις 16.00' να ολοκληρωθεί η διαδικασία. 'Εχω δώσει αυτήν τη στιγμή το λόγο στον κ. Μπρατάκο, ο οποίος ήδη βρίσκεται στο Βήμα.

ΙΩΑΝΝΗΣ ΚΑΡΑΚΩΣΤΑΣ: Η ομόφωνη απόφαση της Βουλής τα καλύπτει όλα.

ΠΡΟΕΔΡΕΥΩΝ (Λουκάς Αποστολίδης): Κύριε Μπρατάκο, έχετε το λόγο.

ΑΓΓΕΛΟΣ ΜΠΡΑΤΑΚΟΣ: Κυρίες και κύριοι συνάδελφοι, "ώδινεν όρος και έτεκεν μυν".

Θα ανέμενε κανείς ότι μετά από τόσα χρόνια κύησης, η Κυβέρνηση θα έφερνε στη Βουλή ένα νομοσχέδιο των μονίμων στελεχών των Ενόπλων Δυνάμεων και των Σωμάτων Ασφαλείας της ΕΛ.ΑΣ., του Πυροσβεστικού και Λιμενικού Σώματος, που θα ικανοποιούσε στοιχειωδώς τις ανάγκες διαβίωσης των ανθρώπων αυτών.

Δυστυχώς, όμως, η πρόταση της Κυβέρνησης δεν αποτελεί βελτίωση του ισχύοντος μισθολογίου, αλλά ένα καλοκατασκευασμένο τέχνασμα αποπροσανατολισμού της κοινής γνώμης, αφού στη διάρκεια των δυόμισι ετών που θα ολοκληρωθούν οι μικροαυξήσεις αυτές, οι αυξήσεις που δίδονται στους εν ενεργεία και στους συνταξιούχους μέσα σε δυόμισι χρόνια θα εξανεμειθούν από τον πληθωρισμό, από τις αυξήσεις των τιμολογίων των ΔΕΚΟ και από τη φορολογία. Γιατί όπως είναι γνωστό -το λέει το νομοσχέδιο-προβλέπεται στο νομοσχέδιο οι αυξήσεις αυτές να δοθούν σε τρεις δόσεις μέσα σε δυόμισι χρόνια, αρχής γενομένης από την 1η Ιανουαρίου του 1997.

Και εκτιμάται ότι το κόστος ζωής μέσα στα δυόμισι χρόνια, θα έχει καταβροχθίσει τις παρεχόμενες αυξήσεις. Γι αυτό το μισθολόγιο αυτό έχει χαρακτηρισθεί απαράδεκτο από όλες τις ενώσεις των αποστράτων και από τους συνδικαλιστικούς φορείς των Σωμάτων Ασφαλείας. Και δεν μειώνει καθόλου την ευθύνη της Κυβέρνησης η ομολογία του κ. Τσοχατζόπουλου ότι το νομοσχέδιο που με καθυστέρηση έφερε το ΠΑ.ΣΟ.Κ. στη Βουλή, δεν λύνει τελικά τα μισθολογικά προβλήματα των ανθρώπων που υπηρετούν την Πατρίδα. Αυτά είναι λόγια τα οποία έχει πει ο κ. Τσοχατζόπουλος, και ούτε επίσης μειώνει καθόλου την ευθύνη της Κυβέρνησης το γεγονός, ότι στην εισήγηση του νομοσχεδίου που συζητάμε σήμερα αναφέρεται, ότι εξαντλούνται όλα τα περιθώρια, κάτω από τις οικονομικές συνθήκες, οι οποίες υπάρχουν, του προϋπολογισμού. Και τίθεται το ερώτημα για τους συντρόφους του Κολλά: 'Εχετε να διαθέτετε 60 δισ. το χρόνο, για τους αξιωματικούς των Ενόπλων Δυνάμεων και τα στελέχη των Σωμάτων Ασφαλείας, όπου η κατάσταση είναι δραματική, δεν έχετε; Για τις σπατάλες στην Ολυμπιακή και τις άλλες ΔΕΚΟ, δεν υπάρχουν αδυναμίες του προϋπολογισμού; Εδώ βρήκατε τις αδυναμίες του προϋπολογισμού στους φρουρούς της Πατρίδας και της δημόσιας τάξης, όπως ο αρμόδιος Υπουργός κ. Τσοχατζόπουλος έχει πει;

Ζητάμε απ' αυτούς τα πάντα. Να υπερασπιστούν την ακεραιότητα της Πατρίδας μας, την εσωτερική μας ασφάλεια και τάξη, για οποιοδήποτε κακό συμβεί, σεισμός, πλημμύρες, φωτιές, ναυάγια, πολυτεχνεία, συγκρούσεις με το κοινό έγκλημα, σε αυτούς προστρέχουμε. Οι 'Ενοπλες Δυνάμεις και τα Σώματα Ασφαλείας είναι η τελική μας ελπίδα.

Και μια και μιλήσαμε για πολυτεχνείο και είναι εδώ και ο αρμόδιος Υπουργός Δημόσιας Τάξης, δεν νομίζετε, κύριε Υπουργέ, ότι η μορφή αυτής της γιορτής πρέπει να αλλάξει; Γιατί αυτή η 17η Νοεμβρίου μέσα στην ψυχολογία του Ελληνικού Λαού, έχει δημιουργήσει μεγάλη αναστάτωση. Περιμένουμε τη 17 Νοεμβρίου, σαν μπαμπούλα. Επιστρατεύτηκαν 16.000 αστυνομικοί για να περιφρουρήσουν την Αθήνα.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): 'Οχι, τόσοι πολλοί.

ΑΓΓΕΛΟΣ ΜΠΡΑΤΑΚΟΣ:'Ολοι τουλάχιστον. 'Εμειναν όλα τα περιφερειακά τμήματα άδεια, αναβλήθηκαν οι αθλητικοί αγώνες. 'Εγινε πανστρατιά για να περιφρουρήσουμε τι; Αυτή την εκδήλωση του Πολυτεχνείου, που θα έπρεπε αυθόρμητα ο Ελληνικός Λαός να πηγαίνει σ' αυτήν την εκδήλωση και βλέπετε ότι κάθε χρόνο η συμμετοχή μειώνεται. Μήπως πρέπει, λοιπόν, να αλλάξει αυτή η μορφή της γιορτής, να γίνει πιο σοβαρή για να τη σέβεται και ο κόσμος; Και εμείς τι κάνουμε για τις 'Ενοπλες Δυνάμεις; Αδιαφορούμε και για αυτούς και για τις οικογένειές τους και προσπαθούμε, κυρίες και κύριοι συνάδελφοι, να τους ξεγελάσουμε δίνοντάς τους ψιχία.

Και έρχομαι στις διατάξεις του νομοσχεδίου. Θα ήθελα επιλεκτικά να θίξω ορισμένα πράγματα, γιατί ο χρόνος δεν μου επιτρέπει περισσότερα.

Πρώτον, φοβούμαι ότι το παρόν νομοσχέδιο δεν διέπεται από συγκεκριμένες αρχές και συγκεκριμένη φιλοσοφία και κυρίως δεν ανταποκρίνεται σωστά στις ανάγκες διαβίωσης των στελεχών των Ενόπλων Δυνάμεων και των Σωμάτων Ασφαλείας.

Με την παρ.1 του άρθρου 1, καθορίζονται οι σταθερές σχέσεις των βασικών μισθών όλης της στρατιωτικής ιεραρχία προς το βασικό μισθό του ανθυπολοχαγού. Καθορίζεται ο βασικός μισθός του υπολοχαγού, πολλαπλασιάζεται με ένα συντελεστή για τους άλλους βαθμούς και έτσι βγαίνουν οι βασικοί μισθοί των άλλων βαθμών.

Το ερώτημα που μπαίνει εδώ είναι, ποια είναι τα κριτήρια προσδιορισμού του συντελεστού αυτού κατά βαθμό. Προσπάθησε ο Υφυπουργός Οικονομικών ο κ. Χριστοδουλάκης, να δώσει κάποια εξήγηση.

Είμαι βέβαιος, ότι κανένας στην Αίθουσα αυτή δεν κατάλαβε ότι υπήρχε κάποια λογική στη διαβάθμιση αυτή. Διότι όπως βλέπουμε, ο συντελεστής μεταξύ δύο διαδοχικών βαθμών είναι διαφορετικός. 'Ετσι προκύπτει μεταξύ άλλων, ένα λεπτό και σοβαρό θέμα, στο οποίο θέλω να αναφερθώ.

Η μισθολογική κλίμακα που προκύπτει μ' αυτήν τη διαβάθμιση που έχετε κάνει, σε συνδυασμό με τα πρόσθετα επιδόματα που δίνονται στους στρατηγούς και αρχηγούς αυξάνουν, την ψαλίδα αποδοχών μεταξύ ανωτάτων και κατωτέρων αξιωματικών.

Πρέπει να υπάρχει ιεράρχιση στις αποδοχές των στελεχών των Ενόπλων Δυνάμεων και των Σωμάτων Ασφαλείας, διότι έτσι ενισχύεται το κύρος και η ευθύνη κάθε βαθμού. Θα πρέπει, όμως, στο σημείο αυτό, να επιδείξετε ιδιαίτερη προσοχή. Και θα σας πω ποια είναι η λύση κατά τη γνώμη μου. Διότι είναι δυνατόν να θεωρηθεί το γεγονός αυτό, ότι μειώνει το ηθικό των άλλων αξιωματικών και υπαξιωματικών και να τους οδηγήσει σε μια δυσαρέσκεια, στην κρίσιμη περίοδο που περνάμε, εναντίον της ηγεσίας, με αποτέλεσμα τη διασάλευση της ομοψυχίας και της πειθαρχίας στις 'Ενοπλες Δυνάμεις, με όλες τις συνέπειες που μπορεί να δημιουργήσει αυτή η ψυχολογία μέσα στο στράτευμα.

Παρ'όλα αυτά, οι αποδοχές της ηγεσίας των Ενόπλων Δυνάμεων και των Σωμάτων Ασφαλείας είναι δραματικά χαμηλότερες από τις αποδοχές των άλλων δημοσίων λειτουργών. 

Θέλω να προσθέσω και κάτι άλλο, που προκύπτει απ' όλο αυτό το θέμα. Το νομοσχέδιο αυτό εξακολουθεί να διατηρεί ορισμένες ανισότητες, οι οποίες υπάρχουν μεταξύ των στελεχών των Ενόπλων Δυνάμεων και των Σωμάτων Ασφαλείας. Σ' αυτό το σημείο θα κάνω μεγαλύτερη ανάλυση στην κατ' άρθρον συζήτηση.

Νομίζω ότι τα προβλήματα αυτά θα ξεπεραστούν, πρώτον, αν εξηγηθεί και αναπτυχθεί η λογική προσδιορισμού των συντελεστών που προσδιορίζουν τη διαβάθμιση.

Δεύτερον, αν αυξηθεί ο βασικός μισθός του ανθυπολοχαγού στις 200.000 δρχ., που προτείνει η Νέα Δημοκρατία. Και ακόμα, αν επαναφέρουμε την αντιστοίχιση του μισθολογίου των μονίμων στελεχών των Ενόπλων Δυνάμεων και Σωμάτων Ασφαλείας, με εκείνο των δικαστικών.

Συνάδελφοι της Νέας Δημοκρατίας έχουν κάνει μια τροπολογία, την υπ'αριθ. 35/34, την υποστηρίζω ιδιαίτερα και νομίζω, ότι πρέπει να προβληματιστείτε πάνω στο θέμα αυτό.

'Ενα δεύτερο θέμα που θέλω να θίξω είναι η μεγάλη διαφορά που υπάρχει μεταξύ των αποδοχών των εν ενεργεία και των αποστράτων αξιωματικών και υπαξιωματικών. Δεν με έπεισε ο κ.Χριστοδουλάκης με την ανάλυση που έκανε. Ενώ για όλους τους συνταξιούχους του Δημοσίου ισχύει ο θεμελιώδης συνταξιοδοτικός νόμος, η θεμελιώδης συνταξιοδοτική αρχή του 80% των εν ενεργεία αποδοχών, στους στρατιωτικούς και στα Σώματα Ασφαλείας έχει μειωθεί αισθητά περίπου στο 45% με 55%. Και τίθεται εδώ το ερώτημα:

Είναι δυνατόν ένας στρατιωτικός, ο οποίος αναλογίζεται ότι μετά τη συνταξιοδότησή του θα φθάσουν οι αποδοχές του στο 48%, να παραμένει απερίσπαστος στα καθήκοντά του και να μην προβληματίζεται στο πώς θα συντηρηθεί αυτός και η οικογένειά του, όταν θα αποστρατευθεί; Και θα πρέπει να ξέρετε, ότι αυτός είναι ο κύριος λόγος για τον οποίο έχουμε τόσες πολλές αποστρατείες τόσο καλών στελεχών. Και είναι γνωστό σε όλους μας, ότι το αξιόμαχο των Ενόπλων Δυνάμεων δεν εξαρτάται μόνο από τον αριθμό, αλλά κυρίως εξαρτάται από την ποιότητα των στελεχών που διαθέτει το στράτευμα.

Και αν οι καλοία αξιωματικοί φεύγουν, φοβούμαι ότι το αξιόμαχο των Ενόπλων Δυνάμεων μειώνεται.

Με αυτήν την αναφορά πιστεύω, ότι το νομοσχέδιο αυτό δεν ανταποκρίνεται στις ανάγκες των καιρών, δεν ανταποκρίνεται στις ανάγκες των στελεχών των Ενόπλων Δυνάμεων και των Σωμάτων Ασφαλείας και θα το καταψηφίσω επί της αρχής.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ακούγοντας και τις προτάσεις των Κομμάτων, αλλά και του κυρίου Υπουργού, θα προτείνω να λύσουμε εδώ τη συνεδρίαση.

'Εχουν διανεμηθεί τα Πρακτικά της 7ης Νοεμβρίου 1996 και ερωτάται το Σώμα αν επικυρούνται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Συνεπώς, τα Πρακτικά της 7ης Νοεμβρίου 1996επεκυρώθησαν.

Κύριοι συνάδελφοι, δέχεστε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 16.08, λύεται η συνεδρίαση για αύριο ημέρα Παρασκευή, 22 Νοεμβρίου 1996 και ώρα 10.00', με αντικείμενο εργασιών του Σώματος κοινοβουλευτικό έλεγχο, συζήτηση επικαίρων ερωτήσεων και στη συνέχεια συζήτηση επερωτήσεως κατά των Υπουργών Εθνικής Οικονομίας και Οικονομικών.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ