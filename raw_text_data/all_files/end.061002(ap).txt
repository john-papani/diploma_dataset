ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΟΔΟΣ   ΙΑ΄
ΣΥΝΟΔΟΣ   Γ΄
ΣΥΝΕΔΡΙΑΣΗ Β΄ (Απογευματινή)
ΘΕΜΑΤΑ: Δευτέρα 2 Οκτωβρίου 2006
ΕΙΔΙΚΑ ΘΕΜΑΤΑ
1. Επικύρωση Πρακτικών. Σελ.
2. Άδεια απουσίας των Βουλευτών κ. Α. Καρπούζα, Α. Ακριβάκη, Κ. Κιλτίδη, Α. Δερμεντζόπουλου  και Δ. Χριστοφιλογιάννη. Σελ.
3. Εκλογή και Ψηφοφορία Κοσμητόρων και Γραμματέων. Σελ.

Β΄ ΝΟΜΟΘΕΤΙΚΗ ΕΡΓΑΣΙΑ
ΚΑΤΑΘΕΣΗ ΣΧΕΔΙΟΥ ΝΟΜΟΥ
Οι Υπουργοί Αγροτικής Ανάπτυξης και Τροφίμων, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου: «Ρυθμίσεις θεμάτων του Υπουργείου Αγροτικής Ανάπτυξης και Τροφίμων. Σελ. 
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  Β΄
      Δευτέρα 2 Οκτωβρίου 2006 (απόγευμα
      Αθήνα, σήμερα στις 2 Οκτωβρίου 2006, ημέρα Δευτέρα και ώρα 18.33΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Αντικείμενο της σημερινής συνεδρίασης είναι η εκλογή δύο Κοσμητόρων και τεσσάρων Γραμματέων από τη Συμπολίτευση, ενός Κοσμήτορα και ενός Γραμματέα από την Αξιωματική Αντιπολίτευση και ενός Γραμματέα από τη δεύτερη σε δύναμη Κοινοβουλευτική Ομάδα της Αντιπολίτευσης. 
      Θα πρότεινα, κύριοι συνάδελφοι,  για την οικονομία του χρόνου, να γίνει μια ψηφοφορία.
      Ερωτάται το Σώμα: Δέχεστε λοιπόν, οι τρείς προβλεπόμενες ψηφοφορίες να γίνουν σε μία; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΟΣ (Άννα Μπενάκη - Ψαρούδα): Επομένως με τη συμφωνία του Σώματος θα γίνει μία ψηφοφορία με τρεις κάλπες ως ακολούθως:
    Η πρώτη κάλπη φέρει τηn ένδειξη «Κοσμήτορες και Γραμματείς από τη Νέα Δημοκρατία».
    Η δεύτερη κάλπη φέρει την ένδειξη «Κοσμήτορες και Γραμματέας από το ΠΑ.ΣΟ.Κ.». 
    Και η τρίτη κάλπη φέρει την ένδειξη «Γραμματέας από το Κομμουνιστικό Κόμμα Ελλάδας».
    Παράλληλα, σας έχουν διανεμηθεί τα τρία ψηφοδέλτια ως εξής: 
    Ένα ψηφοδέλτιο με τα ονόματα των προτεινόμενων για το αξίωμα των δύο Κοσμητόρων και τεσσάρων Γραμματέων από τη Συμπολίτευση, ένα ψηφοδέλτιο με τα ονόματα των προτεινόμενων για το αξίωμα ενός Κοσμήτορα και ενός Γραμματέα από την Αξιωματική Αντιπολίτευση και ένα ψηφοδέλτιο με το όνομα του προτεινόμενου για το αξίωμα του Γραμματέα από τη δεύτερη σε δύναμη Κοινοβουλευτική Ομάδα της Αντιπολίτευσης.
    Υπάρχουν, επίσης, και λευκά ψηφοδέλτια.
    Θα γίνει εκφώνηση του καταλόγου και όποιος συνάδελφος ακούει το όνομά του θα προσέρχεται και θα ρίχνει το ψηφοδέλτιο της προτίμησής του στην αντίστοιχη κάλπη. Εννοείται ότι μπορεί να ρίξει ψηφοδέλτιο που φέρει τα ονόματα των προτεινόμενων συναδέλφων ή λευκό στην αντίστοιχη κάλπη ή επί του λευκού να συμπληρώσει τυχόν άλλο όνομα της προτίμησής του. Αν υπάρξει ψηφοδέλτιο σε άλλη κάλπη από αυτή που προορίζεται, θα προσμετρηθεί κανονικά.
    Συμφωνεί το Σώμα; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΟΣ (Άννα Μπενάκη - Ψαρούδα): Το Σώμα συμφώνησε.
      Καλούνται επί του καταλόγου οι συνάδελφοι κύριοι Κωνσταντίνος Γκιουλέκας από τη Νέα Δημοκρατία και Γεώργιος Ντόλιος από το ΠΑ.ΣΟ.Κ..
      Καλούνται ως ψηφολέκτες για την πρώτη κάλπη, που είναι δύο Κοσμήτορες και τέσσερις Γραμματείς από τη Συμπολίτευση, οι συνάδελφοι κ. Αθανάσιος Μπούρας από τη Νέα Δημοκρατία και η κ. Συλβάνα Ράπτη από το ΠΑ.ΣΟ.Κ..
      Για τη δεύτερη κάλπη, που είναι ένας Κοσμήτορας και ένας Γραμματέας από την Αξιωματική Αντιπολίτευση, οι συνάδελφοι κύριοι Κωνσταντίνος Μαρκόπουλος από τη Νέα Δημοκρατία και Απόστολος Κατσιφάρας από το ΠΑ.ΣΟ.Κ..
      Για την τρίτη κάλπη, που είναι ένας Γραμματέας από τη δεύτερη σε δύναμη Κοινοβουλευτική Ομάδα της Αντιπολίτευσης, οι συνάδελφοι κύριοι Μαργαρίτης Τζίμας από τη Νέα Δημοκρατία και Παναγιώτης Αντωνακόπουλος από το ΠΑ.ΣΟ.Κ..
      Πρόεδροι των Eφορευτικών Eπιτροπών ορίζονται κατά κάλπη οι συνάδελφοι κ. Μαρία Κόλλια – Τσαρουχά για την πρώτη κάλπη, ο κ. Βασίλειος Χρύσης για τη δεύτερη κάλπη και ο κ. Απόστολος Κωστόπουλος για την τρίτη κάλπη.
      Παρακαλώ τους κυρίους ψηφολέκτες να προσέλθουν στις κάλπες. 
      Κυρίες και κύριοι συνάδελφοι, αρχίζει η ψηφοφορία. Παρακαλώ να αρχίσει η ανάγνωση του καταλόγου.
       (ΨΗΦΟΦΟΡΙΑ)
     (Κατά τη διάρκεια της ψηφοφορίας την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
     (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
     ΠΡΟΕΔΡΕΥΩΝ (Σωτήρης Χατζηγάκης): Υπάρχει συνάδελφος που δεν άκουσε το όνομά του; Κανείς.
     Κηρύσσεται περαιωμένη η ψηφοφορία και παρακαλώ τους κύριους ψηφολέκτες κ. Αθανάσιο Μπούρα, κ. Συλβάνα Ράπτη, κ. Κωνσταντίνο Μαρκόπουλο, κ. Απόστολο Κατσιφάρα, κ. Μαργαρίτη Τζίμα, κ. Παναγιώτη Αντωνακόπουλο και τους Προέδρους των Εφορευτικών Επιτροπών κ. Μαρία Κόλλια-Τσαρουχά, κ. Βασίλειο Χρύση και κ. Απόστολο Κωστόπουλο να προβούν στην καταμέτρηση και διαλογή των ψηφοδελτίων και την εξαγωγή του αποτελέσματος.
     (ΚΑΤΑΜΕΤΡΗΣΗ - ΔΙΑΛΟΓΗ)
     ΠΡΟΕΔΡΕΥΩΝ (Σωτήρης Χατζηγάκης): Αγαπητοί κυρίες και κύριοι συνάδελφοι, μέχρι να έχουμε το αποτέλεσμα της διεξαχθείσης μυστικής ψηφοφορίας, έχω να σας κάνω τις εξής ανακοινώσεις: 
     Οι Υπουργοί Αγροτικής Ανάπτυξης και Τροφίμων, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου: «Ρυθμίσεις θεμάτων του Υπουργείου Αγροτικής Ανάπτυξης και Τροφίμων». 
     Παραπέμπεται στην αρμόδια Διαρκή Επιτροπή.
     Ο συνάδελφος Βουλευτής κ. Αντώνιος Καρπούζας ζητεί ολιγοήμερη άδεια απουσίας από τις εργασίες της Βουλής λόγω μετάβασής του στη Βιέννη ως εκπρόσωπος της Νέας Δημοκρατίας. 
     Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια.
     Ο συνάδελφος Βουλευτής κ. Αλέξανδρος Ακριβάκης ζητεί ολιγοήμερη άδεια απουσίας λόγω μετάβασής του στο εξωτερικό.
     Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια.
     Ο συνάδελφος Βουλευτής Νομού Κιλκίς κ. Κωνσταντίνος Κιλτίδης ζητεί άδεια απουσίας λόγω μετάβασής του στην Ολλανδία σε επίσκεψη που πραγματοποιεί η Διακομματική Επιτροπή της Βουλής για τη μελέτη αντιμετώπισης του προβλήματος των ναρκωτικών σε συνεργασία με το Ψυχιατρικό Νοσοκομείο Θεσσαλονίκης κατά τις ημερομηνίες 2-10-2006 έως 6-10-2006.
     Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
     Ο συνάδελφος κ. Αλέξανδρος Δερμεντζόπουλος, Βουλευτής Έβρου, ζητεί άδεια απουσίας κατά το διάστημα  2-10-2006 έως 6-10-2006 λόγω επίσκεψής του στην Ολλανδία ως μέλος της Αντιπροσωπείας Αλληλεγγύης της Βουλής.
     Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια.
      Επίσης ο Βουλευτής Καβάλας κ. Δημήτριος Χριστοφιλογιάννης ζητεί άδεια  απουσίας στο εξωτερικό από τη Δευτέρα 2.10.2006 έως και την Παρασκευή 6.10.2006 λόγω συμμετοχής του σε αποστολή ενημέρωσης στη Χάγη Ολλανδίας. Η  Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια.
      (ΜΕΤΑ ΤΗΝ ΚΑΤΑΜΕΤΡΗΣΗ - ΔΙΑΛΟΓΗ)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω προς το Σώμα το αποτέλεσμα της διεξαχθείσης μυστικής ψηφοφορίας. 
      Κατά τη διεξαχθείσα μυστική διά ψηφοδελτίων ψηφοφορία ψήφισαν συνολικά 173 Βουλευτές. 
      Μετά την καταμέτρηση και διαλογή των ψήφων έλαβαν:
      Για το αξίωμα των Κοσμητόρων από το κόμμα της Συμπολίτευσης  ο κ. Ιωάννης Χωματάς  και ο κ. Αθανάσιος Δαβάκης  έλαβαν 166 ψήφους ο καθένας.
      Για το αξίωμα των Γραμματέων από το κόμμα της Συμπολίτευσης  η κ. Ελένη Ράπτη, ο κ. Γεώργιος Κασαπίδης, ο κ. Δημήτριος Γαλαμάτης και ο κ. Μιχαήλ Μπεκίρης έλαβαν 166 ψήφους ο καθένας. 
      Λευκά 7.
      Για το αξίωμα του Κοσμήτορα από το κόμμα της Αξιωματικής Αντιπολίτευσης ο κ. Ιωάννης Μαγκριώτης έλαβε 163 ψήφους. 
      Για το αξίωμα του Γραμματέα από το κόμμα της Αξιωματικής Αντιπολίτευσης η κ. Θεοδώρα Τζάκρη έλαβε 163 ψήφους. 
      Λευκά 10.
      Για το αξίωμα του Γραμματέα από το κόμμα της δεύτερης σε δύναμη Κοινοβουλευτικής Ομάδας της Αντιπολίτευσης η κ. Ελπίδα Παντελάκη έλαβε 167 ψήφους. 
      Λευκά 6. 
      Συνεπώς εξελέγησαν άπαντες. 
      Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδριάσεως. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 19.30΄ λύεται η συνεδρίαση για αύριο ημέρα Τρίτη 3 Οκτωβρίου 2006 και ώρα 18.00΄, με αντικείμενο εργασιών του Σώματος: νομοθετική εργασία, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
ΣΥΝΕΔΡΙΑΣΗ 2/10/06 ΑΠΟΓΕΥΜΑ	1

