Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1999

ΣΥΝΕΔΡΙΑΣΗ ΛΕ'

Τρίτη 21 Σεπτεμβρίου 1999

 

 

Αθήνα, σήμερα στις 21 Σεπτεμβρίου 1999, ημέρα Τρίτη και ώρα 18.45', συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ.ΑΠΟΣΤΟΛΟΥ ΚΑΚΛΑΜΑΝΗ . 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Η συνάδελφος κ.'Αννα Διαμαντοπούλου, Βουλευτής Κοζάνης, απέστειλε στον Πρόεδρο της Βουλής την εξής επιστολή: 

"Κύριε Πρόεδρε, η 17η Σεπτεμβρίου 1999 είναι η ημέρα της ορκομωσίας μου ως μέλος της Ευρωπαϊκής Επιτροπής. 

Επειδή η ιδιότητα του μέλους της Ευρωπαϊκής Επιτροπής δεν είναι συμβατή με οποιοδήποτε ειδικό αξίωμα, σας υποβάλλω την παραίτησή μου από μέλος του Εθνικού Κοινοβουλίου. 

Η θητεία μου ως Βουλευτή στο Νομό Κοζάνης ήταν ο σημαντικότερος σταθμός στη ζωή μου και μου δίδαξε την ουσία της πολιτικής, δηλαδή την ισορροπία ανάμεσα στις ανάγκες του σήμερα και του οράματος για το αύριο. Αυτή την εμπειρία θα έχω ως βασική αποσκευή στη νέα μου αποστολή. 

Σας ευχαριστώ βαθύτατα για την πολύτιμη καθοδήγησή σας και τη βοήθειά σας οποτεδήπότε τη χρειάστηκα". 

Κύριοι συνάδελφοι, είναι μια απώλεια για το Εθνικό Κοινοβούλιο αυτή, ελπίζω ότι η κυρία Διαμαντοπούλου θα προσφέρει υπηρεσίες χρήσιμες και στη χώρα μας από τη νέα θέση της και το γεγονός ότι τη θέση της καταλαμβάνει ο συνάδελφος κ. Θεόδωρος Κοκκελίδης ο οποίος με τη θητεία του στην Αίθουσα αυτή έχει δώσει δείγματα γραφής, πιστεύω ότι καλύπτει επαξίως το κενό αυτό. 

Παρακαλώ καλείται ο Βουλευτής κ. Κοκκελίδης να προσέλθει και να δώσει το νενομισμένο όρκο ενώπιον του εκπροσώπου της Εκκλησίας. 

(Στο σημείο αυτό προσέρχεται ο Βουλευτής κ. Θεόδωρος Κοκκελίδης και δίνει τον παρακάτω όρκο: 

"Ορκίζομαι στο όνομα της Αγίας και Ομοούσιας και Αδιαίρετης Τριάδας να είμαι πιστός στην Πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου".). 

(Χειροκροτήματα απ' όλες τις πτέρυγες) 

ΠΡΟΕΔΡΟΣ (Απόστολος Κακλαμάνης): ' Αξιος, άξιος. 

ΟΛΟΙ ΟΙ ΒΟΥΛΕΥΤΕΣ: 'Αξιος, άξιος. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων, που είναι γραμμένα στην ημερήσια διάταξη. 

Υπουργείου Εμπορικής Ναυτιλίας. 

Ψήφιση στο σύνολο του σχεδίου νόμου: "Πλοία αναψυχής και άλλες διατάξεις". 

Θα ψηφιστεί στη συνέχεια. 

Υπουργείο Εθνικής 'Αμυνας. 

Συνέχιση της συζήτησης επί της αρχής, των άρθρων και του συνόλου του σχεδίου νόμου: "Σύσταση προσωρινής υπηρεσίας για την αξιοποίηση και μετεγκατάσταση στρατοπέδων και άλλες διατάξεις". 

Το νομοσχέδιο θα συζητηθεί κατά τη σημερινή συνεδρίαση. 

Υπουργείου Περιβάλλοντος, Χωροταξίας και Δημοσίων 'Εργων. 

Μόνη συζήτηση επί της αρχής, των άρθρων και του συνόλου του σχεδίου νόμου: "Χωροταξικός σχεδιασμός και αειφόρος ανάπτυξη". 

Ερωτάται το Τμήμα: Γίνεται δεκτό το νομοσχέδιο. 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Επανερχόμαστε στο νομοσχέδιο του Υπουργείου Εμπορικής Ναυτιλίας. 

Κύριε Υπουργέ, μήπως έχετε να κάνετε κάποια νομοτεχνική παρατήρηση; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, νομοτεχνικές είναι όλες, θα πρέπει να τις διαβάσω όμως. 

ΠΡΟΕΔΡΟΣ (Απόστολος Κακλαμάνης): 'Εχετε δώσει στους εισηγητές το κείμενο; 

Ορίστε έχετε το λόγο. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Μάλιστα, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Αργά όμως για να μπορέσουν να παρακολουθήσουν. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Μα κύριε Πρόεδρε, ... 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, θα παρακαλέσω πάρα πολύ να μην παίρνουμε το λόγο χωρίς να το ζητήσουμε και μάλιστα για θέματα διαδικαστικά για τα οποία υπάρχει και ο Κοινοβουλευτικός Εκπρόσωπος. Δεν είναι σωστό αυτό που κάνετε. Συχνά έχετε εκρήξεις. 

Ορίστε, κύριε Υπουργέ. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Επειδή κατά την ψήφιση του άρθρου 4 ... 

ΠΡΟΕΔΡΟΣ (Απόστολος Κακλαμάνης): Μην αιτιολογείτε. Μόνο αργά για να παρακολουθούμε. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Ωραία. 

Στο άρθρο 4 η φράση στην παράγραφο 2 περίπτωση γ' "το ακριβές δρομολόγιο που θα τηρηθεί" αντικαταστάθηκε με πρόταση του κ. Καψή με τη φράση "τους λιμένες προσέγγισης". Και πρότεινε να αντικατασταθεί και το επόμενο αμέσως "το δρομολόγιο μπορεί να τροποποιηθεί" και συνεπώς αντικαθίσταται με τη φράση "παρέκκλιση είναι δυνατή". 

Το άρθρο 23 τίθεται ως παράγραφος 19 στο άρθρο 15 και οι περιπτώσεις του 1 και 2 γίνονται α' και β' αντιστοίχως. 

Το άρθρο 20 τίθεται ως παράγραφος 20 στο άρθρο 15. 

Το άρθρο 21 τίθεται ως άρθρο 16. 

Το άρθρο 22 τίθεται ως άρθρο 17. 

Το κείμενο του άρθρου 18 γίνεται παράγραφος 1 και το κείμενο του άρθρου 19 τίθεται ως παράγραφος 2 του άρθρου 18. Ενώ οι περιπτώσεις του 1, 2 και 3 γίνονται α', β' και γ' αντίστοιχα. Ο τίτλος του άρθρου 18 γίνεται "Αναστολή προθεσμιών και πλειστηριασμών λόγω σεισμών". 

Το άρθρο 24 τίθεται ως άρθρο 19 και τίθεται ως τίτλος του άρθρου 19 "Συντελεστές ειδικού φόρου κατανάλωσης". 

Το άρθρο 25 τίθεται ως άρθρο 20. 

Τα άρθρα 16 και 17 τίθενται ως άρθρα 21 και 22 αντιστοίχως. 

Το άρθρο 26 "'Εναρξη ισχύος", τίθεται ως άρθρο 23 και αντικαθίσταται ως ακολούθως: "Η ισχύς του νόμου αυτού αρχίζει μετά την παρέλευση τριών μηνών από τη δημοσίευσή του στην Εφημερίδα της Κυβερνήσεως εκτός των άρθρων 15 έως και 20, η ισχύς των οποίων αρχίζει από τη δημοσίευση αυτή. Επιμέρους διατάξεις του νόμου αυτού που προβλέπουν διαφορετικό χρόνο έναρξης της ισχύος τους, δεν θίγονται." 

ΠΡΟΕΔΡΟΣ (Απόστολος Κακλαμάνης): Να επανέλθουμε στο άρθρο 4, γιατί αυτές -νομίζω συμφωνούμε όλοι- είναι νομοτεχνικές παρατηρήσεις. 

ΙΩΑΝΝΗΣ ΒΑΡΒΙΤΣΙΩΤΗΣ: Και το τελευταίο να δούμε, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Εκεί επιφυλαχθήκαμε. Είπαμε ότι θα διατυπωθεί η ισχύς του άρθρου με βάση αυτά που έχουμε ψηφίσει και το τι προβλέπεται σε κάθε μία από τις διατάξεις. 

Ας δούμε όμως το άρθρο 4. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Στο άρθρο 4 απλώς μία αλλαγή. Είναι πρόταση του κ. Καψή ο οποίος είπε ότι δεν υπάρχουν δρομολόγια. 'Οπως ήταν διατυπωμένο στο σχέδιο νόμου "το ακριβές δρομολόγιο θα τηρηθεί" αντικαταστάθηκε στη συνεδρίαση με τη φράση "τους λιμένες προσέγγισης". 

ΙΩΑΝΝΝΗΣ ΒΑΡΒΙΤΣΙΩΤΗΣ: Παρακάτω όμως είναι η προσθήκη. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Το παρακάτω αμέσως, κύριε Βαρβιτσιώτη, είναι ακριβώς το ίδιο πράγμα. Αντί της πρότασης το δρομολόγιο μπορεί να τροποποιηθεί, αντικαθίσταται κατ' επέκταση, αφού αλλάξαμε το προηγούμενο, με "παρέκκλιση είναι δυνατή", για να μην επαναλάβουμε τη λέξη "δρομολόγιο". 

ΠΡΟΕΔΡΟΣ (Απόστολος Κακλαμάνης): Να δούμε καλύτερα στο κείμενο. Διαβάστε μας ολόκληρο το κείμενο για να καταλάβουμε. 

Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Η ανάγνωση την οποία έκανε ο κύριος Υπουργός επιβάλλει για τη σοβαρότητα της νομοθετικής εργασίας το κείμενο να μοιραστεί. Διότι με τις μεταφορές άρθρων, που γίνονται τώρα παράγραφοι δεν είμαι σε θέση να διαβεβαιώσω και εσάς και την Εθνική Αντιπροσωπεία αν αυτό επηρεάζει την όλη δομή του νομοσχεδίου και ακόμα το ζητούμενο από αυτές τις ρυθμίσεις. 

ΠΡΟΕΔΡΟΣ (Απόστολος Κακλαμάνης): Κύριε Σιούφα, γι' αυτό είπα ότι αν ο εισηγητής σας είναι εδώ... 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν μοιράστηκε το κείμενο. 

ΑΝΔΡΙΑΝΗ ΛΟΥΛΕ: Ούτε εμείς το έχουμε. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, στους εισηγητές το δώσατε; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Είναι καθαρά νομοτεχνικές διορθώσεις. Δεν έχει μοιραστεί. 

ΠΡΟΕΔΡΟΣ (Απόστολος Κακλαμάνης): Ας μην τρωμε χρόνο τώρα, δώστε παρακαλώ στα κόμματα το κείμενο. Ας το αφήσουμε για μισή ώρα. Τα μεν αφορώντα αναριθμήσεις άρθρων, μεταφορές κ.λπ., νομίζω ότι είναι νομοτεχνικά. Αυτό που είναι καλό να δείτε είναι η διατύπωση του άρθρου 4, της παραγράφου 2, περίπτωσης γ', μήπως έχει κάποια ουσιαστική... 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, να το αφήσουμε έτσι όπως είναι διατυπωμένο στα Πρακτικά της Βουλής. Δεν έχω κανένα πρόβλημα. 

ΠΡΟΕΔΡΟΣ (Απόστολος Κακλαμάνης): Ποιο; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Το άρθρο 4. 

Η διατύπωσή του να παραμείνει όπως είναι στα Πρακτικά, για να μην έχει κανένας συνάδελφος οποιοδήποτε πρόβλημα. 

ΠΡΟΕΔΡΟΣ (Απόστολος Κακλαμάνης): Ας το δουν οι συνάδελφοι καλύτερα. Είναι μία τελείως τυπική διαδικασία. 

Παρακαλώ, λοιπόν, κύριε Υπουργέ, σε μισή ώρα από τώρα, αφού δώσετε από ένα αντίγραφο αυτού του κειμένου στα κόμματα θα γίνει η ψήφισή του. Κυρίως να δείτε το άρθρο που αφορά την έναρξη ισχύος των διατάξεων του νόμου και αυτήν τη διατύπωση που γίνεται στο άρθρο 4, αν είναι ανάγκη να γίνει. Εάν δεν είναι ανάγκη να γίνει, αφού και ο κύριος Υπουργός λέει να μείνει όπως ήταν, δεν χάλασε ο κόσμος. 

Να συζητήσουμε τώρα τη διάταξη που εκκρεμεί, του Υπουργείου Δικαιοσύνης και, επαναλαμβάνω, σε μισή ώρα θα ψηφίσουμε στο σύνολο το νομοσχέδιο, του Υπουργείου Εμπορικής Ναυτιλίας. 

Ο κύριος Υπουργός Δικαιοσύνης έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, η διάταξη διατυπώθηκε, ύστερα από τις παρατηρήσεις των κυρίων Παυλόπουλου και Καραμάριου, τις οποίες έκανα δεκτές. Στον κ. Παυλόπουλο έδωσα και το κείμενο, που έχει ως εξής: 

"Αναστολή προθεσμιών και πλειστηριασμών λόγω σεισμών. 

Αναστέλλονται κατά το χρονικό διάστημα από 7.9.1999 έως και 29.9.1999: 

1. Οι νόμιμες και δικαστικές προθεσμίες για την ενέργεια διαδικαστικών πράξεων και άλλων ενεργειών, που αφορούν κατοίκους του λεκανοπεδίου Αττικής Νομών Αθηνών και Πειραιώς" -προσθέτουμε- "και Σάμου" -λόγω πυρκαγιάς, γιατί κάηκε ολόκληρο το δικαστικό μέγαρο εκεί και παρεκάλεσα τον Πρόεδρο της Βουλής και πιστεύω να μην έχει αντίρρηση και ο κ. Παυλόπουλος στον οποίο έδωσα το κείμενο να βάλουμε "και Σάμου"- "ως και η συζήτηση των υποθέσεών τους ενώπιον των πολιτικών, ποινικών και στρατιωτικών δικαστηρίων παντός βαθμού και δικαιοδοσίας, εκτός εκείνων των ενεργειών και διαφορών που υπάγονται στη διαδικασία των ασφαλιστικών μέτρων, των αυτοφώρων πλημμελημάτων και των ανακριτικών τμημάτων. 

2. Οι κατά τις κείμενες διατάξεις συμπεριλαμβανομένων των διατάξεων του ΚΕΔΕ η διαδικασία της αναγκαστικής εκτέλεσης και η διενέργεια πλειστηριασμών που αφορούν κινητά ή ακίνητα τα οποία ευρίσκονται στις περιοχές που έχουν κηρυχθεί σεισμόπληκτες κατά την έναρξη ισχύος αυτού του νόμου. 

3. Η διαδικασία και η διενέργεια των ανωτέρω πράξεων, οι οποίες στρέφονται κατά σεισμοπλήκτων κατοίκων των αυτών περιοχών, καθώς και οι προθεσμίες άσκησης ανακοπών και αιτήσεων, που αφορούν τη διαδικασία της αναγκαστικής εκτέλεσης για τις περιπτώσεις των προηγουμένων εδαφίων και εμπίπτουν στο ίδιο διάστημα." 

ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, συμφωνούμε με αυτή τη ρύθμιση και τη διατύπωση. Μόνο μία παρατήρηση θα ήθελα να κάνω στον κύριο Υπουργό, για να μας προβληματίσει. Εκεί που αναφέρει "πολιτικών, ποινικών και στρατιωτικών δικαστηρίων" θα έπρεπε να μπει και η λέξη "διοικητικών". 

Δηλαδή, προτείνω να πούμε "ενώπιον των πολιτικών, ποινικών, διοικητικών και στρατιωτικών δικαστηρίων". 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μάλιστα. 

ΠΡΟΚΟΠΗΣ ΠΑΥΛΟΠΟΥΛΟΣ: Και επίσης, κύριε Πρόεδρε, δεν έχει μπει -και φοβάμαι ότι δεν θα καλυφθεί με την έκφραση ότι αναστέλλονται οι νόμιμες και δικαστικές προθεσμίες- η λήξη της παραγραφής. 

Μήπως θα πρέπει να βάλουμε "αναστέλλεται κατά το χρονικό διάστημα από 7.9.1999 έως και 29.9.1999 η λήξη των παραγραφών και οι νόμιμες και δικαστικές προθεσμίες". Γιατί κάνουμε τη διάκριση συνήθως, που την κάνει και η νομολογία μεταξύ προθεσμίας και παραγραφής. Και πήγαν να καταθέσουν σήμερα και τους έλεγαν ότι δεν αναστέλλεται η λήξη της παραγραφής στην περίπτωση αυτή. 

Για του λόγου το ασφαλές λοιπόν, μήπως θα πρέπει να το πούμε; 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν έχω αντίρρηση. 

ΠΡΟΕΔΡΟΣ (Απόστολος Κακλαμάνης): Εφόσον δεν έχουμε πρόθεση να αλλάξει οτιδήποτε άλλο και να ισχύσουν τα πάντα ωσάν να μην είχε γίνει ο σεισμός, θα το βάλουμε έτσι. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Θα βάλουμε, λοιπόν, και "διοικητικών" δικαστηρίων και για τη λήξη της παραγραφής. 

ΠΡΟΕΔΡΟΣ (Απόστολος Κακλαμάνης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: 'Ηθελα να κάνω την εξής παρατήρηση στο άρθρο που αναφέρεται στην αναστολή των προθεσμιών. 

'Οπως είχε επισημανθεί από διάφορους συναδέλφους κατά τη συζήτηση της τροπολογίας, υπήρχε ανάγκη να γίνουν αποσαφηνίσεις, να γίνουν συμπληρώσεις και διορθώσεις ώστε να μην υπάρχουν αμφισβητήσεις. 

'Εχω υπόψη μου ότι ο Δικηγορικός Σύλλογος Αθηνών έχει στείλει ένα έγγραφο, το οποίο κατά τη γνώμη μας περιέχει ολοκληρωμένη τοποθέτηση, μία ολοκληρωμένη διατύπωση όσον αφορά το ζήτημα. Είναι έγγραφο του Δικηγορικού Συλλόγου Αθηνών και αναφέρεται και στο θέμα το οποίο έθιξε προηγουμένως ο κ. Παυλόπουλος, στην αναστολή της παραγραφής, αλλά και των αποσβεστικών ... 

ΠΡΟΚΟΠΗΣ ΠΑΥΛΟΠΟΥΛΟΣ: Είναι προθεσμίες. 

ΑΧΙΛΛΕΥΣ ΚΑΝΤΑΡΤΖΗΣ: ...και στις αποσβεστικές προθεσμίες, όπως επίσης και στην έννοια του σεισμόπληκτου. Εισάγει την έννοια του κατοίκου ή διαμένοντος στις περιοχές αυτές. 

Νομίζω ότι είναι σοβαρές οι παρατηρήσεις και δεδομένου ότι ως προς το πνεύμα τουλάχιστον από ό,τι φαίνεται δεν υπάρχει αντίθεση, θα πρέπει να τις λάβει υπόψη του και ο Υπουργός Δικαιοσύνης και ας κρατηθεί και στην ψήφιση του νομοσχεδίου στο σύνολό του, να γίνει η απαραίτητη τροποποίηση. 

ΠΡΟΕΔΡΟΣ (Απόστολος Κακλαμάνης): Αυτό κανουμε τώρα. Το σύνολο συζητούμε και ψηφίζουμε. 

ΑΧΙΛΛΕΥΣ ΚΑΝΤΑΡΤΖΗΣ: 'Εχω την εντύπωση ότι κρατήθηκε για αργότερα. 

ΠΡΟΕΔΡΟΣ (Απόστολος Κακλαμάνης): 'Οχι κρατήθηκε για τις παρατηρήσεις του Υπουργού Εμπορικής Ναυτιλίας. 

ΑΧΙΛΛΕΥΣ ΚΑΝΤΑΡΤΖΗΣ: Μόνο ως προς τις παρατηρήσεις κρατήθηκε; 

ΠΡΟΕΔΡΟΣ (Απόστολος Κακλαμάνης): Ναι, εάν πρόκειται αυτήν τη διάταξη την οποία είπαμε να συζητήσει ο κύριος Υπουργός με τον κ. Καραμάριο και τον κ. Παυλόπουλο, να την αναδιαμορφώνουμε ... 

Ο Σύλλογος υποθέτω ότι θα έστειλε το έγγραφο αυτό στον Υπουργό Δικαιοσύνης. 

ΑΧΙΛΛΕΥΣ ΚΑΝΤΑΡΤΖΗΣ: Υποθέτω ότι θα το έχει πάρει ο Υπουργός Δικαιοσύνης και θα έχει μελετηθεί. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το έχω πάρει. 

ΠΡΟΕΔΡΟΣ (Απόστολος Κακλαμάνης): Καλώς. 

Ο κ. Καραμάριος έχει το λόγο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, ήθελα να παρατηρήσω ότι οι διατάξεις της παραγράφου 2 και 3 όπως τίθενται, περιορίζουν πλέον το δικαίωμα της παραγράφου 1. Δηλαδή, η αναφορά "που έχουν κηρυχθεί σεισμόπληκτες κατά την έναρξη της ισχύος αυτού του νόμου" περιορίζει πλέον το δικαίωμα της πρώτης παραγράφου μόνο σε εκείνες που έχουν χαρακτηρισθεί σεισμόπληκτες περιοχές. Δεν περιλαμβάνει ενδεχομένως και άλλες πράξεις κατοίκων του λεκανοπεδίου που έχουν πράγματι και αυτοί ζημιές και πρέπει να ανασταλεί η προθεσμία τους. Και δεν θα μπορούν να το κάνουν εφόσον το Υπουργικό Συμβούλιο χαρακτήρισε σεισμόπληκτες περιοχές τις τάδε, τάδε κλπ. Πρέπει λοιπόν να παραληφθεί ... 

ΠΡΟΕΔΡΟΣ (Απόστολος Κακλαμάνης): Είναι είκοσι πέντε δήμοι πλέον και οι δήμοι με τις πλέον ελάχιστες ζημίες ... 

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, το ευεργετικό αυτό δικαίωμα που πολύ σωστά θέλει να δώσει ο κύριος Υπουργός στους σεισμόπληκτους, δεν πρέπει να το αποστερήσουμε από οποιονδήποτε σεισμόπληκτο. Δεν πρέπει λοιπόν να μπει η φράση "που έχουν κηρυχθεί σεισμόπληκτες περιοχές". Να το αφήσουμε ανοικτό. Αυτή είναι η δική μου άποψη. Θα δείτε ότι θα βρεθούμε προ αδιεξόδου. 

'Εχω να κάνω άλλη μία παρατήρηση. Λόγω του ότι ακόμα βλέπουμε πως συνεχώς δημιουργούνται προβλήματα με τους σεισμούς, έχω την εντύπωση ότι η προθεσμία που λέμε από 7 Σεπτεμβρίου έως 29 Σεπτεμβρίου -εγώ δεν είμαι του λεκανοπεδίου, κύριε Υπουργέ, όπως ξέρετε, αλλά βλέπω τις συνέπειες- μπορεί να παραταθεί μέχρι τα μέσα Οκτωβρίου. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οχι. 

ΑΝΑΣΤΑΣΙΟΣ ΚΑΡΑΜΑΡΙΟΣ: Εάν λέτε όχι σε αυτό, για το επόμενο που θα σας πω επιμένω. Στη δεύτερη παράγραφο πρέπει το "που έχουν κηρυχθεί σεισμόπληκτες" να διαγραφεί. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οχι. 

Κύριε Πρόεδρε, όπως συζητήσαμε δεν μπορούμε να το απλώσουμε το θέμα. Μόνο για τους σεισμούς μιλάμε και για τίποτε άλλο. 

ΠΡΟΕΔΡΟΣ (Απόστολος Κακλαμάνης): Ερωτάται το Τμήμα: Συμφωνεί αυτή τη διάταξη να την εντάξουμε όπως διατυπώθηκε τώρα με τη συζήτηση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Το Τμήμα συμφώνησε ομόφωνα και όταν επανέλθει ο Υπουργός Εμπορικής Ναυτιλίας, θα ολοκληρώσουμε την ψήφιση στο σύνολο του νομοσχεδίου. 

Εισερχόμεθα τώρα στη συζήτηση του νομοσχεδίου του Υπουργείου Εθνικής 'Αμυνας: "Σύσταση προσωρινής υπηρεσίας για την αξιοποίηση και μετεγκατάσταση στρατοπέδων και άλλες διατάξεις", το οποίο θα ολοκληρώσουμε σήμερα όπως είχαμε συμφωνήσει την προηγούμενη εβδομάδα. 

Επομένως, πάλι όπως είχαμε συμφωνήσει την προηγούμενη εβδομάδα για τη συζήτηση του νομοσχεδίου -που είχαμε προγραμματίσει- του Υπουργείου Περιβάλλοντος, Χωροταξίας και Δημοσίων 'Εργων το οποίο θα αρχίσει αύριο, θα προσθέσουμε εμβόλιμη συνεδρίαση αύριο το απόγευμα, ώστε την Πέμπτη το πρωί να τελειώσουμε το νομοσχέδιο αυτό. Είμεθα σύμφωνοι; 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, συμφωνούμε με την πρότασή σας. Με βάση το σκεπτικό όμως της Διάσκεψης των Προέδρων, εάν θα υπάρξουν τροπολογίες για τις οποίες θα είναι αναγκαίος περαιτέρω χρόνος συζήτησης, θα υπάρξει και άλλη μέρα. 

ΠΡΟΕΔΡΟΣ (Απόστολος Κακλαμάνης): Αυτό είναι δεδομένο. Είμαστε σύμφωνοι. Αυτό άλλωστε κάναμε και με το νομοσχέδιο του Υπουργείου Εθνικής 'Αμυνας. Είπαμε μία ημέρα, αλλά υποχρεωθήκαμε να προσθέσουμε και τη σημερινή συνεδρίαση. 

Ο κ. Σιούφας έχει το λόγο στο νομοσχέδιο του Υπουργείου Εθνικής 'Αμυνας. 

ΔΗΜΗΤΡΙΟΣ ΣΙΟΥΦΑΣ: Κύριοι συνάδελφοι, συζητείται και σήμερα το νομοσχέδιο που την προηγούμενη εβδομάδα έφερε στην Εθνική Αντιπροσωπεία η Κυβέρνηση δια του Υπουργείου Εθνικής 'Αμυνας, για τη μετεγκατάσταση ογδόντα δύο στρατοπέδων από διάφορες πόλεις, όπου βρίσκονται σήμερα σε άλλες εκτός πόλεων περιοχές. Και είναι αναμφίβολο ότι μετά τους καταστροφικούς σεισμούς της Τρίτης, 7 Σεπτεμβρίου 1999, το νομοσχέδιο αυτό καθίσταται ιδιαίτερα επίκαιρο. 

Και λογαριάζαμε ότι το Υπουργείο Εθνικής 'Αμυνας, ύστερα από τις διαπιστώσεις αυτών των δέκα-δώδεκα ημερών, θα είχε αναθεωρήσει τις σκέψεις του και τις ρυθμίσεις αυτού του νομοσχεδίου. Θα επανεξέταζε δηλαδή από την αρχή όσα και όλα τα κόμματα μέσα στην Εθνική Αντιπροσωπεία, αλλά κύρια η Νέα Δημοκρατία, στη συζήτηση αυτού του νομοθετήματος στη Διαρκή Επιτροπή, είχαν επισημάνει. Δηλαδή, ότι το Υπουργείο Εθνικής 'Αμυνας -και ίσως για πρώτη φορά- φέρνει ένα νομοθέτημα το οποίο είναι τόσο άσχετο και άστοχο στις ρυθμίσεις του. Και το άστοχο των ρυθμίσεων το επιβεβαίωσαν δυστυχώς, οι πρόσφατοι καταστροφικοί σεισμοί. Και τι απέδειξαν; Την ανάγκη ύπαρξης ελεύθερων χώρων μέσα στις πόλεις και κύρια στις μεγαλουπόλεις, πρωτεύουσα και συμπρωτεύουσα, που απαιτεί η ζωή των κατοίκων που ζουν μέσα σε αυτές τις πόλεις. 

Και επειδή δεν άκουσα κάτι από τον παριστάμενο Υφυπουργό Εθνικής 'Αμυνας για τυχόν νέες σκέψεις που μπορεί να επεκράτησαν στο Υπουργείο Εθνικής 'Αμυνας, η Νέα Δημοκρατία, δικαιώνεται στην αρχική της σκέψη ότι θα έπρεπε οι χώροι αυτοί να παραχωρηθούν στην Αυτοδιοίκηση, Τοπική και Νομαρχιακή για πράσινο και για λοιπές ελεύθερες χρήσεις. Ταυτόχρονα όμως, η εμμονή της -και το σημειώνω, κύριοι συνάδελφοι- να τσιμεντοποιηθεί το 60%, οψέποτε γίνει αυτή η μετεγκατάσταση των στρατοπέδων που βρίσκονται στην καρδιά των πόλεων και να δοθεί σε ελεύθερη χρήση ή για πράσινο το 40%, αποδεικνύει πόσο έξω και από την εποχή, αλλά και από την πραγματικότητα ζει δυστυχώς, η Κυβέρνηση Σημίτη. 

Γι'αυτό, κυρίες και κύριοι συνάδελφοι, αν στην έναρξη της συζήτησης αυτού του νομοσχεδίου στη Διαρκή Επιτροπή στα τέλη Αυγούστου προσερχόμασταν με τη βεβαιότητα της ορθότητας των θέσεών μας, σήμερα είμαστε διπλά βεβαιωμένοι ότι αυτή η τοποθέτηση είναι η σωστή. Και γι'αυτόν το λόγο, αν δεν αναθεωρήσει, στη διαδρομή της συζήτησης, τις θέσεις της η Κυβέρνηση, εμείς είμαστε υποχρεωμένοι και να το καταψηφίσουμε και να διαβεβαιώσουμε τον ελληνικό λαό, αλλά και την Εθνική Αντιπροσωπεία ότι το νομοθέτημα αυτό η Νέα Δημοκρατία αύριο ως κυβέρνηση θα το αλλάξει προς την κατεύθυνση όσων εδώ αναφέρθηκαν με πλήρη επιχειρήματα, αλλά με αυτά τα οποία δυστυχώς, προέκυψαν από τους καταστροφικούς σεισμούς της Τρίτης 7 Σεπτεμβρίου 1999, ώστε να υπάρξουν πράγματι ελεύθεροι χώροι εκεί που το τσιμέντο κυριαρχεί και κάνει αβίωτη τη ζωή των κατοίκων των μεγάλων πόλεων. 

Κυρίες και κύριοι συνάδελφοι, η Κυβέρνηση επιχειρηματολογεί, λέγοντας ότι θα χρειαστούν πεντακόσια δισεκατομμύρια μέσα σε δέκα χρόνια για τη μετεγκατάσταση των στρατοπέδων και ότι πρέπει να βρει τα χρήματα αυτά από την οικοδόμηση του 60% αυτών των εκτάσεων. 

Κύριοι Βουλευτές, εδώ έχουμε δει την Κυβέρνηση, αλλά και γενικά τις κυβερνήσεις του ΠΑ.ΣΟ.Κ. να μασάνε ως στραγάλια τα δισεκατομμύρια! Μέσα σε μία δεκαετία ανάγκες πεντακοσίων δισεκατομμυρίων (500.000.000.000) δραχμών για τη μετεγκατάσταση των στρατοπέδων σημαίνει ετησίως πενήντα δισεκατομμύρια (50.000.000.000) δραχμές γι'αυτόν το σκοπό. 

Κύριε Υπουργέ της Εθνικής 'Αμυνας, όταν ζητήσατε από τον ελληνικό λαό τα πέντε τρισεκατομμύρια (5.000.000.000.000) για να στηριχθεί το εξοπλιστικό πρόγραμμα της χώρας, ο ελληνικός λαός θα σας έλεγε, για να έχει ποιότητα ζωής και καθαρό περιβάλλον, ότι δεν δίδει την εξουσιοδότηση στη Κυβέρνηση, να έχει άλλα πενήντα δισεκατομμύρια (50.000.000.000) στην διάθεσή της για τη μετεγκατάσταση των στρατοπέδων; Και επιμένετε να κάνετε τσιμέντο το 60% των εκτάσεων; 

Και πρόσθετα, υπάρχουν και συγκεκριμένες δεσμεύσεις του Πρωθυπουργού σας, του κ. Σημίτη, στην πόλη των Αθηνών, ότι τα στρατόπεδα στο Χαϊδάρι, το στρατόπεδο των Διαβιβάσεων και το ΚΕΒΟΠ με δημόσια τοποθέτησή του προεκλογικά το 1996 στο Περιστέρι, ότι θα δοθούν σε χρήση της Τοπικής Αυτοδιοίκησης για πράσινο και για ελεύθερους χώρους και εσείς ή το αγνοείτε ή σε συμπαιγνία με τον Πρωθυπουργό φέρνετε αυτό το νομοθέτημα και τσαλακώνετε και την προσωπική του αξιοπιστία και την αξιοπιστία της Κυβέρνησης. Αυτή είναι η συνέπειά σας; 

Ξεχνάτε γρήγορα. Εκείνο που συμβαίνει είναι ότι ο ελληνικός λαός θυμάται. Και θυμάται όταν εμπαίζεται τόσο καλά, ώστε τιμωρεί εξίσου σκληρά με τον εμπαιγμό τον οποίο υφίσταται. 

Αυτό σας οδήγησε στο να βρεθείτε σε μία εμπόλεμη κατάσταση με την Τοπική Αυτοδιοίκηση σε ολόκληρη τη χώρα. Τοπική και Νομαρχιακή Αυτοδιοίκηση, που τις αγνοήσατε στη διαδρομή, όταν ρυθμίζατε τις διατάξεις αυτού του νομοσχεδίου, εάν και η όλη πληροφόρηση η οποία υπήρχε ήταν ότι θα ετσιμεντοποιείτο μόνο το 25% . Και βλέπετε τώρα ΚΕΔΚΕ και ΕΝΑΕ να επιτίθενται με δριμύτητα εναντίον του Υπουργείου Εθνικής Αμύνης και εναντίον της Κυβέρνησης με κόστος -γιατί όταν λέμε Υπουργείο Εθνικής Αμύνης ουσιαστικά εννοούμε τις 'Ενοπλες Δυνάμεις. Και πολλές φορές η σύνθεση αυτή να εμπλέκει και τις ίδιες τις 'Ενοπλες Δυνάμεις στη κοινή γνώμη και στον απλό κόσμο που υποφέρει, ζώντας στις αβίωτες πόλεις και γι'αυτό το πράγμα έχετε διπλή και πολλαπλή ευθύνη. 

Εμπόλεμη, λοιπόν, κατάσταση με την Τοπική Αυτοδιοίκηση και με αφορμή αυτό το νομοσχέδιο. Δεν θέλω βεβαίως να κάνω τις αναφορές των τελευταίων ημερών που τις ευθύνες της Κυβέρνησης τις φορτώνετε για την αντιμετώπιση των κρισίμων ημερών και της δοκιμασίας των πληγέντων από τους σεισμούς, στη Τοπική και στη Νομαρχιακή Αυτοδιοίκηση. Και εσείς είστε οι κριτές και οι τιμητές των πάντων, αγνοώντας ένα βασικό θέμα που αυτό βρίσκεται μέσα στο σχεδιασμό και της Γραμματείας Πολιτικής Προστασίας, αλλά και του σχεδίου σας να αντιμετωπίσει έκτακτες ανάγκες, ότι σε μια περιοχή που συμβαίνει ένα έκτακτο γεγονός, μία θεομηνία, ένας σεισμός, δεν είναι η αυτοδιοίκηση εκείνη η νομαρχιακή και τοπική η οποία μένει ανέπαφη από το συγκεκριμένο γεγονός. Και δεν σας έκανε για να σκεφθείτε με το αλαλούμ των παρεμβάσεών σας και των μεταρρυθμίσεων στην Τοπική Αυτοδιοίκηση, ότι ο μηχανισμός παρέμβασης και στήριξης από τις πρώτες ώρες πρέπει να είναι έξω από αυτή η διαδικασία. Διότι όταν λέτε στους δήμους της συγκεκριμένης περιοχής που επλήγη, να στηρίξει τους πληγέντες, έχει ήδη πληγεί και εκείνη. Επλήγησαν οι υπηρεσίες, επλήγησαν οι υπάλληλοι που μένουν στην ίδια περιοχή και αξιώνεται από αυτούς να κάνουν εκείνα τα οποία όφειλε να τα κάνει η κεντρική εξουσία. 

Θέλω επίσης, κύριοι συνάδελφοι, να σημειώσω και δύο άλλα πράγματα. Η λογική σας αυτή, τσιμέντο 60% και 40% πράσινο, δεν είναι τίποτε άλλο από αυτό το οποίο λέει απλά ο ελληνικός λαός, "τσιμέντο να γίνουν όλα". 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Αλλά δεν είναι έτσι τα πράγματα στην πολιτική, κύριε Υπουργέ, εκτός εάν οι σοσιαλιστές τα αντιλαμβάνονται έτσι. Γιατί εάν αυτός είναι ο προσανατολισμός σας, αυτός ο προσανατολισμός σας αποκαλύπτει βασική αδιαφορία για το περιβάλλον, για την ποιότητα ζωής, για τον ίδιο τον πολίτη. 

Σας επεσήμανα ήδη ότι αγνοήσατε την Τοπική Αυτοδιοίκηση, γενικά την Αυτοδιοίκηση, Τοπική και Νομαρχιακή. Στην προσπάθεια να τσιμεντοποιήσετε τα πάντα δεν της δίνετε ούτε λόγο ούτε ρόλο. 'Ολη δε η φιλοσοφία του νομοθετήματος παραπέμπει στη δημιουργία ενός ακόμη γραφειοκρατικού μηχανισμού που δεν χρειάζεται ως ξένο σώμα να εμφυτευθεί στις 'Ενοπλες Δυνάμεις. Είχατε τους μηχανισμούς και τις δυνατότητες και τα στελέχη, ακόμα και στην κατεύθυνση της λογικής και της φιλοσοφίας που κινείται αυτό το νομοσχέδιο που δεν μας βρίσκει σύμφωνους, με το στελεχιακό δυναμικό των Ενόπλων Δυνάμεων να φέρετε σε πέρας αυτά που σχεδιάζετε, αλλά ούτε αυτό το κάνετε. Και τι λέτε; Λέτε ότι θα φέρετε έναν εκτός Ενόπλων Δυνάμεων προϊστάμενο για να βάλει αυτήν την υπηρεσία που θα βρίσκεται υπό την άμεση εποπτεία του Υπουργού Εθνικής Αμύνης σε λειτουργία, για να υλοποιήσει και να κάνει πράξη τις διατάξεις αυτού του νομοθετήματος. 

Ειλικρινά για μεν τον κ. Τσοχατζόπουλο ο οποίος δεν έχει ζήσει τις 'Ενοπλες Δυνάμεις θα μπορούσε ενδεχομένως να βρεθεί κάποια δικαιολογία για τις ρυθμίσεις τις οποίες κάνει. Εσείς που είστε σάρκα εκ της σαρκός των Ενόπλων Δυνάμεων, που φθάσατε στην κορυφή ενός εκ των κλάδων των ενόπλων δυνάμεων, οφείλατε περισσότερο παντός άλλου να του επισημάνετε ότι αυτού του είδους οι μεταμοσχεύσεις καταστάσεων είναι ό,τι χειρότερο, όχι μόνο για το αξιόμαχο αλλά και για την ίδια τη λειτουργία και την αξιοπιστία των Ενόπλων Δυνάμεων στην ελληνική κοινή γνώμη και δεν το επιχειρήσατε. Θα δούμε ενδεχομένως μήπως πείτε κάτι διαφορετικό... 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Δεν καταλάβατε προφανώς από τι προσωπικό απαρτίζεται αυτός ο μηχανισμός. Θα είναι όλοι από προσωπικό που ήδη υπάρχει. 

ΔΗΜΗΤΡΙΟΣ ΣΙΟΥΦΑΣ: Το έχω καταλάβει πάρα πολύ καλά. Ομιλώ για τη θέση του προϊσταμένου και έχουμε και την εμπειρία με τον άλλο προϊστάμενο που αναφέρεται στα ζητήματα του εξοπλισμού. Αλλά μην την ανοίξουμε αυτήν τη συζήτηση τώρα, κύριε Υπουργέ, γιατί και θα ξεφύγουμε από το δρόμο και θα ανοίξουμε άλλου είδους πληγές, που καλύτερα να μην τις ανοίξουμε αυτήν την ώρα. 

Θέλατε να κάνετε μια συνεργασία με το Υπουργείο Χωροταξίας και Περιβάλλοντος; Το ευκολότερο των πραγμάτων. Θα μπορούσατε μεταξύ των εμπλεκομένων συναρμοδίων Υπουργείων να δημιουργήσετε ένα όργανο τέτοιο που να σας δίνει τις πολιτικές λύσεις, γιατί έχουν τη δυνατότητα οι 'Ενοπλες Δυνάμεις τα υπόλοιπα γραφειοκρατικά ζητήματα να τα αντιμετωπίσουν. Θα μπορούσατε ακόμα να κάνετε μία πώληση των στρατοπέδων στο Υπουργείο Χωροταξίας και Περιβάλλοντος, το οποίο να αναλάβει από εκεί και πέρα κατά τη φιλοσοφία του νομοσχεδίου την οικοδόμηση των χώρων που θέλετε, απεμπλέκοντας τις 'Ενοπλες Δυνάμεις απ' αυτού του είδους τη διαδικασία. Και εσείς να περιοριστείτε στα νέα στρατόπεδα και σε ό,τι άλλο έχει στρατιωτικό χαρακτήρα. 

Τώρα για πρώτη φορά εμπλέκετε τις 'Ενοπλες Δυνάμεις δι' αυτής της υπηρεσίας και του Υπουργείου Εθνικής Αμύνης να ασχοληθούν με οικονομικές εργασίες, να ασχοληθούν με πώληση των οικοδομών που πρόκειται να ανεγερθούν στα στρατόπεδα που είναι προς μετεγκατάσταση. Δηλαδή, υπάρχει κυριολεκτικά ένα αλλαλούμ και ένας αποπροσανατολισμός των Ενόπλων Δυνάμεων από το κύριο έργο το οποίο έχουν, που είναι η προστασία της χώρας, η άμυνα της χώρας και τα άλλα έργα τα οποία έχουν οι 'Ενοπλες Δυνάμεις, τα κοινωνικά έργα σε καιρό ειρήνης. Τώρα θα ασχολούνται και με οικοδομικές εργασίες! Ε, αυτό κατά την άποψη τη δική μας μόνο με σοσιαλιστές και με ΠΑΣΟΚ μπορούσε να γίνει στις 'Ενοπλες Δυνάμεις. 

Σας ανέφερα ήδη με την επιχειρηματολογία την οποία έκανα, για τα έσοδα τα οποία αναζητείτε για τα νέα στρατόπεδα και σας είπα ότι το ποσόν των πεντακοσίων δισεκατομμυρίων μέσα σε μία δεκαετία είναι ένα ασήμαντο ποσό στα πέντε τρισεκατομμύρια που ζητήσατε από τον ελληνικό λαό για να εξοπλίσει τις 'Ενοπλες Δυνάμεις για να είναι αξιόμαχες στα χρόνια που έρχονται. 

Αλλά ούτε εδώ τα πενήντα δισεκατομμύρια που χρειάζονται για κάθε χρόνο φαίνονται. Σας απασχολούν πολύ περισσότερο όταν μοιράζετε με τόση μεγάλη ευκολία τα επτακόσια δισεκατομμύρια στην Ολυμπιακή, τα χίλια δισεκατομμύρια στις αστικές συγκοινωνίες, τα οκτακόσια δισεκατομμύρια στην ΕΤΒΑ, τα τετρακόσια πενήντα δισεκατομμύρια στην ΕΒΟ και την ΠΥΡΚΑΛ. Βλέπω σήμερα, ότι υπάρχει και τροπολογία εδώ για νέες ρυθμίσεις υποχρεώσεων της ΠΥΡΚΑΛ, αλλά σας απασχολούν τα πενήντα δισεκατομμύρια για οικοδομικές δραστηριότες στις 'Ενοπλες Δυνάμεις και αυτό το παρουσιάζετε μάλιστα, ως μεγάλο έργο. 

Εμένα προσωπικά, μου κάνει κατάπληξη, γιατί ο συνάδελφος στρατηγός Σπουριούνης που, ανεξάρτητα αν βρίσκεται εκτός ενεργού υπηρεσίας ζει ακόμα τον παλμό του στρατεύματος, που τόσα χρόνια ευδοκίμως υπηρέτησε, με τόση ευκολία όχι μόνο να δίνει επαίνους σε αυτό το νομοθέτημα, αλλά και να το φωτοστεφανώνει. Ειλικρινά, στον ομιλούντα προξενεί ιδιαίτερη κατάπληξη. 

Τέλος, δεν υπάρχει καμία αμφιβολία πως για τις νέες θέσεις των στρατοπέδων τον κυρίαρχο λόγο έχουν οι στρατιωτικοί, οι 'Ενοπλες Δυνάμεις. Σκόπιμο όμως είναι να ληφθούν υπόψη σε αυτήν τη διαδικασία της μετακίνησης, της μετεγκατάστασης στρατοπέδων -αυτή είναι η άποψη του ομιλούντος- πέρα από τα στοιχεία τα οποία συντρέχουν για το αξιόμαχο των Ενόπλων Δυνάμεων και κριτήρια γι' αυτήν τη μετεγκατάσταση σε περιοχές όπου υπάρχει πληθυσμιακή ερήμωση ή άλλοι λόγοι -αν αυτό από πλευράς στρατιωτικής είναι εφικτό- που θα μπορούσαν να ενισχύσουν συγκεκριμένες περιοχές. 

Θα ήθελα να μείνω μόνο σε αυτό, κυρίες και κύριοι συνάδελφοι, με την επανάληψη της θέσης που σας ανέφερα στην αρχή. Αν δεν αλλάξει η φιλοσοφία της τσιμεντοποίησης σε ογδόντα δύο πόλεις, το 60% των στρατοπέδων που εισηγείται αυτό το νομοθέτημα η Νέα Δημοκρατία και θα το καταψηφίσει με ήρεμη τη συνείδηση, αλλά και ταυτόχρονα με τη διαβεβαίωση ότι αυτό το νομοθέτημα θα είναι από τα πρώτα που θα αλλάξει η Νέα Δημοκρατία ως κυβέρνηση στην κατεύθυνση των σκέψεων που ήδη έχουν ακουστεί και από την πλευρά της Νέας Δημοκρατίας, αλλά και από τις άλλες πολιτικές δυνάμεις στην Εθνική Αντιπροσωπεία, πλην του ΠΑΣΟΚ. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο. 

Θα παρακαλέσω να συντομεύσουμε το χρόνο, αν είναι εύκολο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θα αναφερθώ σε ορισμένες επισημάνσεις που έγιναν από την πλευρά της Αντιπολίτευσης. 

Η πρώτη επισήμανση αφορά μία αλλοίωση του πνεύματος του νομοσχεδίου στο πλαίσιο ότι θεωρείται σαν δεδομένο ότι για κάθε στρατόπεδο θα τσιμεντοποιηθεί το 60%. Αυτό είναι λάθος. Μία απλή γραμματική ερμηνεία του αντίστοιχου άρθρου οδηγεί σε αυτήν την εκτίμησή μου. Είναι λάθος. Η αλήθεια είναι ότι πρώτον τουλάχιστον το 40% θα αποδοθεί για την εξυπηρέτηση κοινωνικών αναγκών, κοινωνικής υποστήριξης, ελεύθερου χώρου κοινόχρηστου πρασίνου κλπ. 

Δεύτερον, όπως αναφέρεται στην εισηγητική έκθεση και καθίσταται μέρος του αντίστοιχου άρθρου 3, θα έχει τη διακριτική ή διαζευκτική επιλογή η Κυβέρνηση, ο Υπουργός Εθνικής 'Αμυνας, σε συνεργασία με τον Υπουργό ΠΕΧΩΔΕ να δίδεται στην Τοπική Αυτοδιοίκηση ολόκληρο το στρατόπεδο σε κάποια κορεσμένη περιοχή -είναι θέμα επιλογών και εξειδίκευσης για κάθε κατηγορία στρατοπέδου- και να παίρνει το 30%, το 50%, το 60%, το μέγιστο, σε άλλο στρατόπεδο ή και σε άλλη περιοχή του δημοσίου. 

Επομένως, αυτό το καθοριζόμενο ευρύ πλαίσιο δίνει τη διαζευτική ικανότητα να εξειδικεύει τις κατηγορίες των στρατοπέδων και να κρίνει για κάθε κατηγορία το ποσοστό που θα είναι 40% ή 60% ή 80% ή και 100% του στρατοπέδου που θα δίνεται στην τοπική κοινωνία. 

'Ενα δεύτερο σημείο η συνιστομένη υπηρεσία. Ο όγκος του αναμενόμενου έργου και οι ειδικές κατηγορίες των δραστηριοτήτων που θα αναπτυχθούν, νομικές, ιδιοκτησιακές κ.λπ. Οι δραστηριότητες για τη λύση των θεμάτων απόκτησης ή διάθεσης περιουσίας κινητής, ακίνητης, ανταλλαγής από το δημόσιο κ.λπ. Το σύνολο, ο όγκος και οι αποχρώσεις αυτών των δραστηριοτήτων απαιτούν τη συγκρότηση μίας ειδικής υπηρεσίας. 'Εχουμε παραδείγματα σε άλλα Υπουργεία που συγκροτήθηκαν τέτοιες υπηρεσίες. 'Ομως, δεν εκθέτει η συγκρότηση αυτής της υπηρεσίας τις 'Ενοπλες Δυνάμεις. Και θα σας πω, κύριε Σιούφα, γιατί κάνατε μία προσωπική τρόπον τινά επίθεση, ότι ζω και εγώ τα προβλήματα των Ενόπλων Δυνάμεων όπως όλοι οι συνάδελφοι στην Αίθουσα αυτή. 

ΝΙΚΟΛΑΟΣ ΓΚΕΛΕΣΤΑΘΗΣ: Αναφορά έκανε. 

ΚΥΡΙΑΚΟΣ ΣΠΥΡΙΟΥΝΗΣ: Μάλιστα αναφορά. 

Θα σας πω, λοιπόν, ότι η σύσταση αυτής της υπηρεσίας απαλλάσσει τις 'Ενοπλες Δυνάμεις από τα προβλήματα που θα δημιουργήσει η διεκπεραίωση αυτού του έργου και δεν τις εκθέτει στη λαϊκή συνείδηση. Θα μου επιτρέψετε να πω ότι δεν έχει καμία σχέση η δραστηριότητα αυτή με το σύνολο της εικόνας που διαμορφώνει ο ιδρώτας και η αρετή των Ενόπλων Δυνάμεων στην σμίλευση της αποστολής τους, της καθαρά επιχειρησιακής αποστολής και του κοινωνικού έργου που προσφέρουν. Είναι ριζωμένες οι 'Ενοπλες Δυνάμεις στη συνείδηση του λαού μας με τη γνωστή εικόνα όπως αυτή απηχείται και σε δημοσκοπήσεις κ.λπ. 

'Ενα τρίτο σημείο. Εάν πράγματι οι οικονομικές συγκυρίες επέτρεπαν να αλλάξουμε τα στρατόπεδα, από τα ογδόντα δύο να πάμε στα δώδεκα με δαπάνες του προϋπολογισμού, όλοι θα θέλαμε, και εμείς θα το θέλαμε, να παραχωρήσουμε τα στρατόπεδα στις τοπικές κοινωνίες. Συνδυαζόμενο το πρόβλημα με τις οικονομικές συγκυρίες, πιστεύω ότι το νομοσχέδιο κάνει την εναρμόνιση των δυνατοτήτων και των αναγκών που υπάρχουν, ώστε σε ταχύ χρόνο να παραχωρηθούν τα τμήματα, στις τοπικές κοινωνίες, των στρατοπέδων και να αρθούν τα προβλήματα που δημιουργήθηκαν με τον ν. 1337/83, με την επιχείρηση πολεοδομικής ανασυγκρότησης. Με διϋπουργική τότε απόφαση προβλεπόταν η παραχώρηση τμημάτων των στρατοπέδων κ.λπ. υπό την προϋπόθεση ότι για κάθε στρατόπεδο θα έπρεπε να κατασκευαστεί ένα άλλο κατ' εικόνα και ομοίωση και αυτό δεν μπορούσε να πραγματοποιηθεί. Γι' αυτό επί δεκαπέντε χρόνια ελάχιστα τμήματα των στρατοπέδων ή στρατόπεδα παραχωρήθηκαν. 

Νομίζω ότι αρμονίζοντας την πραγματικότητα με τις δυνατότητες και τις προοπτικές, το νομοσχέδιο σχεδιάζει δύο βασικές επιδιώξεις: Να συγκροτήσει στρατόπεδα που θα ικανοποιούν το πλέγμα των επιχειρησιακών, εκπαιδευτικών, σύγχρονων προϋποθέσεων και παραγόντων ασφαλείας, την ένταξη των οπλικών συστημάτων σε συνθήκες που θα επιτρέπουν τη μεγίστη εκμετάλλευσή τους κ.λπ. Εξασφάλιση δηλαδή μιας εικόνας νέου τύπου στρατοπέδου που θα ικανοποιεί και τους όρους διαβίωσης του προσωπικού, αξιωματικών και οπλιτών. Είναι σημαντικότατος αυτός ο παράγοντας. Και από την άλλη μεριά θα μπορεί να γίνεται αυτή η παραχώρηση στις τοπικές κοινωνίες, οι οποίες ασφυκτιούν μέσα στα τσιμέντα της πολεοδομικής αναρχίας και ασυδοσίας. 'Ετσι θα εξασφαλιστούν πνεύμονες πράσινου, χώροι κοινωνικής υποστήριξης, ώστε να ανακουφιστούν οι πιεσμένες πόλεις. 

Νομίζω, ότι το νομοσχέδιο συνδυάζοντας αυτούς τους δύο στόχους, επιλέγει τον καλύτερο δρόμο. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, πριν δώσω το λόγο στον εισηγητή της Νέας Δημοκρατίας, πρέπει να ψηφίσουμε και στο σύνολο το νομοσχέδιο του Υπουργείου Εμπορικής Ναυτιλίας. 

Ο κύριος Υπουργός έχει το λόγο για την αποσαφήνιση του άρθρου 4. Τα άλλα έχουν διευκρινιστεί. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, εγώ δεν επιμένω. Εάν η Βουλή... 

ΠΡΟΕΔΡΕΥΩΝ (Παναγιώτης Ν. Κρητικός): Εκείνο το οποίο διαβάσατε προηγουμένως, κύριε Υπουργέ, νομίζω ότι είναι φραστική διατύπωση. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Είναι σωστό πάντως. Η ίδια η Βουλή διατύπωσε και το άλλο. Δεν άλλαξα τίποτα απολύτως. 

ΠΡΟΕΔΡΕΥΩΝ (Παναγιώτης Ν. Κρητικός): Φραστική διατύπωση είναι και νομίζω... 

ΙΩΑΝΝΗΣ ΒΑΡΒΙΣΤΙΩΤΗΣ: Ασφαλώς δεν είναι φραστική! 

ΠΡΟΕΔΡΕΥΩΝ (Παναγιώτης Ν. Κρητικός): Τότε με τη διατύπωση που το εισήγαγε ο κύριος Υπουργός. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Δεν έχω καμία αντίρρηση να μη γίνει καμία αλλαγή στο άρθρο 4. Τα υπόλοιπα είναι καθαρά νομοτεχνικά. Δεν αλλάζει τίποτα απολύτως. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, να γίνει δεκτό όπως προτείνεται από τον κύριο Υπουργό. Καλύτερο είναι από αυτό που θα αφήσει. Είχε δίκιο ο κ. Καψής. 

ΠΡΟΕΔΡΕΥΩΝ (Παναγιώτης Ν. Κρητικός): Καλώς, όπως προτείνεται από τον κύριο Υπουργό. 

Ερωτάται το Τμήμα: Γίνεται δεκτό το νομοσχέδιο: "Πλοία αναψυχής και άλλες διατάξεις" και στο σύνολο με τις νομοτεχνικές παρατηρήσεις, όπως τις έκανε ο κύριος Υπουργός; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Το νομοσχέδιο έγινε δεκτό κατά πλειοψηφία και στο σύνολο με τις νομοτεχνικές παρατηρήσεις που έκανε ο κύριος Υπουργός. 

Συνεπώς το νομοσχέδιο του Υπουργείου Εμπορικής Ναυτιλίας: "Πλοία αναψυχής και άλλες διατάξεις" έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 

" Πλοία αναψυχής και άλλες διατάξεις

ΚΕΦΑΛΑΙΟ Α'

ΟΡΙΣΜΟΙ

'Αρθρο 1

1. Για την εφαρμογή των διατάξεων του νόμου αυτού, οι όροι που χρησιμοποιούνται έχουν την ακόλουθη έννοια: 

α) "Πλοίο αναψυχής": Κάθε σκάφος ολικού μήκους άνω των επτά (7) μέτρων, το οποίο, είτε διαθέτει είτε όχι χώρους ενδιαίτησης, έχει τη δυνατότητα, από τη γενική κατασκευή του, να χρησιμοποιείται αποκλειστικά για την εκτέλεση ταξιδιών αναψυχής ή και περιήγησης. 

β) "Επαγγελματικό πλοίο αναψυχής": Το πλοίο αναψυχής, που έχει μεταφορική ικανότητα μέχρι και σαράντα εννέα (49) επιβατών, το οποίο διαθέτει χώρους ενδιαίτησης, πέραν αυτών του πληρώματος, και χρησιμοποιείται αποκλειστικά για την εκτέλεση ταξιδιών αναψυχής ή και περιήγησης με ολική ναύλωση. 

γ) "Ιστιοφόρο επαγγελματικό πλοίο αναψυχής": Το επαγγελματικό πλοίο αναψυχής, το οποίο διαθέτει επαρκή ιστιοφορία, ως κύριο μέσο πρόωσης, φέρει βοηθητικό κινητήρα πρόωσης και συγκεντρώνει τα κριτήρια καθορισμού του ως ιστιοφόρου, όπως αυτά ισχύουν. 

δ) "Μηχανοκίνητο επαγγελματικό πλοίο αναψυχής": Το επαγγελματικό πλοίο αναψυχής, το οποίο διαθέτει μηχανή, ως κύριο μέσο πρόωσης για ναυσιπλοΐα, και βοηθητικό μέσο πρόωσης, εάν αυτό απαιτείται από τις κείμενες διατάξεις, το οποίο και αναφέρεται στο πιστοποιητικό ασφαλείας. 

ε) "Ιδιωτικό πλοίο αναψυχής": Το πλοίο αναψυχής που δεν είναι επαγγελματικό σύμφωνα με τις διατάξεις του νόμου αυτού. 

στ) "Πλοίαρχος": Το πρόσωπο στο οποίο έχει ανατεθεί, με σύμβαση ναυτολόγησης, η διακυβέρνηση του πλοίου αναψυχής. 

ζ) "Κυβερνήτης": αα) Για τα επαγγελματικά πλοία αναψυχής: Το πρόσωπο που προσλαμβάνεται από τον ναυλωτή ή ο επιβάτης, που διαθέτει ναυτική ικανότητα και εμπειρία και αναλαμβάνει τη διακυβέρνηση επαγγελματικού πλοίου αναψυχής, το οποίο μπορεί να εκναυλώνεται χωρίς πλοίαρχο και πλήρωμα, σύμφωνα με το νόμο αυτόν. ββ) Για τα ιδιωτικά πλοία αναψυχής: Το πρόσωπο το οποίο ασκεί τη διακυβέρνηση του πλοίου και διαθέτει ναυτική ικανότητα και εμπειρία. Ο κυβερνήτης έχει όλες τις αρμοδιότητες, υποχρεώσεις και ευθύνες που προβλέπονται για τον πλοίαρχο. 

η) "Πλήρωμα": Το σύνολο των προσώπων που υπηρετούν με σύμβαση ναυτολόγησης σε πλοίο αναψυχής, εκτός του πλοιάρχου. 

θ) "Επιβάτης": Κάθε πρόσωπο, το οποίο επιβαίνει σε πλοίο αναψυχής είτε επαγγελματικό είτε ιδιωτικό, εκτός του πλοιάρχου και του πληρώματος ή του κυβερνήτη και των παιδιών ηλικίας κάτω του ενός έτους. 

ι) "Επιβαίνοντες": Ο πλοίαρχος και το πλήρωμα ή ο κυβερνήτης, οι επιβάτες και τα παιδιά ηλικίας κάτω του ενός έτους, που επιβαίνουν σε πλοίο αναψυχής. 

ια) "Χώροι ενδιαίτησης": Οι κλειστοί χώροι διαμονής, σίτισης και υγιεινής του πλοίου. 

ιβ) "Λιμένας αφετηρίας": Ο ελληνικός λιμένας από τον οποίο αποπλέει το επαγγελματικό πλοίο αναψυχής με τους επιβαίνοντες και πραγματοποιείται η έναρξη του ταξιδιού για αναψυχή ή και περιήγηση. 

2. Με απόφαση του Υπουργού Εμπορικής Ναυτιλίας καθορίζονται τα ειδικότερα κριτήρια χαρακτηρισμού επαγγελματικού πλοίου αναψυχής ως ιστιοφόρου, μεταξύ των οποίων περιλαμβάνονται αυτά που αφορούν στην κατασκευή και ευστάθεια του πλοίου και στα κριτήρια με τα οποία θεωρείται ο κινητήρας ως βοηθητικός. 

ΚΕΦΑΛΑΙΟ Β'

ΕΠΑΓΓΕΛΜΑΤΙΚΑ ΠΛΟΙΑ ΑΝΑΨΥΧΗΣ

'Αρθρο 2

'Αδεια επαγγελματικών πλοίων αναψυχής

1. α) Με άδεια του Υπουργού Εμπορικής Ναυτιλίας, η οποία εκδίδεται ύστερα από αίτηση που καταθέτει στην αρμόδια Διεύθυνση του Υπουργείου Εμπορικής Ναυτιλίας (Υ.Ε.Ν.) ο πλοιοκτήτης ή ο εφοπλιστής, μπορεί να χαρακτηριστεί ένα πλοίο αναψυχής επαγγελματικό. Η άδεια ισχύει για αόριστο χρόνο, με την επιφύλαξη όσων ορίζονται στις παραγράφους 5 και 7 του άρθρου αυτού. 

β) Με την αίτηση υποβάλλονται τα ακόλουθα δικαιολογητικά: 

αα) Επικυρωμένο αντίγραφο του εγγράφου εθνικότητας του πλοίου αναψυχής, από το οποίο προκύπτει η οριστική νηολόγησή του σε ελληνικό νηολόγιο ή σε νηολόγια που αναφέρονται στην παράγραφο 6 περίπτωση δ' του άρθρου 10. 

ββ) Επικυρωμένο αντίγραφο πιστοποιητικού ασφαλείας, που είναι σε ισχύ και αναγνωρίζεται, σύμφωνα με την ισχύουσα ελληνική νομοθεσία, από το οποίο να προκύπτει ότι το πλοίο αναψυχής είναι κατάλληλο για να χαρακτηριστεί επαγγελματικό κατά τις διατάξεις του νόμου αυτού. 

γγ) Θεωρημένο αντίγραφο της βεβαίωσης έναρξης εργασιών με αντικείμενο την εκμετάλλευση επαγγελματικών πλοίων αναψυχής, που εκδίδεται από την αρμόδια δημόσια οικονομική υπηρεσία (Δ.Ο.Υ.). 

δδ) Απόδειξη είσπραξης παραβόλου ή έντυπο παράβολο. 

εε) Βεβαίωση από το Ναυτικό Επιμελητήριο της Ελλάδος (Ν.Ε.Ε.) περί εγγραφής σε αυτό και μη ύπαρξης οφειλών. 

2. Η άδεια υπόκειται σε τακτική θεώρηση, από την αρμόδια Διεύθυνση του Υ.Ε.Ν., ανά τριετία και ειδικότερα το τελευταίο τρίμηνο πριν από τη συμπλήρωση τριών (3) ετών: αα) από την έκδοση ή ββ) την προηγούμενη θεώρηση ή γγ) τη λήξη της κατ' εξαίρεση θεώρησης που τυχόν έχει χορηγηθεί και εφόσον έχουν εκπληρωθεί οι όροι που καθορίζονται στις παραγράφους 6 και 7 του άρθρου 3. 

Για τη θεώρηση προσκομίζονται: α) απόδειξη είσπραξης παραβόλου ή έντυπο παράβολο, β) επικυρωμένο αντίγραφο του "Ειδικού Εντύπου Πληροφοριακών Στοιχείων Επαγγελματικού Πλοίου Αναψυχής", γ) βεβαίωση από το Ν.Ε.Ε. ότι δεν υπάρχουν οφειλές προς αυτό, δ) βεβαίωση αγοράς συναλλάγματος της οικείας τράπεζας, αν κατά τη διάρκεια της ισχύος της άδειας, το πλοίο είχε εκναυλωθεί σε αλλοδαπούς, εφόσον αυτή απαιτείται σύμφωνα με την παράγραφο 6 του άρθρου 3 του νόμου αυτού και ε) πιστοποιητικό φορολογικής ενημερότητας του δικαιούχου. 

3. α) Η άδεια μπορεί, κατ' εξαίρεση, να θεωρηθεί για ένα (1) μόνο έτος, αν δεν πραγματοποιήθηκε το προβλεπόμενο κατώτατο όριο ημερών ναύλωσης και με σκοπό τη συμπλήρωση αυτού, αν η μη πραγματοποίηση του ορίου οφείλεται σε ανώτερη βία ή σε μεγάλης έκτασης μετασκευές ή επισκευές, που έχουν έγκαιρα και γραπτά αναφερθεί στην πλησιέστερη λιμενική αρχή. Για την κατ' εξαίρεση θεώρηση πρέπει να κατατεθεί από τον δικαιούχο αίτηση στην αρμόδια Διεύθυνση του Υ.Ε.Ν., κατά το τελευταίο τρίμηνο πριν τη συμπλήρωση τριών (3) ετών από την έκδοση ή την προηγούμενη θεώρηση της άδειας. Με την αίτηση υποβάλλονται και στοιχεία από τα οποία προκύπτουν τα πιο πάνω περιστατικά και η απόδειξη είσπραξης παραβόλου ή έντυπο παράβολο. 

β) Εφαρμογή της προηγούμενης διάταξης δεν μπορεί να γίνει για δεύτερη συνεχή φορά, αν δεν έχει μεσολαβήσει τουλάχιστον μία τακτική ή εκπρόθεσμη θεώρηση. 

4. Αν δεν θεωρηθεί η άδεια, σύμφωνα με όσα ορίζονται στην παράγραφο 2 του άρθρου αυτού, επιτρέπεται η εκπρόθεσμη και για μία τριετία θεώρησή της, από την αρμόδια Διεύθυνση του Υ.Ε.Ν., εφόσον ζητηθεί εντός προθεσμίας τριών (3) μηνών από την ημερομηνία συμπλήρωσης των τριών (3) ετών από την έκδοση της άδειας ή την προηγούμενη θεώρηση αυτής ή από τη λήξη της κατ' εξαίρεση θεώρησης, κατά περίπτωση, και εφόσον έχουν εκπληρωθεί οι όροι που καθορίζονται στις παραγράφους 6 και 7 του άρθρου 3. Η εκπρόθεσμη αυτή θεώρηση ισχύει αναδρομικώς από την ημερομηνία συμπλήρωσης των τριών (3) ετών από την έκδοση της άδειας ή την προηγούμενη θεώρηση αυτής ή τη λήξη της κατ' εξαίρεση θεώρησης που τυχόν έχει χορηγηθεί, κατά περίπτωση. Για τη θεώρηση αυτήν προσκομίζονται τα δικαιολογητικά της παραγράφου 2 του άρθρου αυτού. 

5.α) Η άδεια επαγγελματικού πλοίου αναψυχής που χορηγείται σύμφωνα με τις διατάξεις του νόμου αυτού παύει να ισχύει στις ακόλουθες περιπτώσεις: 

αα) Μετά από αίτηση του δικαιούχου. 

ββ) Αν διαγραφεί το πλοίο από το νηολόγιο στο οποίο είναι εγγεγραμμένο. 

γγ) Σύμφωνα με τις διατάξεις της παραγράφου 4 του άρθρου 12. 

β) Για την παύση της ισχύος εκδίδεται απόφαση του Υπουργού Εμπορικής Ναυτιλίας, στην οποία εκτός του λόγου της παύσης της ισχύος ορίζεται και η ημερομηνία έναρξης της παύσης αυτής. 

6. α) Αν αλλάξει η πλοιοκτησία ή ο εφοπλισμός ή μεταβληθούν τα στοιχεία του επαγγελματικού πλοίου αναψυχής που αναγράφονται στην άδεια, η μεταβολή σημειώνεται στην άδεια. Για τη σημείωση της μεταβολής αυτής κατατίθεται από τον δικαιούχο σχετική αίτηση στην αρμόδια Διεύθυνση του Υ.Ε.Ν. εντός προθεσμίας τριάντα (30) ημερών από την ημερομηνία που επήλθε η μεταβολή, στην οποία επισυνάπτονται η άδεια του επαγγελματικού πλοίου αναψυχής και τα δικαιολογητικά της παραγράφου 1 περίπτωση β' υποπεριπτώσεις αα' και ββ' του άρθρου αυτού. Αν αλλάξει η πλοιοκτησία ή ο εφοπλισμός, επισυνάπτονται και τα δικαιολογητικά της παραγράφου 1 περίπτωση β' υποπεριπτώσεις γγ' και εε' του άρθρου αυτού. 

β) Αν αλλάξει η πλοιοκτησία ή ο εφοπλισμός, ο νέος πλοιοκτήτης ή εφοπλιστής υπεισέρχεται στα δικαιώματα και τις υποχρεώσεις του προηγουμένου, που απορρέουν από τις διατάξεις του νόμου αυτού και αφορούν τη συμπλήρωση του ορίου ημερών ναύλωσης, που προβλέπεται από την παράγραφο 7 του άρθρου 3 σε συνδυασμό με τις διατάξεις των παραγράφων 2, 3 και 4 του άρθρου αυτού. 

γ) Αν χαθεί η άδεια επαγγελματικού πλοίου αναψυχής, γεγονός που βεβαιώνεται με την υποβολή, από τον δικαιούχο, υπεύθυνης δήλωσης του άρθρου 8 του ν. 1599/1986, χορηγείται αντίγραφο της άδειας, στο οποίο αναγράφεται η ένδειξη "Αντίγραφο λόγω απώλειας". 

7. Η άδεια παύει αυτοδικαίως να ισχύει εφόσον μέσα στις προβλεπόμενες προθεσμίες δεν θεωρηθεί ή δεν ζητηθεί η καταχώριση αλλαγής, σύμφωνα με τα οριζόμενα στις παραγράφους 2, 3, 4 και 6 του άρθρου αυτού. Για την αυτοδίκαιη παύση εκδίδεται διαπιστωτική πράξη από την αρμόδια Διεύθυνση του Υ.Ε.Ν.. 

8. Επιτρέπεται η έκδοση νέας άδειας επαγγελματικού πλοίου αναψυχής, εφόσον για το πλοίο αυτό έπαυσε η ισχύς της άδειάς του σύμφωνα με τις διατάξεις των παραγράφων 5 περίπτωση α' υποπεριπτώσεις αα' και ββ' και 7 του άρθρου αυτού. Για την έκδοση της νέας άδειας απαιτείται να: 

α) Κατατεθεί από τον δικαιούχο αίτηση στην αρμόδια Διεύθυνση του Υ.Ε.Ν., στην οποία επισυνάπτονται τα δικαιολογητικά που αναφέρονται στην παράγραφο 1 περίπτωση β' του άρθρου αυτού. 

β) 'Εχει παρέλθει ένα (1) έτος από την ημερομηνία που έπαυσε η ισχύς της. Η παρέλευση του χρονικού αυτού διαστήματος δεν απαιτείται, εφόσον η κυριότητα του πλοίου έχει περιέλθει στον δικαιούχο με κατακύρωση σε δημόσιο αναγκαστικό πλειστηριασμό και 

γ) Υποβάλλεται πιστοποιητικό φορολογικής ενημερότητας του δικαιούχου, από την αρμόδια Δ.Ο.Υ.. 

9. Οι δικαιούχοι που αναφέρονται στις προηγούμενες παραγράφους μπορούν να ενεργούν και με αντιπρόσωπο, στον οποίο έχουν χορηγήσει ειδική έγγραφη πληρεξουσιότητα. Αντίγραφο του πληρεξουσίου κατατίθεται μαζί με τα δικαιολογητικά. 

10. Με απόφαση του Υπουργού Εμπορικής Ναυτιλίας καθορίζεται ο τύπος της άδειας επαγγελματικού πλοίου αναψυχής και τα στοιχεία που αναγράφονται σε αυτήν και μπορούν να ρυθμίζονται οι λεπτομέρειες εφαρμογής του άρθρου αυτού. 

'Αρθρο 3

Ναύλωση

1. α) Η εκτέλεση ταξιδιών αναψυχής ή και περιήγησης με ολική ναύλωση πραγματοποιείται, σύμφωνα με τις διαδικασίες που καθορίζονται στον παρόντα νόμο, από πλοία αναψυχής υπό ελληνική σημαία, που έχουν χαρακτηριστεί επαγγελματικά κατά τις διατάξεις του προηγούμενου άρθρου. 

β) Το δικαίωμα εκτέλεσης των ταξιδιών που αναφέρονται στην περίπτωση α' και διενεργούνται μεταξύ ελληνικών λιμένων της ηπειρωτικής ακτογραμμής, χωρίς προσεγγίσεις σε νησιά, επεκτείνεται και στα πλοία αναψυχής που αναφέρονται στην παράγραφο 6 περίπτωση δ' του άρθρου 10 του νόμου αυτού, υπό τον όρο ότι τα πλοία αυτά πληρούν τις προϋποθέσεις που απαιτούνται για να εκτελούν ενδομεταφορές στα κράτη που μνημονεύονται στο ίδιο ως ανωτέρω άρθρο και έχουν χαρακτηριστεί επαγγελματικά κατά τις διατάξεις του νόμου αυτού. Τα παραπάνω πλοία, εφόσον έχουν χωρητικότητα άνω των εξακοσίων πενήντα (650) γκρος τόνατζ (Gross Tonnage-GT), μπορούν να προσεγγίζουν και σε ελληνικούς νησιωτικούς λιμένες. 

2. Η εκμετάλλευση των επαγγελματικών πλοίων αναψυχής επιτρέπεται μόνον με ολική ναύλωση διάρκειας τουλάχιστον δώδεκα (12) ωρών και έχει ως αποκλειστικό σκοπό την αναψυχή ή και περιήγηση. Ολική ή μερική ναύλωση για μεταφορά προσώπων με εισιτήριο ή πραγμάτων με ναύλο απαγορεύεται. 

3. α) Δικαίωμα εκναύλωσης έχουν οι πλοιοκτήτες για τα υπό την πλοιοκτησία τους και οι εφοπλιστές για τα υπό τον εφοπλισμό τους επαγγελματικά πλοία αναψυχής. 

β) Δικαίωμα εκναύλωσης έχουν επίσης οι ναυλομεσίτες και οι κάτοχοι άδειας λειτουργίας γραφείου γενικού τουρισμού. Η άσκηση του δικαιώματος εκναύλωσης από τα πρόσωπα αυτά προϋποθέτει την έγγραφη συγκατάθεση του πλοιοκτήτη ή του εφοπλιστή, με τους οποίους καθίστανται συνυπεύθυνα για την τήρηση των διατάξεων του παρόντος νόμου και των όρων του ναυλοσύμφωνου. 

4. Με κοινή απόφαση των Υπουργών Εμπορικής Ναυτιλίας, Ανάπτυξης και Οικονομικών καθορίζονται τα προσόντα και η διαδικασία για τη χορήγηση άδειας άσκησης επαγγέλματος ναυλομεσίτη επαγγελματικών πλοίων αναψυχής, οι όροι και οι προϋποθέσεις ίδρυσης και λειτουργίας ναυλομεσιτικών γραφείων και κάθε λεπτομέρεια. 

5. Επιβίβαση στο επαγγελματικό πλοίο αναψυχής άλλων προσώπων, πέραν αυτών που αναγράφονται στη θεωρημένη, από τη λιμενική αρχή του λιμένα αφετηρίας, κατάσταση επιβαινόντων δεν επιτρέπεται, εκτός εάν η επιβίβαση αυτή προβλέπεται ρητά από το ναυλοσύμφωνο. 

6. Εφόσον η εκναύλωση γίνεται σε αλλοδαπούς, το συνάλλαγμα που εισπράττεται διατίθεται από τον εκναυλωτή σύμφωνα με τις σχετικές ρυθμίσεις της Τράπεζας της Ελλάδος. 

7. α) Το επαγγελματικό πλοίο αναψυχής πρέπει να συμπληρώνει κατώτατο, ανά τριετία, όριο ημερών ναύλωσης, το οποίο ειδικότερα ορίζεται: 

αα) Σε εκατόν ογδόντα (180) ημέρες, όταν εκναυλώνεται χωρίς πλοίαρχο και πλήρωμα. Το όριο αυτό συμπληρώνεται από ημέρες ναύλωσης που πραγματοποιούνται μέσα στην ελληνική επικράτεια. Ημέρες ναύλωσης που πραγματοποιούνται έξω από την ελληνική επικράτεια υπολογίζονται στη συμπλήρωση του ανωτέρω ορίου, αν το σύνολο των ημερών ναύλωσης αφορά το ίδιο ναυλοσύμφωνο και η επιβίβαση και οριστική αποβίβαση των επιβατών πραγματοποιήθηκαν μέσα στην ελληνική επικράτεια. Η συμπλήρωση του ορίου αποδεικνύεται από το "Ειδικό 'Εντυπο Πληροφοριακών Στοιχείων Επαγγελματικού Πλοίου Αναψυχής". 

ββ) Σε εκατόν είκοσι (120) ημέρες, όταν εκναυλώνεται με πλοίαρχο και πλήρωμα. Το όριο αυτό συμπληρώνεται από ημέρες ναύλωσης που πραγματοποιούνται μέσα ή έξω από την ελληνική επικράτεια. Για τις ημέρες ναύλωσης μέσα στην ελληνική επικράτεια, η συμπλήρωση του ορίου αποδεικνύεται από το "Ειδικό 'Εντυπο Πληροφοριακών Στοιχείων Επαγγελματικού Πλοίου Αναψυχής". Με απόφαση του Υπουργού Εμπορικής Ναυτιλίας καθορίζεται η διαδικασία, ο τρόπος πιστοποίησης των ημερών ναύλωσης που πραγματοποιούνται έξω από την ελληνική επικράτεια και κάθε σχετική λεπτομέρεια. 

β) Το έλλειμμα από τις ημέρες που αναφέρονται στην περίπτωση α' συμπληρώνεται από πλεόνασμα της προηγούμενης τριετίας. 

γ) Με κοινή απόφαση των Υπουργών Εμπορικής Ναυτιλίας, Ανάπτυξης και Οικονομικών, που εκδίδεται ύστερα από γνώμη του Ν.Ε.Ε., μπορεί: 

αα) Να τροποποιούνται τα κατώτατα όρια ημερών ναύλωσης της περίπτωσης α' της παραγράφου αυτής. 

ββ) Να ορίζεται κατώτατο ημερήσιο όριο ναύλου των επαγγελματικών πλοίων αναψυχής, ανάλογα με την κατηγορία, τη χωρητικότητα, το μήκος ή τη μεταφορική ικανότητα σε επιβάτες του πλοίου. 

'Αρθρο 4

Ναυλοσύμφωνο

1. Η σύμβαση ολικής ναύλωσης έχει ως αντικείμενο τη χρήση του επαγγελματικού πλοίου αναψυχής μόνο για αναψυχή ή και περιήγηση. Η σύμβαση αποδεικνύεται εγγράφως με την κατάρτιση ναυλοσύμφωνου. Με κοινή απόφαση των Υπουργών Εμπορικής Ναυτιλίας, Ανάπτυξης και Οικονομικών, που εκδίδεται ύστερα από γνώμη του Ν.Ε.Ε., καθορίζονται υπόδειγμα του ναυλοσύμφωνου, ο τρόπος θεώρησής του, οι βασικοί του όροι καθώς και κάθε λεπτομέρεια. 

2. α) Το επαγγελματικό πλοίο αναψυχής, όταν είναι ναυλωμένο, πρέπει να είναι εφοδιασμένο με αντίγραφο ναυλοσύμφωνου πριν από τον απόπλου του από το λιμένα αφετηρίας. Το αντίγραφο αυτό θεωρείται από τη λιμενική αρχή του λιμένα αφετηρίας, βρίσκεται πάντοτε στο πλοίο και επιδεικνύεται σε κάθε ζήτηση από τις αρμόδιες αρχές. Θεωρημένο αντίγραφο του ναυλοσύμφωνου αυτού κατατίθεται από τον εκναυλωτή, κατά την έννοια της παραγράφου 3 του άρθρου 3, με την υποβολή της εκκαθαριστικής δήλωσης Φόρου Προστιθέμενης Αξίας (Φ.Π.Α.) στην αρμόδια για τη φορολογία του Δ.Ο.Υ.. Η κατάθεση αυτή γίνεται και από τον ναυλωτή, εάν υποχρεούται σε υποβολή τέτοιας δήλωσης. 

β) Τα ναυλοσύμφωνα φυλάσσονται, με μέριμνα και ευθύνη του εκναυλωτή, επί μία πενταετία από την ημερομηνία θεώρησής τους. 

γ) Το επαγγελματικό πλοίο αναψυχής μπορεί, με ειδική άδεια του προϊσταμένου της αρμόδιας λιμενικής αρχής, να αποπλεύσει χωρίς επιβάτες, αν απαιτείται να πλεύσει προς άλλο λιμένα για την παραλαβή επιβατών ή αν επιστρέψει στο λιμένα του μόνιμου ελλιμενισμού του, μετά την οριστική αποβίβαση των επιβατών. Η ειδική αυτή άδεια αναφέρει τους λιμένες προσέγγισης. Παρέκκλιση είναι δυνατή μόνο για λόγους ανωτέρας βίας ή εκτέλεσης ναυλοσύμφωνου που έχει συναφθεί εκτάκτως, για τους οποίους πρέπει να ενημερωθεί η αρχή που χορήγησε την άδεια. 

δ) Οι διατάξεις της προηγούμενης περίπτωσης γ' εφαρμόζονται και για το επαγγελματικό πλοίο αναψυχής, που έχει υποστεί βλάβη και κρίνεται αναγκαίο, από την αρμόδια λιμενική αρχή, να μεταβεί σε άλλο λιμένα για επισκευή. Στην περίπτωση αυτήν η ειδική άδεια του προϊσταμένου της αρμόδιας λιμενικής αρχής αναφέρει και το είδος της βλάβης. 

3. Ως λιμένας αφετηρίας και ελέγχου της σύμβασης ολικής ναύλωσης, στις περιπτώσεις που πραγματοποιείται έναρξη του ταξιδιού στην αλλοδαπή, θεωρείται ο πρώτος ελληνικός λιμένας στον οποίο προσεγγίζει το επαγγελματικό πλοίο αναψυχής. 

4. Πριν από τον απόπλου, ο πλοίαρχος ή ο κυβερνήτης επαγγελματικού πλοίου αναψυχής είναι υποχρεωμένος να καταθέτει στη λιμενική αρχή του λιμένα αφετηρίας, κατάσταση με τα στοιχεία των επιβαινόντων, αντίγραφο της οποίας, θεωρημένο από την ίδια αρχή, πρέπει να φέρει μαζί με τα λοιπά έγγραφα κατά τη διάρκεια του ταξιδιού. Αν κατά τη διάρκεια της ναύλωσης επέλθει μεταβολή στην κατάσταση επιβαινόντων, ο πλοίαρχος ή ο κυβερνήτης υποβάλει για θεώρηση νέα κατάσταση στην αρμόδια λιμενική αρχή. 

5. α) Με άδεια της αρμόδιας λιμενικής αρχής, η οποία χορηγείται ύστερα από αίτηση του δικαιούχου, μπορεί να επιτρέπεται η εκτέλεση μέχρι πέντε (5) ταξιδιών κατ' έτος χωρίς το επαγγελματικό πλοίο αναψυχής να τελεί υπό ναύλωση. Τα ταξίδια αυτά δεν μπορούν να διαρκούν συνολικά περισσότερο από τριάντα (30) ημέρες, εκ των οποίων μόνο δεκαπέντε (15) ημέρες μπορούν να πραγματοποιούνται κατά το χρονικό διάστημα από 1ης Απριλίου μέχρι 31ης Οκτωβρίου. Δεν λαμβάνονται υπόψη κατά τον υπολογισμό του ορίου των τριάντα (30) ημερών τα ταξίδια που γίνονται: 

αα) κατ' εφαρμογή της παραγράφου 2 περιπτώσεις γ' και δ' του άρθρου αυτού και ββ) για λογαριασμό του Δημοσίου ή φορέων του ευρύτερου δημόσιου τομέα, με σκοπό την προβολή του θαλάσσιου τουρισμού. 

β) Η εκτέλεση των ταξιδιών που αναφέρονται στην προηγούμενη περίπτωση α' αναγράφεται στο "Ειδικό 'Εντυπο Πληροφοριακών Στοιχείων Επαγγελματικού Πλοίου Αναψυχής". 

γ) Κατά την εκτέλεση των ταξιδιών αυτής της παραγράφου και της ανωτέρω παραγράφου 2 περιπτώσεις γ' και δ' εφαρμόζονται οι διατάξεις του άρθρου 5 του νόμου αυτού. 

6. Η λιμενική αρχή, σε λιμένα αρμοδιότητας της οποίας είναι ελλιμενισμένο το πλοίο κατά την έκδοση άδειας επαγγελματικού πλοίου αναψυχής, χορηγεί το "Ειδικό 'Εντυπο Πληροφοριακών Στοιχείων Επαγγελματικού Πλοίου Αναψυχής". Με απόφαση του Υπουργού Εμπορικής Ναυτιλίας καθορίζονται το αντίτιμο του εντύπου αυτού, που αποτελεί έσοδο του Ειδικού Λογαριασμού Κεφαλαίου Λιμενικής Αστυνομίας της λιμενικής αρχής που το χορηγεί, ο τύπος του, τα στοιχεία που αναγράφονται, η ισχύς, η διαδικασία αντικατάστασής του σε περίπτωση απώλειας, τα θέματα ελέγχου και θεώρησής του και κάθε λεπτομέρεια. 

'Αρθρο 5

Οργανική σύνθεση - Κυβερνήτης

1. Με απόφαση του Υπουργού Εμπορικής Ναυτιλίας καθορίζεται η οργανική σύνθεση του προσωπικού των επαγγελματικών πλοίων αναψυχής του νόμου αυτού, λαμβανομένων υπόψη των ειδικών χαρακτηριστικών τους. 

2. Ιστιοφόρα επαγγελματικά πλοία αναψυχής, ολικού μήκους μέχρι δεκαέξι (16) μέτρα ή μηχανοκίνητα επαγγελματικά πλοία αναψυχής, ολικού μήκους μέχρι δώδεκα (12) μέτρα μπορούν να εκναυλώνονται χωρίς να υπηρετούν σε αυτά πλοίαρχος και πλήρωμα. Στις περιπτώσεις αυτές τη διακυβέρνησή τους αναλαμβάνει κυβερνήτης, ο οποίος, αν προσλαμβάνεται από τον ναυλωτή, θεωρείται προστηθείς αυτού, όπως ειδικότερα προβλέπεται στο ναυλοσύμφωνο. Σε κάθε περίπτωση ένας από τους επιβάτες, πέραν του κυβερνήτη, πρέπει να έχει ναυτική εμπειρία, την οποία βεβαιώνει με υπεύθυνη δήλωσή του, σύμφωνα με τις διατάξεις του ν. 1599/1986. 

3. α) Με απόφαση του Υπουργού Εμπορικής Ναυτιλίας, που εκδίδεται ύστερα από γνώμη του Ν.Ε.Ε., καθορίζονται τα προσόντα του κυβερνήτη, ο τρόπος απόδειξης κατοχής τους και κάθε λεπτομέρεια. 

β) Προκειμένου περί ιστιοφόρου επαγγελματικού πλοίου αναψυχής της προηγούμενης παραγράφου, ο κυβερνήτης, όταν είναι αλλοδαπός, μπορεί να βεβαιώνει την κατοχή προσόντων κυβερνήτη με υπεύθυνη δήλωσή του, σύμφωνα με τις διατάξεις του ν. 1599/1986. 

4. Οι κυβερνήτες που δεν είναι επιβάτες οφείλουν να έχουν κοινωνική ασφαλιστική κάλυψη. Για το θέμα αυτό εφαρμόζεται η ισχύουσα ασφαλιστική νομοθεσία. 

'Αρθρο 6

Μητρώο και Αρχείο επαγγελματικών

πλοίων αναψυχής

1. Το Υ.Ε.Ν. τηρεί για τα επαγγελματικά πλοία αναψυχής Μητρώο και Αρχείο ατομικών φακέλων τους. Στο Μητρώο καταγράφονται το όνομα και ο αριθμός νηολογίου του επαγγελματικού πλοίου αναψυχής, καθώς και το όνομα ή η επωνυμία του φυσικού ή νομικού προσώπου που αναγράφεται στην άδεια ως δικαιούχος και ο αριθμός του φορολογικού μητρώου του. Στον ατομικό φάκελο κάθε πλοίου φυλάσσονται τα δικαιολογητικά που είναι σχετικά με την άδεια του επαγγελματικού πλοίου αναψυχής, αντίγραφο αυτής και κάθε άλλο έγγραφο που αφορά το πλοίο, σχετικό με την εφαρμογή του παρόντος νόμου. 

2. Με απόφαση του Υπουργού Εμπορικής Ναυτιλίας ρυθμίζονται τα θέματα τήρησης του Μητρώου και του Αρχείου, πρόσθετων στοιχείων εγγραφής στο Μητρώο, χρόνου τήρησης των ατομικών φακέλων μετά την παύση της ισχύος της άδειας και κάθε λεπτομέρεια σχετική με την εφαρμογή του άρθρου αυτού. 

'Αρθρο 7

Παράβολα

1. Για την έκδοση άδειας επαγγελματικού πλοίου αναψυχής, καθώς και για την έκδοση νέας άδειας επαγγελματικού πλοίου αναψυχής σύμφωνα με τις διατάξεις της παραγράφου 8 του άρθρου 2, καταβάλλεται παράβολο υπέρ του Δημοσίου, το ύψος του οποίου ορίζεται σε δέκα χιλιάδες (10.000) δραχμές ανά μέτρο ολικού μήκους του πλοίου. 

2. Για την τακτική θεώρηση της άδειας για μία τριετία καταβάλλεται παράβολο υπέρ του Δημοσίου, το ύψος του οποίου ορίζεται σε πέντε χιλιάδες (5.000) δραχμές ανά μέτρο ολικού μήκους του πλοίου. 

3. Ειδικά για την κατ' εξαίρεση θεώρηση της άδειας, που προβλέπεται από την παράγραφο 3 του άρθρου 2, καθώς και για την εκπρόθεσμη θεώρηση αυτής, που προβλέπεται από την παράγραφο 4 του άρθρου 2, καταβάλλεται παράβολο υπέρ του Δημοσίου, το ύψος του οποίου ορίζεται σε δέκα χιλιάδες (10.000) δραχμές ανά μέτρο ολικού μήκους του πλοίου. 

4. Σε όλες τις παραπάνω περιπτώσεις, το κλάσμα μέτρου στρογγυλοποιείται στην πλησιέστερη μονάδα, ενώ το 0,5 στρογγυλοποιείται στην επόμενη μονάδα.

'Αρθρο 8

Ειδικές ρυθμίσεις

1.α) Η μετακίνηση και κυκλοφορία επαγγελματικών πλοίων αναψυχής επιτρέπεται μόνον αν αυτά είναι ασφαλισμένα τουλάχιστον για: 

αα) Αστική ευθύνη για θανάτους και σωματικές βλάβες επιβαινόντων και τρίτων από πρόσκρουση, σύγκρουση, ναυάγιο ή οποιαδήποτε άλλη αιτία. Το ασφαλιστικό ποσό καθορίζεται σε εκατό εκατομμύρια (100.000.000) δραχμές ανεξαρτήτως αριθμού θυμάτων. 

ββ) Αστική ευθύνη για υλικές ζημίες επιβαινόντων και τρίτων από πρόσκρουση, σύγκρουση, ναυάγιο ή οποιαδήποτε άλλη αιτία. Το ασφαλιστικό ποσό καθορίζεται σε πενήντα εκατομμύρια (50.000.000) δραχμές. 

γγ) Πρόκληση θαλάσσιας ρύπανσης. Το ασφαλιστικό ποσό καθορίζεται σε τριάντα εκατομμύρια (30.000.000) δραχμές. 

β) Με κοινή απόφαση των Υπουργών Ανάπτυξης, Οικονομικών και Εμπορικής Ναυτιλίας μπορεί να ανακαθορίζεται το ύψος των ασφαλιστικών ποσών της προηγούμενης περίπτωσης, να καθορίζονται ασφαλιστικά ποσά αναλόγως της μεταφορικής ικανότητας του πλοίου και να ρυθμίζεται κάθε άλλη σχετική λεπτομέρεια. 

2. Τα επαγγελματικά πλοία αναψυχής, τα οποία λόγω αργίας ή παροπλισμού δεν διαθέτουν ναυτολόγιο σε ισχύ, μπορούν να μετακινούνται προς ναυπηγεία, καρνάγια, επισκευαστήρια ή να πραγματοποιούν μικρής διάρκειας δοκιμαστικά ταξίδια ή μεθορμίσεις με άδεια του προϊσταμένου της αρμόδιας κατά τόπο λιμενικής αρχής, με την οποία καθορίζεται και η σύνθεση του προσωπικού τους, που δεν μπορεί να είναι μικρότερη από το μισό της κανονικής σύνθεσης κατά ειδικότητα. Το προσωπικό αυτό πρέπει να είναι ασφαλισμένο σε ασφαλιστική εταιρεία. 

3. Οι πλοιοκτήτες τουριστικών πλοίων και πλοιαρίων υπό ελληνική σημαία, που υπάγονταν στις διατάξεις του ν. 438/1976 (ΦΕΚ 256 Α'), καθώς και οι πλοιοκτήτες επαγγελματικών πλοίων αναψυχής, κατά την έννοια των διατάξεων του παρόντος νόμου, έχουν την υποχρέωση, όταν τα πλοία αυτά διαγράφονται από τα ελληνικά νηολόγια λόγω αλλαγής σημαίας, να καταβάλλουν το συνάλλαγμα που αντιστοιχεί προς την αξία των πλοίων ή πλοιαρίων κατά το χρόνο της διαγραφής, εφόσον αυτό χορηγήθηκε κατά την εισαγωγή τους. Η αξία αυτή καθορίζεται από ειδική τριμελή επιτροπή, που αποτελείται από έναν εκπρόσωπο του Υπουργείου Οικονομικών, έναν εκπρόσωπο του Υπουργείου Εμπορικής Ναυτιλίας και έναν εκπρόσωπο του Ν.Ε.Ε.. Η επιτροπή αυτή συγκροτείται ανά διετία, με κοινή απόφαση των Υπουργών Οικονομικών και Εμπορικής Ναυτιλίας. Με όμοια απόφαση ρυθμίζονται τα θέματα που έχουν σχέση με τη λειτουργία της επιτροπής αυτής. 

4. Επιτρέπεται η απόκτηση άδειας επαγγελματικού πλοίου αναψυχής, προκειμένου περί πλοίου για το οποίο έχει συναφθεί χρηματοδοτική μίσθωση. Με προεδρικό διάταγμα, που εκδίδεται ύστερα από πρόταση των Υπουργών Εμπορικής Ναυτιλίας, Εθνικής Οικονομίας, Οικονομικών και Ανάπτυξης, ρυθμίζονται οι ειδικοί όροι που διέπουν τη χρηματοδοτική μίσθωση, τη νηολόγηση των πλοίων αυτών και κατ' εξαίρεση της κείμενης νομοθεσίας, ως και κάθε λεπτομέρεια. 

5. Ως προς τα τέλη διέλευσης της Διώρυγας Κορίνθου τα επαγγελματικά πλοία αναψυχής θεωρούνται επιβατηγά πλοία και υπάγονται στο τιμολογιακό καθεστώς της κατηγορίας αυτής. 

ΚΕΦΑΛΑΙΟ Γ' 

ΙΔΙΩΤΙΚΑ ΠΛΟΙΑ ΑΝΑΨΥΧΗΣ 

'Αρθρο 9 

Ιδιωτικά πλοία αναψυχής με ελληνική σημαία 

1. α) Απαγορεύεται η εκτέλεση ταξιδιών αναψυχής ή και περιήγησης με καταβολή ναύλου από ιδιωτικά πλοία αναψυχής με ελληνική σημαία. 

β) Απαγορεύεται η διαφήμιση, σε οποιαδήποτε χώρα και κατά οποιονδήποτε τρόπο, εκτέλεσης στην Ελλάδα ταξιδιών αναψυχής ή και περιήγησης με καταβολή ναύλου από ιδιωτικά πλοία αναψυχής με ελληνική σημαία. 

2. Πριν από τον απόπλου, ο πλοίαρχος ή ο κυβερνήτης κάθε ιδιωτικού πλοίου αναψυχής με ελληνική σημαία οφείλει να καταθέτει στη λιμενική αρχή του λιμένα αφετηρίας και κάθε λιμένα προσέγγισης κατάσταση με τα στοιχεία των επιβαινόντων, απλό αντίγραφο της οποίας πρέπει να φέρει μαζί με τα λοιπά έγγραφα κατά τη διάρκεια του ταξιδιού. Ως λιμένας αφετηρίας θεωρείται ο ελληνικός λιμένας από τον οποίο αρχίζει το ταξίδι ή ο πρώτος ελληνικός λιμένας στον οποίο προσεγγίζει το ιδιωτικό πλοίο αναψυχής, όταν το ταξίδι αρχίζει στην αλλοδαπή. 

3. Η παράγραφος 1 του άρθρου 8 εφαρμόζεται και για τα ιδιωτικά πλοία αναψυχής με ελληνική σημαία, καθώς και για τα σκάφη ή άλλα θαλάσσια μέσα αναψυχής, τα οποία θεωρούνται ταχύπλοα, σύμφωνα με τους ισχύοντες κανονισμούς λιμένα. 

4. Τα ιδιωτικά πλοία αναψυχής με ελληνική σημαία, τα οποία ελλιμενίζονται μόνιμα στην Ελλάδα, εφοδιάζονται από την αρμόδια λιμενική αρχή με άδεια παραμονής και κυκλοφορίας. Με απόφαση του Υπουργού Εμπορικής Ναυτιλίας καθορίζονται ο τύπος της άδειας αυτής, τα στοιχεία που αναγράφονται, ο χρόνος ισχύος της και κάθε αναγκαία λεπτομέρεια. 

5. α) Τα ιδιωτικά πλοία αναψυχής με ελληνική σημαία εφοδιάζονται με Δελτίο Κίνησης Πλοίου Αναψυχής (ΔΕ.Κ.Π.Α.). Το ΔΕ.Κ.Π.Α. χορηγείται από τη λιμενική αρχή του τόπου μόνιμου ελλιμενισμού τους και αν δεν υπάρχει μόνιμος ελλιμενισμός από τη λιμενική αρχή του λιμένα που καταπλέουν για πρώτη φορά στην Ελλάδα. Το δελτίο αυτό, με ευθύνη του κυβερνήτη, προσκομίζεται για θεώρηση στη λιμενική αρχή κάθε λιμένα, στον οποίο καταπλέει ή από τον οποίο αποπλέει το πλοίο. 

β) Με κοινή απόφαση των Υπουργών Εμπορικής Ναυτιλίας και Οικονομικών καθορίζονται ο τύπος του ΔΕ.Κ.Π.Α., τα στοιχεία που αναγράφονται σε αυτό, η ισχύς, η διαδικασία αντικατάστασής του σε περίπτωση απώλειας, το αντίτιμό του, που αποτελεί έσοδο του Ειδικού Λογαριασμού Κεφαλαίου Λιμενικής Αστυνομίας της λιμενική αρχής που το εκδίδει, καθώς και κάθε άλλη λεπτομέρεια. 

6. Στο άρθρο 11 του ν. 1940/1991 (ΦΕΚ 40 Α') προσ- τίθενται παράγραφοι 3, 4 και 5 ως ακολούθως: 

"3. Με απόφαση του Υπουργού Εμπορικής Ναυτιλίας ορίζεται ημερομηνία, μετά την παρέλευση της οποίας δεν είναι δυνατή η διακυβέρνηση ιδιωτικού πλοίου αναψυχής χωρίς την κατοχή της σχετικής άδειας κυβερνήτη. 

4. Οι παραβάτες των διατάξεων του παρόντος άρθρου και των κανονιστικών πράξεων που εκδίδονται σε εκτέλεση αυτών υπόκεινται στις κυρώσεις του άρθρου 157 του Κώδικα Δημοσίου Ναυτικού Δικαίου, ανεξάρτητα από τις ποινικές και αστικές ευθύνες που προβλέπονται από την ισχύουσα νομοθεσία. Με απόφαση του Υπουργού Εμπορικής Ναυτιλίας, μετά από εισήγηση του προϊσταμένου της αρμόδιας λιμενικής αρχής, μπορεί, ανάλογα με τη βαρύτητα της παράβασης, να επιβληθεί και προσωρινή στέρηση της άδειας λειτουργίας του σχολείου, διάρκειας μέχρις έξι (6) μηνών. 

5. Στους κατόχους άδειας διακυβέρνησης ιδιωτικού πλοίου αναψυχής μπορεί, ανάλογα με τη βαρύτητα της παράβασης, να επιβάλλεται από τον προϊστάμενο της αρμόδιας λιμενικής αρχής, ανεξάρτητα από τις κυρώσεις που προβλέπονται για παραβάσεις των σχετικών με την άδεια υποχρεώσεών τους και προσωρινή στέρηση της άδειας διακυβέρνησης, διάρκειας μέχρις έξι (6) μηνών." 

'Αρθρο 10 

Πλοία αναψυχής με ξένη σημαία 

1. Με την επιφύλαξη της διάταξης της παραγράφου 1 περίπτωση β' του άρθρου 3, τα πλοία αναψυχής με ξένη σημαία δεν μπορούν να εκκινούν από ελληνικούς λιμένες ή να παραλαμβάνουν επιβάτες από ελληνικούς λιμένες με σκοπό την εκτέλεση ταξιδιών αναψυχής ή και περιήγησης με καταβολή ναύλου μεταξύ λιμένων ή και ακτών της ελληνικής επικράτειας. 

2. α) Οι παράγραφοι 2, 3 και 4 του άρθρου 9 εφαρμόζονται και για τα πλοία αναψυχής με ξένη σημαία. 

β) Η παράγραφος 1 περίπτωση β' του άρθρου 9 εφαρμόζεται και για τα πλοία αναψυχής με ξένη σημαία, τα οποία είναι μόνιμα ελλιμενισμένα στην Ελλάδα και κυκλοφορούν για ιδιωτικούς λόγους. Ως προς την έννοια του μόνιμου ελλιμενισμού εφαρμόζεται η διάταξη της παραγράφου 2 του άρθρου 11. 

3. α) Με την επιφύλαξη της διάταξης της παραγράφου 1 περίπτωση β' του άρθρου 3, μπορεί, σε εξαιρετικές περιπτώσεις και εφόσον ειδικοί λόγοι το επιβάλλουν, να επιτραπεί, με άδεια του Υπουργού Εμπορικής Ναυτιλίας, που εκδίδεται κατά περίπτωση, η ολική ναύλωση πλοίου αναψυχής υπό ξένη σημαία για συγκεκριμένο χρονικό διάστημα. 

β) Με απόφαση του Υπουργού Εμπορικής Ναυτιλίας καθορίζονται οι όροι και προϋποθέσεις, η διαδικασία, τα θέματα κοινωνικής ασφάλισης και κάθε σχετική λεπτομέρεια για τη χορήγηση της άδειας αυτής. 

4. Οι διατάξεις της παραγράφου 5 του άρθρου 9 εφαρμόζονται και για τα ιδιωτικά πλοία αναψυχής με ξένη σημαία. 

5. Δεν απαιτείται ο εφοδιασμός με ΔΕ.Κ.Π.Α. των ιδιωτικών πλοίων αναψυχής με ξένη σημαία, εφόσον γι' αυτά, σύμφωνα με τις φορολογικές και τελωνειακές διατάξεις, προβλέπεται εφοδιασμός με Δελτίο Κίνησης Θαλαμηγού (TRANSIT LOG BOOK) ή άλλο ανάλογο έγγραφο. 

6. α) Στα ιδιωτικά πλοία αναψυχής που φέρουν ξένη σημαία επιβάλλεται ειδική ανταποδοτική εισφορά υπέρ του Δημοσίου, για τρίμηνη διάρκεια παραμονής, έναντι των διευκολύνσεων που τους παρέχονται κατά την παραμονή τους στη χώρα. 

β) Η εισφορά αυτή καθορίζεται σε πέντε χιλιάδες (5.000) δραχμές για κάθε μέτρο ολικού μήκους του ιδιωτικού πλοίου αναψυχής και οφείλεται από τη συμπλήρωση του τριμήνου, το οποίο υπολογίζεται από την ημερομηνία εισόδου του πλοίου στα ελληνικά χωρικά ύδατα έως τη συμπλήρωση τρίμηνης παραμονής του στην Ελλάδα και έκτοτε από τη συμπλήρωση κάθε επόμενου τριμήνου. Αν το πλοίο εξέλθει από τη χώρα πριν από τη συμπλήρωση των τριών μηνών αλλά εισέλθει εκ νέου σε αυτήν εντός μηνός, οφείλεται η εισφορά αυτή με τη συμπλήρωση τριών μηνών, συνυπολογιζομένου του χρονικού διαστήματος που προηγήθηκε της εξόδου του. 

γ) Η λιμενική αρχή, εκτός των κυρώσεων που προβλέπονται από τις διατάξεις του παρόντος νόμου, μπορεί να απαγορεύσει τον απόπλου ιδιωτικού πλοίου αναψυχής μέχρις ότου καταβληθεί η οφειλόμενη εισφορά. 

δ) Δεν επιβάλλεται η εισφορά στα ιδιωτικά πλοία αναψυχής που φέρουν σημαία Κράτους-Μέλους της Ευρωπαϊκής 'Ενωσης (Ε.Ε.), των χωρών του Ευρωπαϊκού Οικονομικού Χώρου (Ε.Ο.Χ.) και της Ευρωπαϊκής Ζώνης Ελεύθερων Συναλλαγών (Ε.Ζ.Ε.Σ.), εκτός Ελβετίας, με την προϋπόθεση ότι στο έδαφος του κράτους που τηρούνται τα νηολόγια στα οποία είναι νηολογημένα τα πλοία αυτά εφαρμόζεται η Συνθήκη της Ευρωπαϊκής Κοινότητας. 

ε) Με κοινή απόφαση των Υπουργών Εμπορικής Ναυτιλίας και Οικονομικών μπορεί να ρυθμίζεται κάθε λεπτομέρεια εφαρμογής της παραγράφου αυτής. 

'Αρθρο 11 

Τέλη κυκλοφορίας 

1. Για τα ολικού μήκους άνω των επτά (7) μέτρων ιδιωτικά πλοία αναψυχής, ανεξαρτήτως σημαίας, που δεν ελλιμενίζονται μόνιμα σε ελληνικούς λιμένες, καταβάλλονται, για τις διευκολύνσεις που τους παρέχονται κατά το χρόνο παραμονής τους στη χώρα, τέλη κυκλοφορίας υπέρ του Ειδικού Λογαριασμού Κεφαλαίου Λιμενικής Αστυνομίας, που προβλέπεται από το άρθρο 37α του Κώδικα Δημοσίου Ναυτικού Δικαίου, όπως αυτό έχει προστεθεί με το άρθρο 9 του ν. 2329/1995 (ΦΕΚ 172 Α'). Τα τέλη κυκλοφορίας ανέρχονται σε δύο χιλιάδες (2.000) δραχμές για κάθε μέτρο ολικού μήκους του πλοίου, οφείλονται κάθε φορά που εισέρχεται το πλοίο στη χώρα και προσεγγίζει σε ελληνικούς λιμένες, όρμους ή ακτές, καταβάλλονται στη λιμενική αρχή του πρώτου από τα ανωτέρω σημεία προσέγγισης και ισχύουν για όλους τους λιμένες, όρμους ή ακτές της χώρας. Αν το ιδιωτικό πλοίο αναψυχής μέσα σε χρονικό διάστημα τριάντα (30) ημερών από την προηγούμενη είσοδο και προσέγγισή του επανεισέρχεται και προσεγγίζει σε ελληνικούς λιμένες, όρμους ή ακτές, τα ανωτέρω τέλη κυκλοφορίας ανέρχονται κάθε φορά σε δεκαπέντε χιλιάδες (15.000) δραχμές για κάθε μέτρο ολικού μήκους του πλοίου. 

2. Για την εφαρμογή του άρθρου αυτού ως μόνιμος ελλιμενισμός σε ελληνικούς λιμένες νοείται η διαρκής παραμονή του πλοίου στην ελληνική επικράτεια για χρονικό διάστημα τουλάχιστον ενός (1) έτους, την οποία δεν διακόπτουν οι προσεγγίσεις του πλοίου σε λιμένες της αλλοδαπής, εφόσον η απουσία του δεν υπερβαίνει τη χρονική περίοδο των τριάντα (30) ημερών συνολικά εντός του έτους. 

3. Η λιμενική αρχή, εκτός των κυρώσεων που προβλέπονται από τις διατάξεις του νόμου αυτού, μπορεί να απαγορεύσει τον απόπλου ιδιωτικού πλοίου αναψυχής μέχρις ότου καταβληθούν τα οφειλόμενα τέλη κυκλοφορίας. 

4. Με κοινή απόφαση των Υπουργών Εμπορικής Ναυτιλίας και Οικονομικών, που εκδίδεται κατά περίπτωση, ρυθμίζονται τα θέματα που αφορούν την παροχή διευκολύνσεων και την κυκλοφορία ιδιωτικών πλοίων αναψυχής που ανήκουν σε διεθνείς ή εθνικούς οργανισμούς, δημόσιους ή ιδιωτικούς, μη κερδοσκοπικού χαρακτήρα, οι οποίοι εξυπηρετούν κοινωνικούς ή ανθρωπιστικούς σκοπούς, ως και ιδιωτικών πλοίων αναψυχής που δεν ανήκουν αλλά ενεργούν στα πλαίσια προγραμμάτων των οργανισμών αυτών. 

5. Με απόφαση του Υπουργού Εμπορικής Ναυτιλίας, ορίζονται οι υπόχρεοι καταβολής, η απόδειξη της καταβολής και ρυθμίζεται κάθε λεπτομέρεια εφαρμογής της παραγράφου 1. Με όμοια απόφαση καθορίζεται ο τρόπος απόδειξης του μόνιμου ελλιμενισμού, που προβλέπεται στην παράγραφο 2. 

ΚΕΦΑΛΑΙΟ Δ' 

ΚΥΡΩΣΕΙΣ 

'Αρθρο 12 

1. Η εκναύλωση πλοίων αναψυχής κατά παράβαση των διατάξεων του παρόντος νόμου και η ανακριβής δήλωση του εισπραττόμενου ναύλου τιμωρούνται με φυλάκιση τουλάχιστον έξι (6) μηνών. 

2. Ανεξάρτητα από τις ποινικές κυρώσεις, για κάθε παράβαση των διατάξεων του παρόντος νόμου επιβάλλεται, με αιτιολογημένη απόφαση του προϊσταμένου της αρμόδιας λιμενικής αρχής, πρόστιμο από διακόσιες χιλιάδες (200.000) μέχρι πέντε εκατομμύρια (5.000.000) δραχμές. 

3. α) Κατ' εξαίρεση, η παράβαση των παραγράφων 1 περίπτωση α' του άρθρου 9 και 1 του άρθρου 10, τιμωρείται με φυλάκιση τουλάχιστον δύο (2) ετών. Ακόμη, στους παραβάτες των ίδιων διατάξεων επιβάλλεται από τον Υπουργό Εμπορικής Ναυτιλίας, μετά από εισήγηση του προϊσταμένου της αρμόδιας λιμενικής αρχής, πρόστιμο από πέντε εκατομμύρια (5.000.000) μέχρι πενήντα εκατομμύρια (50.000.000) δραχμές. 

β) Κατ' εξαίρεση, η παράβαση των παραγράφων 1 περίπτωση β' του άρθρου 9 και 2 περίπτωση β' του άρθρου 10 τιμωρείται με φυλάκιση τουλάχιστον ενός (1) έτους. Ακόμη στους παραβάτες των ίδιων διατάξεων επιβάλλονται τα πρόστιμα της προηγούμενης περίπτωσης μειωμένα στο μισό. 

4. Σε περίπτωση παραβάσεων καθ' υποτροπή, τα όρια του προστίμου, όπως αυτά καθορίζονται στις προηγούμενες παραγράφους, διπλασιάζονται. Στην περίπτωση αυτή, ο Υπουργός Εμπορικής Ναυτιλίας μπορεί παράλληλα να αφαιρέσει, για χρονικό διάστημα μέχρι τρία (3) έτη, την άδεια του επαγγελματικού πλοίου αναψυχής, που χορηγήθηκε σύμφωνα με τις διατάξεις του νόμου αυτού. Ως υποτροπή νοείται η τέλεση νέας παράβασης των διατάξεων του νόμου αυτού μέσα σε ένα (1) έτος από την τέλεση της προηγούμενης. 

5. Η διαδικασία επιβολής των παραπάνω διοικητικών κυρώσεων αρχίζει από τη σύνταξη βεβαίωσης της παράβασης από τη λιμενική αρχή που τη διαπίστωσε. 

6. Πριν από την επιβολή του προστίμου οι παραβάτες καλούνται να εκθέσουν τις απόψεις τους μέσα σε δύο (2) ημέρες από την επίδοση της κλήσης. Από την προθεσμία αυτή μπορούν εγγράφως να παραιτηθούν. 

7. Από τη σύνταξη της παραπάνω βεβαίωσης και μέ- χρι την πληρωμή του προστίμου σε οποιαδήποτε Δ.Ο.Υ. ή την απαλλαγή εκείνου κατά του οποίου βεβαιώθηκε η παράβαση, απαγορεύεται ο απόπλους του πλοίου αναψυχής, με εξαίρεση τον απόπλου του επαγγελματικού πλοίου αναψυχής. Η απαγόρευση απόπλου αίρεται αν κατατεθεί ισόποση προς το πρόστιμο που επιβλήθηκε εγγυητική επιστολή τράπεζας που λειτουργεί νόμιμα στην Ελλάδα. Ο απόπλους μπορεί επίσης να επιτραπεί, χωρίς την καταβολή του προστίμου ή την κατάθεση της εγγυητικής επιστολής τράπεζας, αν παρέχεται άλλη επαρκής ασφάλεια και είναι εκ των πραγμάτων ανέφικτη η άμεση προσκόμιση τραπεζικής εγγύησης. 

8. Κατά των αποφάσεων επιβολής προστίμου που προβλέπονται στις παραγράφους 2 και 3 του άρθρου αυτού, επιτρέπεται προσφυγή ενώπιον των αρμόδιων δικαστηρίων. Η προσφυγή δεν αναστέλλει την εκτέλεση. 

9. Με προεδρικό διάταγμα, που εκδίδεται ύστερα από πρόταση των Υπουργών Εμπορικής Ναυτιλίας και Οικονομικών, μπορούν να αυξομειώνονται τα όρια των προστίμων που αναφέρονται στις παραγράφους 2 και 3 του άρθρου αυτού. 

10. Το ύψος των προστίμων που επιβάλλονται σύμφωνα με τις παραγράφους 2, 3 και 4 του άρθρου αυτού εξαρτάται ιδίως από τις συνθήκες τέλεσης της παράβασης, το βαθμό επανάληψης αυτής, τη βαρύτητά της, την προσωπικότητα του παραβάτη και τη βλάβη που προκλήθηκε στο κράτος ή τον τουρισμό ειδικότερα. 

ΚΕΦΑΛΑΙΟ Ε' 

ΤΕΛΙΚΕΣ - ΜΕΤΑΒΑΤΙΚΕΣ ΔΙΑΤΑΞΕΙΣ 

'Αρθρο 13 

1. α) Οι αποφάσεις αναγνώρισης τουριστικών πλοίων και πλοιαρίων ως επαγγελματικών, που έχουν εκδοθεί σύμφωνα με τις καταργούμενες διατάξεις του ν. 438/1976 και είναι σε ισχύ ή έληξε η ισχύς τους αλλά δεν έχει ακόμη παρέλθει ένα (1) έτος από τη λήξη της ισχύος τους, αντικαθίστανται, εφόσον υπάρχουν οι προϋποθέσεις του παρόντος νόμου, μέσα σε αποκλειστική προθεσμία έξι (6) μηνών από την έναρξη ισχύος αυτού, με άδειες επαγγελματικών πλοίων αναψυχής, χωρίς να ερευνάται η εκπλήρωση της υποχρέωσης της παραγράφου 4 του άρθρου 4 του ν. 438/1976. Οι άδειες αυτές θεωρούνται νέες άδειες και εκδίδονται σύμφωνα με τις διατάξεις της παραγράφου 1 του άρθρου 2, το παράβολο, όμως, που καταβάλλεται είναι, κατ' εξαίρεση, αυτό της παραγράφου 2 του άρθρου 7. 

Αποφάσεις που για οποιονδήποτε λόγο δεν αντικαθίστανται μέσα στην προθεσμία αυτή παύουν να ισχύουν αυτοδικαίως. 

β) Με απόφαση του Υπουργού Εμπορικής Ναυτιλίας, ρυθμίζεται κάθε λεπτομέρεια για την εφαρμογή της προηγούμενης περίπτωσης α'. 

2. Οι κάτοχοι άδειας ναυτικού πράκτορα, που σύμφωνα με τις διατάξεις του ν. 438/1976 δικαιούνταν να εκναυλώνουν τουριστικά πλοία και πλοιάρια που είχαν χαρακτηριστεί ως επαγγελματικά, διατηρούν το δικαίωμα αυτό για χρονικό διάστημα εννέα (9) μηνών από την έναρξη ισχύος του νόμου αυτού. 

3. Οι τελωνειακές διατάξεις, οι σχετικές με φορολογικές απαλλαγές και επιστροφές φόρων, που έχουν θεσπιστεί για τα επαγγελματικά τουριστικά πλοία του ν. 438/1976, εφαρμόζονται αναλόγως για τα επαγγελματικά πλοία αναψυχής του παρόντος νόμου. Η ισχύς της διάταξης της παραγράφου αυτής αρχίζει από τη δημοσίευση του νόμου στην Εφημερίδα της Κυβερνήσεως. 

4. Ιστιοφόρα ειδικής κατασκευής ολικού μήκους μέχρι 17 μέτρα, τα οποία λειτουργούν σύμφωνα με τις διατάξεις της παραγράφου 5 του άρθρου 4 του ν. 438/1976 κατά το χρόνο κατάθεσης του νόμου αυτού ως σχεδίου στη Βουλή, υπάγονται κατ' εξαίρεση στις διατάξεις της παραγράφου 2 του άρθρου 5 του νόμου αυτού, εφόσον η απόφαση αναγνώρισής τους ως τουριστικών αντικατασταθεί με άδεια επαγγελματικού πλοίου αναψυχής σύμφωνα με την παράγραφο 1 του άρθρου αυτού. 

ΚΕΦΑΛΑΙΟ ΣΤ' 

ΛΟΙΠΕΣ ΚΑΙ ΚΑΤΑΡΓΟΥΜΕΝΕΣ ΔΙΑΤΑΞΕΙΣ 

'Αρθρο 14 

Θαλάσσιες εκδρομές 

1. Επιτρέπεται η παραλαβή επιβατών με πλοία ή μικρά σκάφη για θαλάσσια εκδρομή ή θαλάσσιο λουτρό: α) από και προς τον ίδιο λιμένα ή όρμο και β) από λιμένα ή όρμο σε παρακείμενες ακτές ή όρμους και αντιστρόφως. Με κοινή απόφαση των Υπουργών Εμπορικής Ναυτιλίας και Οικονομικών καθορίζονται οι όροι, οι προϋποθέσεις και κάθε άλλη λεπτομέρεια για την εφαρμογή της παραγράφου αυτής. 

2. Η παράγραφος 1 του άρθρου 8 εφαρμόζεται αναλόγως και για τα πλοία ή μικρά σκάφη της προηγούμενης παραγράφου. 

'Αρθρο 15 

Θέματα Υ.Ε.Ν. και εποπτευόμενων Οργανισμών 

1. Από 1.1.1999, για την εισαγωγή υποψηφίων ειδικών κατηγοριών στις παραγωγικές Σχολές Αξιωματικών, Υπαξιωματικών και Λιμενοφυλάκων του Λιμενικού Σώματος, εφαρμόζεται ανάλογα το άρθρο 42 του ν. 1481/ 1984 (ΦΕΚ 152 Α'), όπως ισχύει κάθε φορά και όπου στο άρθρο αυτό αναφέρεται αστυνομικό προσωπικό εννοείται το προσωπικό του Λιμενικού Σώματος. Από την ημερομηνία αυτή καταργείται η διάταξη του άρθρου 7 του ν. 690/1977 (ΦΕΚ 253 Α'). Εκκρεμείς προκηρύξεις με βάση τη διάταξη που καταργείται δεν θίγονται. 

2. Με Κανονισμούς που εκδίδονται από τον Αρχηγό του Λιμενικού Σώματος (Λ.Σ.) και κυρώνονται με απόφαση του Υπουργού Εμπορικής Ναυτιλίας, ρυθμίζονται τα θέματα εσωτερικής υπηρεσίας των Λιμενικών Αρχών. 

3. Με Κανονισμούς που εκδίδονται από τον Αρχηγό του Λιμενικού Σώματος (Λ.Σ.) και κυρώνονται με απόφαση του Υπουργού Εμπορικής Ναυτιλίας, η οποία δεν δημοσιεύεται στην Εφημερίδα της Κυβερνήσεως, ρυθμίζονται τα θέματα της επιχειρησιακής λειτουργίας, της συντήρησης και της επισκευής των πλωτών και χερσαίων μέσων του Λιμενικού Σώματος. 

4. Η παράγραφος 6 περίπτωση ιστ' του άρθρου 4 του ν. 2575/1998 (ΦΕΚ 23 Α') αντικαθίσταται από της ισχύος της ως ακολούθως: 

"ιστ) Η ισχύς της παραγράφου αυτής αρχίζει από 1ης Απριλίου 1998". 

5. Η παράγραφος 9 του άρθρου 1 του ν.δ. 87/1969 (ΦΕΚ 5 Α'), που τέθηκε ως άρθρο 89 παράγραφος 2 του κωδικοποιημένου με το π.δ. 913/1978 νόμου 792/ 1978 (ΦΕΚ 220 Α') και αντικαταστάθηκε με την παράγραφο 7 του άρθρου 1 του ν. 1711/1987 (ΦΕΚ 109 Α'), ορίζεται ως περίπτωση α' της ανωτέρω παραγράφου 2 του άρθρου 89 και προστίθεται ακολούθως περίπτωση β' ως εξής: 

"β) Από την πρώτη του μεθεπόμενου μήνα της δημοσίευσης στην Εφημερίδα της Κυβερνήσεως των συλλογικών συμβάσεων εργασίας μεταξύ ναυτικών και πλοιοκτητών - εφοπλιστών, δεν υπόκεινται σε πρόσθετα τέλη οι εισφορές προς το Ναυτικό Απομαχικό Ταμείο (Ν.Α.Τ.), Ταμεία Πρόνοιας Εμπορικού Ναυτικού (Τ.Π.Ε.Ν.) και λοιπά Ταμεία, Κεφάλαια και Λογαριασμούς, από ναυτολόγιο, καταστάσεις συμβεβλημένων πλοίων ή άλλες ειδικές καταστάσεις, που προέρχονται από την αναδρομική εφαρμογή αυτών των συμβάσεων, εφόσον για το χρονικό αυτό διάστημα έχουν καταβληθεί οι προϋπολογιζόμενες από το Ν.Α.Τ. ή από τις κατά τόπο Λιμενικές Αρχές ληξιπρόθεσμες εισφορές που κατά προσέγγιση αναλογούν. Η μη καταβολή των εισφορών αυτών μέχρι την παραπάνω προθεσμία συνεπάγεται την επιβολή προσαυξήσεων, σύμφωνα με τις διατάξεις του Κώδικα Εισπράξεως Δημοσίων Εσόδων, από την ημερομηνία ισχύος της συλλογικής σύμβασης." 

6. Το άρθρο 4 παράγραφος 4 του ν. 485/1976 (ΦΕΚ 317 Α'), που τέθηκε ως άρθρο 37 παράγραφος 4 του κωδικοποιημένου με το π.δ. 913/1978 νόμου 792/1978, αντικαθίσταται ως ακολούθως: 

"4. Η εξαγορά υπηρεσίας σε πλοία με ξένη σημαία μη συμβεβλημένα με το Ν.Α.Τ. πραγματοποιείται με τις ισχύουσες εισφορές κατά το χρόνο της εξαγοράς, όπως ορίζεται στην προηγούμενη παράγραφο." 

7. Η παράγραφος 8 περίπτωση β' του άρθρου 4 του ν. 485/1976, που τέθηκε ως άρθρο 37 παράγραφος 8 εδάφιο β' του κωδικοποιημένου με το π.δ. 913/1978 νόμου 792/1978 και αντικαταστάθηκε με το άρθρο 14 παράγραφος 9 του ν. 2329/1995 (ΦΕΚ 172 Α'), αντικαθίσταται ως ακολούθως: 

"β) Η υπηρεσία σε πλοία με ξένη σημαία αποδεικνύεται με πιστοποιητικό που εκδίδεται από τον πλοίαρχο του πλοίου στο οποίο υπηρέτησε ο ναυτικός και θεωρείται το ακριβές του περιεχομένου του, σύμφωνα με τις διατάξεις του π.δ. 372/1977 (ΦΕΚ 115 Α'), μέσα σε χρονικό διάστημα έξι (6) μηνών από την απόλυσή του από το πλοίο. Το γνήσιο της υπογραφής του πλοιάρχου μπορεί να βεβαιώνεται και από τον εκπρόσωπο της πλοιοκτήτριας εταιρίας με δήλωση του ν. 1599/1986, στην οποία η υπογραφή του θεωρείται από αρμόδια δημόσια ελληνική αρχή." 

8. Οι μετεκπαιδευόμενοι - επιμορφούμενοι πλοίαρχοι, μηχανικοί και ραδιοτηλεγραφητές μπορούν να εξαγοράζουν και να αναγνωρίζουν τον πραγματικό χρόνο φοίτησής τους στις δημόσιες σχολές μετεκπαίδευσης- επιμόρφωσης εμπορικού ναυτικού μόνο για την επαύξηση της σύνταξής τους, μέσα σε αποκλειστική προθεσμία έξι (6) μηνών από την απονομή της. Για την εξαγορά καταβάλουν στο Ν.Α.Τ. τις εισφορές ναυτικού και πλοιοκτήτη του μισθολογίου των επιβατηγών πλοίων (Ε/Γ) ολικής χωρητικότητας 1.500 κόρων και πάνω αντίστοιχης ειδικότητας, το οποίο ισχύει κατά την ημερομηνία εξαγοράς για το Ν.Α.Τ. και όλα τα Ταμεία, Κεφάλαια και Λογαριασμούς. Για την αναγνώριση και εξαγορά του παραπάνω χρόνου απαιτείται πιστοποιητικό από την οικεία δημόσια σχολή μετεκπαίδευσης - επιμόρφωσης εμπορικού ναυτικού, στο οποίο βεβαιώνεται ο χρόνος μετεκπαίδευσης - επιμόρφωσης, η ειδικότητα και ο βαθμός του μετεκπαιδευόμενου - επιμορφούμενου ναυτικού. 

9. Ασφαλιστικές εισφορές που έχουν καταβληθεί μέχρι 31.12.1998 από ασφαλισμένους εκπαιδευτικούς ή το Κεφάλαιο Ναυτικής Εκπαίδευσης υπέρ του Ν.Α.Τ. και των λοιπών συναφών Ταμείων καλώς κατεβλήθησαν. 

10. Με προεδρικό διάταγμα, που εκδίδεται ύστερα από πρόταση του Υπουργού Εμπορικής Ναυτιλίας και με τον τίτλο "Κωδικοποίηση των διατάξεων των νόμων με τους οποίους έχουν κυρωθεί οι διεθνείς συμβάσεις που ρυθμίζουν θέματα αστικής ευθύνης και αποζημίωσης, ζημιών ρύπανσης από πετρέλαιο και πρόληψης ρύπανσης της θάλασσας από απορρίψεις καταλοίπων" κωδικοποιούνται σε ενιαίο κείμενο οι διατάξεις των νό- μων 314/1976 (ΦΕΚ 106 Α'), 1147/1981 (ΦΕΚ 110 Α') και 1638/1986 (ΦΕΚ 108 Α'), όπως ισχύουν σήμερα. Κατά την κωδικοποίηση επιτρέπεται η μεταβολή της σειράς και η δημιουργία νέων άρθρων, παραγράφων ή εδαφίων των παραπάνω διατάξεων, η σύμπτυξη, η μεταγλώττιση στη δημοτική και κάθε αναγκαία φραστική μεταβολή που αποσκοπεί στη διευκόλυνση και αποσαφήνιση της κωδικοποίησης, χωρίς να αλλοιώνεται η έννοια των σχετικών διατάξεων. 

11. Με προεδρικά διατάγματα, που εκδίδονται ύστερα από πρόταση του Υπουργού Εμπορικής Ναυτιλίας, μπορεί να ρυθμίζονται τα θέματα που έχουν σχέση με τους όρους, τις προϋποθέσεις, τις διαδικασίες και τον έλεγχο για: α) την ίδρυση και λειτουργία ιδιωτικών σχολών ναυαγοσωστικής εκπαίδευσης, β) τη χορήγηση άδειας ναυαγοσώστη από τις λιμενικές αρχές και τον καθορισμό των υποχρεώσεών του κατά την άσκηση των καθηκόντων του, γ) την υποχρέωση πρόσληψης ναυαγοσώστη σε οργανωμένες ή μη παραλίες, δ) την ίδρυση και λειτουργία ιδιωτικών κέντρων εκπαίδευσης εκπαιδευτών αυτοδυτών, ε) την ίδρυση και λειτουργία ιδιωτικών κέντρων εκμάθησης υποβρύχιας κολύμβησης ή καταδυτικών κέντρων, με χρήση αυτόνομων συσκευών παροχής αέρα και στις δύο περιπτώσεις, στ) τη διενέργεια υποβρύχιων δραστηριοτήτων στο θαλάσσιο χώρο από αυτοδύτες, ζ) τη λειτουργία στη Μονάδα Υποβρύχιων Αποστολών του Λιμενικού Σώματος (Μ.Υ.Α./Λ.Σ.) σεμιναρίων εκπαίδευσης επαγγελματιών αυτοδυτών στη χρήση μικτών αερίων για καταδύσεις σε μεγάλα βάθη της θάλασσας, τα χορηγούμενα πιστοποιητικά παρακολούθησης των σεμιναρίων αυτών και η ισχύς τους. Η λειτουργία κάθε σεμιναρίου γίνεται με απόφαση του Αρχηγού Λιμενικού Σώματος, με την οποία καθορίζεται ο αριθμός των συμμετεχόντων και οι διδάσκοντες και τα τυχόν δίδακτρα συμμετοχής και οι δαπάνες διδασκαλίας στα σεμινάρια, που διαχειρίζεται και έχει ως πόρους το οικείο Κεφάλαιο Λιμενικής Αστυνομίας, η) την υποχρέωση πρόσληψης φυλάκων στα πλοία που τελούν υπό απαγόρευση απόπλου λόγω αναγκαστικής ή συντηρητικής κατάσχεσης ή προσωρινής διαταγής των δικαστηρίων και κάθε άλλη αναγκαία λεπτομέρεια σχετική με τα παραπάνω θέματα. 

Στους παραβάτες των προεδρικών διαταγμάτων, που εκδίδονται σύμφωνα με τις διατάξεις της παραγράφου αυτής, επιβάλλονται από την αρμόδια Λιμενική Αρχή, ανεξάρτητα από άλλες κυρώσεις που μπορεί να προβλέπονται, οι κυρώσεις που προβλέπονται από το άρθρο 157 του Κώδικα Δημοσίου Ναυτικού Δικαίου. 

12. Στο Συμβούλιο Αλιείας, που λειτουργεί στο Υπουργείο Γεωργίας και για όλα τα θέματα αρμοδιότητας του Συμβουλίου, που αφορούν τις θαλασσοκαλλιέργειες και αλιευτικές δραστηριότητες, συμμετέχει ως μέλος του εκπρόσωπος του Λιμενικού Σώματος, που ορίζεται με τον αναπληρωτή του, από τον Υπουργό Εμπορικής Ναυτιλίας. 

13. Η διάταξη του άρθρου 49 του ν. 2538/1997 αριθμείται ως παράγραφος 1 και προστίθεται ακολούθως παράγραφος 2 ως εξής: 

"2. Με κοινή απόφαση των Υπουργών Γεωργίας και Εμπορικής Ναυτιλίας, ποσοστό πενήντα τοις εκατό (50 %) τουλάχιστον των εσόδων από την επιβολή των προστίμων κατ' εφαρμογή της διάταξης της προηγούμενης παραγράφου διατίθεται κατά μήνα Μάρτιο κάθε έτους στο Υπουργείο Εμπορικής Ναυτιλίας για την κάλυψη επιχειρησιακών αναγκών του Λιμενικού Σώματος. Με κοινή απόφαση των Υπουργών Γεωργίας, Εμπορικής Ναυτιλίας και Οικονομικών καθορίζεται κάθε αναγκαία λεπτομέρεια για την εφαρμογή της παρούσας παραγράφου." 

14. α) Με προεδρικό διάταγμα, που εκδίδεται ύστερα από πρόταση των Υπουργών Εμπορικής Ναυτιλίας, Ε- σωτερικών, Δημόσιας Διοίκησης και Αποκέντρωσης και Οικονομικών, ύστερα από γνώμη του Συμβουλίου Ναυτικής Εκπαίδευσης (Σ.Ν.Ε.), που ιδρύθηκε με το άρθρο 10 του ν. 2638/1998 (ΦΕΚ 204 Α'), καθορίζονται η ρύθ- μιση θεμάτων ίδρυσης, κατάργησης και συγχώνευσης μονάδων Ναυτικής Εκπαίδευσης και Κατάρτισης ή παραρτημάτων τους, εκτός Α.Ε.Ν., η σύσταση των αναγκαίων θέσεων του προσωπικού τους, καθώς και τα θέματα που αφορούν την οργάνωση, διοίκηση και λειτουργία τους. 

β) Με Κανονισμούς Σπουδών, που εγκρίνονται με απόφαση του Υπουργού Εμπορικής Ναυτιλίας, καθορίζονται θέματα που αφορούν τη διάρκεια φοίτησης, τα διδασκόμενα μαθήματα, τη διδακτέα ύλη, τις διατιθέμενες αντίστοιχα ώρες διδασκαλίας θεωρητικών και πρακτικών μαθημάτων, τα θέματα εξετάσεων και βαθμολογίας, τον τύπο του χορηγούμενου τίτλου σπουδών, καθώς και κάθε εκπαιδευτικό θέμα των μονάδων Ναυτικής Εκπαίδευσης και Κατάρτισης. 

15. Στο ν. 2638/1998: 

α) Στην παράγραφο 2 περίπτωση γ' του άρθρου 7 η φράση "προτείνει τους καταλληλότερους για πρόσληψη" αντικαθίσταται με τη φράση "προτείνει τους καταλληλότερους για συμμετοχή στα εκλεκτορικά σώματα". 

β) Στο άρθρο 11 προστίθεται παράγραφος 7 ως ακολούθως: 

"7. Η Επιτροπή της προηγούμενης παραγράφου αποφαίνεται και για τίτλους σπουδών που χορηγήθηκαν σε 'Ελληνες υπηκόους από χώρες εκτός Ευρωπαϊκής 'Ενωσης, προκειμένου αυτοί να αποκτήσουν αποδεικτικό ναυτικής ικανότητας." 

γ) Στην παράγραφο 3 περιπτώσεις α' και β' του κεφαλαίου Γ' του άρθρου 15, η λέξη και ο αριθμός "εννέα (9)" αντικαθίστανται σε "δεκατέσσερα (14)". 

δ) Στο άρθρο 29: αα) στην παράγραφο 1 οι λέξεις "Τα πτυχία των Α.Δ.Σ.Ε.Ν." αντικαθίστανται με τις λέξεις "Τα διπλώματα των Α.Δ.Σ.Ε.Ν.", ββ) προστίθεται παράγραφος 3 ως ακολούθως: 

"3. Οι κάτοχοι πτυχίου Α.Ε.Ν. έχουν τα ίδια δικαιώματα με τους κατόχους διπλωμάτων Α.Δ.Σ.Ε.Ν.". 

ε) Στο τέλος της παραγράφου 3 του άρθρου 30 προστίθενται τα ακόλουθα: "Αν κατά την ημερομηνία αυτή υπάρχει προϋπηρεσία εκπαιδευτικών που υπερβαίνει τους έξι (6) μήνες λογίζεται, για τη συμπλήρωση των προσόντων επανένταξης και μόνον, ως προϋπηρεσία πλήρους έτους." 

στ) Στην παράγραφο 6 του άρθρου 31 διαγράφονται οι λέξεις "ή Δ.Σ.Ε.Ν.". 

16. Η θαλάσσια προϋπηρεσία με καθήκοντα αξιωματικού Α' τάξης Εμπορικού Ναυτικού (Ε.Ν.), που αναφέρεται στις διατάξεις του ν. 2638/1998, πρέπει να έχει αποκτηθεί σε πλοία, στα οποία για την άσκηση των καθηκόντων αυτών απαιτείται αποδεικτικό ναυτικής ικανότητας αξιωματικού Α' τάξης Ε.Ν., σύμφωνα με τις διατάξεις του β.δ. 841/1968 (ΦΕΚ 291 Α') και του π.δ. 243/1998 (ΦΕΚ 181 Α'). Η διάταξη αυτή εφαρμόζεται από την έναρξη της ισχύος του ν. 2638/1998. 

17. Το ωράριο των ιατρών και οδοντιάτρων του Οίκου Ναύτου ορίζεται στις 5,5 ώρες ημερησίως. 

18. Στο άρθρο 11 του ν. 2647/1998 (ΦΕΚ 237 Α') προστίθεται εδάφιο που έχει ως εξής: 

"Η ισχύς των διατάξεων της παρ. Ε περιπτώσεις 10 και 11 του άρθρου 2 αρχίζει την 1η Δεκεμβρίου 2000." 

19. α) Οι διατάξεις του άρθρου 35 του ν. 1954/1991 (ΦΕΚ 97 Α') ισχύουν και για τις απαιτήσεις του Ελληνικού Δημοσίου κατά του Ν.Α.Τ. που γεννήθηκαν μετά την έναρξη ισχύος του άρθρου 35 του ν. 1954/1991 και μέχρι την έναρξη ισχύος του παρόντος. 

β) Κατασχέσεις, υποθήκες, προσημειώσεις υποθήκης, καθώς και οποιασδήποτε άλλης μορφής εμπράγματα βάρη, που έχουν επιβληθεί από το Ελληνικό Δημόσιο στα ακίνητα του Ν.Α.Τ. και στα εισοδήματα που απορρέουν από την εκμίσθωση αυτών, αίρονται αυτοδικαίως χωρίς περαιτέρω όρους και προϋποθέσεις και η διαγραφή τους από τα οικεία βιβλία του υποθηκοφυλακείου γίνεται με σχετική πράξη του αρμόδιου υποθηκοφύλακα. 

20. Πλωτάρχες και Αντιπλοίαρχοι Λ.Σ. Τεχνικοί (Τ), που έχουν συμπληρώσει τα τυπικά προς προαγωγή προσόντα, εφόσον έχουν κριθεί προακτέοι, προάγονται στον ανώτερο βαθμό ανεξάρτητα από την ύπαρξη κενών οργανικών θέσεων, υπό την προϋπόθεση ότι ο αμέσως αρχαιότερος ομοιόβαθμός τους Αξιωματικός Γενικών Υπηρεσιών (Γ.Υ.), που προήχθη στον κατεχόμενο βαθμό κατά το ίδιο με αυτούς ημερολογιακό έτος, έχει προαχθεί στο βαθμό αυτόν. 

Τυχόν κώλυμα προαγωγής του προαναφερόμενου Αξιωματικού Λ.Σ. Γενικών Υπηρεσιών (Γ.Υ.) δεν κωλύει την προαγωγή στον ανώτερο βαθμό των Αξιωματικών Λ.Σ. Τεχνικών (Τ) του προηγούμενου εδαφίου. 

'Αρθρο 16 

Τεχνικά Επαγγελματικά Εκπαιδευτήρια (Τ.Ε.Ε.) 

Ναυτικού και Ναυτιλιακού Τομέα 

1. Από το σχολικό έτος 1999-2000 τα Δημόσια Λύκεια Εμπορικού Ναυτικού (Δ.Λ.Ε.Ν.), με εξαίρεση το Λύκειο Πειραιά, καταργούνται. Το Δ.Λ.Ε.Ν. Πειραιά μετατρέπεται σε δημόσιο ημερήσιο Τ.Ε.Ε. Ναυτικού και Ναυτιλιακού Τομέα με τμήματα ειδικοτήτων: α) Πλοιάρχων Εμπορικού Ναυτικού και β) Μηχανικών Εμπορικού Ναυτικού. Η Β' τάξη αυτού κατά το σχολικό έτος 1999-2000 και η Γ' τάξη κατά τα σχολικά έτη 1999-2000 και 2000-2001 λειτουργούν σύμφωνα με τις μέχρι τώρα ισχύουσες διατάξεις. Οι απορριπτόμενοι μαθητές των τάξεων αυτών κατατάσσονται στην αντίστοιχη τάξη του Τ.Ε.Ε. της παρούσας παραγράφου. 

2. Κατ' εξαίρεση των διατάξεων του άρθρου 2 του ν. 2640/1998 (ΦΕΚ 206 Α') στα τμήματα ειδικότητας: α) Πλοιάρχων Εμπορικού Ναυτικού και β) Μηχανικών Εμπορικού Ναυτικού του Τομέα Ναυτικού και Ναυτιλιακού των Τ.Ε.Ε. εφαρμόζεται ενιαίος κύκλος σπουδών τριετούς ημερήσιας φοίτησης. 

3. Οι θέσεις του μόνιμου εκπαιδευτικού προσωπικού που υπηρετεί στα Δ.Λ.Ε.Ν. μεταφέρονται στο Υπουργείο Εθνικής Παιδείας και Θρησκευμάτων με απόφαση του οικείου Υπουργού και του Υπουργού Εμπορικής Ναυτιλίας και το προσωπικό που τις κατέχει εντάσσεται στους αντιστοίχους ή συνιστώμενους κλάδους και θέσεις δευτεροβάθμιας εκπαίδευσης, ανεξαρτήτως κτήσης πτυχίου ΠΑΤΕΣ της Σ.Ε.Λ.Ε.Τ.Ε.. Με την ίδια απόφαση το εκπαιδευτικό προσωπικό των Δ.Λ.Ε.Ν. με σχέση εργασίας ιδιωτικού δικαίου αορίστου χρόνου μεταφέρεται στο Υπουργείο Εθνικής Παιδείας και Θρησκευμάτων με την ίδια σχέση εργασίας και τις κατεχόμενες από αυτό προσωποπαγείς θέσεις. Το προσωπικό της παρούσας παραγράφου διατηρεί τον ασφαλιστικό φορέα που είχε ως εκπαιδευτικό προσωπικό των Δ.Λ.Ε.Ν.. 

4. Το ανωτέρω προσωπικό τίθεται στη διάθεση του οικείου ΠΥΣΔΕ για την τοποθέτησή του κατά προτεραιότητα στο μετατρεπόμενο με τις διατάξεις του παρόντος Δ.Λ.Ε.Ν. σε Τ.Ε.Ε., ή σε άλλη σχολική μονάδα δευτεροβάθμιας εκπαίδευσης που λειτουργεί εγγύτερα προς το μετατρεπόμενο Λύκειο ή τα καταργούμενα Δ.Λ.Ε.Ν. Χίου, Κύμης και Χανίων. 

5. Οι κατά τη δημοσίευση του παρόντος ωρομίσθιοι εκπαιδευτικοί του Δ.Λ.Ε.Ν. Πειραιά κατατάσσονται σε πίνακες με βάση την προϋπηρεσία τους στο Δ.Λ.Ε.Ν. και προσλαμβάνονται ως αναπληρωτές ή ωρομίσθιοι κατά προτεραιότητα, για την κάλυψη των σχετικών αναγκών του κατά την παρ. 2 του παρόντος άρθρου Τ.Ε.Ε. Ναυτικού και Ναυτιλιακού Τομέα. 

6. Τα ημερήσια ή εσπερινά ιδιωτικά Λύκεια Εμπορικού Ναυτικού μπορεί να μετατραπούν σε ιδιωτικά Τ.Ε.Ε. με Ναυτικό και Ναυτιλιακό Τομέα από το σχολικό έτος 1999-2000 με όρους και προϋποθέσεις που καθορίζονται με κοινή απόφαση των Υπουργών Εθνικής Παιδείας και Θρησκευμάτων και Εμπορικής Ναυτιλίας. Για τους ήδη φοιτώντες μαθητές στα σχολεία της παρούσας παραγράφου εφαρμόζονται αναλόγως οι διατάξεις της παραγράφου 1 του παρόντος άρθρου. 

7. Στους αποφοίτους των Τ.Ε.Ε., Τομέα Ναυτικού και Ναυτιλιακού, χορηγείται πτυχίο επιπέδου 3 του άρθρου 6 παρ. 1 περίπτωση γ' του ν. 2009/1992 (ΦΕΚ 18 Α'). 

8. Στην έκδοση των αποφάσεων των παραγράφων 1, 2 και 3 του άρθρου 4 και της παραγράφου 1 του άρθρου 5 του ν. 2640/1998 συμπράττει και ο Υπουργός Εμπορικής Ναυτιλίας, εφόσον οι αποφάσεις αυτές αναφέρονται στον Ναυτικό και Ναυτιλιακό Τομέα των Τ.Ε.Ε.. 

9. Στο τέλος της παραγράφου 3 του άρθρου 6 του ν. 2009/1992 προστίθεται εδάφιο ως εξής: 

"Για τον καθορισμό των επαγγελματικών δικαιωμάτων των κατόχων τίτλων επαγγελματικής εκπαίδευσης και κατάρτισης επιπέδου 3, ειδικότητας Πλοιάρχων και Μηχανικών Εμπορικού Ναυτικού, εφαρμόζονται οι διατάξεις του ν.δ. 187/1973 (ΦΕΚ 261 Α')." 

'Αρθρο 17 

Στρατιωτικά Φαρμακεία 

1. Η παράγραφος 2 του άρθρου 6 του ν.δ. 107/1969 (ΦΕΚ 28 Α') τροποποιείται ως εξής: 

"2. Σκοπός της λειτουργίας του Στρατιωτικού Φαρμακείου και των υποκαταστημάτων του είναι η παροχή εξωνοσοκομειακής φαρμακευτικής περίθαλψης με τη διάθεση, κατά παρέκκλιση των εκάστοτε ισχυουσών διατάξεων, με μειωμένες τιμές, φαρμάκων και συναφών φαρμακευτικών προϊόντων στους δικαιούχους. Δικαιούχοι είναι οι εν ενεργεία και οι εν αποστρατεία αξιωματικοί και υπαξιωματικοί των Ενόπλων Δυνάμεων, καθώς και οι εν ενεργεία και εν αποστρατεία αξιωματικοί, υπαξιωματικοί και λιμενοφύλακες του Λιμενικού Σώματος εν γένει και οι οικογένειές τους, το μόνιμο προσωπικό του Υπουργείου Εθνικής 'Αμυνας, καθώς και των οργανισμών και των ιδρυμάτων που εξαρτώνται από το Υπουργείο Εθνικής 'Αμυνας. 

Με απόφαση του Υπουργού Εθνικής 'Αμυνας καθορίζεται το ποσοστό μείωσης των τιμών των φαρμάκων και των συναφών φαρμακευτικών προϊόντων, που διατίθενται στους παραπάνω δικαιούχους από το Στρατιωτικό Φαρμακείο και τα υποκαταστήματά του." 

2. Στην αρχή της παραγράφου 6 του άρθρου 6 του ν.δ. 107/1969 προστίθεται εδάφιο που έχει ως εξής: 

"6. Η ίδρυση και λειτουργία του Στρατιωτικού Φαρμακείου και των υποκαταστημάτων του εγκρίνονται με απόφαση του Υπουργού Εθνικής 'Αμυνας, που εκδίδεται ύστερα από σύμφωνη γνώμη του οικείου Ανώτατου Συμβουλίου Κλάδου και δημοσιεύεται στην Εφημερίδα της Κυβερνήσεως." 

Η ισχύς της παρούσας αρχίζει από την ημερομηνία δημοσιεύσεώς της στην Εφημερίδα της Κυβερνήσεως. 

'Αρθρο 18 

Αναστολή συμβιβαστικής επίλυσης διαφορών. Αναστολή προθεσμιών και πλειστηριασμών λόγω σεισμών 

1. Η παράγραφος 4 του άρθρου 6 του ν. 2479/1997 (ΦΕΚ 67 Α') αντικαθίσταται ως ακολούθως: 

"4. Οι διατάξεις των προηγούμενων παραγράφων εφαρμόζονται στις αγωγές που κατατίθενται από τις 16 Σεπτεμβρίου 2000 και εφεξής". 

2. Αναστέλλονται κατά το χρονικό διάστημα από 7.9.1999 έως και 29.9.1999: 

α) Οι νόμιμες και δικαστικές προθεσμίες για την ενέργεια διαδικαστικών πράξεων και άλλων ενεργειών, όπως και η λήξη των παραγραφών, που αφορούν κατοίκους του Λεκανοπεδίου Αττικής - Νομών Αθηνών, Πειραιώς - και Σάμου (λόγω πυρκαγιάς) ως και η συζήτηση των υποθέσεών τους, ενώπιον όλων των πολιτικών, ποινικών, διοικητικών και στρατιωτικών δικαστηρίων παντός βαθμού και δικαιοδοσίας, εκτός εκείνων των ενεργειών και διαφορών που υπάγονται στη διαδικασία των ασφαλιστικών μέτρων, των αυτόφωρων πλημμελημάτων και των ανακριτικών τμημάτων. 

β) Η κατά τις κείμενες διατάξεις, συμπεριλαμβανομένων των διατάξεων του Κ.Ε.Δ.Ε., διαδικασία της αναγκαστικής εκτέλεσης και η διενέργεια πλειστηριασμών που αφορούν κινητά ή ακίνητα τα οποία ευρίσκονται στις περιοχές που έχουν κηρυχθεί σεισμόπληκτες κατά την έναρξη ισχύος αυτού του νόμου. 

γ) Η διαδικασία και η διενέργεια των ανωτέρω πράξεων οι οποίες στρέφονται κατά σεισμόπληκτων κατοίκων των αυτών περιοχών, καθώς και οι προθεσμίες άσκησης ανακοπών και αιτήσεων που αφορούν τη διαδικασία της αναγκαστικής εκτέλεσης για τις περιπτώσεις των προηγούμενων εδαφίων και εμπίπτουν στο ίδιο διάστημα. 

'Αρθρο 19 

Συντελεστές Ειδικού Φόρου Κατανάλωσης 

1. Οι συντελεστές Ειδικού Φόρου Κατανάλωσης, που αναφέρονται στα εδάφια β' και γ' της παραγράφου 1 του άρθρου 20 του ν. 2127/1993 (ΦΕΚ 48 Α'), όπως έχουν τροποποιηθεί και ισχύουν με το άρθρο 43 του ν. 2648/1998 (ΦΕΚ 238 Α'), καθορίζονται μέχρι και την 30ή Ιουνίου 2000 ως ακολούθως: 

 
 ΕΙΔΟΣ
 ΚΩΔΙΚΟΣ Σ.Ο.
 ΠΟΣΟ ΦΟΡΟΥ ΣΕ ΔΡΑΧΜΕΣ
 ΜΟΝΑΔΑ ΕΠΙΒΟΛΗΣ 
 
β)
 Βενζίνη με μόλυβδο
 27.10.00.34 και 

27.10.00.36
 114.000
 χιλ/τρο 
 
γ)
 Βενζίνη χωρίς μόλυβδο 

- με αριθμό οκτανίων μέχρι και 96,5 
   

27.10.00.27 και 

27.10.00.29 
 98.000  χιλ/τρο  
 
 - με αριθμό οκτανίων μεγαλύτερο των 96,5
 27.10.00.29 και 

27.10.00.32
 108.000
 χιλ/τρο
 

2. Η ισχύς της παρούσας διάταξης αρχίζει από 5.8.1999. 

'Αρθρο 20 

Τέλος ταξινόμησης επιβατικών αυτοκινήτων 

ιδιωτικής χρήσης 

1. Η παράγραφος 2 του άρθρου 2 του ν. 2682/1999 (ΦΕΚ 16 Α') αντικαθίσταται ως εξής: 

"2. Οι συντελεστές του τέλους ταξινόμησης της προηγούμενης παραγράφου ορίζονται ως ακολούθως: 

α) Για αυτοκίνητα που πληρούν εκ κατασκευής τις προδιαγραφές της Οδηγίας 94/12/Ε.Κ. ή μεταγενέστερης: 

ΚΥΛΙΝΔΡΙΣΜΟΣ ΚΙΝΗΤΗΡΑ 
  
  
 ΠΟΣΟΣΤΟ ΤΕΛΟΥΣ
 
Μέχρι 900 
 Κυβικά 
 εκατοστά 
 
 
Από 901 -1400 
 "
 "
 15%
 
Από 1401 -1600 
 "
 "
 25%
 
Από 1601 -1800 
 "
 "
 35%
 
Από 1801 -2000 
 "
 "
 50%
 
Από 2001 
 κυβικά
 εκατοστά και πάνω
 
 

β) Για αυτοκίνητα που πληρούν εκ κατασκευής τις προδιαγραφές της Οδηγίας 91/441/Ε.Ο.Κ.: 

ΚΥΛΙΝΔΡΙΣΜΟΣ ΚΙΝΗΤΗΡΑ 
  
  
 ΠΟΣΟΣΤΟ ΤΕΛΟΥΣ
 
Μέχρι 900 
 Κυβικά 
 εκατοστά 
 
 
Από 901 -1400 
 "
 "
 30%
 
Από 1401 -1600 
 "
 "
 50%
 
Από 1601 -1800 
 "
 "
 62%
 
Από 1801 -2000 
 "
 "
 92%
 
Από 2001 
 κυβικά
 εκατοστά και πάνω
 
 

γ) Για αυτοκίνητα που πληρούν εκ κατασκευής τις προδιαγραφές των Οδηγιών 89/458/Ε.Ο.Κ. και 88/76/ Ε.Ο.Κ.: 

ΚΥΛΙΝΔΡΙΣΜΟΣ ΚΙΝΗΤΗΡΑ 
  
  
 ΠΟΣΟΣΤΟ ΤΕΛΟΥΣ
 
Μέχρι 900 
 Κυβικά 
 εκατοστά 
 
 
Από 901 -1400 
 "
 "
 55%
 
Από 1401 -1600 
 "
 "
 106%
 
Από 1601 -1800 
 "
 "
 143%
 
Από 1801 -2000 
 "
 "
 240%
 
Από 2001 
 κυβικά
 εκατοστά και πάνω
 
 

δ) Για αυτοκίνητα συμβατικής τεχνολογίας: 

ΚΥΛΙΝΔΡΙΣΜΟΣ ΚΙΝΗΤΗΡΑ 
  
  
 ΠΟΣΟΣΤΟ ΤΕΛΟΥΣ
 
Μέχρι 900 
 Κυβικά 
 εκατοστά 
 
 
Από 901 -1400 
 "
 "
 73%
 
Από 1401 -1600 
 "
 "
 142%
 
Από 1601 -1800 
 "
 "
 165%
 
Από 1801 -2000 
 "
 "
 296%
 
Από 2001 
 κυβικά
 εκατοστά και πάνω
 
2. Αυτοκίνητα οχήματα για τα οποία μέχρι την έναρξη ισχύος του παρόντος άρθρου είχαν κατατεθεί παραστατικά τελωνισμού και δεν έχουν εκδοθεί αποδεικτικά είσπραξης ή είχαν παραληφθεί κατ' εφαρμογή των διατάξεων της παραγράφου 3 του άρθρου 11 του ν. 1477/1984 (ΦΕΚ 144 Α') ή της παραγράφου 3 του άρθρου 14 του ν. 2682/1999 διέπονται από τις διατάξεις του άρθρου αυτού. 

Αυτοκίνητα οχήματα, για τα οποία έχουν εκδοθεί αποδεικτικά είσπραξης του τέλους ταξινόμησης, πλην όμως δεν έχουν ταξινομηθεί και πωληθεί από τις εμπορικές επιχειρήσεις μπορούν, με αίτησή τους, να υπαχθούν στις διατάξεις του παρόντος άρθρου με επανυπολογισμό του τέλους ταξινόμησης και συμψηφισμό του καταβληθέντος τέλους και επιστροφή της προκύπτουσας διαφοράς. 

3. Η ισχύς των διατάξεων του άρθρου αυτού αρχίζει από 3ης Σεπτεμβρίου 1999. 

'Αρθρο 21 

Καταργούμενες διατάξεις 

Από την έναρξη ισχύος του νόμου αυτού, πέραν των διατάξεων που προβλέπονται ότι καταργούνται στα επί μέρους άρθρα, καταργείται ο ν. 438/1976 εκτός από τα άρθρα του 8, 9, 10, 11, 16 και 17, καθώς και κάθε άλλη διάταξη που αντίκειται στις διατάξεις του νόμου αυτού ή ρυθμίζει ίδια θέματα κατά διάφορο τρόπο. 

'Αρθρο 22 

Τρόπος κάλυψης δαπανών 

1. Οι ενδεχόμενες δαπάνες, που θα προκληθούν στην περίπτωση ίδρυσης νέων μονάδων ναυτικής εκπαίδευσης κατ' εφαρμογή των διατάξεων του άρθρου 15 παρ. 14 και καθορισμού αποζημίωσης στα μέλη της επιτροπής του άρθρου 8 παρ. 3, καλύπτονται από την αναμενόμενη αύξηση των δημοσίων εσόδων που θα προκύψει από την εφαρμογή των διατάξεων των άρθρων 7, 9 παρ. 1β' και 6, 10 παρ. 2β' και 6α', 12 και 15 παρ. 11 και 13β', καθώς και από την εξοικονόμηση δαπανών που θα προκύψει από την ενδεχόμενη κατάργηση άλλων μονάδων ναυτικής εκπαίδευσης και την εφαρμογή των διατάξεων του άρθρου 15 παρ. 1. 

2. Η ενδεχόμενη απώλεια εσόδων του Ν.Α.Τ. από την εφαρμογή των διατάξεων του άρθρου 15 παρ. 6 αντισταθμίζεται από την αναμενόμενη αύξηση εσόδων του Ταμείου, που θα προκύψει από την εφαρμογή των διατάξεων της παραγράφου 8 του αυτού άρθρου. 

3. Η δαπάνη που προκαλείται από την εφαρμογή των διατάξεων του άρθρου 15 παρ. 11 σε βάρος των προϋπολογισμών των Ο.Τ.Α. α' βαθμού και του Ε.Ο.Τ. θα καλύπτεται από τις πιστώσεις που εγγράφονται στους προϋπολογισμούς αυτούς. 

4. Οι προκαλούμενες απώλειες εσόδων των Λιμενικών Ταμείων και του Κ.Τ.Γ.Κ.Δ. από την εφαρμογή των διατάξεων των άρθρων 10 παρ. 6α' και 15 παρ. 13β' αναπληρώνονται από άλλες πηγές εσόδων των Ταμείων αυτών και από την εξοικονόμηση των λειτουργικών δαπανών τους. 

'Αρθρο 23 

'Εναρξη ισχύος 

H ισχύς του νόμου αυτού αρχίζει μετά την παρέλευση τριών (3) μηνών από τη δημοσίευσή του στην Εφημερίδα της Κυβερνήσεως, εκτός των άρθρων 15 έως και 20, η ισχύς των οποίων αρχίζει από τη δημοσίευση αυτή. Επί μέρους διατάξεις του νόμου αυτού που προβλέπουν διαφορετικό χρόνο έναρξης της ισχύος τους δεν θίγονται". 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Παρεσχέθη η ζητηθείσα εξουσιοδότηση. 

Το λόγο έχει ο εισηγητής της Νέας Δημοκρατίας κ. Σπηλιωτόπουλος, για να δευτερολογήσει επί της αρχής του νομοσχεδίου του Υπουργείου Εθνικής 'Αμυνας. 

ΣΠΗΛΙΟΣ ΣΠΗΛΙΩΤΟΠΟΥΛΟΣ: Η Νέα Δημοκρατία συμφωνεί για την μετεγκατάσταση όσων στρατοπέδων μπορούν να μεταστεγαστούν επ' ωφελεία του κοινωνικού συνόλου και χωρίς να θίγεται το αξιόμαχο των Ενόπλων Δυνάμεων. Επιπλέον όμως και χωρίς να παρακάμπτεται η εκάστοτε στρατιωτική ηγεσία σ' αυτές τις περιπτώσεις. 

Ο κύριος Υπουργός στην αγόρευσή του δεν απήντησε στις παρατηρήσεις μας. Αντί το Υπουργείο Εθνικής 'Αμυνας να εκσυγχρονίσει τα μέχρι σήμερα υπάρχοντα ταμεία Εθνικής 'Αμυνας και τη Διεύθυνση Υποδομών, μέσω των οποίων μέχρι σήμερα έχουν γίνει πάρα πολλές παραχωρήσεις στρατοπέδων στην Τοπική Αυτοδιοίκηση για κοινωνική χρήση -από το 1990 μέχρι και το 1996, που ολοκληρώθηκαν οι διαδικασίες, άνω των είκοσι στρατοπέδων έχουν παραχωρηθεί για κοινωνική χρήση- αλλάζει τις μέχρι σήμερα υφιστάμενες διαδικασίες. 

Μάλιστα εδώ δημιουργείται μία νέα προσωρινή υπηρεσία, η οποία λειτουργεί ερήμην των στρατιωτικών. Το λέμε αυτό, διότι το σχήμα της παραχώρησης μεταβίβασης των στρατοπέδων στην Τοπική Αυτοδιοίκηση είναι το εξής: Η νέα υπηρεσία η οποία δημιουργείται, εισηγείται στον Υπουργό, ο οποίος εγκρίνει και στη συνέχεια, η διοικούσα επιτροπή του ΤΕΘΑ καλείται να εγκρίνει αυτήν την εισήγηση, αλλά με μία διαφορά που δεν φαίνεται από το νομοσχέδιο. Ο πρόεδρος του ΤΕΘΑ είναι ο Υπουργός Εθνικής 'Αμυνας. 'Αρα, η διοικούσα επιτροπή του ΤΕΘΑ καλείται να πάρει μία απόφαση, η οποία εκ των προτέρων έχει εγκριθεί από τον πρόεδρό της, τον Υπουργό Εθνικής 'Αμυνας. Είναι δυνατόν ποτέ η διοικούσα επιτροπή του ΤΕΘΑ, να απορρίψει αυτήν την εισήγηση; Ποτέ. Επομένως, οι αποφάσεις θα ληφθούν με εντολές άλλων κέντρων εκτός των στρατιωτικών. Γι' αυτό έχουμε αντίρρηση στο συγκεκριμένο νομοσχέδιο. 

'Υστερα, δεν διασφαλίζεται μέσα απ'το νομοσχέδιο η χρηματοδότηση των εγκαταστάσεων των νέων στρατοπέδων και αυτό φαίνεται χαρακτηριστικά από την όλη αντίδραση της Νομαρχιακής και Τοπικής Αυτοδιοίκησης, η οποία δεν αποδέχεται την κατάσταση αυτή. Θα αναφέρω δυο τρία σημεία από μια ομόφωνη απόφαση που πήρε το διευρυμένο Νομαρχιακό Συμβούλιο Αθηνών-Πειραιώς για το συγκεκριμένο θέμα -αναφέρεται στα στρατόπεδα που είναι στο Χαϊδάρι, στους Αγίους Αναργύρους, στο Γουδί και στην ευρύτερη περιοχή του Πειραιά. 

Σας καταγγέλλουν ότι το 1996 ο ίδιος ο Πρωθυπουργός στο Περιστέρι υποσχόταν ότι οι εκτάσεις ΚΕΒΟΠ και ΚΕΔ θα γίνουν χώροι πρασίνου και αναψυχής, σήμερα οικοδομούνται στο 60%, καταδικάζοντας το κορεσμένο Λεκανοπέδιο σε ασφυξία. Μάλιστα, η απόφαση αυτή είναι ομόφωνη και πρέπει να έχει φτάσει και στην Κυβέρνηση. 

Θέλω να επισημάνω τα εξής: Μιλάμε για το 60% μόνο, γιατί υπάρχει και το άλλο 40% που θα αποδοθεί για κοινωνική χρήση. Πρέπει να σας πω οτι κοινωνική χρήση θεωρεί η Νομαρχιακή και Τοπική Αυτοδιοίκηση εκτός από το πράσινο και τη δημιουργία κέντρων αθλητισμού, υπηρεσιών κοινωνικής πρόνοιας, ΚΑΠΗ, και πολιτιστικά κέντρα. Δηλαδή, στο 40% οπωσδήποτε θα έχουμε οικοδόμηση. Εσείς βέβαια θεωρείτε ότι το 40% θα διατεθεί για κοινωνική χρήση. 

Τέλος θα ήθελα να επισημάνω ότι αυτό το οποίο αναφέρεται στην εισηγητική έκθεση, ότι η δημιουργία" νέου ιστού στρατοπέδων, στρατού ξηράς που θα στοχεύει στην αποτελεσματικότερη άμυνα και ασφάλεια" και μάλιστα στο πλαίσιο της νέας οργανωτικής δομής των Ενόπλων Δυνάμεων, ξεκίνησε από εξωστρατιωτικούς παράγοντες, αφού τη μελέτη την έκανε ιδιωτικός φορέας. Βέβαια, ο κύριος Υπουργός μας επετίμησε γιατί είμαστε αντίθετοι με τον ιδιωτικό φορέα. Δεν είμαστε καθόλου αντίθετοι, το κόμμα μας μάλιστα είναι υπέρ της ιδιωτικής πρωτοβουλίας, όμως εξωστρατιωτικό κέντρο συνέταξε τη μελέτη για το νομοσχέδιο αυτό, η οποία μελέτη αφορά στην παραχώρηση στρατοπέδων και τη δημιουργία νέων. Γι'αυτό ακριβώς είμαστε αντίθετοι στην υπόθεση αυτή και καλούμε τον κύριο Υπουργό να το αποσύρει γιατί έτσι και αλλιώς αυτός ο στόχος επιτυγχάνεται -με μια ενδεχομένως απαιτούμενη αναβάθμιση- με τις σημερινές υπηρεσίες που έχουν ανταπεξέλθει μέχρι τώρα στην αποστολή αυτή. 

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος κ. Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρίες και κύριοι συνάδελφοι, το πρώτο ερώτημα που τίθεται σήμερα εν όψει του νομοσχεδίου είναι: Χρειάζεται όντως αναδιάταξη των στρατοπέδων των Ενόπλων Δυνάμεων; Με τα σημερινά δεδομένα και με τις τελευταίες εξελίξεις, νομίζω ότι αδιαμφισβήτητα η απάντηση είναι, ναι. Τα πολλά μικρά στρατόπεδα πρέπει να φύγουν και πρέπει να γίνουν μερικά, πολύ λιγότερα, μεγάλα. Η πρώτη δουλειά όμως που πρέπει να γίνει -και αμφιβάλλω αν την έχει κάνει το Υπουργείο Εθνικής Αμύνης, αν γνωρίζει ο κύριος Υφυπουργός ας με διαψεύσει- είναι να μελετήσει το Υπουργείο και θα έπρεπε να έχει έτοιμο το σχέδιο των νέων στρατοπέδων, πόσα και πού θα γίνουν. 

Ιστορικά δεν είναι ανάγκη να αναφερθώ τι συνέβη. Μέχρι το 1940 είχαμε μια δεδομένη πραγματικότητα και είχαμε τα πρώτα στρατόπεδα τα οποία ευτυχώς μας έσωσαν, έσωσαν τις πόλεις, γιατί έμειναν χώροι που αξιοποιούνται ή μπορούν να αξιοποιηθούν. Μετά το 1940 είχαμε την από Βορρά απειλή και η αναδιάταξη των στρατοπέδων έγινε αναγκαστικά. Μετά το 1974 και την τουρκική εισβολή στην Κύπρο, που ενεφάνη απειλητικός ο εξ ανατολών κίνδυνος, έχουμε άλλη αναδιάταξη δυνάμεων. Σήμερα, είναι ανάγκη το Υπουργείο Εθνικής Αμύνης να καταλήξει ποια στρατόπεδα χρειάζονται, πόσα και πού. 

Από εκεί αρχίζουμε, κύριε Υπουργέ της Εθνικής Αμύνης, όταν έχουμε αυτόν το φιλόδοξο στόχο να λύσουμε ένα θέμα το οποίο πράγματι ίσαμε τώρα από όλες τις κυβερνήσεις που προηγήθησαν μόνο αποσπασματικά αντιμετωπίσθηκε. 

'Οταν μας λέτε ότι θέλετε αυτό το συγκεκριμένο ποσόν για ορίζοντα μιας δεκαετίας, το δεύτερο ερώτημα που τίθεται είναι: Mπορεί η Ελλάς, ο ελληνικός προϋπολογισμός, η ελληνική οικονομία να ανταπεξέλθει σε αυτήν τη δαπάνη; Η απάντηση, κυρίες και κύριοι συνάδελφοι, για μένα είναι απλή, ναι, μπορεί και πρέπει. Το λέω και για το συνάδελφο στρατιωτικό να το ακούσει. 'Οταν με τόση ευκολία αποφασίζουμε το πρόγραμμα εξοπλισμών πέντε τρισεκατομμυρίων (5.000.000.000.000) δραχμών με ορίζοντα χρονικό μια πενταετία, δεν μπορείτε να βρείτε το 1/10 με ορίζοντα δέκα χρόνια για να λύσετε αυτό το πρόβλημα; Βέβαια, μια αδυναμία έχει το δεύτερο, ότι δεν έχει προμήθειες. Είναι η μόνη ίσως αισθητή διαφορά που παίζει δυστυχώς απ'ό,τι φαίνεται και αυτό το ρόλο του. 

Εγώ είμαι ξεκάθαρος. Το πρόβλημα των στρατοπέδων πρέπει να λυθεί, πρέπει να το μελετήσει το Υπουργείο Εθνικής Αμύνης και από εκεί και πέρα τα στρατόπεδα αυτά πρέπει να γίνουν. Να γίνουν για τον πρόσθετο λόγο, ότι τα υπάρχοντα στρατόπεδα σήμερα τα χρειάζεται η ελληνική κοινωνία. Τα χρειάζεται διότι οι πόλεις μας έχουν τις γνωστές αδυναμίες. 'Εχουμε τις πόλεις με το λιγότερο πράσινο ίσως από όλες τις πόλεις της Ευρώπης. 'Εχουμε ένα τραγικό πρόβλημα ελλείψεως ακαλύπτων χώρων και είναι ανάγκη να αξιοποιηθούν οι εκτάσεις αυτές προς όφελος του συνόλου, βέβαια πάντοτε υπό την προϋπόθεση, ότι το κράτος δεν θα θέσει σε δεύτερη μοίρα τα θέματα ασφαλείας, τα οποία πρέπει να έρχονται σε πρώτη μοίρα, πάντοτε υπό την προϋπόθεση ότι έχει ασφαλίσει τα καινούρια στρατόπεδα, τη μετεγκατάσταση και τις πιστώσεις οι οποίες χρησιμοποιούνται γι'αυτό. 

Εγώ, κύριοι συνάδελφοι, γνωρίζω το δράμα του προϋπολογισμού των Ενόπλων Δυνάμεων, γνωρίζω ότι πάντοτε οι 'Ενοπλες Δυνάμεις πληρώνουν τα σπασμένα. Το έζησα από όλες τις πλευρές και ως Υπουργός των Οικονομικών που κατά καιρούς έχω πιέσει ασφυκτικά τις 'Ενοπλες Δυνάμεις, για να μειώσει τις στρατιωτικές δαπάνες στην περίοδο 1964-1965, το έζησα και στη συνέχεια ως Πρωθυπουργός, όταν έβλεπα πώς με φιλότιμο και χωρίς να έχουν τη δυνατότητα να αντιδράσουν, οι 'Ενοπλες Δυνάμεις προσπαθούν κυριολεκτικώς να βγάλουν από τη μύγα ξίγκι και διαρκώς τις πιέζουμε, συνεχώς τις πιέζουμε. Εγώ είμαι εναντίον αυτής τις πίεσης που γίνεται στους προϋπολογισμούς της Εθνικής Αμύνης, ακόμα και σ' αυτές οι ευκολίες που λέμε, ότι οι 'Ενοπλες Δυνάμεις από ευαισθησία κάνουν. Δίδουν από το υστέρημά τους, δεν έχουν. Από εκεί και πέρα είναι τραγικός ο προϋπολογισμός των Ενόπλων Δυνάμεων. 

Κατά συνέπεια, καταλαβαίνω ότι οι 'Ενοπλες Δυνάμεις έχουν δικαίωμα να έχουν ένα λογικό προϋπολογισμό, ο οποίος να καλύπτει και τα έξοδα των μονίμων εγκαταστάσεων, να καλύπτει και τα έξοδα λειτουργίας, τα οποία ασφυκτικά μειώνονται κατά τρόπο τέτοιο που η αξιοπρέπεια των αξιωματικών τίθεται υπό αμφισβήτηση. Δεν μπορεί να ζήσουν ως αξιοπρεπείς άνθρωποι, διότι κάποιος κύριος από το Υπουργείο Οικονομικών τους κόβει στοιχειώδεις δαπάνες. 

Πρέπει -το λέω επιπροσθέτως, εν παρενθέσει- να μπορούν και αυτοί να έχουν μια κατοικία και γι'αυτό δέχομαι εγώ κάθε διάταξη η οποία έρχεται υπέρ του ΑΟΟΑ, τον οποίο πρέπει να βοηθήσουμε με απόλυτη προτεραιότητα και να έχουν επιτέλους και ένα μισθό αξιοπρεπή, όχι πλούσιο, για να μπορέσουν να ζήσουν όπως η τελευταία καθαρίστρια ή ο τελευταίος κλητήρας του ευρύτερου δημόσιου τομέα. Αυτό είναι το πρόβλημα το οποίο παρουσιάζεται. 

Εδώ το μεγάλο μειονέκτημα του νομοσχεδίου σας, κύριε Υπουργέ, είναι αυτό το 60% και το 40% -το οποίο δικαιολογημένα προκαλεί την αντίδραση της Νέας Δημοκρατίας- και σας λέει ότι θα το καταψηφίσει. Αυτό για όποιον γνωρίζει στοιχειωδώς τα πολεοδομικά προβλήματα της Ελλάδος. Και θα συζητήσουμε κατά σύμπτωση το επόμενο νομοσχέδιο που είναι σχετικό με την πολεοδομία. 

Και το λέω εν παρενθέσει και μου κάνει εντύπωση που το υπογράφει ο κ. Λαλιώτης. Ο κ. Λαλιώτης μπορεί να είναι Υπουργός -δεν ξέρω- με μεγάλο τίτλο που έχει μέσα και την πολεοδομία, αλλά έχω την εντύπωση ότι δεν έχει ιδέα από την πολεοδομία. 

'Οταν λέτε ότι θα αξιοποιηθεί με κατασκευές το 60%, αυτό στρατηγέ είναι τερατώδες, είναι απαράδεκτο. Και θα σας πω γιατί. 'Οταν επεκτείνεται το σχέδιο πόλεως -ήδη από την εποχή του Τρίτση- κοινή παραδοχή είναι ότι κοινόχρηστοι χώροι πρέπει να είναι το 50-60%. Και υπάρχει και εισφορά για το μεγάλο ιδιοκτήτη μέχρι του 60%, για να υπάρξουν κοινόχρηστοι χώροι, όταν επεκτείνεται το σχέδιο. 

'Οταν λέμε 60% να οικοδομηθεί και 40% να μείνει ελεύθερο, τι νομίζετε ότι λέμε; Λέμε ότι θα έχουμε μικρούς δρόμους και μικρές πλατείες και μηδέν πράσινο. Δεν θα έχουμε, δηλαδή, επαρκή χώρο κοινόχρηστο και πάντως δεν θα έχουμε καθόλου πράσινο. Απορώ πώς ο κ. Λαλιώτης έβαλε την υπογραφή του κάτω από ένα τέτοιο νομοσχέδιο, εκτός αν ισχύει αυτό που εγώ πιστεύω, ότι δεν ασχολείται, και δεν γνωρίζει τα θέματα της πολεοδομίας. Πρέπει σε κάθε περίπτωση η διάταξη αυτή να φύγει -να αφήσετε από εκεί και πέρα τη δυνατότητα, όπως είπε ο στρατηγός αλλά δυστυχώς αυτά τα είπατε σεις δεν τα λέει ο νόμος τον οποίο ψηφίζετε παρά ταύτα- το 60% και να είναι ελεύθερο, αν θέλετε, προς διαπραγμάτευση το θέμα. Και οι χώροι αυτοί πρέπει να δοθούν στο κοινωνικό σύνολο, χωρίς καμία αμφιβολία. Τώρα, αν πρέπει να δοθούν στην Τοπική Αυτοδιοίκηση, είναι άλλο δεύτερο ερωτηματικό, γιατί δεν ξέρω πώς θα τους χρησιμοποιήσει η Τοπική Αυτοδιοίκηση. Είναι ανάγκη να δοθούν στο κοινωνικό σύνολο, κύριοι συνάδελφοι. Αυτό λέω εγώ, δεν λέω τίποτε παραπάνω. 

Και θα ήθελα πριν κατέβω από το Βήμα -γιατί οι παρατηρήσεις που κάνω είναι γενικές και καλόπιστες και επιθυμώ να βοηθήσω αυτήν την ώρα την υπόθεση- να σας πω, κύριε Υφυπουργέ, ότι έχουμε μια πικρή εμπειρία του τι γίνεται με τους χώρους που κατά καιρούς περιέρχονται στο δημόσιο. Δηλαδή, αν σας ρωτήσω εγώ σήμερα -είστε και τοπικός Βουλευτής και πρέπει να ξέρετε- τι έγινε με την αμερικάνικη βάση στις Γούρνες στο Ηράκλειο, τι αξιοποίηση έγινε, τι ρεμούλα έγινε και ποιος άρπαξε ό,τι μπόρεσε και τι ωφελήθηκε το κοινωνικό σύνολο; Αν σας ρωτήσω για το έργο  του νέου αεροδρομίου της Αττικής, το οποίο έβαλε μπροστά η Νέα Δημοκρατία και προχωρεί, μέσα σε πολύ σύντομο χρόνο θα πρέπει να αδειάσει ο χώρος του σημερινού αεροδρομίου του Ελληνικού και της αμερικάνικης βάσης, ο οποίος είναι εξίμισι χιλιάδες στρέμματα -για να καταλάβετε τι σημαίνει αυτό, θα σας πω ότι ο Εθνικός Κήπος έχει εκατόν πενήντα, εκατόν τριάντα, είναι μια τεράστια περιοχή η οποία δίνει τεράστιες δυνατότητες- θα μου πείτε τι προετοιμασία έχετε κάνει ως Κυβέρνηση -δεν το λέω για σας, κύριε Υφυπουργέ, γιατί φυσικά εσείς δεν ξέρετε- τι προετοιμασία έχει κάνει ο κ. Λαλιώτης για να χρησιμοποιηθεί ο χώρος αυτός; 'Οποιος αρπάξει, ό,τι αρπάξει εκείνην την ώρα, ένα κομμάτι ο ένας δήμος, ένα κομμάτι ο άλλος δήμος, ένα κομμάτι η μια υπηρεσία και ένα κομμάτι ένα ίδρυμα; 'Ετσι θα πάει; Είναι ανάγκη να υπάρχει ένας κεντρικός σχεδιασμός σε όλες αυτές τις περιπτώσεις, να αξιοποιηθούν χάριν του κοινωνικού συνόλου οι χώροι που παραμένουν, αλλά να μη γίνεται διελκυστίνδα ποιος θα τους πρωτοαρπάξει και ποιος θα πρωτοωφεληθεί. Πρέπει τα κριτήρια, εν άλλοις λόγοις τα οποία θα ισχύσουν, να μην είναι κομματικά, να μην είναι προσωπικά. Πρέπει να υπάρχει ένας κεντρικός σχεδιασμός, πρέπει να υπάρχει ένα σχέδιο πολεοδομικό γενικότερο μέσα στο οποίο θα εντάξουμε αυτήν την προσπάθεια. 

Τις προϋποθέσεις αυτές δεν τις έχει το νομοσχέδιο και κατά συνέπεια δε νομίζω ότι αποτελεί καμία απολύτως πρόοδο. Πρέπει να έχει τις προϋποθέσεις που έθεσα εγώ. Η αξιοποίηση των ελαχίστων χώρων, οι οποίοι απομένουν ακόμη στη διάθεση του στρατού, μπορεί να αποτελέσει ένα κέρδος για την πολεοδομική πολιτική την οποία επειγόντως χρειάζεται η χώρα. 

ΠΡΟΕΔΡΕΥΩΝ (Παναγιώτης Ν. Κρητικός): Ποιος άλλος έχει ζητήσει να μιλήσει; 

ΝΙΚΟΛΑΟΣ ΓΚΕΛΕΣΤΑΘΗΣ: Εγώ, κύριε Πρόεδρε. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Και εγώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, δεν πήραμε απάντηση από τον κύριο Υπουργό Εθνικής 'Αμυνας, στα ερωτήματα που θέσαμε με τις ομιλίες μας επί της αρχής, και παραμένει ανεξήγητο το γεγονός γιατί είναι αναγκαία η σύσταση νέας υπηρεσίας για την αξιοποίηση και μετεγκατάσταση των στρατοπέδων, όταν έχουμε σε πλήρη λειτουργία το Ταμείο Εθνικής 'Αμυνας και τη Διεύθυνση Υποδομών του Γενικού Επιτελείου Στρατού, που θα μπορούσαν, κατάλληλα στελεχούμενες οι υπηρεσίες αυτές και ενισχυόμενες με τα απαραίτητα μέσα, να αξιοποιηθούν για να βοηθήσουν το έργο που προβλέπεται με το σκοπό του υπό συζήτηση νομοσχεδίου, για τον οποίο σκοπό βέβαια όλοι είμαστε σύμφωνοι ότι πρέπει να αντιμετωπισθεί το θέμα των στρατοπέδων. 

'Ετσι παραμένει αναπάντητο το ερώτημα αυτό και θα περιμένουμε από τον παριστάμενο κύριο Υφυπουργό Εθνικής 'Αμυνας να δώσει μια εξήγηση στο Τμήμα για το ποιος είναι ο σκοπός που επιβάλει τη σύσταση νέας υπηρεσίας, αφού άλλωστε το Ταμείο Εθνικής 'Αμυνας προεδρεύεται από τον Υπουργό Εθνικής 'Αμυνας και μέλη του είναι ο Υπουργός Οικονομικών, ο αρχηγός του Γενικού Επιτελείου Εθνικής 'Αμυνας, ο αρχηγός του Γενικού Επιτελείου Στρατού και οι δύο υπαρχηγοί του Γενικού Επιτελείου Στρατού, οι οποίοι θα μπορούσαν κάλλιστα, να εφαρμόζουν και την κυβερνητική πολιτική, αλλά και εν πάση περιπτώσει να αξιοποιήσουν τη στελέχωσή τους με άνδρες των Ενόπλων Δυνάμεων. 

Με τον τρόπο αυτό όμως παραμερίζονται οι αξιωματικοί του στρατού και γεννάται ένα βασικό ερώτημα. Γιατί να γίνει ο παραγκωνισμός των αξιωματικών του στρατού στην αντιμετώπιση αυτού του προβλήματος των στρατοπέδων; 

Πέραν αυτού, κύριε Πρόεδρε, αναφέρθηκα στην ομιλία μου επί της αρχής λεπτομερώς στη θεσμοθέτηση των διατάξεων του άρθρου 4. Είναι απαράδεκτο, με τέτοια γενική εξουσιοδότηση που δίνεται στον Υπουργό Εθνικής 'Αμυνας, να αντιμετωπισθεί η λειτουργία αυτής της νέας υπηρεσίας, διότι προβλέπεται ότι με το προεδρικό διάταγμα που θα εκδοθεί θα καθορίζεται η έδρα, η διάρκεια λειτουργίας, η οργάνωση, η διάρθρωση και η λειτουργία, η θέση και η κατάσταση του προσωπικού, η διαδικασία πρόσληψης και τα τυπικά και ουσιαστικά προσόντα του προϊσταμένου της υπηρεσίας αξιοποίησης και μετεγκατάστασης στρατοπέδων, καθώς και η στελέχωση της υπηρεσίας αυτής που μπορεί να γίνει και με απόσπαση υπαλλήλων από δημόσιες υπηρεσίες. Δηλαδή αυτό το "και" προβλέπει νέες προσλήψεις προσωπικού και μάλιστα όχι με τις διατάξεις του νόμου 2190, όπως έχει τροποποιηθεί και ισχύει σήμερα. 

Αυτό νομίζω ότι είναι απαράδεκτο και έρχεται σε πλήρη σύγκρουση με τους προβαλλόμενους ισχυρισμούς του κυρίου Πρωθυπουργού ότι δεν πρόκειται να διευρυνθεί ο δημόσιος τομέας ότι δεν πρόκειται να γίνουν νέες προσλήψεις και εν πάση περιπτώσει οι νέες προσλήψεις δεν πρόκειται να γίνονται εκτός των διατάξεων του νόμου 2190. 

Σε αυτό το σοβαρό θέμα, επειδή νομίζω ότι δημιουργεί και ένα ηθικό πρόβλημα στις προσλήψεις στον ευρύτερο δημόσιο τομέα από την Κυβέρνηση του κυρίου Σημίτη, θα πρέπει να έχουμε μία απάντηση από τον παριστάμενο κύριο Υφυπουργό Εθνικής 'Αμυνας. 

Πέραν αυτού με τη διάταξη της παραγράφου 3, του άρθρου 4, προβλέπεται η ανάθεση, με σύμβαση έργου, εργασιών τεχνικής και επιστημονικής στήριξης της υπηρεσίας αξιοποίησης και μετεγκατάστασης στρατοπέδων σε τρίτους. Δηλαδή, αυτή τι νέα τέχνη, τι νέα εφεύρεση είναι, για να δημιουργούνται, όπως είναι γνωστό -εντός εισαγωγικών- οι εξυπηρετήσεις των ημετέρων με οποιαδήποτε ιδιότητα για να κάνουν οποιαδήποτε τεχνική και επιστημονική στήριξη της υπηρεσίας αυτής; Δεν έχει άξιους αξιωματικούς όλων των τομέων ο στρατός για να αξιοποιηθούν και να βοηθήσουν τεχνικά και επιστημονικά τη στήριξη αυτής της υπηρεσίας, κύριε Υφυπουργέ; 

Νομίζω ότι αυτό είναι απαράδεκτο. Δεν μπορεί να παραγκωνίζονται οι αξιωματικοί του Σώματος των Μονίμων Ελλήνων Αξιωματικών που έχουν γράψει τόσες λαμπρές σελίδες στην ιστορία μας, αλλά και τώρα με τις οδηγίες τους και τις εντολές τους βρίσκονται οι 'Ενοπλες Δυνάμεις μας σε τέτοιο υψηλό επίπεδο οργάνωσης και ετοιμότητας, που αποδεικνύεται σε κάθε περίσταση, όπως και τελευταία με την αντιμετώπιση των συνεπειών του Εγκέλαδου. 

'Ετσι, κύριε Υφυπουργέ, θα περιμένουμε να δώσετε τις εξηγήσεις αυτές, διότι εν πάση περιπτώσει εμείς δεν μπορούμε να ψηφίσουμε επί της αρχής το νομοσχέδιο αυτό. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βαρβιτσιώτης έχει ζητήσει να δευτερολογήσει. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, έχω ζητήσει το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Εντάξει, θα μιλήσετε. Θα πάρετε το λόγο. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Να πάρω το λόγο με τη σειρά μου. 

ΠΡΟΕΔΡΕΥΩΝ (Παναγιώτης Ν. Κρητικός): Δεν εγγραφήκατε με την κάρτα σας. Εγώ βλέπω τον κατάλογο. Λέω "ποιος επιθυμεί να μιλήσει" και εξυπακούεται ότι εκείνοι που επιθυμούν, εγγράφονται. Εν πάση περιπτώσει, δεν είναι προς θάνατον, θα πάρετε το λόγο μετά τον κ. Βαρβιτσιώτη. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Μα, κύριε Πρόεδρε ... 

ΠΡΟΕΔΡΕΥΩΝ (Παναγιώτης Ν. Κρητικός): Μα, σας παρακαλώ. Ενεγράφη ο κ. Βαρβιτσιώτης. Πώς θα τον παρακάμψω; Θα μιλήσετε. Δεν σας στέρησε κανείς το δικαίωμα. Προς Θεού!. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Μα, κύριε Πρόεδρε, τόσα χρόνια ζητάμε τον λόγο απευθυνόμενοι στους συνεργάτες σας. 

ΠΡΟΕΔΡΕΥΩΝ (Παναγιώτης Ν. Κρητικός): Μην κάνουμε συζήτηση τώρα και χάνουμε χρόνο χωρίς λόγο. Σας παρακαλώ, θα πάρετε το λόγο μετά τον κ. Βαρβιτσιώτη. 

Ορίστε, κύριε Βαρβιτσιώτη. 

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, ο κύριος Υπουργός στην πρωτολογία του άφησε αναπάντητα καίρια ερωτήματα, που τέθηκαν κατά τη συζήτηση επί της αρχής. 

Το πρώτο ερώτημα είναι προς τι η ίδρυση νέας υπηρεσίας. Γιατί σκέφθηκε ο κύριος Υπουργός Εθνικής Αμύνης να φυτέψει μία υπηρεσία έξω από τη δομή των Ενόπλων Δυνάμεων χωρίς να υπάρχει αποχρών λόγος; Και δεν υπάρχει αποχρών λόγος, διότι υπάρχουν δύο υπηρεσίες, οι οποίες επιτελούν σωστά το έργο τους, ενισχυόμενες δε κατάλληλα από στελέχη των Ενόπλων Δυνάμεων θα είχαν μια πιο ικανοποιητική απόδοση. 

Αλλά είναι και ψευδεπίγραφο το νομοσχέδιο. Μιλάει για προσωρινή υπηρεσία. Και ο ίδιος ο κύριος Υπουργός ομολόγησε από το Βήμα της Βουλής ότι η διαδικασία της μετεγκαταστάσεως των στρατοπέδων θα διαρκέσει τουλάχιστον δέκα χρόνια. Αντιλαμβάνεστε, λοιπόν, ότι δεν πρόκειται περί προσωρινής υπηρεσίας. Πρόκειται περί ενός καρκινώματος, το οποίο θα μείνει για πολύ χρόνο στη δομή των Ενόπλων Δυνάμεων. 

Δεύτερον, ο κύριος Υπουργός δεν τοποθετήθηκε στην πρότασή μου, για την άμεση αξιοποίηση των δύο στρατοπέδων στο Μενίδι. 

Κύριε Πρόεδρε, είναι δεδομένο ότι το Μενίδι είναι μία από τις περισσότερο πληγείσες περιοχές από τους πρόσφατους σεισμούς. 'Οταν επισκέφθηκα το πρώτο βράδυ το Μενίδι, είχα την εντύπωση ότι βρισκόμουν σε βομβαρδισμένη πόλη. Και είναι επίσης δεδομένο ότι πάρα πολλά σπίτια κατέρρευσαν ότι πάρα πολλοί άνθρωποι, που έχουν απόλυτη ανάγκη, είναι άστεγοι ότι πάρα πολλοί άνθρωποι έχουν υποστεί τεράστιες υλικές ζημιές. Και είναι τεράστιες οι ανάγκες τους. 

Είχα προτείνει, λοιπόν, ότι θα μπορούσαν αμέσως τώρα τα δύο στρατόπεδα που βρίσκονται στο Μενίδι, αφού γίνει μία σωστή μελέτη οικιστικής ανάπτυξης, να παραδοθούν για την εγκατάσταση εκεί και κατασκευή λυόμενων σπιτιών. 

Και έχουμε δύο μεγάλες προσφορές. 'Εχουμε την προσφορά του κ. Εμφιετζόγλου, ο οποίος λέει ότι μέσα σε ελάχιστες εβδομάδες μπορεί να κατασκευάσει πενήντα λυόμενα οικήματα. 'Εχουμε την προσφορά της οικογένειας Λάτση, η οποία προσφέρει την εγκατάσταση εκατό προκατασκευασμένων οικιών, που θα στεγάσουν περίπου πεντακόσια άτομα και μάλιστα εντός είκοσι πέντε ημερών θα είναι ετοιμοπαράδοτες. 

Σ' αυτή τη δύσκολη για τους συνανθρώπους μας στιγμή πρέπει να εξαρθεί η προσφορά των δύο προσώπων, όπως επίσης και όλων των ανωνύμων και επωνύμων που έσπευσαν να συμπαρασταθούν στις πληγείσες περιοχές και να βοηθήσουν ο καθένας με τη δική του δυνατότητα και την οικονομική του δύναμη. 

Η πρόταση είναι απλή. Αμέσως θα έχουμε εγκατάσταση -μέσα σε δύο μήνες- εκατόν πενήντα λυομένων σπιτιών τα οποία θα στεγάσουν όλους εκείνους που έχουν τις περισσότερες ανάγκες. 

Διακηρύσσει, κύριε Πρόεδρε, η Κυβέρνηση την κοινωνική της ευαισθησία. Πρέπει να την αποδείξει και εμπράκτως, με λόγια και όχι με έργα. 

Αποδεχθείτε, λοιπόν, την πρότασή μου απόψε και θα πω ότι έχετε κοινωνική ευαισθησία, αλλιώς είσαστε ανάλγητοι μπροστά στη συμφορά η οποία υπάρχει. 

Αλλά δεν δικαιολόγησε ο κύριος Υπουργός Εθνικής Αμύνης ούτε την ασυνέπεια της Κυβερνήσεως. 

Εδώ έχουμε, κύριε Πρόεδρε, στις 4 Σεπτεμβρίου του 1996 στην προεκλογική κεντρική του ομιλία τον Πρωθυπουργό, ο οποίος δεσμεύθηκε ότι οι χώροι των δύο στρατοπέδων τα τρεις χιλιάδες διακόσια στρέμματα, θα γίνουν μητροπολιτικό πάρκο πρασίνου και χώρος αναψυχής για όλη τη Δυτική Αθήνα και γενικότερα για όλο το Λεκανοπέδιο. 

Δεν φθάνει αυτό. 'Εχουμε τον τότε και σημερινό Υπουργό ΠΕ.ΧΩ.ΔΕ. τον κ. Λαλιώτη, ο οποίος σε επιστολή του την 1η Φεβρουαρίου του 1998 δεσμεύεται ότι δεν πρόκειται να προχωρήσει σε καμία αξιοποίηση των στρατοπέδων αν δεν έχει τη σύμφωνη γνώμη των ομόρων δήμων. 

'Εχουμε επίσης, από το 1994 στο πρόγραμμα "ΑΤΤΙΚΗ SOS", το οποίο εγκρίθηκε από τον Υπουργό ΠΕ.ΧΩ.ΔΕ., δέσμευση ότι θα υπάρχει μόνον χώρος πρασίνου. 

'Ετσι λοιπόν, δεν μας εξηγήσατε γιατί αυτή η ανακολουθία. Αλλά, κύριε Πρόεδρε, είναι σύνηθες το φαινόμενο η Κυβέρνηση αυτή να παρουσιάζει ανακολουθία λόγων και έργων. 

Και τέταρτον, όλοι οι Οργανισμοί Τοπικής Αυτοδιοικήσεως είναι αντίθετοι. 'Εχω στα χέρια μου ψηφίσματα του Δήμου Χαϊδαρίου, του Δήμου Ζωγράφου, του Δήμου Παπάγου, του Αναπτυξιακού Συνδέσμου Δυτικής Αττικής και τέλος του διευρυμένου Νομαρχιακού Συμβουλίου Αθηνών-Πειραιώς που όλα ομόφωνα καταδικάζουν αυτές τις ενέργειες. 

Και να σας πω, κύριοι συνάδελφοι, θα ήταν ανακόλουθοι όλοι αυτοί οι Οργανισμοί Τοπικής Αυτοδιοικήσεως αν δεν τις κατεδίκαζαν. Διότι όταν είχα την τιμή να έχω την ευθύνη του Υπουργείου Εθνικής Αμύνης, είχα αρχίσει τη διαπραγμάτευση να παραμείνει το 75% των δύο στρατοπέδων πράσινο και το 25% να οικοπεδοποιηθεί, ώστε να εξευρεθούν οι πόροι για τη μεταστέγαση των στρατοπέδων. 

Σήμερα, το 75% που είχα προσφέρει εγώ, ως Υπουργός Εθνικής Αμύνης για πράσινο γίνεται 40% και το 25% του οικοδομήσιμου χώρου γίνεται 60%. 

Κύριε Πρόεδρε, κάτω από αυτές τις παρατηρήσεις μας, δεν είναι δυνατόν να ψηφίσουμε το νομοσχέδιο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαδόγγονας έχει το λόγο. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, όπως τόνισα και την προηγούμενη φορά, δημιουργούνται εύλογα ερωτηματικά για το τι εξυπηρετεί αυτή η προσωρινή υπηρεσία. 

Είπαμε -και οι προλαλήσαντες τόνισαν με έμφαση- ότι οι υφιστάμενες υπηρεσίες στη δομή των Ενόπλων Δυνάμεων, δηλαδή η Διεύθυνση Υποδομών και το Τ.ΕΘ.Α. καλύπτουν ακριβώς αυτήν την ανάγκη της μετεγκαταστάσεως των στρατοπέδων προς την οποία ως αρχή δεν είχε διαφωνήσει κανένας συνάδελφος. 

Αυτή η προσωρινή υπηρεσία δεν μπορεί κατ' αρχήν να είναι προσωρινή για το λόγο ότι θα δημιουργούνται συνεχώς ανάγκες μετεγκαταστάσεως στρατοπέδων δεδομένων των απειλών -και αυτό το αποδεικνύει η πρόσφατη ιστορία της Ελλάδος- που μεταβάλλονται, εξ ανατολών, από βορρά κ.ο.κ. 

Γεννάται βέβαια το ερώτημα εάν υπάρχει αυτήν τη στιγμή μία μελέτη -η οποία να πείθει σε όποιους εξ ημών δημιουργούνται τα ερωτήματα αυτά- που να λέει ότι τα στρατόπεδα θα πρέπει να πάνε σ' αυτό το σημείο, στο άλλο σημείο κ.ο.κ. 

Δεν νομίζω ότι υπάρχει μία τέτοια μελέτη. Οι υπηρεσίες του στρατού τις οποίες προανέφερα, δηλαδή τη Διεύθυνση Υποδομών και το Τ.ΕΘ.Α., έχουν μία συνέχεια. 

Θα μπορούσε, κανονικά, η εκάστοτε πολιτική ηγεσία να ανατρέχει στην ιστορία του κάθε στρατοπέδου και να βλέπει τις σκοπιμότητες, οι οποίες εξυπηρετούνται με τη μετεγκατάσταση γενικότερα των στρατοπέδων. 

Τώρα αυτή η υπηρεσία τι θα κάνει; Θα δράσει, θα θύσει και θα απωλέσει και εν συνεχεία θα διαλυθεί; Στο μέλλον, ποιος θα διαχειρίζεται τις μετεγκαταστάσεις των στρατοπέδων; 

Ο Υπουργός Εθνικής Αμύνης κ. Τσοχατζόπουλος είπε ότι θα διαθέσουμε δώδεκα χιλιάδες στρέμματα στις τοπικές κοινωνίες κι έτσι τα αστικά κέντρα θα αντιμετωπίσουν τα προβλήματά τους. 

Αν ρωτήσετε τις τοπικές κοινωνίες, ποιο είναι το υπ' αριθμόν 1 πρόβλημά τους, θα δείτε ότι είναι το πράσινο. Δεν υπάρχει καμία αμφιβολία επ' αυτού. 'Αρα, αν το νομοσχέδιο ήταν σαφές και έλεγε ότι σκοπός του νομοσχεδίου αυτού είναι κυρίως να αποκτήσουν οι τοπικές κοινωνίες το πράσινο το οποίο στερούνται σήμερα, νομίζω ότι κανείς εκ των συναδέλφων δεν θα είχε αντίρρηση προς αυτήν την κατεύθυνση. Θα έπρεπε να μην υπάρχουν καν ποσοστά, να υπάρχει ο κύριος αντικειμενικός σκοπός, ο οποίος να είναι το πράσινο και επίσης να απαγορεύεται η αστική δόμηση. Θα πρέπει αυτό να είναι σαφές στο νομοσχέδιο. 

Είναι γεγονός αν λείπει κάτι από τη χώρα μας σήμερα είναι συνεδριακά κέντρα, εκθεσιακά κέντρα κλπ. Αν το νομοσχέδιο απέβλεπε στη δημιουργία τέτοιων κέντρων, τα οποία τόση ανάγκη έχει η χώρα μας, θα έλεγε κανείς ότι σε συνδυασμό με τις περιοχές πρασίνου, οι οποίες ελλείπουν, θα έδιναν ένα σωστό και λογικό στόχο στο νομοσχέδιο αυτό. Τέτοιο πράγμα δεν αναφέρεται και απεναντίας αναφέρεται κατά κόρον η δόμηση των περιοχών. Δηλαδή θα τα χωρίσουμε σε οικόπεδα και θα αρχίσουμε να τα πουλάμε; 'Ετσι τις ήδη βεβαρημένες περιοχές θα τις επιβαρύνουμε έτι περαιτέρω; 

Επίσης, αν διαβάσει κανείς το άρθρο 2, όσον αφορά τον τρόπο που κατανέμονται οι αρμοδιότητες, θα μπορούσε να πει ότι "Γιάννης κερνάει και Γιάννης πίνει". Δηλαδή η υπηρεσία αυτή προτείνει στον Υπουργό Εθνικής Αμύνης μια ευρυτάτη γκάμα προτάσεων και εν συνεχεία στην παράγραφο 3 λέει ότι ο Υπουργός Εθνικής Αμύνης αναθέτει στην υπηρεσία αυτή κ.λπ. Με λίγα λόγια είναι τελείως ασαφή τα σημεία με τα οποία ασχολείται αυτή η υπηρεσία. Θα έλεγα ότι ασχολείται με οτιδήποτε έχει κατά νουν ο εκάστοτε Υπουργός Εθνικής Αμύνης. Δηλαδή δεν προλαμβάνει εκ των προτέρων ο νομοθέτης ορισμένα πράγματα, τα οποία θα δημιουργήσουν ανωμαλίες στο μέλλον. 

Εκείνο το οποίο επίσης θα πρέπει να ληφθεί υπόψη σοβαρότατα είναι ότι ορισμένα από τα στρατόπεδα, τα οποία χαρακτηρίζουμε ως μικρά, συμβάλλουν ουσιαστικά σε ορισμένες μικρές κοινωνίες στην οικονομική, αν θέλετε, τόνωση της περιοχής, δεδομένου του αριθμού των στρατιωτικών, οι οποίοι φοιτούν σε μία σχολή, όπως παραδείγματος χάρη στη Σπάρτη, στη Σύρο κ.ο.κ. Τι θα γίνει με αυτές τις σχολές; Θα μετεγκατασταθούν κι αυτές στα δώδεκα μεγάλα στρατόπεδα; Είναι απαίτηση των κατοίκων, αυτές οι παραδοσιακές σχολές, τα παραδοσιακά κύτταρα του στρατού τα οποία φιλοξενούνται σε διάφορες μικρές πόλεις να παραμείνουν εκεί. Δεν νομίζω ότι βλάπτεται σε τίποτα ούτε το αξιόμαχο των Ενόπλων Δυνάμεων ούτε η εκπαίδευση ούτε τίποτε άλλο, αν παραμείνουν ορισμένες σχολές σε παραδοσιακές εγκαταστάσεις, οι οποίες υπάρχουν σε διάφορες επαρχιακές πόλεις. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Εξαντλήθηκε το στάδιο των δευτερολογιών. 

Ο κύριος Υφυπουργός Εθνικής 'Αμυνας έχει το λόγο για να απαντήσει στις δευτερολογίες των κυρίων συναδέλφων. 

Παρακαλώ εν συντομία, κύριε Υφυπουργέ. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, στην αρχή νόμιζα ότι δεν υπήρχε ανάγκη απάντησης, διότι αναφέρθηκαν όλοι σχεδόν οι συνάδελφοι σε θέματα τα οποία συζητήσαμε και κατά τη διάρκεια των πρωτολογιών και στη Διαρκή Επιτροπή. 

Οφείλω όμως να τονίσω και να επισημάνω τη διαφοροποίηση της Νέας Δημοκρατίας από την επιτροπή έως το Τμήμα της Βουλής. Ας θυμηθούμε όλοι ότι κανείς σχεδόν δεν είχε αντίρρηση επί της αρχής του νομοσχεδίου. 

Η μόνη αντίρρηση η οποία παρουσιάστηκε ήταν για τη σκοπιμότητα αυτής της υπηρεσίας, αξιοποίησης και μετεγκατάστασης των στρατοπέδων. Φαίνεται πως το σκέφτηκε με ωριμότερο τρόπο -δεν μπορώ να καταλάβω τι άλλο συνέβη-και έρχεται να παρουσιάσει τώρα πλέον αντιρρήσεις η Νέα Δημοκρατία και επί όλων των θεμάτων. 

Θα απαντήσω σε ορισμένα από αυτά τα θέματα, έτσι για να προσδιοριστούν επακριβώς και οι θέσεις της Κυβέρνησης και οι στόχοι αυτού του νομοσχεδίου. Θα απαντήσω με τον τρόπο που τέθηκαν τα θέματα. 'Αλλωστε στο παρελθόν επανειλημμένα, προσωπικά εγώ, αλλά και ο κ. Τσοχατζόπουλος έχουμε απαντήσει σε ερωτήσεις και αναφορές συναδέλφων, οι οποίοι αναφέρονται όλοι, ακριβώς στο πρόβλημα, το οποίο έχει δημιουργηθεί από την αλλαγή του αστικού τοπίου σε όλην την Ελλάδα. 

Τα στρατόπεδα παλαιότερα είχαν δημιουργηθεί στις παρυφές των πόλεων για λόγους γνωστούς. Η δυσκολία μετακίνησης του προσωπικού ή διότι εκεί χρειαζόταν οι στρατιωτικές μονάδες. Εκεί ήταν οι ελεύθεροι χώροι, δεν διαφαινόταν η πλημμυρίδα των σπιτιών και των οικημάτων, τα οποία θα επεξέτειναν τις πόλεις και σε αυτήν την περίοδο τα στρατόπεδα επιτελούσαν το σκοπό τους με αυτόν τον τρόπο. 'Εχουμε δει, όμως τελευταία, ότι οι πόλεις αναπτύχθησαν τόσο γρήγορα και τα περισσότερα στρατόπεδα εγκλωβίστηκαν μέσα στον αστικό χώρο. Ακόμα πρέπει να πούμε ότι άλλαξαν και οι τρόποι λειτουργίας των Ενόπλων Δυνάμεων. Δεν είναι δυνατόν πλέον να έχουμε μικρά στρατόπεδα, μικρές μονάδες γύρω γύρω. Η καινούρια δομή των Ενόπλων Δυνάμεων, η αποστολή την οποία έχουν, επιβάλει να συγκεντρωθούν σε μεγάλες ενότητες και μεγαλύτερους χώρους όσο το δυνατόν περισσότερες μονάδες, ούτως ώστε να δώσουμε την ευκαιρία στις 'Ενοπλες Δυνάμεις να έχουν στον ίδιο χώρο και τις καθαρά στρατιωτικές δραστηριότητες, αλλά και άλλες οι οποίες θα βοηθούσαν τους στρατιωτικούς να έχουν καλύτερη ζωή, όπως οικήματα, λέσχες, κ.λπ. 

'Εχει μελετηθεί το θέμα, έχει ανευρεθεί λύση και σε αυτό είναι σύμφωνοι όλοι. Αυτό εφαρμόζεται σε όλον τον κόσμο, αντί δηλαδή να έχει κανείς διασκορπισμένες μικρές μονάδες, θα ήταν πολύ καλύτερα να υπάρχουν... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εχετε κανένα συγκεκριμένο σχεδιασμό; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Βεβαίως υπάρχει σχεδιασμός, κύριε Πρόεδρε. 'Ηδη έχει δημιουργηθεί το πρώτο μεγάλο στρατόπεδο στη Θράκη, το στρατόπεδο Προβατώνα όπου πραγματικά -αν θέλετε, μπορούμε να οργανώσουμε μία επίσκεψη να το δείτε- έχουν συγκεντρωθεί καθαρά στρατιωτικές δραστηριότητες, κοινωνικές δραστηριότητες και όλα αυτά τα οποία υποστηρίζουν τις μονάδες. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό υπήρχε. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Επομένως η ανάγκη είναι αμφίδρομη και ταυτόχρονη. Είναι η ανάγκη να μεταφερθούν τα στρατόπεδα, τα οποία πλέον υπάρχουν μέσα στις πόλεις και η ανάγκη συγκέντρωσης σε μεγάλους χώρους των Ενόπλων Δυνάμεων, όπως είναι η σύγχρονη αντίληψη. 

Βάσει αυτής της αρχής, ήδη η αρμόδια διεύθυνση πράγματι έχει κάνει σχεδίαση. 'Ομως, εδώ μιλούμε για ένα τεράστιο πρόγραμμα. 'Ενα πρόγραμμα, το οποίο θα πρέπει να συγκεντρώσει στοιχεία, να εκτιμήσει εκτάσεις και να έλθει σε επαφή με πολλούς φορείς, ούτως ώστε αυτές οι εκτάσεις να αποδοθούν όπου αποδοθούν. Να αποδοθούν στην τοπική κοινωνία κυρίως και όπως είπαμε να χρηματοδοτηθούν με αυτόν τον τρόπο και οι μετακινήσεις. 

Είπε ο κύριος Πρόεδρος, ότι πράγματι πενήντα δισεκατομμύρια (50.000.000.000) το χρόνο για τα επόμενα δέκα χρόνια δεν είναι πολλά. Αλλά εφόσον υπάρχει άλλος τρόπος, εφόσον υπάρχουν τεράστιες εκτάσεις, τεράστια στρατόπεδα, τα οποία μπορούν να χρηματοδοτήσουν και να βοηθήσουν αυτήν την κίνηση, γιατί να μη γίνει. Θέλω επίσης να πω εδώ εξ'αρχής, ότι το 40% είναι το ελάχιστο, το οποίο πρέπει να μείνει πράσινο. Ο νόμος δίδει ευχέρεια επιλογής. Θα υπάρξουν στρατόπεδα, τα οποία θα αποδοθούν καθ'ολοκληρίαν 100%. Θα υπάρχουν περιπτώσεις που δεν θα χρειαστεί να οικοπεδοποιηθεί ένα στρατόπεδο, αλλά η πολιτεία να δώσει ένα χώρο αλλού, να χρηματοδοτήσει πιθανόν με διαφορετικό τρόπο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Βγάλτε το από το νόμο, σβήστε το. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Μα, το ποσοστό το 40% το βάλαμε για εξασφάλιση. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σβήστε το. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Aυτοπεριοριστείτε σε υψηλό ποσοστό. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, μη διακόπτετε. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Το ποσοστό του 40% είναι το ελάχιστο, το οποίο θα μείνει. Θα μείνει πολύ περισσότερο. Σας διαβεβαιώ ότι και η φιλοσοφία και η αντίληψη είναι ότι θα μείνει το μεγαλύτερο ποσοστό στις τοπικές κοινωνίες. 

'Αλλωστε -πρέπει να το πω και αυτό για να σταματήσουμε- τόσο η ΚΕΔΚΕ όσο και η ΤΕΔΚΝΑ ήλθαν σε επαφή με το Υπουργείο και συμφώνησαν με τη φιλοσοφία του νομοσχεδίου, γι'αυτό και θα δείτε στο νομοσχέδιο ότι προσετέθη ότι θα πρέπει να έχουμε την πρόταση των συναρμοδίων κατά τόπον ΟΤΑ για να συμφωνήσουμε, για να κάνουμε οποιαδήποτε κίνηση. 

Θα το δείτε, βέβαια δεν θα σας δοθεί ευκαιρία να το εφαρμόσετε ως Κυβέρνηση, γι' αυτό και το καταπολεμάτε, θα το δείτε όμως στην εφαρμογή του ότι και οι τοπικές κοινωνίες θα είναι ευτυχείς και οι 'Ενοπλες Δυνάμεις θα εξυπηρετηθούν. 

Θα πάω τώρα στο επόμενο θέμα. Γιατί μία υπηρεσία και όχι η ΔΥΠΟ. Η ΔΥΠΟ πράγματι είναι μια στρατιωτική υπηρεσία η οποία έχει τη γενική ευθύνη της συντήρησης, της αλλαγής, βελτίωσης των στρατοπέδων. 'Ομως ήδη έχει δοκιμαστεί το σύστημα της ΕΥΔΕ -το έχετε δει και σεις και το εφαρμόσατε ως Κυβέρνηση- ειδικές υπηρεσίες στις οποίες έχουν τεθεί συγκεκριμένα έργα. Για ορισμένο διάστημα -και αυτήν την έννοια έχει η υπηρεσία- θα έχει την ευελιξία να έρχεται σε επαφή με όλους τους φορείς, να μην παρεμβαίνει στο καθαρά στρατιωτικό έργο των επιτελείων και μ' αυτόν τον τρόπο το Υπουργείο να μπορέσει να προχωρήσει σ' αυτό το τεράστιο πρόγραμμα. Να σας πω δε ότι από το νόμο προβλέπεται ότι μόνο ο προϊστάμενος θα εκλέγεται κατά παρέκκλιση των διατάξεων του νόμου 2190, το υπόλοιπο προσωπικό θα είναι από τις υπόλοιπες υπηρεσίες και προφανώς θα προέρχεται από τις αρμόδιες υπηρεσίες τόσο του ΥΠΕΧΩΔΕ όσο και του Υπουργείου 'Αμυνας και πάρα πολλοί απ' αυτούς θα είναι στρατιωτικοί. 

Η σκέψη πάντως που επικρατούσε στο Υπουργείο 'Αμυνας είναι όχι μόνο να μην τσιμεντοποιηθούν τα στρατόπεδα, αλλά αντιστρόφως να βοηθήσουμε τις τοπικές κοινωνίες να αποκτήσουν χώρους πρασίνου κατ' αρχήν ή άλλων δραστηριοτήτων. Ακούστηκαν διάφορες ιδέες εδώ. Εγώ πιστεύω ότι πρέπει να γίνει χώρος πρασίνου οι χώροι που θα παραχωρηθούν, αλλά αν υπάρχουν ορισμένες δραστηριότητες οι οποίες βοηθούν το κοινωνικό σύνολο για μια καλύτερη ζωή, όπως είναι και ορισμένοι χώροι άθλησης, συμφωνούμε και σ'αυτό. Αυτήν τη στιγμή βλέπουμε κάτι που δεν είχαμε ποτέ δει ούτε εμείς όταν ήμασταν νεότεροι ότι όπου έχουν δημιουργηθεί χώροι ιδίως για αθλήματα που είναι δημοφιλή στα παιδιά, εκεί τα παιδιά μαζεύονται όλη μέρα και είναι κάτι που δεν μπορούμε να το υποτιμήσουμε. Θα βελτιωθεί η ποιότητα ζωής, το περιβάλλον. Δεν υπάρχει δε καμία περίπτωση, για να επανέλθω σ'αυτό που τονίσθηκε από προηγούμενους συναδέλφους, να ακυρωθεί ή να μην κρατηθεί η δέσμευση του Πρωθυπουργού όσον αφορά τα στρατόπεδα που βρίσκονται στη Δυτική Αττική. Το πώς θα ρυθμιστεί αυτό θα το βρούμε μέσα από το νόμο. 

Τέλος θέλω να πω για κάτι που ειπώθηκε και ήταν πολύ άδικο από τον κ. Βαρβιτσιώτη, ο οποίος δεν είναι εδώ να ακούσει την απάντηση. Σήμερα γύρισα στους χώρους όπου έχουν δημιουργηθεί στρατόπεδα που την κυρία ευθύνη μέριμνας την έχουν οι 'Ενοπλες Δυνάμεις. Θέλω να σας βεβαιώσω ότι ρώτησα πολλούς ανθρώπους και είπαν όλοι, τηρουμένων των αναλογιών, με την απελπισία της καταστροφής που έχασαν τα σπίτια τους, τα καλύτερα λόγια για την παροχή της μέριμνας, τόσο από την πολιτεία όσο και από τις 'Ενοπλες Δυνάμεις. 

Επίσης πρέπει να πω ότι η πρόταση που έκανε ο κ. Βαρβιτσιώτης είναι παρωχημένη, έρχεται δεύτερη διότι ήδη στο στρατόπεδο ΚΑΠΟΤΑ υπάρχουν τριακόσιες σκηνές οι οποίες λειτουργούν ως ένας άψογος οικισμός με πλήρη παροχή βοήθειας. Εκεί όπως έχει αναγγελθεί θα δημιουργηθεί και ένας οικισμός με χίλια λυόμενα σπίτια τα οποία θα υποστηρίξει και οικονομικά το Υπουργείο 'Αμυνας. Τα χρήματα θα εξευρεθούν από τη ματαίωση γι' αυτόν το χρόνο της άσκησης "ΠΑΡΜΕΝΙΩΝ". Η ματαίωση όμως δεν έγινε λόγω των σεισμών. 'Ηταν μία ιδέα παλαιά. Η άσκηση αυτή είναι πολύ μεγάλη, το ξέρουν όλοι όσοι έχουν έλθει σε επαφή με το Υπουργείο 'Αμυνας και υπήρχε προβληματισμός κατά πόσο αυτή θα έπρεπε να γίνεται με στρατεύματα κάθε χρόνο ή θα έπρεπε να εναλλάσσεται άσκηση επί χάρτου και άσκηση μετά στρατευμάτων. Και αποφασίστηκε να βάλουμε αρχή με τη φετεινή αναβολή ούτως ώστε τα χρήματα που θα εξοικονομηθούν να διατεθούν για τη βοήθεια των σεισμοπλήκτων. 

Κυρίες και κύριοι συνάδελφοι, σας καλώ να δείτε την ουσία του θέματος όπως παρουσιάζεται. Στόχος είναι η βελτίωση τόσο της λειτουργίας των στρατοπέδων των Ενόπλων Δυνάμεων με τη συγκέντρωση σε μεγάλα στρατόπεδα όσο και να δοθεί βοήθεια στις τοπικές κοινωνίες με την παραχώρηση των εκτάσεων. Το είπε και ο Πρόεδρος κ. Μητσοτάκης ότι χάρη της παρουσίας των Ενόπλων Δυνάμεων έμειναν αυτοί οι χώροι ακάλυπτοι. Δεν έχουν οικοδομηθεί όπως όλη η Αθήνα και γενικότερα όλη η Ελλάδα που πραγματικά όλοι έχουμε πικρή εμπειρία, διότι κατείχοντο από τις 'Ενοπλες Δυνάμεις. 

Οι 'Ενοπλες Δυνάμεις και πάλι θα έρθουν σε βοήθεια των στόχων της τοπικής κοινωνίας για καλύτερο περιβάλλον, για καλύτερους όρους ζωής. 

Παρακαλώ, λοιπόν, να ξεχάσετε τις αντιρρήσεις σας και να ψηφίσετε το νομοσχέδιο. Ευχαριστώ. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, περίμενα ότι θα υπήρχαν ουσιαστικές απαντήσεις στα θέματα που τέθηκαν και την πρώτη μέρα της συζήτησης και σήμερα, από όλους τους ομιλητές της Νέας Δημοκρατίας και από τον πρώην Πρωθυπουργό κ. Μητσοτάκη. 

Ο ομιλήσας Υφυπουργός προσπάθησε πλαγίως να αποφύγει απαντήσεις και συνεπώς εκείνο το οποίο μπορεί να λεχθεί είναι ότι αυτή η Κυβέρνηση είναι αδιόρθωτη γιατί έχει ξύλινα αυτιά και ξύλινα μάτια, δεν έχει επαφή με την πραγματικότητα, είναι εκτός εποχής και γι' αυτό εισηγείται αυτά που εισηγείται. 

Συνεπώς αυτοί είναι πρόσθετοι λόγοι για καταψήφιση του νομοσχεδίου. 

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος κ. Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, από την ομιλία του κυρίου Υπουργού έμεινα με τη σαφή αίσθηση ότι δεν υπάρχει σχεδιασμός έτοιμος για το τι στρατόπεδα μεγάλα, ενιαία, θα αποκτήσουμε. 

Γνωρίζω ότι υπάρχει στρατόπεδο στον 'Εβρο. Αυτό υπήρχε. Το πρόβλημα είναι ποια θα είναι τα άλλα έντεκα ή δώδεκα και πού. 

Κρούω τον κώδωνα του κινδύνου, κύριε Πρόεδρε. Είναι βέβαιο ότι όσο περνούν τα χρόνια, τόσο πιο δύσκολα αποκτώνται οι εκτάσεις. 'Ενα μεγάλο πρόβλημα το οποίο αντιμετωπίζει η χώρα μας τις τελευταίες δεκαετίες είναι ακριβώς αυτό ότι αυξάνει η αξία της γης. Οι απαλλοτριώσεις γίνονται πιο δύσκολες, ενίοτε απαγορευτικές εις βάρος τελικά της ανάπτυξης και της πολεοδομικής ανάπτυξης της περιοχής. 

Γι' αυτό συνιστώ στην Κυβέρνηση να εξεύρει τα απαραίτητα χρήματα, με δανεισμό, κύριε Πρόεδρε. 'Οταν πριν από ελάχιστες μέρες, εδώ στο ίδιο Τμήμα μας έφερε μια προσθήκη άσχετος Υπουργός για το ΝΑΤ, ιερό σκοπό ασφαλώς, τετρακόσια ογδόντα δισεκατομμύρια (480.000.000.000) δραχμές φέσι, δημόσιο χρέος, δεν μπορείτε προς Θεού να βρείτε τα χρήματα και να αποκτήσετε το αναγκαίο κεφάλαιο; Αφού όμως προηγουμένως -γιατί αλλιώς κτίζετε στην άμμο- έχετε προσδιορίσει ποια στρατεύματα θέλετε και περίπου σε ποιες περιοχές, για να προχωρήσετε και να αποκτήσετε έστω τη γη. 

Κύριοι συνάδελφοι του ΠΑΣΟΚ, άλλη μια φορά η Κυβέρνηση παρουσιάζεται ανέτοιμη. Της ξεφεύγει η κεντρική γραμμή. Χάνει το δάσος για να δει το δέντρο. Σας αρέσει η ιδέα ότι "λύεται το θέμα". Τίποτα δεν λύεται με αυτό το νομοσχέδιο. Κάνετε μία υπηρεσία που εγώ δεν θα την έκανα και αμφιβάλλω εάν χρειάζεται. Το Υπουργείο Εθνικής Αμύνης σας έφθανε, αν παίρνατε ένα, δύο επί συμβάσει υπαλλήλους και ίσως κάνατε καλύτερα τη δουλειά σας. Αλλά επ' αυτού του θέματος δεν μπαίνω. Εγώ θέλω να δω τις γενικές γραμμές. Δεν λύετε κανένα θέμα. Αν θέλετε να λύσετε και πρέπει να το λύσετε εγκαίρως, πρέπει να αρχίσετε από εκεί. 

Το άλλο θέμα που θέλω να πω είναι το Χαϊδάρι. Ο κ. Βαρβιτσιώτης σας είπε ότι εμείς είχαμε φθάσει σε ένα σημείο να δώσουμε το 75% των εκτάσεων επί των ημερών της δικής μας Κυβερνήσεως. Εσείς λέτε ότι θα το δώσετε όλο. Ας το δώσετε. Εμείς θα είμαστε ευτυχείς αν μπορείτε να δώσετε εσείς και το 100% των εκτάσεων αυτών χάρη του κοινωνικού συνόλου και σε συνεννόηση με τους ΟΤΑ. Αλλά, κύριε Πρόεδρε, άλλο προκύπτει από τη διατύπωση του νόμου, δεν ξέρω αν την κατάλαβε ο κύριος Υπουργός. Το 40% το οποίο αφήνετε ακάλυπτο και το υπόλοιπο αφήνετε τη δυνατότητα να οικοδομηθεί, να γίνει τσιμέντο είναι τερατώδες, κύριε Πρόεδρε. 

Λέω και πάλι ότι απορώ πώς Υπουργός Χωροταξίας και Περιβάλλοντος βάζει την υπογραφή του από κάτω, όταν γενικά για να επεκταθεί το σχέδιο πόλεως οι κοινόχρηστοι χώροι υπερβαίνουν το 40% τον τελευταίο καιρό. Αυτούς τους χώρους που αποτελούν όντως την τελευταία ελπίδα σε πολλές περιπτώσεις τους έσωσαν με την παρουσία τους οι 'Ενοπλες Δυνάμεις χάριν του κοινωνικού συνόλου και πρέπει να τους είμαστε ευγνώμονες. 

Εδώ θα έπρεπε να είναι πολλαπλάσιο, να είναι το 80%. Εγώ δέχομαι ότι μπορεί να γίνει μερική πολεοδόμηση διότι πρέπει να υπάρξουν και έσοδα για τα ταμεία χωρίς αμφιβολία, αλλά το 40% όπως το βάζετε αποτελεί ντιρεκτίβα. Αν διαβάσετε το νόμο θα δείτε ότι μάλιστα κατά παρέκκλιση των πολεοδομικών διατάξεων έχετε αυτά τα δικαιώματα. 

Κύριοι συνάδελφοι του ΠΑ.ΣΟ.Κ. και στρατηγέ κύριε Σπυριούνη, που λέτε αυτά θέλω να πω το εξής: Βγάλτε παρακαλώ αυτήν τη διάταξη γιατί είναι λάθος βαρύτατο που δυσφημεί μία προσπάθεια και δυσφημεί τις 'Ενοπλες Δυνάμεις που δεν σας χρωστούν τίποτα να δυσφημούνται, διότι όλοι μας, όλος ο ελληνικός λαός αγκαλιάζει με αγάπη και εκτίμηση τις 'Ενοπλες Δυνάμεις. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. Παρακαλώ εν συντομία. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Απάντησα στον κύριο Πρόεδρο. Κατ'αρχήν πρέπει να σας πω ότι η σχεδίαση για το ποια θα μεταφερθούν είναι συγκεκριμένη. Είναι ογδόντα δύο στρατόπεδα που αυτήν τη στιγμή έχει εντοπισθεί ότι πλέον δεν επιτελούν το σκοπό τους και πρέπει να φύγουν. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Προχωρήστε σε απαλλοτριώσεις. Βρείτε τα χρήματα. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Εν συνεχεία, έχουν προσδιορισθεί αρκετοί χώροι στους οποίους θα μεταφερθούν. Υπάρχει ένα σχέδιο. Δεν μπορώ να σας πω ότι υπάρχουν και οι δώδεκα χώροι τους οποίους υπολογίζουμε, αλλά αυτό θα γίνει πάρα πολύ γρήγορα. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εστω μερικά. Μετά από δέκα χρόνια θα κάνουν δέκα φορές παραπάνω. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Είναι πολύ ορθή η παρατήρησή σας και δέχομαι ότι πράγματι όπου καθυστερούμε για τον εντοπισμό και την απόκτηση γης, μετά από λίγα χρόνια δεν θα μπορούμε να την αποκτήσουμε με τους επιθυμητούς όρους. Αυτό το έχουμε δει σε πάρα πολλές περιπτώσεις. 

Τέλος, θέλω να τονίσω ότι σε κανενός το μυαλό δεν υπάρχει η ιδέα ότι μπορεί πράγματι να οικοπεδοποιηθεί ή να πωληθεί το 60%. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί το βάζετε τότε στο νόμο; Για να δημιουργηθούν παρεξηγήσεις; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Γιατί θέλουμε να υπάρχει ένα όριο προς τα κάτω, κύριε Πρόεδρε, και κανείς να μην τολμήσει να το περάσει. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η πολεοδομία δεν το επιτρέπει. Το 40%... 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Επειδή ακριβώς γνωρίζετε και την αντίληψη που υπάρχει στις 'Ενοπλες Δυνάμεις οι οποίες κατά κανέναν τρόπο δεν θέλουν να έρθουν σε σύγκρουση με την κοινωνία γενικότερα, σας λέω ότι το μέγιστο ποσοστό των χώρων αυτών θα παραχωρηθεί τελικά στο κοινωνικό σύνολο. Δηλαδή πολύ μικρό ποσοστό, λόγω της μεγάλης αξίας γης που υπάρχει, θα αξιοποιηθεί με οποιαδήποτε έννοια προκειμένου να χρηματοδοτηθεί η μετακίνηση των στρατοπέδων. 

Θέλω να τονίσω ότι σε συζητήσεις που κάναμε στο Υπουργείο Εθνικής 'Αμυνας γι'αυτό το θέμα η αντίληψη που επικρατούσε ήταν ότι πρέπει απλώς να υπάρχει ένα όριο που να μην μπορεί κανείς να το περάσει. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εθνικής 'Αμυνας:"Σύσταση προσωρινής υπηρεσίας για την αξιοποίηση και μετεγκατάσταση στρατοπέδων και άλλες διατάξεις". 

Ερωτάται το Τμήμα: Γίνεται δεκτό το νομοσχέδιο επί της αρχής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το σχέδιο νόμου του Υπουργείου Εθνικής 'Αμυνας: "Σύσταση προσωρινής υπηρεσίας για την αξιοποίηση και μετεγκατάσταση στρατοπέδων και άλλες διατάξεις" έγινε δεκτό επί της αρχής. 

Εισερχόμαστε στη συζήτηση επί των άρθρων. Δέχεσθε να συζητηθούν τα επτά άρθρα του νομοσχεδίου σε μια ενότητα; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Θα συζητηθούν, λοιπόν, και τα επτά άρθρα του νομοσχεδίου σε μια ενότητα. 

Στο σημείο αυτό θέλω να κάνω τις εξής ανακοινώσεις προς το Τμήμα: 

1. Οι Υπουργοί Πολιτισμού, Εξωτερικών, Ανάπτυξης, Οικονομικών, Τύπου και Μέσων Μαζικής Ενημέρωσης κατέθεσαν σχέδιο νόμου: "Κύρωση της Συμφωνίας οπτικοακουστικών συμπαραγωγών μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά". 

2. Οι Υπουργοί Εθνικής Οικονομίας και Οικονομικών, Εξωτερικών και Ανάπτυξης κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την προώθηση και αμοιβαία προστασία των επενδύσεων και του προσαρτημένου σε αυτήν Πρωτοκόλλου". 

3. Οι Υπουργοί Δημόσιας Τάξης και Εξωτερικών κατέθεσαν σχέδιο νόμου: "Κύρωση της Συμφωνίας συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας σχετικά με την καταπολέμηση της διεθνούς παράνομης διακίνησης ναρκωτικών και ψυχοτρόπων ουσιών, της διεθνούς τρομοκρατίας και του οργανωμένου εγκλήματος". 

4. Οι Υπουργοί Μεταφορών και Επικοινωνιών, Εξωτερικών και Εθνικής Οικονομίας και Οικονομικών, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Ουζμπεκιστάν για διεθνείς οδικές επιβατικές και εμπορευματικές μεταφορές". 

Θα παραπεμφθούν στις αρμόδιες Διαρκείς Επιτροπές της Ολομέλειας. 

Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, το νομοσχέδιο σε επτά άρθρα καθορίζει λεπτομέρειες που συγκροτούν τις διατάξεις δύο ειδικών προσανατολισμών. Η πρώτη ομάδα του νομοσχεδίου που είναι και η πλειονότητα των άρθρων -έξι από τα επτά- αφορά τη συγκρότηση ειδικής επιτροπής η οποία θα αξιολογήσει και θα μετεγκαταστήσει τα στρατόπεδα σε σύγχρονες μορφές, όπως καθορίζεται και στην εισηγητική έκθεση και στις διατάξεις του νομοσχεδίου. Καθορίζει τις διαδικασίες που θα ακολουθηθούν για την παραχώρηση των περιοχών των τμημάτων των στρατοπέδων ή και των στρατοπέδων και τους χώρους στους οποίους θα πραγματοποιηθεί η προβλεπόμενη πολεοδόμηση. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Καθορίζει τη συνεργασία που θεμελιώνεται μεταξύ ειδικής υπηρεσίας Γενικού Επιτελείου Στρατού και Ταμείου Εθνικής 'Αμυνας αφ'ενός και της συνεργασίας μεταξύ υπηρεσίας, δύο Υπουργείων Τοπικής Αυτοδιοίκησης και των δύο βαθμών και συναρμοδίων φορέων. Αυτά γενικά για τον πρώτο προσανατολισμό. 

Στο δεύτερο προσανατολισμό έχουμε χαρακτηριστικές διατάξεις που βελτιώνουν την παροχή του οφειλόμενου έργου από την πλευρά του Αυτόνομου Οικοδομικού Οργανισμού Αξιωματικών, του γνωστού ΑΟΟΑ. 

Ειδικότερα το άρθρο 1 καθορίζει τη σύσταση της προσωρινής υπηρεσίας με την ονομασία Υπηρεσία Αξιοποίησης και Μετεγκατάστασης Στρατοπέδων. 

Το άρθρο 2 με τίτλο "αρμοδιότητες", καθορίζει το σκοπό που επιδιώκει αυτή η υπηρεσία και τις συγκεκριμένες αρμοδιότητες. 

Σε ό,τι αφορά το σκοπό καθορίζεται ένα γενικό πλαίσιο που περιλαμβάνει το σχεδιασμό, την προώθηση, την υλοποίηση και τη διαχείριση της αξιοποίησης και της μετεγκατάστασης των στρατοπέδων. 

Στο δεύτερο μέρος της, αναφέρεται στις αρμοδιότητες της υπηρεσίας. Η υπηρεσία αυτή προτείνει στο ΥΠΕΧΩΔΕ τους χώρους που θα επιλεγούν για να αποτελέσουν τα νέα στρατόπεδα και βάζει τις σχετικές προϋποθέσεις: Να είναι εκτός πόλεων και εκτός οικιστικών περιοχών, όπως προσδιορίζονται με τα οικιστικά όρια του 1923. Εκπονεί μελέτες για την αξιοποίηση και την μετεγκατάσταση των στρατοπέδων ή η ίδια ή αναθέτει την εκπόνηση μελετών σε ειδικούς φορείς. 

Εκπονεί μελέτες για την αξιοποίηση των στρατοπέδων, τα οποία εγκαταλείπονται. Μελέτες, πώς θα πολεοδομηθούν σε συνεργασία βέβαια με το ΥΠΕΧΩΔΕ, υποβάλλοντας αντίστοιχες προτάσεις οι οποίες περνούν μέσα από διαδικασίες ελέγχου του κεντρικού χωροταξικού οικιστικού συμβουλίου του ΥΠΕΧΩΔΕ. 

Η διαδικασία αυτή ανεβάζει την ποιότητα της γενικής σχεδίασης. Και αποτελεί και μέρος του νομοσχεδίου, με βάση τις τροποποιήσεις που κάνετε, αυτή η συμφωνία μεταξύ των δύο Υπουργείων, ώστε τα πάντα να κινηθούν μέσα στην ευρύτερη αντίληψη της πολεοδομικής ανασυγκρότησης της χώρας με εκτιμήσεις στα γενικά πολεοδομικά σχέδια και με τους κανόνες της νέας πολεοδομικής αντίληψης, που θα αναπλάθει, θα ευεργετεί, θα ανυψώνει την οικιστική εικόνα των πόλεων στα στρατόπεδα που θα παραχωρούνται. 

Προωθεί, εφαρμόζει και διαχειρίζεται το συνολικό πρόγραμμα στρατηγικής αναδιάταξης των στρατοπέδων. Η υπηρεσία αυτή μπορεί να αναλάβει με παραχώρηση από το Υπουργείο, με εντολή του Υπουργού Εθνικής 'Αμυνας, τις αναφερόμενες στην παράγραφο 4, τέσσερις αρμοδιότητες που συνιστούν το έργο της υπηρεσίες που περιέγραψα. 

Στο άρθρο 3 καθορίζεται η διαδικασία. Εδώ μπαίνει κυριαρχικά το ΥΠΕΧΩΔΕ για τη χωροθέτηση των νέων περιοχών στρατοπέδων και για τον καθορισμό όρων και περιορισμών δόμησης. Η Υπηρεσία Μετεγκατάστασης προτείνει στο ΥΠΕΧΩΔΕ -με τη γνώμη και του Κεντρικού Συμβουλίου Χωροταξίας και τους τοπικούς, τους οικείους ΟΤΑ, όπως προσετέθη- με τις προσθήκες που έκανε ο κύριος Υπουργός προχθές, τους νέους χώρους, αποφασίζονται οι όροι δόμησης, καθορίζονται οι περιορισμοί και βγαίνει πλέον το νέο πλαίσιο, η νέα μορφή, ο νέος τύπος του στρατοπέδου, ο χώρος του στρατοπέδου. 

Επίσης, με απόφαση πάλι του ΥΠΕΧΩΔΕ, με πρόταση της ίδιας υπηρεσίας και με γνώμη του Κεντρικού Συμβουλίου Χωροταξίας και Περιβάλλοντος εξειδικεύονται οι όροι -αν θα προβλεφθεί ή δεν θα προβλεφθεί-πολεοδόμησης σε τμήματα των στρατοπέδων που παραχωρούνται, που απελευθερώνονται. 

Στο άρθρο 4 καθορίζονται οι λεπτομέρειες της οργάνωσης και του προϊσταμένου. Εδώ υπάρχει μία προσθήκη μιας αναδιάταξης -πιστεύω ότι θα κυκλοφορήσει, εγώ την έχω- που καθορίζεται ότι η υπηρεσία αυτή είναι προσωρινή, ο προϊστάμενος επιλέγεται από τον Υπουργό Εθνικής 'Αμυνας με αντίστοιχα ουσιαστικά και τυπικά προσόντα, με διαδικασίες κατά παρέκκλιση του ν. 2190/1994. Είναι πρόσωπο που θα καθοριστεί, επαναλαμβάνω, με διαδικασίες που θα καλύπτουν τα απαιτούμενα προσόντα κλπ. 

Στην παράγραφο 2 καθορίζονται με προεδρικό διάταγμα, κοινή αποφάσει των τριών Υπουργείων, Εσωτερικών, 'Αμυνας και Οικονομικών, όλες οι λεπτομέρειες, που αφορούν τη συγκρότηση αυτής της υπηρεσίας. Πού θα είναι η έδρα της, ποια θα είναι η διάρκεια λειτουργίας, ποια η διαδικασία για την πρόσληψη ειδικού προσωπικού, η δυνατότητα το προσωπικό αυτό να προέρχεται από δημόσιες υπηρεσίες -κι έτσι θα γίνει, όπως ακούσαμε και από τον κύριο Υφυπουργό- και γενικά κάθε λεπτομέρεια για το έργο αυτής της υπηρεσίας. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Το άρθρο 5 είναι σημαντικό. Αναφέρεται στη διαχείριση ... 

ΠΡΟΕΔΡΕΥΩΝ (Νικόλαος Κατσαρός): Κύριε Σπυριούνη, το κουδούνι κτυπάει για εσάς. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, δεν μπορούμε να τελειώσουμε... 

ΠΡΟΕΔΡΕΥΩΝ (Νικόλαος Κατσαρός): Δεν βάλαμε από την αρχή το χρόνο και κερδίσατε ένα, ενάμισι και ίσως και δύο λεπτά. Πέρασε και άλλο ένα λεπτό. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, δεν μπορούμε να τελειώσουμε. Αν δεν είναι τουλάχιστον δέκα λεπτά, δεν μπορούμε να τελειώσουμε. Να σταματήσω, αλλά... 

ΠΡΟΕΔΡΕΥΩΝ (Νικόλαος Κατσαρός): Δεν λέω να σταματήσετε. Σας παρακαλώ όμως. Συμπληρώστε αυτά που θέλετε. Γιατί στην αρχή, αναφέρεσθε σε γενικότητες πολλές και χάνετε χρόνο και όταν έρχεται η ώρα να διορθώσουμε τα άρθρα, τότε σας πιέζουμε κατ'ανάγκη. 

ΚΥΡΙΑΚΟΣ ΣΠΥΡΙΟΥΝΗΣ: 'Οταν ομαδοποιούμε τόσα άρθρα σε μια συζήτηση, θα πρέπει να υπάρχει κάποια ανοχή χρόνου. 

ΠΡΟΕΔΡΕΥΩΝ (Νικόλαος Κατσαρός): Ας ασχολούμεθα περισσότερο με τα άρθρα. 

Λοιπόν, συμπληρώστε τις σκέψεις σας και παρακαλώ να τελειώνετε. 

ΚΥΡΙΑΚΟΣ ΣΠΥΡΙΟΥΝΗΣ: Να μου επιτρέψετε το δικαίωμα να καθορίζω εγώ τι θα πω, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Κοιτάξτε, δυστυχώς εδώ έχει κάποιο δικαίωμα και το Προεδρείο, να ζητάει συζήτηση στα άρθρα. 

ΚΥΡΙΑΚΟΣ ΣΠΥΡΙΟΥΝΗΣ: Με απόφαση της διοικούσας επιτροπής, καθορίζεται η παραχώρηση κυριότητας ή εκμετάλλευση με εκμίσθωση κλπ. Είναι λεπτομέρειες που συνιστούν την ουσία του νομοσχέδιου. Εάν αυτές δεν λεχθούν, τότε αφήνουμε ευρύ περιθώριο για μια κριτική που δεν συνδέεται με τις διατάξεις του νομοσχεδίου. 

Γιατί εδώ υιοθετήθηκε η άποψη, ότι προβλέπει 60% τσιμεντοποίηση. Ε, δεν προβλέπει αυτό το πράγμα το νομοσχέδιο! 

Γι'αυτό η ανάλυση λοιπόν. 

Εδώ μπαίνει ένα μεγάλο κεφάλαιο για την περιουσία του Τ.ΕΘ.Α. Επιτέλους προβλέπονται διατάξεις οι οποίες "ανυψώνουν" και "γονιμοποιούν" την περιουσία του Τ.ΕΘ.Α. Θα πω ότι οι παραχωρήσεις αυτές που προβλέπονται από τις διατάξεις, επιτρέπουν στο Τ.ΕΘ.Α., στην υπηρεσία που θα διαχειριστεί την περιουσία του, με απόφαση του διοικητικού συμβουλίου. Γιατί αναπτύχθηκε σχετική κριτική. Προβλέπουν, λοιπόν, ότι με απόφαση αυτού του διοικητικού συμβουλίου, και με διαδικασίες συνοπτικές θα γίνεται εκμετάλλευση της περιουσίας του Τ.ΕΘ.Α. 

ΠΡΟΕΔΡΕΥΩΝ (Νικόλαος Κατσαρός): Παρακαλώ να τελειώνετε. 

ΚΥΡΙΑΚΟΣ ΣΠΥΡΙΟΥΝΗΣ: Τελειώνω, κύριε Πρόεδρε. 

Θα πάω στον Α.Ο.Ο.Α., κύριε Πρόεδρε. Εδώ γίνεται πράγματι μια βαθιά τομή. Αναφέρονται αναλυτικά τα του Α.Ο.Ο.Α. Και πράγματι, για πρώτη φορά, ο Α.Ο.Ο.Α. εξομοιώνεται με τους άλλους κρατικούς στεγαστικούς οργανισμούς. Μπορεί να επενδύει τα κεφάλαιά του μέχρι ποσοστού 30%. Μπορεί να αγοράζει γη για να κατασκευάζει οικήματα. Μπορεί να συνεργάζεται με τον Οργανισμό Εργατικής Κατοικίας. Είναι διατάξεις οι οποίες ευεργετούν την αποστολή του Α.Ο.Ο.Α. ο οποίος μέχρι τώρα ήταν τελματωμένος. 

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε συνάδελφε. 

ΚΥΡΙΑΚΟΣ ΣΠΥΡΙΟΥΝΗΣ: Τελειώνω, κύριε Πρόεδρε, λέγοντας ότι το ποσοστό του τιμήματος μέχρι 60% της αντικειμενικής αξίας εκτάσεων που παραχωρούνται από το Τ.ΕΘ.Α. ή από το Δημόσιο στον ΑΟΟΑ να γίνει το μέγιστο 10-20%. 'Εχω τροπολογία η παραχώρηση να γίνεται χωρίς αντάλλαγμα για να εξομοιωθεί με τον Οργανισμό Εργατικής Κατοικίας ο Α.Ο.Ο.Α.. Θα είναι μια προσφορά στους αξιωματικούς που τόσα τραβάνε, τόσο αγωνίζονται και τόσα υποφέρουν για να ανταποκριθούν στις επιταγές της πατρίδας. 

Σας ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Σπηλιωτόπουλος έχει το λόγο. 

ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, ενώ συμφωνούμε στην ιδέα της μετεγκαταστάσεως στρατοπέδων για την απόδοση των χώρων στο κοινωνικό σύνολο, διαφωνούμε με τον τρόπο με τον οποίο επιχειρείται η υλοποίηση ενός τέτοιου προγράμματος και ως προς τον φορέα και ως προς τις διαδικασίες οι οποίες εισάγονται με τα άρθρα αυτά. 

'Ηδη, στη συζήτηση επί της αρχής, τα επιχειρήματά μας τα εκθέσαμε. Θα ήθελα μόνο να κάνω κάποιες επισημάνσεις για το άρθρο 7, όσον αφορά τον Α.Ο.Ο.Α., επειδή στην πρωτολογία μου και στη συζήτηση επί της αρχής, δεν είπα τίποτε επ'αυτού. 

Είναι σίγουρο ότι ο Αυτόνομος Οικοδομικός Οργανισμός Αξιωματικών οπωσδήποτε χρειάζεται αναβάθμιση. Το θέμα της στέγασης των αξιωματικών και των οικογενειών τους είναι πάρα πολύ μεγάλο. Είναι ένα μείζον θέμα, για το οποίο η Κυβέρνηση δεν έχει κάνει ό,τι θα έπρεπε να είχε κάνει μέχρι σήμερα, κύριε Υπουργέ. Μέχρι το 1998, εδίδοντο δάνεια στους δικαιούχους του Α.Ο.Ο.Α. επιδοτούμενα από το κράτος. Τώρα η επιδότηση θα γίνεται με τα χρήματα των ιδίων. Και το ερώτημα είναι, κατά πόσον θα υπάρχουν αυτά τα χρήματα, όπως θα δούμε παρακάτω. 

Δεν είδαμε να δεσμεύεται και κανένα ποσοστό υπέρ του ΑΟΟΑ στα προσφερόμενα προς κοινωνική χρήση ή οικόπεδα που θα παραμείνουν στα στρατόπεδα που θα παραχωρηθούν, ούτε επίσης είδαμε και τίποτα για ΣΟΑ. Βέβαια, τα ΣΟΑ, τα στρατιωτικά οικήματα, γίνονται εκεί που θα διαμένουν και οι αξιωματικοί. Αφού θα φύγουν, οι αξιωματικοί, οι υπαξιωματικοί και οι οικογένειες, υποτίθεται ότι ΣΟΑ θα γίνουν στα νέα στρατόπεδα. Γι'αυτά δεν λέτε τίποτα. 

Επίσης, άλλη μια αδικία, την οποία επεσήμανε και ο συνάδελφος κ. Σπυριούνης, είναι ότι χρεώνουμε με 60% της αντικειμενικής αξίας τον ΑΟΟΑ, τη στιγμή που τόσο η ΔΕΠΟΣ όσο και ο OEK δεν χρεώνονται τέτοια ποσοστά. Και το ερώτημα το οποίο τίθεται, όσον αφορά τις κατοικίες που μπορεί να αγοράζει ο ΑΟΟΑ από άλλους οργανισμούς, είναι το εξής: 'Εχετε δει τις προδιαγραφές των εργατικών κατοικιών του ΟΕΚ, κύριε Υπουργέ; Από προσωπική εμπειρία σας λέγω ότι στις εργατικές κατοικίες στην Πάτρα, παραδείγματος χάρη, μετά από χρήση τριών, τεσσάρων ετών καταρρέουν όλα τα συστήματα υποδομής που υπάρχουν και καλούνται οι ένοικοι να τα πληρώσουν ιδίοις εξόδοις. 

Θα δώσουμε τέτοια οικήματα να κατοικήσουν οι αξιωματικοί και οι οικογένειές τους; Εδώ απαιτείται ιδιαίτερη προσοχή. 

'Ερχομαι σε ένα άλλο θέμα, το οποίο είναι πολύ ελκυστικό στην εποχή μας, το θέμα του χρηματιστηρίου. Μα χρειαζόταν ειδικός νόμος για να γίνει η αξιοποίηση των χρημάτων του ΑΟΟΑ; Και αν νομοθετούμε ότι μπορούν μέσω του χρηματιστηρίου να κάνουν τοποθέτηση χρημάτων, ποιες εγγυήσεις υπάρχουν για τα χρήματα αυτά του ΑΟΟΑ; Πού θα επενδυθούν; Ποιος θα είναι ο σύμβουλος στον ΑΟΟΑ για να τους πει πού θα επενδύσουν σε ποιες μετοχές; Σήμερα μιλάμε όλοι για μετοχές φούσκες, για υπερτιμημένες μετοχές, μιλάμε για μια τεχνητή άνθιση του χρηματιστηρίου και πάμε εκεί μέσα να τοποθετήσουμε και τα χρήματα των αξιωματικών. Αυτό είναι απαράδεκτο. Μην ξεχνάμε ότι πολλές φορές μετοχές κρατικών επιχειρήσεων και εταιρειών έχουν χρησιμοποιηθεί από την Κυβέρνηση για να στηρίξουν άλλες μετοχές, π.χ. του ΟΤΕ, των πετρελαίων και διάφορα άλλα. Δηλαδή θα εμπλέξουμε τον ΑΟΟΑ σ' αυτήν τη διαδικασία, για να στηρίξουμε άλλες πολιτικές που δεν έχουν καμία σχέση με τις 'Ενοπλες Δυνάμεις; 

Τέλος τι γίνεται με τα διάφορα προγράμματα τα οποία έχει ο ΑΟΟΑ για το Ναύπλιο, για την Αλεξανδρούπολη, για το οικόπεδο στο Μαραθώνα, που εμείς είχαμε αρχίσει τις διαδικασίες από το 1992; Τι γίνονται όλα αυτά τα προγράμματα, κύριε Υπουργέ; Και γιατί αντί να εξυγιάνετε τον ΑΟΟΑ του προσθέτετε προσωπικό το οποίο κάθεται και το πληρώνουν οι δικαιούχοι μέχρι σήμερα; Αυτά είναι πράγματα τα οποία πρέπει να τα δούμε πολύ σοβαρά και όχι επ' ευκαιρία ενός νομοσχεδίου, το οποίο έρχεται και προεκλογικά για να λύσει δήθεν το πρόβλημα της στέγασης των αξιωματικών και των οικογενειών τους. 

Θα παρακαλούσα για το θέμα του ΑΟΟΑ να ληφθεί ειδική μέριμνα, γιατί είναι πάρα πολύ σοβαρό και το γνωρίζουμε όλοι όσοι παροικούμε στην Ιερουσαλήμ. Να έρθει ένας νόμος, να εξυγιάνει πλήρως την υπόθεση και να μην έχει μέσα τέτοιες διατάξεις. Και επιτρέψτε μου λίαν επιεικώς να πω ότι είναι τυχοδιωκτική η διάταξη περί της τοποθετήσεως χρημάτων του ΑΟΟΑ στο Χρηματιστήριο Αξιών Αθηνών σήμερα. Ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Το πρώτο και το πιο βασικό που θέλουμε να τονίσουμε στο σχέδιο νόμου που συζητάμε σήμερα είναι ότι μετά τους πρόσφατους σεισμούς και τα προβλήματα που δημιουργήθηκαν απ' αυτούς, προβάλλει περισσότερο από κάθε άλλη φορά, θα λέγαμε επιτακτικά, η ανάγκη, οι χώροι των στρατοπέδων που θα μετεγκατασταθούν να γίνουν ελεύθεροι χώροι αναψυχής και πράσινου και σε καμία περίπτωση να μη δομηθούν, να μην τσιμεντοποιηθούν. 'Ηδη οι μεγάλες πόλεις, ιδιαίτερα το Λεκανοπέδιο, ασφυκτιούν και δεν πρέπει να δομηθεί ούτε ένα τετραγωνικό μέτρο. 

Η δόμηση όμως των στρατοπέδων που προβλέπει το σχέδιο νόμου, αντί να λύσει θα οξύνει παραπέρα τα προβλήματα που υπάρχουν σήμερα. 

Αφού, κύριε Υπουργέ, γνωρίζετε τα ογδόντα δύο στρατόπεδα, γιατί δεν τα αναφέρετε, ποια είναι αυτά, πού είναι, ποια είναι η έκταση και ποια είναι η αξία τους; Νομίζω ότι χρειάζεται να τα γνωρίζουμε στο σχέδιο νόμου που συζητάμε σήμερα. 

Η ευθύνη που παίρνετε απέναντι στον πληθυσμό αυτών των πόλεων, ιδιαίτερα του Λεκανοπεδίου, αλλά και των άλλων μεγαλουπόλεων της χώρας μας, είναι τεράστια. Πολύ πιο μεγάλη είναι απέναντι στις νέες γενιές. 

Τι πόλεις θα παραδώσετε; Πόλεις ανθρώπινες ή βάρβαρες; Γυρίζοντας πίσω μερικές δεκαετίες διαπιστώνουμε ότι οι πόλεις μας χτίστηκαν χωρίς πρόγνωση και προοπτική, χωρίς να λαμβάνονται υπόψη οι μελλοντικές ανάγκες των κατοίκων τους. Οι ανάγκες αυτές θυσιάστηκαν στο βωμό του κέρδους. Σήμερα, ενώ υπάρχει αυτή η αρνητική εμπειρία των προηγούμενων χρόνων, δεν τη λαμβάνετε υπόψη σας, αλλά εξακολουθείτε να επιμένετε στην ίδια κατεύθυνση. 

Δεν χρειάζονται καινούριες πόλεις μέσα στις πόλεις. Εξάλλου οι ΟΤΑ, αλλά και οι άλλοι φορείς με αποφάσεις τους τάσσονται ενάντια σε αυτό το σχέδιο νόμου και ζητούν να μην ψηφιστεί, ζητούν να αποσυρθεί. 

Σας καταθέτω την απόφαση του διευρυμένου νομαρχιακού συμβουλίου Αθηνών-Πειραιώς, που ομόφωνα ζητά να μην ψηφιστεί αυτό το σχέδιο νόμου. 

(Στο σημείο αυτό ο Βουλευτής κ. Σταύρος Παναγιώτου καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Και περνάω στα άρθρα. 

'Αρθρο 1. Σύμφωνα με το άρθρο αυτό η προσωπική υπηρεσία υπάγεται απευθείας στον Υπουργό Εθνικής 'Αμυνας. 'Ετσι ενισχύεται ο Υπουργός, ο οποίος μπορεί να αποφασίζει μόνος του για μια σειρά σοβαρά ζητήματα. 

'Αρθρο 2. Σύμφωνα με το άρθρο αυτό συγκροτείται μηχανισμός για την παράκαμψη των υπηρεσιών του δημοσίου, με προφανή σκοπό το ξεπούλημα όσο γίνεται πιο γρήγορα των στρατοπέδων που θα μετεγκατασταθούν. Από τη ρευστο-ποίησή τους επιδιώκεται η εξεύρεση των αναγκαίων πόρων τόσο για τα νέα στρατόπεδα όσο και για τις κατοικίες των αξιωματικών. 

Σύμφωνα με την παράγραφο 3 του άρθρου αυτού "ο Υπουργός Εθνικής 'Αμυνας μπορεί κατά περίπτωση να αναθέτει στην υπηρεσία αυτή την προώθηση ή και τη διεκπεραίωση συγκεκριμένων επειγόντων έργων". Στο όνομα λοιπόν του ξεπεράσματος της γραφειοκρατίας και των χρονοβόρων διαδικασιών η υπηρεσία εκτός από γνωμοδοτικό ή συμβουλευτικό όργανο γίνεται και εκτελεστικό, δηλαδή μπορεί να διαχειρίζεται και να υλοποιεί έργα. 'Ετσι η υπηρεσία αυτή μπορεί να χρησιμοποιηθεί για τη διεκπεραίωση επειγόντων έργων, όπως παραδείγματος χάριν έργων που απαιτούνται για τους Ολυμπιακούς Αγώνες ή και για άλλους σκοπούς. 

Σύμφωνα με την παράγραφο 4, εδάφιο α', η υπηρεσία αυτή εισηγείται τη μεταβίβαση της κυριότητας ή άλλου εμπράγματου δικαιώματος ή την αξιοποίηση με άλλον πρόσφορο τρόπο -όπως εκμίσθωση και παραχώρηση δικαιωμάτων με αντάλλαγμα- τμημάτων της ακίνητης περιουσίας του Τ.ΕΘ.Α. Με την εκμίσθωση και παραχώρηση δικαιωμάτων με αντάλλαγμα παραχωρούνται προς εκμετάλλευση εκτάσεις στρατοπέδων ή και ολόκληρα στρατόπεδα σε διάφορους φορείς και στους ιδιώτες. Γίνεται σαφές, λοιπόν, ότι προδιαγράφονται οι κατευθύνσεις τσιμεντοποίησης των στρατοπέδων. Μπορεί, δηλαδή, να χτιστούν και να παραχωρηθούν προς εκμετάλλευση για ένα χρονικό διάστημα, παραδείγματος χάριν πενήντα ετών, και μετά να επανέλθουν στο δημόσιο. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, εμείς δεν δευτερολογήσαμε. Παρακαλώ, την ανοχή σας. 

ΠΡΟΕΔΡΕΥΩΝ (Νικόλαος Κατσαρός): Θα έχετε μία ανοχή. 

ΣΤΑΥΡΟΣ ΠΑΝΑΓΙΩΤΟΥ: Ακόμη μεταξύ των στόχων αυτής της υπηρεσίας είναι η τροχοπέδηση και η εξάλειψη κινημάτων που αναπτύχθηκαν στις διάφορες πόλεις για την αξιοποίηση των χώρων των στρατοπέδων ως ελεύθερων χώρων αναψυχής και πράσινου. 

Σύμφωνα με όλα αυτά η προσωρινή υπηρεσία αποκτά αρμοδιότητες και δικαιοδοσίες για να μπορεί όσο πιο γρήγορα και πιο εύκολα γίνεται να παραχωρεί τους χώρους των μετεγκατεστημένων στρατοπέδων στην κερδοσκοπία. Με άλλα λόγια η υπηρεσία αυτή θα αποτελεί το κάλυμμα για την κάλυψη των όποιων αποφάσεων του Υπουργού. 

'Αρθρο 3. Σύμφωνα με το άρθρο αυτό με απλή απόφαση του Υπουργού -ούτε καν με προεδρικό διάταγμα ή με γενικές διατάξεις- μπορούν να καθορίζονται οι όροι πολεοδόμησης περιοχών εκτός σχεδίου. Θα αρκεί μία απόφαση μόνο του Υπουργού για τον καθορισμό των όρων δόμησης των νέων στρατοπέδων. 

Σύμφωνα με την παράγραφο 1, ενώ ζητείται η γνώμη του Κεντρικού Συμβουλίου Χωροταξίας, Οικισμού και Περιβάλλοντος, αυτή μπορεί να αγνοηθεί αν δεν είναι σύμφωνη. Λέτε "μετά από γνώμη" και όχι "σύμφωνη γνώμη" του ΚΣΧΟΠ. Δηλαδή είναι τελείως διακοσμητικός ο ρόλος του. 

Στο ίδιο άρθρο στη δεύτερη παράγραφο λένε ότι: "Η απόκτηση των ανωτέρω χώρων γίνεται με μέριμνα της συνιστωμένης υπηρεσίας και με δαπάνες του οικείου φορέα, είτε με ελεύθερη συναλλαγή είτε με αναγκαστική απαλλοτριώση κατά τις κείμενες διατάξεις". 

Παρακάτω όμως στο άρθρο 5, στο σημείο 1, λέτε "χωρίς να απαιτείται σύμπραξη ή άδεια ή έγκριση από οποιαδήποτε άλλη αρχή ή φορέα κατά παρέκκλιση από τις ρυθμίσεις διαχείρισης ή διοίκησης της περιουσίας του και από τις κείμενες διατάξεις για τα δημόσια κτήματα και τα ακίνητα ή κινητά του δημοσίου". 

Αυτά αναιρούν τα προηγούμενα που αναφέρονται στη δεύτερη παράγραφο του άρθρου 3. Σύμφωνα με το σημείο 2 του άρθρου 3, "στους χώρους αυτούς επιτρέπεται ο καθορισμός αστικών χρήσεων γης ανεξαρτήτως των ισχυόντων ή προβλεπομένων χρήσεων και όρων δόμησης της περιοχής". Δηλαδή αν πάρουμε ένα ακραίο παράδειγμα, δεν αποκλείεται να δούμε αύριο και κάποια ρυπογόνο βιομηχανία σε αυτούς τους χώρους. 

Φυσικά ισχυρίζεστε ότι θα τα κάνετε σε συνεργασία με το Υ.ΠΕ.ΧΩ.Δ.Ε. Ακόμη χειρότερα, γιατί προβλέπετε κάλυψη 60% χωρίς να δίνετε το συντελεστή δόμησης αυτών των χώρων. Το γεγονός ότι αφήνετε μόνο το 40% για ακάλυπτους χώρους και δεν λέτε τίποτε για το συντελεστή δόμησης δείχνει ότι αποσκοπείτε στην άγρια τσιμεντοποίηση, χωρίς να τηρείτε το γενικό πολεοδομικό σχέδιο. Πρόκειται για απαράδεκτα πράγματα, γιατί την ίδια στιγμή προωθείτε το χωροταξικό σχέδιο νόμου, σύμφωνα με το οποίο οργανώνετε το χώρο. 

Τέλος, θέλω να σας υπενθυμίσω ότι οι δρόμοι καλύπτουν από 10% έως 30% των ελεύθερων χώρων. Και εσείς με το 40% μόνο ελεύθερους χώρους που προβλέπετε στο νομοσχέδιο, θέλετε να εμφανισθείτε ότι δήθεν ενδιαφέρεστε για την εξασφάλιση ελεύθερων χώρων αναψυχής και πράσινου. 

Στο άρθρο 4 θεωρούμε ότι όλα όσα συμπεριλαμβάνει αποτελούν μεθοδεύσεις για τη σύσταση αυτής της υπηρεσίας, γιατί με προεδρικά διατάγματα και κοινές υπουργικές αποφάσεις ρυθμίζονται όλα τα ζητήματα που αφορούν τη νεοσύστατη υπηρεσία. Εύλογα τίθεται το ερώτημα, για ποιο λόγο ο προϊστάμενος έχει τριετή θητεία και όχι αορίστου χρόνου. Αν στο διάστημα αυτό φανεί ότι δεν ανταποκρίνεται στις υποχρεώσεις του, θα εξακολουθεί να παραμένει στη θέση του μέχρι να συμπληρωθεί η τριετία; 

Κύριε Πρόεδρε, στη δευτερολογία μου θα μιλήσω για τα υπόλοιπα άρθρα. 

ΠΡΟΕΔΡΕΥΩΝ (Νικόλαος Κατσαρός): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Είπαμε και στη συζήτηση επί της αρχής ότι ο μόνος λόγος για τον οποίον δεν ψηφίζουμε αυτό το νομοσχέδιο είναι η επιμονή του Υπουργείου στο όριο οικοδόμησης. Χαίρομαι γιατί και τα άλλα κόμματα της Αντιπολίτευσης δεν το ψηφίζουν γι'αυτόν το λόγο. 

Θα έπρεπε ίσως, κύριε Υπουργέ, να σας βάλει αυτό το πράγμα σε σκέψεις και να αναθεωρήσετε έστω και τελευταία στιγμή την άποψή σας για το όριο δόμησης. 'Αλλωστε τα προβλήματα που έχουν δημιουργηθεί αυτόν τον καιρό από τους σεισμούς θα έπρεπε να σας προβληματίσουν. Σε τελική ανάλυση δεν θέλετε να έχετε ένα νομοσχέδιο ψηφισμένο από όλη τη Βουλή; 

'Ερχομαι στο άρθρο 1. Βρίσκουμε σκόπιμο να δημιουργηθεί μία νέα υπηρεσία, η οποία θα φέρει εις πέρας το πολύπλοκο έργο της μετεγκατάστασης των στρατοπέδων. 'Ομως αυτή η υπηρεσία θα διαχειρίζεται μία ολόκληρη περιουσία δισεκατομμυρίων. Η σημασία του έργου είναι ιδιαίτερα μεγάλη, τόσο για το στράτευμα όσο και για τις περιοχές που φιλοξενούν τα στρατόπεδα. 

Σε ό,τι αφορά τα παράθυρα που αφήνονται ανοικτά, που προβλέπεται παρακάτω π.χ. η δυνατότητα παρέκκλισης από τους ισχύοντες όρους δόμησης της κάθε περιοχής, όπως ορίζεται από τα γενικά πολεοδομικά σχέδια, τις ζώνες οικιστικού ελέγχου και άλλα, καθώς και το ασφυκτικά υψηλό ποσοστό δόμησης 60% όπως είπατε, διατηρούν μία θολή εικόνα, που θα παρουσιάζουν οι εν λόγω εκτάσεις μετά τη μετεγκατάσταση. 

Γι' αυτούς τους λόγους θα σας ζητήσω, κύριε Υπουργέ, η Επιτροπή 'Αμυνας και Εξωτερικών Υποθέσεων να ενημερώνεται και να έχει τη δυνατότητα ελέγχου για τα τεκτενόμενα και αυτή η δυνατότητα να της παρέχεται μέσα από το νόμο αυτόν. 

Με δύο λόγια να προστεθεί στο άρθρο 1 η παράγραφος που ορίζει ότι το έργο της μετεγκατάστασης θα είναι και υπό την εποπτεία του Κοινοβουλίου διά μέσου της επιτροπής. Εμείς, αν το κάνετε αυτό, θα το ψηφίσουμε το άρθρο. 

Στο άρθρο 2 καθορίζονται οι αρμοδιότητες της νέας αυτής υπηρεσίας. Το ψηφίζουμε. 

'Αρθρο 3, είναι και το επίμαχο που μας έκανε να μην ψηφίσουμε τελικά το νομοσχέδιο. Λέει: "Με απόφαση του αρμόδιου Υπουργού καθορίζονται οι όροι πολεοδόμησης κατά παρέκκλιση των σύννομων διατάξεων". Αυτή η δυνατότητα θα δημιουργήσει σοβαρά προβλήματα και μας βρίσκει αντίθετους. Φοβόμαστε ότι μπροστά στην ανάγκη εξεύρεσης πόρων η κερδοσκοπία θα γίνει αυτοσκοπός σε βάρος των ήδη προβληματικών και πυκνοκατοικημένων περιοχών, φιλοξενούν τα στρατόπεδα και τόσο έχουν ανάγκη την αξιοποίηση των εκτάσεων που θα απελευθερωθούν για τη δημιουργία πάρκων, πρασίνου κλπ. Το 40% που προβλέπεται είναι πάρα πολύ λίγο. Σεις πριν από λίγο μας είπατε ότι μπορεί να φθάσει και μέχρι 80%. Μακάρι να είναι έτσι. Να μας το πείτε όμως και βάλτε το στο νομοσχέδιο. Αν το κάνετε, θα το ψηφίσουμε. Δεν καταλαβαίνω γιατί δεν μας λέτε σε ποιες περιοχές θα γίνει αυτό. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Το 40% τουλάχιστον θα μείνει για πράσινο ή κοινόχρηστους χώρους. 

ΑΝΔΡΙΑΝΗ ΛΟΥΛΕ: Μα είναι πολύ λίγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Αν αυτό το θέλετε, το κάνουμε 50% και ψηφίζετε το νομοσχέδιο. 

ΑΝΔΡΙΑΝΗ ΛΟΥΛΕ: Μα, παζάρια θα κάνουμε εδώ, στα πάρκα και στο πράσινο, κύριε Υπουργέ; Το θέμα είναι να πείτε σε ποιες περιοχές θα είναι 40%, σε ποιες θα είναι 80%, σε ποιες θα είναι 90% και σε ποιες 100%. Γιατί δεν το λέτε; Γιατί δεν δεσμεύεστε; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Είναι λεπτομέρειες, που δεν μπορούν να μπουν στο νόμο. 

ΑΝΔΡΙΑΝΗ ΛΟΥΛΕ: Δεν είναι λεπτομέρειες. 

Εν πάση περιπτώσει, κύριε Υπουργέ, πρέπει να λάβετε υπόψη τις ανάγκες ανάπλασης των περιοχών αυτών, όπως και τις προτάσεις της Τοπικής Αυτοδιοίκησης. 'Ετσι να καθορίσετε κατά περιοχή το ποσοστό δόμησης και αν δεν θέλετε να το μειώσετε στο 25%, όπως σας προτείναμε, τουλάχιστον ρωτήστε τις τοπικές αρχές, συνεννοηθείτε μαζί τους. Σας προτείνουμε επίσης μέρος των χρημάτων να τα αντλήσετε από τα τρισεκατομμύρια των εξοπλιστικών προγραμμάτων. 'Ετσι και οι ανάγκες του στρατεύματος θα ικανοποιηθούν και δεν θα χαθεί η ευκαιρία για ανάπλαση των υποβαθμισμένων περιοχών, όπως είναι συνήθως όσες φιλοξενούν στρατιωτικές εγκαταστάσεις εντός σχεδίου πόλεως. 

Το άρθρο 4 θα το καταψηφίσουμε, γιατί δεν καταλαβαίνουμε τη σκοπιμότητα της πρόσληψης του προϊσταμένου της νέας υπηρεσίας να γίνει κατά παρέκκλιση του ν.2190. Δεν μπορείτε να βρείτε έναν άνθρωπο που θα έχει και τα προσόντα που ορίζει ο ν.2190. Μάλλον τον έχετε βρει, ξέρετε ότι δεν έχει τα προσόντα και τον θέλετε. 

Στο άρθρο 5 αναφέρεται ο τρόπος διαχείρισης της περιουσίας, που θα υπάγεται στο ΤΕΘΑ. Βέβαια δίνεται και εδώ η δυνατότητα, η διαχείριση να γίνεται κατά παρέκκλιση από τις κείμενες διατάξεις. Παρ'ότι ορίζεται στην παράγραφο 6 ότι οι πόροι που θα προκύψουν θα διατίθενται αποκλειστικά και μόνο για τη χρηματοδότηση των νέων στρατοπέδων, θα θέλαμε εν τούτοις όπως και στο άρθρο 1 αυτό να περνάει μέσα από τη διακομματική επιτροπή και θα το ψηφίσουμε αν γίνει έτσι. 

Το άρθρο 6 αναφέρεται στις δαπάνες που θα προκύψουν από τα λειτουργικά έξοδα της εν λόγω επιτροπής. Δεν έχουμε να πούμε τίποτε περισσότερο σ' αυτό. Αν οι προβλέψεις μείνουν όπως έχουν, θα φανεί εκ του αποτελέσματος. Το ψηφίζουμε. 

Τέλος, με το άρθρο 7, όπως αυτό προέκυψε και από τη δεύτερη συνεδρίαση στην επιτροπή, δίνεται η δυνατότητα στον αυτόνομο Oικοδομικό Συνεταιρισμό των Αξιωματικών, με πρόσχημα την υλοποίηση στεγαστικών προγραμμάτων, να κτίζει σε περιοχές εκτός σχεδίου με απόφαση που εκδίδεται από τον Υπουργό ΠΕ.ΧΩ.Δ.Ε. 

Είναι μία ρύθμιση που μπορεί να δημιουργήσει ένα κακό προηγούμενο και σε άλλους συνεταιρισμούς. Τι θα κάνουμε δηλαδή εδώ; Θα κτίζουμε σπίτια εκτός σχεδίου; Νέα 'Ανω Λιόσια θα δημιουργήσουμε, που δεν ξέρουμε από πού αρχίζει και πού τελειώνει η περιοχή; Διότι δεν δεσμεύεσθε κι εδώ ότι αυτό θα σταματήσει στους στρατιωτικούς και βεβαίως δεν μπορείτε να δεσμευθείτε. Σήμερα είστε εσείς, αύριο θα είναι μία άλλη κυβέρνηση. Ποιος μας λέει ότι αυτά τα προνόμια δεν θα επεκταθούν; Εδώ είμαστε κι εδώ είστε και θα δείτε ότι θα έχουμε δίκαιο. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, για την αναγκαιότητα της σύστασης ειδικής προσωρινής υπηρεσίας και τις αρμοδιότητές της επανέρχομαι σε όσα είπα στην πρωτολογία μου. Θεωρώ περιττή την προσωρινή αυτή υπηρεσία και μπορεί οι σκοποί αυτής της υπηρεσίας να πραγματοποιηθούν με τις υπάρχουσες υπηρεσίες του Υπουργείου Εθνικής 'Αμυνας. 

Το Υπουργείο Εθνικής 'Αμυνας έχει αξιωματικούς -και πολιτικούς μηχανικούς, κάθε φύσεως τεχνικούς με τη γενικότερη έννοια της λέξης, -που μπορούν να υλοποιήσουν το πρόγραμμα αυτό. 

Θα σταθώ στο άρθρο 3, το οποίο αναφέρεται το μεν πρώτο μέρος στην απόκτηση εκτάσεων για τη δημιουργία νέων στρατοπέδων και το δεύτερο μέρος στην παραχώρηση υπαρχόντων στρατοπέδων εντός πόλεων. 

Ως προς το πρώτο μέρος έχω να πω ότι η χωροθέτηση αυτών των στρατοπέδων, εάν μεν έχει γίνει, είναι αυθαίρετη και αντιφάσκει με το νομοσχέδιο που αύριο θα συζητηθεί στη Βουλή για το νέο χωροταξικό σχεδιασμό της χώρας. Εάν έχουν επιλεγεί, έχουν επιλεγεί χωρίς να έχετε υπόψη σας τον υπό ψήφιση -από αύριο θα αρχίσει η συζήτηση- νέο χωροταξικό σχεδιασμό. Εάν δεν έχει γίνει, τότε δεν μπορείτε να υπολογίσετε και τη δαπάνη και το χρόνο υλοποίησης αυτού του προγράμματος ίδρυσης ή μετεγκατάστασης στρατοπέδων. Αυτό, όμως, δεν είναι το μείζον. 

Το μείζον είναι, κύριε Πρόεδρε, η παραχώρηση των υπαρχόντων στρατοπέδων, τα οποία έχουν γίνει μέρος των πόλεων. Και όταν μίλησα επί της αρχής, είπα και πάλι ότι οι ελληνικές πόλεις είναι από εκείνες που έχουν το ελάχιστο πράσινο σε σχέση με όλες τις άλλες πόλεις της Ευρώπης. Θα βοηθήσω τον κύριο Υπουργό σε αυτό που λέει -ίσως έχει κακή αντίληψη του πράγματος- ότι οποιοδήποτε τεμάχιο γης πολεοδομηθεί, εκ των πραγμάτων μόνο οι δρόμοι και οι πλατείες καλύπτουν το 40% περίπου. Εκτός εάν όταν ο κύριος Υφυπουργός λέει πράσινο, εννοεί τους δρόμους και τις πλατείες. 

Το 40%, κύριε Υπουργέ, είναι κάτι αυτονόητο. Εάν πολεοδομήσετε μία περιοχή, μόνο οι δρόμοι και οι πλατείες που χαράσσονται καλύπτουν το 40% περίπου της πολεοδομημένης έκτασης. Επομένως με αυτό που λέτε, δεν αφήνετε περιθώριο ούτε μίας σπιθαμής δημιουργίας πρασίνου. 'Αρα, η απαίτηση της Βουλής το 40% να εξαλειφθεί, είναι δικαιολογημένη εκ των πραγμάτων. 

Εγώ βέβαια είχα εισηγηθεί να παραχωρούνται τα στρατόπεδα εξ ολοκλήρου για πράσινο και κατ' εξαίρεση μόνο να δύναται να οικοδομηθεί το 20%. 'Ετσι βάζετε φραγμό στην τάση του ανθρώπου να αξιοποιεί και το ελάχιστο κομμάτι γης. 

Αυτό που κάνετε, δεν λέει τίποτα. Και αν δεν το βάζατε, το 40% θα μείνει, θα είναι οι δρόμοι. Επομένως ξαναεξετάστε την περίπτωση και μη λέτε ότι το 40% θα γίνει πράσινο. Το άλλο 40% θα γίνουν οι δρόμοι; Να το 80% που σας λέω εγώ. Αν αυτό εννοείτε, προχωρείστε στην τροποποίηση του άρθρου αυτού. 

Κύριε Πρόεδρε, θα ήθελα να κάνω μερικές διορθώσεις που τις επισημαίνει -αν τις έχει λάβει υπόψη του ο κύριος Υφυπουργός, δεν θα προχωρήσω- και η έκθεση της Επιστημονικής Επιτροπής. Πράγματι, άλλο τέλος και άλλο φόρος. Δεν είναι το ίδιο πράγμα. 'Οταν λοιπόν λέτε στην παράγραφο 3 του άρθρου 5 "οι ανωτέρω μεταβιβάσεις δεν υπόκεινται σε οποιοδήποτε τέλος ή αμοιβή", είναι ατελής αυτή η σύνταξη. Μπορείτε να πείτε "δεν υπόκεινται σε φόρο, τέλος ή άλλη επιβάρυνση υπέρ του δημοσίου". Ως προς δε τις αμοιβές, φθάνουμε μέχρι τα όρια της αυθαιρεσίας. Αμοιβές εννοείτε συμβολαιογράφων, δικηγόρων, έξοδα μεταγραφής στο Υποθηκοφυλακείο, τα οποία μπορούν να περιοριστούν, όπως πολύ σωστά επισημαίνει η έκθεση της Επιστημονικής Επιτροπής, και όχι να απαλειφθούν. Δηλαδή, δεν μπορείτε να επιστρατεύετε υπηρεσίες οργάνων που δεν είναι 100% δημόσια. Να περιοριστούν 30% , 40%, 50% της προβλεπομένης αμοιβής, ναι. Αλλά να απαλειφθεί τελείως η έννοια της αμοιβής και του δικηγόρου και του συμβολαιογράφου και του υποθηκοφύλακα, είναι αδύνατον. Αν θέλετε, δείτε το. Το επισημαίνει η Επιστημονική Επιτροπή και νομίζω ότι είναι σωστότατο και το λέω και εγώ. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Υπάρχει διόρθωση η οποία έχει κατατεθεί από τον κύριο Υπουργό και θα την επαναφέρω και θα την τονίσω, όταν μου δοθεί ο λόγος. 

ΑΝΑΣΤΑΣΙΟΣ ΙΝΤΖΕΣ: Δεν την είδα. Ευχαριστώ πολύ. 

Κύριε Πρόεδρε, καταψηφίζουμε όλο το νομοσχέδιο πλην του άρθρου 7, το οποίο διευκολύνει τη στέγαση των Ελλήνων Αξιωματικών, καίτοι στην παράγραφο 1 που αναφέρεται στην ευχέρεια του ΑΟΟΑ να διαθέτει και μερικά αποθεματικά του στο χρηματιστήριο, την καταψηφίζουμε για λόγους αρχής, όπως είχαμε καταψηφίσει και την αρχική διάταξη που προβλέπει τα διαθέσιμα των ασφαλιστικών ταμείων όλων των εργαζομένων, με τη γενικότερη έννοια της λέξης, δημοσίων και ιδιωτικών υπαλλήλων, να μπορούν να επενδύονται στο χρηματιστήριο. Ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Ο κ. Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρία και κύριοι συνάδελφοι, πριν από καιρό είχε τεθεί θέμα, από το Δήμο Χαλκιδέων προς το Υπουργείο 'Αμυνας για τη μετεγκατάταση δύο στρατιωτικών εγκαταστάσεων που υπάρχουν στην περιοχή. Η μία αφορούσε το πεδίο βολής της Σχολής Πεζικού, που είναι εκατοντάδες στρέμματα -ήταν κάποτε στην περιφέρεια της πόλης, τώρα είναι μέσα στον οικιστικό ιστό- και η άλλη το Τάγμα Πεζοναυτών, που και αυτό είναι εγκλωβισμένο μέσα στην πόλη. Το αίτημα αυτό, που είναι δίκαιο και πρέπει να ικανοποιηθεί κατά προτεραιότητα απορρίφθηκε γιατί το Υπουργείο 'Αμυνας υποστήριξε "ναι μεν να μεταφέρουμε τις εγκαταστάσεις, πλην όμως δεν έχουμε τις αναγκαίες πιστώσεις, προκειμένου να πάμε κάπου αλλού αυτές τις συγκεκριμένες εγκαταστάσεις". 

Νομίζω ότι και το νομοσχέδιο, αλλά και τα συγκεκριμένα άρθρα, όπως διαμορφώνονται, επιχειρούν να δώσουν λύση σε αυτό το πρόβλημα, για να κινηθεί αμέσως η διαδικασία μετεγκατάστασης στρατοπέδων ή στρατιωτικών χώρων που πράγματι εμποδίζουν αυτήν τη στιγμή και τη λειτουργία των πόλεων, αλλά που είναι αναγκαία η απόδοσή τους στην κοινωνία, προκειμένου να γίνουν χώροι πρασίνου, αναψυχής ή να αξιοποιηθούν αυτοί οι χώροι από χώρους που σήμερα ναι μεν είναι χρήσιμοι για τις 'Ενοπλες Δυνάμεις, πλην όμως δημιουργούν δυσφορία στον οικιστικό ιστό που υπάρχει τριγύρω. 

Noμίζω ότι σε σωστή λογική κινείται και το νομοσχέδιο και τα άρθρα, θα ήθελα όμως να συνηγορήσω σε μία τροπολογία που έχει καταθέσει ο συνάδελφος Λάμπρος Κανελλόπουλος στο άρθρο 3, γιατί πιστεύω ότι έχει απόλυτο δίκιο. Η κίνηση της διαδικασίας να γίνεται με αίτημα που θα προέρχεται από τον αρμόδιο ΟΤΑ και με αυτόν τον τρόπο να αξιολογείται πρωταρχικά και η κοινωνική ανάγκη έξω και πέρα από τις διαδικασίες που προβλέπονται, από το νομοσχέδιο που ψηφίζετε. Να κινείται η διαδικασία με αίτημα του οικείου ΟΤΑ, που είναι σε τελευταία ανάλυση ο αρμόδιος φορέας να εκφράσει την επιτακτική κοινωνική ανάγκη. 'Ετσι λοιπόν ... 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Προτείνεται ή προβλέπεται, με σύμφωνη γνώμη και του οικείου ΟΤΑ, στην τρίτη γραμμή... 

ΔΗΜΗΤΡΙΟΣ ΠΙΠΕΡΓΙΑΣ: Κύριε Υπουργέ, λέει "με σύμφωνη γνώμη". Εγώ το βάζω διαφορετικά. 

Νομίζω ότι χρειάζεται να υπάρχει αίτημα να κινείται η διαδικασία με αίτημα του οικείου ΟΤΑ. Με αυτόν τον τρόπο νομίζω ότι θα υπάρχει καλύτερη αξιολόγηση για τον προγραμματισμό που θα κάνει το Υπουργείο Εθνικής 'Αμυνας. 

Ευχαριστώ. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε συνάδελφε, η φράση είναι: "Με απόφαση του Υπουργού Περιβάλλοντος Χωροταξίας και Δημοσίων 'Εργων, μετά από πρόταση της συνιστωμένης υπηρεσίας και του οικείου ΟΤΑ". 'Ηταν πρόταση της ΚΕΔΚΕ και της ΤΕΔΚΝΑ. 

ΓΕΩΡΓΙΟΣ ΣΟΥΡΛΑΣ: Δεν λέτε "με τη σύμφωνη γνώμη". 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): 'Οχι, η πρόταση ήταν από την ΚΕΔΚΕ και την ΤΕΔΚΝΑ και την αποδέχεται το Υπουργείο. Ακριβώς αυτό θέλαμε. 

ΠΡΟΕΔΡΕΥΩΝ (Νικόλαος Κατσαρός): Κύριε Γκελεστάθη, θα σας παρακαλέσω πολύ, επειδή έγινε κάποιο λάθος ... 

ΝΙΚΟΛΑΟΣ ΓΚΕΛΕΣΤΑΘΗΣ: 'Εχω κάποιο πρόβλημα και πρέπει να φύγω, γι' αυτό επεδίωξα να είμαι και πρώτος στον πίνακα. 

ΠΡΟΕΔΡΕΥΩΝ (Νικόλαος Κατσαρός): Κύριε Γκελεστάθη, σας παρακαλώ πολύ. 'Εγινε κάποιο λάθος από το Προεδρείο και είμαστε εκτεθειμένοι έναντι του κ. Πεπονή. Ζήτησε το λόγο προτού εγγραφούν άπαντες. 

Ο κ. Πεπονής έχει το λόγο. 

ΑΝΑΣΤΑΣΙΟΣ ΠΕΠΟΝΗΣ: Ευχαριστώ, κύριε Πρόεδρε, και ευχαριστώ και το συνάδελφο κ. Γκελεστάθη για την κατανόηση, αλλά ήμουν γραμμένος πρώτος. 

Κύριε Πρόεδρε, παίρνω το λόγο για να συνηγορήσω και εγώ στην ανάγκη ριζικής αναμόρφωσης της διάταξης του άρθρου 3 για την κατανομή 60% και 40%. 

Είναι γνωστό σε όλους μας ότι αυτός ο χώρος, ο εθνικός χώρος, υποφέρει από τη λεηλασία της εθνικής γης, από την άκρατη και άναρχη πολεοδόμηση, από την τσιμεντοποίηση των πάντων και όλα αυτά έχουν οδηγήσει, ιδίως στα μεγάλα πολεοδομικά κέντρα όπως των Αθηνών, σε μία ασφυκτική ζωή. 

Δεν είναι παραδεκτό να συνδεθεί αυτό το νομοσχέδιο με αυτήν τη διάταξη, με μία περαιτέρω καταστροφή, με μία επιδείνωση της ποιότητας και των συνθηκών ζωής των σύγχρονων Ελλήνων και των αυριανών γενεών. Δεν υπάρχει κανένας λόγος να εκχωρείται στην τσιμεντοποίηση το 60% εκτάσεων, που χάρις στις 'Ενοπλες Δυνάμεις παρέμεναν εκτάσεις αξιοποιήσιμες στην υπηρεσία του ελληνικού λαού. 

Προσθέτω και εγώ τη φωνή μου και την παράκλησή μου. Τροποποιείστε, αναμορφώστε ριζικά αυτήν τη διάταξη. 'Εχω ακόμη να προσθέσω ότι με την προσθήκη κοινοχρήστων και κοινωφελών εξυπηρετήσεων θα έχουμε ουσιαστικά περαιτέρω μείωση του 40%, θα έχουμε περαιτέρω τσιμεντοποίηση. 

'Ολοι οι συνάδελφοι έχουν εκθέσει τις απόψεις τους και μου κάνει εντύπωση πώς η Κυβέρνηση δεν έχει δεχθεί ήδη τη ριζική αναμόρφωση αυτής της διάταξης. Θα πρέπει τουλάχιστον να αντιστρέψετε τα ποσοστά, δηλαδή να γίνει 60% πράσινο και 40% πολεοδόμηση και μέσα στο 60% να καθορίσετε και σε ποιο ποσοστό μπορούν να υπάρχουν αυτοί οι καλούμενοι κοινόχρηστοι χώροι, για να μην οδηγηθούμε, επαναλαμβάνω, σε περαιτέρω τσιμεντοποίηση εις όφελος των επιτηδείων εργολάβων. 

Δεν θα καθυστερήσω, αλλά θα μου επιτρέψετε να κάνω μία αναφορά στη διάταξη την οποία ανέφερε και η συνάδελφος κ. Λουλέ. Αυτή η διάταξη, αγαπητέ κύριε Υφυπουργέ, μου επιβεβαιώνει ότι ορισμένοι νομικοί σύμβουλοι και νομικοί συνεργάτες του κράτους αναφέρονται στον 2190 χωρίς να τον έχουν διαβάσει. 

'Εχω ακούσει και από τα ραδιόφωνα και έχω διαβάσει εφημερίδες ότι δεν μπορούν να διοριστούν διευθυντικά στελέχη -μάνατζερς, όπως τους λέμε στη νεοελληνική!- διότι το απαγορεύει ο 2190. 

Ο ν. 2190/94 εξαιρεί βεβαίως τα διευθυντικά στελέχη από τις διαδικασίες του ΑΣΕΠ. Και αυτή η διάταξη δεν χρειαζόταν. Και αν την αναφέρω και τη σχολιάζω, είναι γιατί όπως έχω πει πολλές φορές και σε δημάρχους και σε άλλους, υπάρχουν νομικοί σύμβουλοι και νομικοί συνεργάτες οι οποίοι πληροφορούνται το τι λέει ο 2190 από τα καφενεία. Δεν τον έχουν μελετήσει. 

Είναι περιττή αυτή η διάταξη, κύριε Υπουργέ, πέραν του ότι η κ. Λουλέ έχει δίκιο, ότι ασφαλώς μέσα στο δημόσιο τομέα θα μπορούσε να εξευρεθεί στέλεχος το οποίο θα μπορούσε να ασκήσει αυτά τα διευθυντικά καθήκοντα. Αλλά αυτή είναι μια άλλη σκέψη της κ. Λουλέ. 

Σας λέω, λοιπόν, ότι η διάταξη είναι περιττή. Και το λέω για να καλέσετε τους νομικούς σας συμβούλους και να τους πείτε, γιατί σας την εισηγήθηκαν. Υπάρχει διάταξη η οποία λέει ότι εξαιρούνται από την εφαρμογή του 2190 ορισμένες περιπτώσεις, γιατροί, στρατιωτικοί, αστυνομικοί και λέει και για τα διευθυντικά στελέχη. 

ΠΡΟΕΔΡΕΥΩΝ (Νικόλαος Κατσαρός): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, δεν πήραμε απαντήσεις στους ισχυρισμούς που προβάλαμε με τις ομιλίες μας επί της αρχής του νομοσχεδίου ως προς την ανάγκη δημιουργίας της υπηρεσίας αυτής, αφού υπάρχει το Ταμείο Εθνικής 'Αμυνας και η Διεύθυνση Υποδομών του Γενικού Επιτελείου Στρατού. Θα μπορούσαν αξιοποιούμενες οι υπηρεσίες αυτές να εργαστούν στον τομέα της επίτευξης των σκοπών του νομοσχεδίου, με τους οποίους βέβαια είπαμε ότι είμαστε όλοι σύμφωνοι. 

Δεν πήραμε απάντηση για το αν υπάρχουν σχετικές μελέτες για τον τρόπο με τον οποίο θα δημιουργηθούν τα νέα στρατόπεδα κ.ο.κ. Δεν πήραμε απάντηση για τον τρόπο χρηματοδοτήσεως της κατασκευής των νέων εγκαταστάσεων των στρατοπέδων και για άλλα παρόμοια. 

Κυρίως όμως το θέμα εστιάζεται στη διάταξη του άρθρου 4. Είπα στην ομιλία μου επί της αρχής ότι πρέπει να δώσει μία απάντηση ο κύριος Υφυπουργός Εθνικής 'Αμυνας στην πρόβλεψη που γίνεται με την παράγραφο 2 του άρθρου 4, για τη στελέχωση της υπηρεσίας αυτής, που μπορεί να γίνει και με απόσπαση υπαλλήλων από δημόσιες υπηρεσίες. Δηλαδή με το ΚΑΙ προβλέπεται ότι θα στελεχωθεί η υπηρεσία αυτή με νέες προσλήψεις αλλά και με απόσπαση υπαλλήλων από υπηρεσίες του άλλου δημόσιου τομέα. 

Πρέπει να τοποθετηθείτε στο θέμα αυτό, αν θα γίνουν προσλήψεις προσωπικού και γιατί όχι με τις διατάξεις του ν. 2190. Δηλαδή, ποιος είναι ο αριθμός των νέων προσλήψεων που θα γίνουν και αν θα γίνουν με τις διατάξεις του ν. 2190 ή κατά τον τρόπο τον παλαιοκομματικό και ρουσφετολογικό, που είναι ο γνωστός στην Κυβέρνησή σας; Νομίζω ότι αυτό είναι ένα θέμα πολύ σοβαρό και πρέπει να τύχει μιας καθαρής και ξάστερης απαντήσεώς σας. Και απορώ, γιατί δεν αντιμετωπίσατε το θέμα αυτό με την ομιλία σας, όπως και ο κύριος Υπουργός Εθνικής 'Αμυνας. 

Το άλλο ζήτημα που τίθεται είναι με την παράγραφο 3 του άρθρου 4, που προβλέπει ότι επιτρέπεται η ανάθεση με σύμβαση έργου εργασιών τεχνικής και επιστημονικής στήριξης της Υπηρεσίας Αξιοποίησης και Μετεγκατάστασης Στρατοπέδων, δηλαδή επιτρέπεται η ανάθεση με σύμβαση για τα αντικείμενα αυτά σε τρίτους, ασφαλώς ιδιώτες. 

Κατά ποίον τρόπον θα πραγματοποιηθεί η λειτουργία αυτής της διατάξεως, κύριε Υφυπουργέ Εθνικής 'Αμυνας; Διότι καταλαβαίνετε ότι από εκεί και πέρα δεν θα υπάρχει λογαριασμός. Δηλαδή, οι υπηρεσίες του Γενικού Επιτελείου Στρατού και των άλλων κλάδων των Ενόπλων Δυνάμεων δεν είναι σε θέση τεχνικά και επιστημονικά να υποστηρίξουν το έργο αυτής της συνιστώμενης υπηρεσίας; 

Καταλαβαίνετε ότι αυτό δημιουργεί ένα πολύ σοβαρό πρόβλημα και πρέπει να έχουμε μία ρητή απάντησή σας, γιατί παραβλέπεται κατ' αυτόν τον τρόπο η λειτουργία των υπηρεσιών των Ενόπλων Δυνάμεων. Δηλαδή δεν είναι σε θέση τεχνικά, επιστημονικά να στηρίξουν το έργο αυτής της υπηρεσίας; 

Πέραν αυτών, κύριε Υφυπουργέ, πρέπει να έχουμε μία απάντησή σας επιτέλους σχετικά με το γιατί προέκυψε η ανάγκη δημιουργίας αυτής της υπηρεσίας κατ' αυτόν τον απαράδεκτο τρόπο. 

Δηλαδή με μία γενική εξουσιοδότηση, που προβλέπεται στη διάταξη της παραγράφου 2 του άρθρου 4, όλα αυτά τα οποία θα συγκροτήσουν και θα λειτουργήσουν την υπηρεσία αυτή θα γίνουν με ένα προεδρικό διάταγμα. Δεν θα μπορούσε να υπάρχει έστω ένα γενικό πλαίσιο των θεμάτων που προβλέπονται ότι θα περιλαμβάνονται στο προεδρικό διάταγμα, για το οποίο παίρνετε την εξουσιοδότηση να καταρτίσετε και να δημοσιεύσετε; 

'Ετσι, κύριε Υφυπουργέ, παρακαλώ, αν θέλετε να έχουμε μία ρητή απάντηση στα θέματα αυτά που έθεσα. 

ΠΡΟΕΔΡΕΥΩΝ (Νικόλαος Κατσαρός): Ο κ. Κανελλόπουλος έχει το λόγο. 

ΛΑΜΠΡΟΣ ΚΑΝΕΛΛΟΠΟΥΛΟΣ: Ειλικρινά πιστεύω ότι αυτό το νομοσχέδιο αποτελεί μία επιλογή πάρα πολύ κρίσιμη και δεν έχει να κάνει με κάποια τρέχοντα ζητήματα, που αφορούν τη λειτουργία των Ενόπλων Δυνάμεων, συνδέονται με συνολικότερα προβλήματα μιας πολεοδομικής ανασύνθεσης των αστικών χώρων, γιατί δυστυχώς τα στρατόπεδα στη χώρα μας, στη μετεμφυλιακή Ελλάδα, δημιουργήθηκαν όχι για να υπηρετήσουν στρατηγικούς σχεδιασμούς ανάπτυξης των Ενόπλων Δυνάμεων, αλλά άλλους στόχους. 

Σήμερα λοιπόν βρισκόμαστε σε μία πραγματικότητα που εκ των πραγμάτων οι νέες τεχνολογίες, η νέα εποχή, τα νέα επιχειρησιακά δεδομένα και οι προτεραιότητες των Ενόπλων Δυνάμεών μας στη διάταξή τους επιβάλλουν πλέον μία άλλη προσέγγιση. Και αυτή η άλλη προσέγγιση στη δομή, στη λειτουργία και στο σχεδιασμό της επιβάλλει και προϋποθέτει τη μετεγκατάσταση και την απελευθέρωση των στρατοπέδων από τα κέντρα των αστικών περιοχών. 

Είναι λοιπόν μία στιγμή πολύ μεγάλης ευθύνης, γιατί αυτά τα οποία θα συμβούν στους απελευθερωμένους χώρους δεν θα επηρεάσουν κάποιες εξελίξεις το επόμενο διάστημα, αλλά θα σημαδέψουν τις επόμενες δεκαετίες. Γιατί, κύριε Υπουργέ, όχι μόνο στην Αθήνα αλλά σε όλα τα μεγάλα αστικά κέντρα της χώρας μας τα στρατόπεδα βρίσκονται στην καρδιά των πόλεων αυτών, στην καρδιά των ιστών των αστικών αυτών χώρων και αντιλαμβάνεστε τη συνέπεια την οποία έχει εάν αφήσουμε πλέον σε μία γραφειοκρατική δομή του κράτους, ανεξέλεγκτα και σε μία οποιαδήποτε αυριανή κυβέρνηση να καθορίσει τους όρους της δόμησης αυτών των χώρων. 

Είναι λοιπόν μία στιγμή μεγάλης κοινωνικής ευθύνης, ιδιαίτερα για το ΠΑΣΟΚ, όταν μάλιστα η Κυβέρνηση αυτή όλα τα προηγούμενα χρόνια είχε τονίσει με ιδιαίτερη έμφαση ότι oι χώροι των υπό μετεγκατάσταση στρατοπέδων θα δοθούν στους δήμους, θα δοθούν στις τοπικές κοινωνίες, θα δοθούν στους πολίτες που έχουν την άμεση ευθύνη για τη διασφάλιση και της πολεοδόμησης και του περιβάλλοντος αυτών των περιοχών. 

'Ετσι η τροπολογία την οποία κατέθεσα ιδιαίτερα για το άρθρο 3 έχει να κάνει με αυτό το σημαντικό ζήτημα. Δεν είναι κάτι που χωράει μία ευτελή, ρηχή, απλουστευτική, δημαγωγική προσέγγιση μιας κριτικής στάσης, όταν συνειδητοποιούμε τη μεγάλη ιστορική ευθύνη που έχουμε στο χρόνο, στην προοπτική γι' αυτούς τους χώρους στο Χαϊδάρι, στους Αγίους Αναργύρους, στην Καισαριανή, στη Θεσσαλονίκη και σε μία σειρά από άλλους χώρους. Αντιλαμβάνεστε το πόσο ανάγκη είναι να υπάρξει αυτή η κοινωνική συναίνεση, αυτή η κοινωνική συνεργασία, αυτή η μεγάλη κοινωνική συμφωνία για τη διασφάλιση του περιβάλλοντος, για την ανάπτυξη του πρασίνου, για την ανάπτυξη νέων κοινωνικών εξυπηρετήσεων, δηλαδή νέων κοινωνικών δομών στη λειτουργία των πόλεων, δηλαδή στην εξυπηρέτηση των πολιτών. 

Αυτό το στοιχείο δυστυχώς, επιτρέψτε μου να πω, όχι από την πρόθεσή σας, αλλά γενικότερα -και έχουμε την εμπειρία της λειτουργίας του κράτους- εκλείπει. 

Είναι λοιπόν στιγμή να ολοκληρωθεί αυτή η τομή με αυτήν τη ρήξη. Δεν είναι δυνατόν μόνο η Πολεοδομία να αποφασίσει το τι θα γίνει σε αυτά τα στρατόπεδα, κύριε Υπουργέ, γιατί γνωρίζουμε τι έγινε πολύ πρόσφατα στην Αθήνα, όταν αναθέσαμε σε αυτούς τους μηχανισμούς και σε αυτά τα όργανα την ανάπτυξη των πόλεών μας, όπως στη δυτική Αθήνα που καταστράφηκε όλη και σε μία σειρά από περιοχές. 

Δεν δημαγωγώ, ούτε θα λαϊκίζω. Θέλω να λάβετε πολύ σοβαρά υπόψη την τροπολογία μου και την άποψή μου. Πρέπει να υπάρξει συνεργασία, πρέπει να υπάρξει κοινωνική συνευθύνη πάνω στην ανάπτυξη των νέων όρων δόμησης αυτών των χώρων. 

Eίναι στιγμή να τονίσουμε και να πούμε ότι την ευθύνη για την υπόθεση που λέγεται "πολεοδόμηση των χώρων που απελευθερώνονται από τη μετεγκατάσταση των στρατοπέδων" την αναλαμβάνουν οι οικείοι δήμοι ύστερα από δικό τους αίτημα. 

Θα εμπλακούμε, κύριε Υπουργέ, σε μια διαρκή αντιπαλότητα, σε κοινωνικές συγκρούσεις. Θα καλλιεργήσουμε το έδαφος μέσα από την ολιγωρία μας σήμερα για την ανάπτυξη των πιο ακραίων ψευδώνυμων, ψευδεπίγραφων, λαϊκίστικων αντιπαραθέσεων, κινημάτων και κινήσεων, ομάδων, προσώπων και μηχανισμών που θα θέλουν να αξιοποιήσουν προς δικό τους όφελος, κερδοσκοπικά εννοώ, αυτές τις περιοχές και αυτούς τους χώρους. 

Είναι λοιπόν μια στιγμή ευθύνης. Πρέπει να επαναπροσδιορίσουμε και να πούμε ότι οι τοπικές κοινωνίες, μέσα από τους συντεταγμένους κοινωνικούς φορείς που είναι η Τοπική Αυτοδιοίκηση, θα έχουν την ουσιαστική ευθύνη πλέον για τον τρόπο με τον οποίο θα αναπτυχθούν αυτοί οι χώροι, όχι βέβαια ανεξέλεγκτα, αλλά σε συνεργασία με την κεντρική διοίκηση και στην προκειμένη περίπτωση με το Υπουργείο Χωροταξίας και Περιβάλλοντος. 

Εγώ έτσι το αντιλαμβάνομαι. Μην εναποθέτετε, κύριε Υπουργέ, την υπόθεση σε μια πολεοδομία, γιατί για μένα έχει θύλακες διαφθοράς και σήψης στη λειτουργία της σήμερα. Θα πρέπει να σεβαστούμε αυτά τα οποία συμβαίνουν σήμερα σ'αυτές τις γειτονιές που ένας κόσμος δοκιμάζεται στις σκηνές. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαδόγγονας έχει το λόγο. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, στην επί της αρχής εισήγησή μου διετύπωσα τις αντιρρήσεις μας, τουλάχιστον τις προσωπικές μου αντιρρήσεις, σχετικά με το νομοσχέδιο. Τώρα μου δίνεται η ευκαιρία να ζητήσω από τον παριστάμενο κύριο Υφυπουργό κάποιες διευκρινίσεις σχετικά με συγκεκριμένα άρθρα. 

Στο άρθρο 2, παράγραφο 2, εδάφιο ε', λέτε μεταξύ των άλλων ότι η υπηρεσία αυτή προωθεί, εφαρμόζει και διαχειρίζεται το πρόγραμμα στρατηγικής αναδιάταξης στρατοπέδων στα πλαίσια του Πρωτοκόλλου Συνεργασίας των Υπουργείων Εθνικής 'Αμυνας και Περιβάλλοντος, Χωροταξίας και Δημοσίων 'Εργων και επιβλέπει και συντονίζει τις σχετικές διαδικασίες. Δηλαδή, μιλάτε για ένα ευρύτατο φάσμα αρμοδιοτήτων. 

Στην αρχή όμως της παραγράφου 3, δηλαδή κάτω ακριβώς από το εδάφιο ε' λέει τα εξής: "Στο πλαίσιο του ανωτέρω προγράμματος ο Υπουργός Εθνικής 'Αμυνας μπορεί κατά περίπτωση να αναθέτει στην υπηρεσία αυτή την προώθηση ή και τη διεκπεραίωση συγκεκριμένων επειγόντων έργων". Τι εννοεί; Δεν κατάλαβα, διότι οποιοδήποτε έργο μπορεί να το αναλάβει. Ποια είναι αυτά τα επιπλέον έργα που μπορεί ο Υπουργός Εθνικής 'Αμυνας να αναθέσει στην υπηρεσία; Η προηγούμενη παράγραφος καλύπτει ευρύτατο φάσμα των δράσεων της νέας αυτής υπηρεσίας. Με αυτό το "συγκεκριμένων επειγόντων έργων" τι εννοεί ο νομοθέτης; Ποια είναι αυτά τα έργα; Νομιζω ότι χρειάζεται μία διευκρίνιση. 

Προχωρώ στην παράγραφο 4, όπου λέει τα εξής: "Η υπηρεσία αυτή εισηγείται στον Υπουργό Εθνικής 'Αμυνας τη μεταβίβαση της κυριότητας ή άλλου εμπράγματου δικαιώματος ή την αξιοποίηση... κλπ." 

Είχα θέσει στην επί της αρχής ομιλία μου έναν προβληματισμό. Αν ένα στρατόπεδο προέρχεται από δωρεά η οποία καθόριζε συγκεκριμένα ότι δωρίζεται ο συγκεκριμένος χώρος για να γίνει στρατόπεδο, αυτό το στρατόπεδο πώς θα μετεγκατασταθεί, πώς θα φύγει; 'Η, εν πάση περιπτώσει, αν φύγει, μήπως εγερθούν απαιτήσεις, από τους κληρονόμους αυτού ο οποίος εδώρισε τη συγκεκριμένη περιοχή για συγκεκριμένο σκοπό; Το λέω με δεδομένο ότι θα έχουμε αλλαγή. Αυτό θα πρέπει παρακαλώ να το διευκρινίσετε ή να το εξετάσετε, δεδομένου ότι μπορεί να δημιουργηθούν για κάποιες περιπτώσεις κάποια αδιέξοδα. 

Προχωρώ στο άρθρο 4, στο οποίο αναφέρθησαν και άλλοι εκ των συναδέλφων. Λέει λοιπόν το άρθρο 4 τα εξής: "Με απόφαση του Υπουργού Εθνικής 'Αμυνας κατά παρέκκλιση των διαδικασιών... κλπ." Γιατί κατά παρέκκλιση; Είναι ανάγκη να υπάρξει παρέκκλιση για ένα μικρό αριθμό φαντάζομαι κάποιων, οι οποίοι θα προσληφθούν ή κάποιων άλλων, που όπως μας εξηγήσατε μπορεί να αποσπασθούν, να μετατεθούν από άλλες υπηρεσίες; Γιατί λοιπόν να έχουμε παρέκκλιση από τα καθοριζόμενα του ν.2190; 

Επίσης, ανέφερα στην πρωτολογία μου τι θα γίνει με τις σχολές που υπάρχουν στις διάφορες πόλεις. 

Υπάρχει μια σχολή μαγείρων στη Σπάρτη. Υπάρχει σχολή εφέδρων αξιωματικών στη Σύρο. Αυτές οι σχολές δεν έχουν σχέση με τα μεγάλα στρατόπεδα, τα οποία προτίθεται ο νομοθέτης να δημιουργήσει. Γνωρίζω πάρα πολύ καλά, γιατί έχω περάσει κι εγώ μια σχολή τέτοια στην Αμερική, στην Αθήνα της Πολιτείας της Γεωργίας, ότι υπάρχει ένα σχολείο του αμερικανικού ναυτικού, αποκεκομμένο από οποιεσδήποτε βάσεις κλπ., το οποίο λειτουργεί εκεί εκατό χρόνια. Παραμένει σ' αυτήν την πόλη, στην Αθήνα της Γεωργίας. 

Γιατί δηλαδή η σχολή της Σπάρτης, παραδείγματος χάρη, να φύγει από τη Σπάρτη ή να φύγει από μία άλλη πόλη, η οποία, όπως σας είπα και προηγουμένως, κατά κάποιον τρόπο τονώνει την τοπική οικονομία, κάτι το οποίο βεβαίως το θέλουν πάρα πολύ οι κάτοικοι αυτής της πόλεως. 

Τελειώνοντας, κύριε Υφυπουργέ, στο τέλος του άρθρου 5, όπου καθορίζονται οι πόροι που αποκτά το ΤΕΘΑ -πάνε αποκλειστικώς για τα νέα στρατόπεδα- θα έλεγα στις τελευταίες δύο σειρές, εκεί που λέτε: Διατίθενται αποκλειστικώς και μόνο για τη χρηματοδότηση νέων στρατοπέδων, με το δεδομένο ότι η αξία της γης των νυν υφισταμένων στρατοπέδων μπορεί να είναι πολλαπλασία των απαιτήσεων των νέων στρατοπέδων. Ενδεχομένως να προκύψει κάτι τέτοιο, δεδομένου ότι είναι σε περιοχές, οι οποίες έχουν μεγάλη αξία. Θα έλεγα, διατίθενται αποκλειστικώς και μόνο για τη χρηματοδότηση νέων στρατοπέδων και ενίσχυση του ΑΟΟΑ. Διότι όπως ξέρετε, από τον ΑΟΟΑ, οι αξιωματικοί δεν έχουν πάρει εδώ και τριάντα-τριανταπέντε χρόνια ένα οικόπεδο να στεγαστούν. Πότε θα το πάρουν; Θα το πάρουν οι συγγενείς και οι απόγονοι; 

Νομίζω ότι αν κάποια χρήματα περισσέψουν λόγω της αξίας της γης, να διατίθενται για τα νέα στρατόπεδα αλλά και για την ενίσχυση του ΑΟΟΑ, γιατί όχι; 

ΠΡΟΕΔΡΕΥΩΝ (Νικόλαος Κατσαρός): Ο κ. Βερυβάκης έχει το λόγο. 

ΕΛΕΥΘΕΡΙΟΣ ΒΕΡΥΒΑΚΗΣ: Κύριε Πρόεδρε, παίρνω το λόγο κι εγώ σ' αυτό το σημείο, για να προσθέσω άλλη μία φορά τη φωνή μου για τη μετατροπή του ποσοστού. 

'Οπως είδατε, κύριε Υπουργέ, από την εξέλιξη της συζήτησης ουσιαστικά εστιάζεται η αντίρρηση όλων των Βουλευτών της Αντιπολιτεύσεως, αλλά και μερικών εξ ημών, ή ο δισταγμός, αν θέλετε, σε ένα κύριο σημείο, το οποίο ανακηρύσσεται, θεωρείται η εικόνα αλλά και η σημαία μιας τσιμεντοποίησης περί της οποίας πάρα πολλοί μιλούν, λέγοντας ότι αφού λέτε τουλάχιστον 40%, πάει να πει ότι στο πρόγραμμα για την αναδιάταξη στρατοπέδων -έτσι ονομάζετε το συνολικό σχεδιασμό- τελικά θα καταλήξουμε στο 40%. 

Εγώ πρέπει να σας πω ότι δέχομαι τη διαμαρτυρία σας και δεν λέω ότι αυτό κατ' ανάγκη ισούται με ας την πω τσιμεντοποίηση, όμως προσέξτε τους συλλογισμούς, οι οποίοι πρέπει να σας κάνουν να κάνετε την τροποποίηση. 

Εσείς λέτε, έχουμε κάνει ένα σχεδιασμό ογδόντα δύο στρατοπέδων και σας εγγυώμεθα -εμείς αυτό έχουμε πρόθεση να κάνουμε- ότι τελικά δεν θα είναι μόνο 40%, αλλά κατά τις διαδικασίες και τις ρυθμίσεις θα είναι μεγαλύτερο ποσοστό. 'Ομως αυτό είναι η παγίδα όλων των Υπουργών, όλων των κυβερνήσεων. Νομοθετούν και συχνά έρχονται επόμενες, μεθεπόμενες και αντιμεθεπόμενες καταστάσεις, οι οποίες ανατρέπουν τις προθέσεις και απ' αυτήν την πλευρά η Βουλή έχει δικαίωμα, αν θέλετε έχει υποχρέωση μερικά πράγματα, τα οποία τελικά μπορεί να λειτουργήσουν ως παγίδα να τα προλάβει. Και γιατί θα τα προλάβει, αν λειτουργήσουν ως παγίδα; Διότι η γραφειοκρατία διαβάζοντας το 40% στον τελικό σχεδιασμό, θα μείνει σ' αυτό. Δεν θα πάει παραπέρα ή αν θέλετε θα πάει σε εξαιρετικές καταστάσεις, αλλά δεν είναι αυτό η πρόθεσή μας. Γι' αυτό, θα σας έλεγα κι εγώ ότι επειδή ξέρουμε πώς λειτουργεί και η Κυβέρνηση και η γραφειοκρατία και οι 'Ενοπλες Δυνάμεις και οι δήμοι που είναι από την απέναντι πλευρά, να μεγαλώσετε το ποσοστό, να αλλάξει το ποσοστό. 

Θα έλεγα ότι σ' εκείνη την περίπτωση υπάρχει κάποια εγγύηση ότι κατά κάποιον τρόπο δεν θα πάμε σε τσιμεντοποίηση. Θα σας πω δε ότι και ο τρόπος διατύπωσης αυτού του άρθρου, αν δεν αλλάξει, οδηγεί πράγματι ή κινδυνεύει να οδηγήσει προς τσιμεντοποίηση, διότι λέει ότι στους χώρους αυτούς επιτρέπεται ο καθορισμός αστικών χρήσεων γης, ανεξαρτήτως των ισχυόντων ή προβλεπομένων χρήσεων και όρων δόμησης της περιοχής, με ποσοστό τουλάχιστον 40%. 

Εντός δε των χώρων θα προβλέπεται για κάλυψη αναγκών σε χώρους κοινοχρήστου πρασίνου και κοινωφελών εξυπηρετήσεων, όλα αυτά μαζί. Δηλαδή, πράγμα το οποίο τελικά αφήνει μεγάλη ευχέρεια σ'αυτόν που θα κάνει τον τελικό σχεδιασμό να περιγράψει ουσιαστικά τη θέληση όλων μας και τη δικιά σας. 

Γι'αυτό θα έλεγα ότι το ελάχιστο που μπορεί να βάλετε, είναι ένα ποσοστό κατά πλειοψηφία θα έλεγα υπέρ του πρασίνου και αυτών των χώρων και το υπόλοιπο νομίζω ότι θα επαρκέσει στο συνολικότερο σχεδιασμό χάριν των Ενόπλων Δυνάμεων. 

Νομίζω ότι ο δεύτερος λόγος, για τον οποίον πρέπει να δεχθείτε αυτήν τη σκέψη, είναι ακριβώς η ομόθυμη ουσιαστικά συμπαράταξη όλων εάν με αυτό τροποποιηθεί. Εγώ κατάλαβα ότι ουσιαστικά αντιρρήσεις δεν υπάρχουν, αλλά υπάρχουν οι σταθμοί. Υπάρχουν επιφυλάξεις, αν θέλετε υπάρχουν κόντρα επιθυμίες. Εγώ σας είπα να το κάνετε 80 ή 60 κλπ. Εάν τροποποιήσετε το 40%, αφαιρείται νομίζω κάθε πρόσχημα -θέλετε να το πούμε- κάθε επιθυμία περί αρνήσεως όλων στο να εξακολουθούν να αντιτάσσουν αρνήσεις αρχής. 

Και δυο κουβέντες για τον Ο.Α.Ο.Α. Δεν θα ήθελα να εκταθώ και θα έλεγα ότι θα ήταν παράλειψη όλων μας, εάν δεν συνηγορούσαμε υπέρ αυτών που ειπώθηκαν από πολλούς συναδέλφους και από τον κ.Σπυριούνη και από τον κ. Σπηλιωτόπουλο και από άλλους από μας, για μια άλλη αντιμετώπιση του προβλήματος πιο γενναιόφρονα θα έλεγα, πιο αν θέλετε ακόμη και δίκαιη απ' αυτήν την οποία σήμερα διαλαμβάνει το νομοσχέδιο και την οποία επιτέλους δικαιούνται οι 'Ελληνες αξιωματικοί. 

ΠΡΟΕΔΡΕΥΩΝ (Νικόλαος Κατσαρός): Ο κ. Σούρλας έχει το λόγο. 

ΓΕΩΡΓΙΟΣ ΣΟΥΡΛΑΣ: Κύριε Υφυπουργέ, μετά τις τοποθετήσεις όλων σχεδόν των συναδέλφων, όλων των πτερύγων, όπως τελευταία του κ. Βερυβάκη, επιτακτική προβάλλει η ανάγκη να αναδιατυπώσετε την παράγραφο 2, το τελευταίο εδάφιο της παραγράφου 2 του άρθρου 3. Δεν πρόκειται να μακρηγορήσω, ακούσατε τις λεπτομέρειες, εάν δεν έχετε το περιθώριο να κάνετε μεταβολές, τουλάχιστον αντιστρέψετε τα ποσοστά. Δεν νομίζω ότι έχετε κανένα λόγο να επιμείνετε σ'αυτό και δεν χρειάζεται καμία ιδιαίτερη επιχειρηματολογία. 

Ακόμη, θα ήθελα να επικαλεσθώ την αρχή, κύριε Πρόεδρε, λειτουργίας του Κοινοβουλίου. Εμείς είμαστε Νομοθετικό Σώμα και και η Κυβέρνηση η Εκτελεστική Εξουσία. Αυτό σημαίνει ότι πρέπει να κάνετε αποδεκτές τις δικές μας προτάσεις, τις δικές μας εισηγήσεις, κύριε Υπουργέ. Εμείς τι ρόλο παίζουμε σε τελευταία ανάλυση; Εάν το θέσετε σε ονομαστική ψηφοφορία το άρθρο αυτό, χωρίς να λάβουμε υπόψη παραμέτρους ή άλλες επιπτώσεις κυβερνητικές, οι Βουλευτές όλοι θα ψήφιζαν μια άλλη διατύπωση του άρθρου. Και είναι καιρός, κύριε Πρόεδρε, να λειτουργήσουμε στοιχειωδώς ως Νομοθετικό Σώμα και να επικρατήσει η αρχή της πλειοψηφίας. Αυτά για το άρθρο 3. 

Για το άρθρο 7, συμφωνώ με τις διατάξεις, κύριε Υφυπουργέ, που προτείνετε, για να διευκολύνουν ορισμένες περιπτώσεις πολεοδόμησης εκτάσεων του Οργανισμού και να υπάρχει μια δυνατότητα αποδοτικότερης επένδυσης. Διάβασα την αιτιολογική έκθεση του άρθρου αυτού. 

Εκφράζω, κύριε Υφυπουργέ, τις επιφυλάξεις μου, τις αντιρρήσεις μου για την επένδυση τμήματος των κεφαλαίων του ΑΟΟΑ στο χρηματιστήριο. Αυτό το λέω διότι έρχεται να προταθεί αυτή η ρύθμιση, αυτή η δυνατότητα για μερικά κεφάλαια των ΑΟΟΑ στο χρηματιστήριο σε μια περίοδο που το χρηματιστήριο αντί για μοχλός ανάπτυξης έχει καταστεί ένας χώρος τζόγου, ασύδωτης κερδοσκοπίας, λειτουργίας κυκλωμάτων, εκμετάλλευσης των μικροεπενδυτών, σε ένα χρηματιστήριο, κύριε Υφυπουργέ, όπου η Τράπεζα της Ελλάδος σήμερα παίζει τον πρωταγωνιστικό ρόλο σε αυτήν τη διαφθορά, σε αυτόν τον εκμαυλισμό, σ' αυτήν τη σήψη; Εγώ ανησυχώ προσωπικά. Δεν υπάρχουν κανόνες ηθικής, δεν υπάρχουν κανόνες υγιείς στο χρηματιστήριο. Αυτά τα οποία συμβαίνουν είναι πρωτόγνωρα πράγματα. Ξέρετε ότι πολλοί έχουν εγκαταλείψει τις στάνες τους, τα μαντριά τους, τα τεύτλα, τα βαμβάκια τους, τις δυναμικές καλλιέργειες και έχουν μετακινηθεί στις "μικρές" Σοφοκλέους; 

Αν επιχειρήσετε να δανειστείτε δεν θα σας δώσει κανείς. Στέγνωσε η αγορά. Χάθηκαν όλα αυτά τα στοιχεία αλληλεγγύης και συνοχής της κοινωνίας. 

Σε μια τέτοια χρονική περίοδο, κύριε Υπουργέ, των νοσηρών αυτών φαινομένων μην επιμένετε στο να δοθεί αυτή η δυνατότητα στον ΑΟΟΑ να μπει στο χρηματιστήριο. Ας παραμείνουν κάποιοι φτωχοί, αλλά έντιμοι, περήφανοι όπως είναι οι στρατιωτικοί. 

Ας μείνουν και μερικοί έξω απ' αυτό το παιχνίδι του εκμαυλισμού της σήψης και της διαφθοράς. 

Εγώ είμαι υπέρ του χρηματιστηρίου, δεν έχω δραχμή να επενδύσω ούτε έχω επενδύσει αλλά το φανταζόμουν, το έβλεπα σαν ένα χώρο, σαν ένα μοχλό ανάπτυξης. Δυστυχώς έχει καταστεί χώρος ασύδοτης κερδοσκοπίας. 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, έχει εξαντληθεί ο κατάλογος όσων έχουν εγγραφεί για να πρωτολογήσουν. Είθισται να λαμβάνει το λόγο ο Υπουργός και να ακολουθούν οι δευτερολογίες. 

Απ' ό,τι βλέπω όμως ο κ. Παναγιώτου και η κ. Λουλέ είναι λίγο βιαστικοί... 

ΑΝΔΡΙΑΝΗ ΛΟΥΛΕ: 'Ετσι είναι όπως το λέτε. 

ΠΡΟΕΔΡΕΥΩΝ (Νικόλαος Κατσαρός): Συμφωνείτε λοιπόν. 

Ορίστε, κύριε Υπουργέ, έχετε το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, πρέπει να πω αρχίζοντας ότι τα άρθρα 2, 4 και 5 ψηφίζονται σύμφωνα με τις προσθήκες που έκανε ο Υπουργός στην πρωτολογία του με την διευκρίνιση ότι στο άρθρο 4 παράγραφος 1 μετά τις λέξεις "Υπουργού Εθνικής 'Αμυνας" το κείμενο διατυπώνεται ορθώς ως εξής με τις λέξεις "με σύμβαση εργασίας ιδιωτικού δικαίου διαρκείας τριών ετών, η οποία δύναται να ανανεώνεται". Μιλάμε για τον προϊστάμενο ο οποίος θα ορίζεται για τρία χρόνια, αλλά αν χρειαστεί θα ανανεώνεται η θητεία του. 

Οι υπόλοιπες διορθώσεις έχουν δοθεί ... 

ΑΝΔΡΙΑΝΗ ΛΟΥΛΕ: Δεν τις έχουμε, δεν έχουν διανεμηθεί. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): 'Εχουν δοθεί από την προηγούμενη φορά από τον κύριο Υπουργό. Αλλά εν πάση περιπτώσει σας τις διανέμουμε και πάλι. 

ΠΡΟΕΔΡΕΥΩΝ (Νικόλαος Κατσαρός): Κύριε Υφυπουργέ, είχαν διαβαστεί αυτές οι συμπληρώσεις από τον κ. Τσοχατζόπουλο στις 14 Σεπτεμβρίου. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Σας διαβάζω και πάλι τις διορθώσεις αυτές. 

ΠΡΟΕΔΡΕΥΩΝ (Νικόλαος Κατσαρός): Θα τις διαβάσει λοιπόν ο κύριος Υφυπουργός και θα διανεμηθούν αμέσως. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Στην παράγραφο 2 του άρθρου 2 στο σημείο ε' μετά τις λέξεις "και δημοσίων έργων" προστίθεται η φράση "το οποίο αποτελεί αναπόσπαστο τμήμα του παρόντος νόμου". Είναι το πρωτόκολλο μεταξύ του ΥΠΕΧΩΔΕ και του Υπουργείου Εθνικής 'Αμυνας. 

Στο άρθρο 3 παράγραφος 2 εδάφιο α' μετά τη λέξη "υπηρεσίας" προστίθεται η πολύ σημαντική προσθήκη "και του οικείου Ο.Τ.Α.". Με τη διόρθωση αυτή βάζουμε στην πραγματικότητα την Τοπική Αυτοδιοίκηση ενεργό μέλος στην οποιαδήποτε διαδικασία. 

Στο άρθρο 3 -και για να μην υπάρξουν παρερμηνείες- προστίθεται παράγραφος 3 ως εξής: "3. Το ποσοστό της πολεοδομημένης γης που θα αποδοθεί στο Υπουργείο Εθνικής 'Αμυνας μπορεί να είναι στο ίδιο το υπό μελέτη στρατόπεδο ή άλλο ή ακόμη και σε άλλη έκταση του Δημοσίου". Τώρα για το ποσοστό θα σας πω κυρία Λουλέ και στους άλλους συναδέλφους. 

Στο άρθρο 4 η παράγραφος 1 αναδιατυπώνεται ως εξής: "Κατά παρέκκλιση των διατάξεων του ν.2190/94 ο προϊστάμενος της Υπηρεσίας Αξιοποίησης και Μετεγκατάστασης Στρατοπέδων διορίζεται με απόφαση του Υπουργού Εθνικής 'Αμυνας με σύμβαση εργασίας ιδιωτικού δικαίου διάρκειας τριών ετών η οποία δύναται να ανανεώνεται" όπως είπαμε. 

Τέλος η παράγραφος 3 του άρθρου 5 αναδιατυπώνεται ως εξής: "Οι ανωτέρω μεταβιβάσεις δεν υπόκεινται σε οποιοδήποτε τέλος, παρά μόνο στα κατώτατα όρια υποχρεωτικών αμοιβών που προβλέπονται από τις κείμενες διατάξεις". 

ΑΝΑΣΤΑΣΙΟΣ ΙΝΤΖΕΣ: Και φόρο και τέλος. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Θα το δω και θα κάνω διόρθωση στο τέλος. 

Αυτό δε έγινε και με τη σύμφωνη γνώμη της Επιστημονικής Επιτροπής της Βουλής. 

Θα ήθελα να πω κατ' αρχήν στην κ. Λουλέ ότι η συζήτηση σοβαρών θεμάτων που αφορούν την εθνική άμυνα ενώπιον της Διαρκούς Επιτροπής, προβλέπεται και πραγματοποιείται, όπως άλλωστε γνωρίζετε είτε μετά από πρόταση της επιτροπής είτε μετά από πρωτοβουλία του Υπουργείου Εθνικής 'Αμυνας. Και έχουμε δείξει την καλή μας βούληση επανειλημμένως πάνω σε αυτά τα θέματα. Δεν νομίζω ότι αμφισβητεί κανείς αυτή την ευαισθησία του ΥΠΕΘΑ οπότε αυτό κατοχυρώνει και τον έλεγχο της επιτροπής. 

Θέλω επίσης να πω στον κ. Παπαδόγγονα ότι πράγματι θα υπάρξει πρόβλεψη οι σχολές οι οποίες είναι συνδεδεμένες με τις πόλεις να μην φύγουν. Δεν είναι αυτός ο στόχος μας. Ο στόχος δεν είναι να διώξουμε οτιδήποτε η πόλη ή η περιοχή θέλει να το κρατήσει κοντά. Στη Σύρο βέβαια δεν υπάρχει πλέον Σχολή Εφέδρων, αλλά αυτό είναι δευτερεύον. 

Τώρα, τα ακίνητα που έχουν δωρηθεί στο ΤΕΘΑ μπορούν να διατεθούν και με άλλο τρόπο. Αυτό το επιτρέπει η παράγραφος 2 του άρθρου 109 του Συντάγματος με δικαστική ίσως απόφαση και με ορισμένες προϋποθέσεις. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Τέλος πριν δώσω ορισμένες απαντήσεις σε επιμέρους παρατηρήσεις, πρέπει να πω ότι μετά τις επισημάνσεις πολλών συναδέλφων και τη σημασία που όλοι δώσατε στο ποσοστό πολεοδόμησης, αναλαμβάνω την πρωτοβουλία για να αυξήσω το ποσοστό από 40% σε 50%, κυρία Λουλέ, με την ύπαρξη της λέξης "τουλάχιστον". Θα πρέπει να λάβετε υπόψη σας ότι μιλάμε για το ποσοστό που θα μείνει για πράσινο, διότι το υπόλοιπο ποσοστό, το οποίο πιθανόν να δοθεί για πολεοδόμηση, αυτό θα συμπεριλαμβάνει τους δρόμους, τις πλατείες και τις άλλες απαιτήσεις πολεοδόμησης. Αυτό το 40% είναι στη διάθεση των Ο.Τ.Α. και είναι καθαρά για πράσινο. 

ΑΝΑΣΤΑΣΙΟΣ ΙΝΤΖΕΣ: Κύριε Υπουργέ, μια ερμηνευτική δήλωση. Να διατυπωθεί και μέσα. Συμφωνούμε... 

ΠΡΟΕΔΡΕΥΩΝ (Λουκάς Αποστολίδης): Αφού συμφωνείτε, κύριε συνάδελφε, μη φωνάζετε. Να διαφωνούσατε και να φωνάζατε, εντάξει. 

ΕΛΕΝΗ ΑΝΟΥΣΑΚΗ: 'Οσοι πονάμε για τις τσιμεντουπόλεις πρέπει να φωνάζουμε. 

ΠΡΟΕΔΡΕΥΩΝ (Λουκάς Αποστολίδης): Σίγουρα, κυρία συνάδελφε. Και όταν υπάρχει ιδιαίτερη ευαισθησία... 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Ακριβώς. Αυτή είναι και η έννοια της διάταξης και επομένως δεν υπάρχει πρόβλημα. Νομίζω ότι με αυτή τη διάταξη θα συμφωνήσετε όλοι. Περιμένω όλοι να ψηφίσετε το νομοσχέδιο. 

Θέλω να σας πω ότι η σύμφωνη γνώμη των τοπικών κοινωνιών ζητήθηκε και έχει γίνει αποδεκτή. 

ΓΕΩΡΓΙΟΣ ΣΟΥΡΛΑΣ: Δεν έγινε αποδεκτή. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): 'Εγινε. Κύριε συνάδελφε, με συγχωρείτε πάρα πολύ. Το συμβούλιο της ΔΕΚΕ και της ΤΕΔΚΝΑ το προτείνω ύστερα από σύμφωνη γνώμη έγινε και προσθέτουμε "Με τη σύμφωνη γνώμη των ΟΤΑ". 

ΓΕΩΡΓΙΟΣ ΣΟΥΡΛΑΣ: Κύριε Υπουργέ, δεν γράφει μέσα "με τη σύμφωνη γνώμη". Από τη στιγμή που δεν γράφεται δεν ισχύει. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): 'Οχι, το βάζουμε πιο ισχυρό, είναι πρόταση ολόκληρη. 

Αυτήν τη διατύπωση τη ζήτησαν οι αντιπρόσωποι της Τοπικής Αυτοδιοίκησης και τη βάλαμε. Δεν μπορεί να είστε εσείς πιο μαχητικοί από τους ίδιους, να είστε βασιλικότεροι των άμεσα ενδιαφερομένων. 

Θα ήθελα να προσθέσω γενικά ότι πρέπει να λάβετε όλοι, κύριοι συνάδελφοι, υπόψη σας ότι ο στόχος του νομοσχεδίου όπως το είπαμε εξ αρχής -έχει διατυπωθεί και στην Εισηγητική 'Εκθεση, έχει διατυπωθεί από τον Υπουργό- είναι να παραχωρηθούν οι χώροι αυτοί στις τοπικές κοινωνίες. Οι χώροι αυτοί μόνο επειδή τους κατείχαν οι 'Ενοπλες Δυνάμεις είναι ελεύθεροι ακόμη, αλλιώς θα ήταν πολεοδομημένοι. 

Πιστεύω ότι οι επερχόμενοι, οι οποίοι θα εφαρμόσουν το νόμο, θα έχουν αυτό κατά νου: Κανείς δεν θα θελήσει στους χώρους αυτούς που τώρα είναι ελεύθεροι, στις καρδιές των πόλεων ή στις παρυφές των πόλεων να πάει να δημιουργήσει καινούριες πόλεις ή να γίνει τσιμεντοποίηση, όπως το είπατε. 

Προσπαθούμε απλώς να κάνουμε ένα συγκερασμό. Ούτε μπορούν να φύγουν οι 'Ενοπλες Δυνάμεις χωρίς να βοηθηθούν σε αυτήν την προσπάθεια, γιατί κανένας άλλος τρόπος συγχρηματοδότησης δεν υπάρχει. 

Επομένως νομίζω ότι είναι ένα ισορροπημένο νομοσχέδιο, το οποίο ικανοποιεί εξίσου και τους δύο στόχους και παρακαλώ να το ψηφίσετε όλοι. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Για την ενίσχυση του ΑΟΟΑ που είπατε; 

ΠΡΟΕΔΡΕΥΩΝ (Λουκάς Αποστολίδης): Τώρα θα μιλήσει ο κ. Παναγιώτου για δύο λεπτά, μετά η κ. Λουλέ και στη συνέχεια ο κ. Ιντζές. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, πριν δευτερολογήσουν οι κύριοι συνάδελφοι θα ήθελα να πω για δύο προσθήκες. 

Επειδή τα περισσότερα στρατόπεδα ή σχεδόν όλα απ'αυτά που έχουν επιλεγεί ανήκουν στο Στρατό Ξηράς, η διατύπωση είναι για το Στρατό Ξηράς ή το Γενικό Επιτελείο Στρατού. Εκτιμώντας όμως ότι μπορεί να υπάρξουν μακροπρόθεσμα και ανάγκες για τους άλλους κλάδους των Ενόπλων Δυνάμεων, δηλαδή την Πολεμική Αεροπορία και το Πολεμικό Ναυτικό και για καθαρά λόγους ευελιξίας, προτείνω όπως προστεθεί άρθρο 7 με την ακόλουθη διατύπωση: "Με απόφαση του Υπουργού Εθνικής 'Αμυνας επιτρέπεται η ανάλογη εφαρμογή των διατάξεων των άρθρων 2, 3 και 5 του παρόντος νόμου και για τα στρατόπεδα που ανήκουν στους λοιπούς κλάδους των Ενόπλων Δυνάμεων". 

Κατόπιν αυτού το άρθρο 7 του νομοσχεδίου θα αναριθμηθεί σε άρθρο 8. Ως άρθρο 9 του νομοσχεδίου να τεθεί η τροπολογία για τα χρέη της ΠΥΡΚΑΛ. 

ΠΡΟΕΔΡΕΥΩΝ (Λουκάς Αποστολίδης): Μετά θα τα πείτε αυτά κατά τη συζήτηση των τροπολογιών. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Καλώς, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Θα αξιοποιήσω τη δευτερολογία μου για να ολοκληρώσω την τοποθέτησή μου επί των άρθρων. 

Σύμφωνα με το άρθρο 5 η αγορά, πώληση και διαχείριση της δημόσιας περιουσίας του ΤΕΘΑ γίνεται κατά παρέκκλιση κάθε διάταξης για τη δημόσια περιουσία. Θεωρούμε επικίνδυνα τα όσα συμπεριλαμβάνονται στην παράγραφο 1, δηλαδή ότι μεταβιβάζονται κατά κυριότητα, εκμισθώνονται ή παραχωρούνται κατά χρήση τμήματα γης, ακίνητης περιουσίας του ΤΕΘΑ κατά παρέκκλιση από τις ρυθμίσεις διαχείρισης ή διοίκησης της περιουσίας του. Δηλαδή μπορεί να γίνονται όλες οι παρεκκλίσεις χωρίς να απαιτείται η εφαρμογή των ισχυόντων νόμων και διατάξεων για τη διαχείριση των δημόσιων κτημάτων. 

Παραπέρα στην παράγραφο 2 επιτρέπεται για την εφαρμογή του ανωτέρω προγράμματος να παραχωρούνται κατά κυριότητα ή κατά χρήση χωρίς αντάλλαγμα στο ΤΕΘΑ εκτάσεις, ακίνητα και κινητά του δημοσίου και νομικών προσώπων δημοσίου δικαίου για τη δημιουργία νέων στρατοπέδων. 

'Ετσι ενώ το Υπουργείο Εθνικής 'Αμυνας αποκτά δωρεάν εκτάσεις του δημοσίου για τα νέα στρατόπεδα, δεν κάνει το ίδιο για τις εκτάσεις των στρατοπέδων που μετεγκαθίστανται. 

Από όλα αυτά γίνεται φανερό ότι όλη αυτή η μεθόδευση γίνεται κατά παρέκκλιση όλων των νόμων και διατάξεων για τα κτήματα του δημοσίου. 

Στο άρθρο 6 δεν έχω να κάνω καμία ιδιαίτερη παρατήρηση. 

Τελειώνω με το άρθρο 7. Δεν είμαστε ενάντια στη λύση του στεγαστικού προβλήματος των στρατιωτικών που σε πολλές περιπτώσεις, είναι πολύ οξυμμένο, όχι όμως με τον τρόπο που επιδιώκεται η λύση του, δηλαδή με την παραχώρηση εκτάσεων των μετεγκατεστημένων στρατοπέδων και την εξοικονόμηση πόρων από την πώλησή τους. 

Για όλους αυτούς τους λόγους καταψηφίζουμε τα άρθρα αυτά. 

ΠΡΟΕΔΡΕΥΩΝ (Λουκάς Αποστολίδης): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, κύριε Υπουργέ, ακούσαμε συναδέλφους του ΠΑ.ΣΟ.Κ., για πρώτη φορά ίσως ακούσαμε τόσες φωνές να ενώνονται με τις δικές μας φωνές και να ζητούν την αλλαγή στο άρθρο 3. 

Κάνω λοιπόν έκκληση σε σας, κύριε Υπουργέ, έστω και την τελευταία στιγμή, να αναθεωρήσετε την άποψη αυτή και να δώσετε περισσότερο -αναγκάζομαι να μπω και εγώ στο παζάρι που μπήκατε και εσείς- πράσινο και λιγότερο τσιμέντο, διότι θα σας αναθεματίζει και συγχωρέστε με, κύριε Πρόεδρε, για τη φράση, ο κόσμος. Και δεν θα αναθεματίζει ούτε τον 'Ακη Τσοχατζόπουλο ούτε τον Δημ. Αποστολάκη ούτε καν το ΠΑ.ΣΟ.Κ. Θα αναθεματίζει τους στρατιωτικούς. Και θα είχαμε το φαινόμενο που έχαμε πριν από πολλά χρόνια όταν έλεγαν, "οι καραβανάδες που φτιάξανε σπίτια στου Παπάγου, στην καλή συνοικία". Τώρα θα λένε, "οι καραβανάδες που πήραν το πράσινο από τις λαϊκές γειτονιές". 

Για να μην κάνουμε, λοιπόν, βήματα προς τα πίσω, θα παρακαλούσα πάρα πολύ, επειδή είσαστε και πρώην στρατιωτικός και να προστατεύσετε τους στρατιωτικούς. Ο κόσμος πρέπει να τους αγαπά και όχι να τους μέμφετε. 

ΚΥΡΙΑΚΟΣ ΣΠΥΡΙΟΥΝΗΣ: Πάντως είναι ασέβεια για τις 'Ενοπλες Δυνάμεις αυτό που λέτε. Είναι απαράδεκτο! 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Στην άλλη ζωή θα εξυπηρετηθούν. 

ΑΝΔΡΙΑΝΗ ΛΟΥΛΕ: Μα, είπα ότι ... 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Σπυριούνη! 

ΑΝΔΡΙΑΝΗ ΛΟΥΛΕ: Είδατε, κύριε Σπυριούνη, που δεν καταλάβατε τι είπα; 

ΚΥΡΙΑΚΟΣ ΣΠΥΡΙΟΥΝΗΣ: Κατάλαβα τι είπατε. 

ΠΡΟΕΔΡΕΥΩΝ (Λουκάς Αποστολίδης): Στρατηγέ ... 

ΑΝΔΡΙΑΝΗ ΛΟΥΛΕ: Στρατηγέ μου, δεν καταλάβατε τι λέω. Λέω ότι κάποτε είχαμε αυτό το φαινόμενο. Και έτσι όπως πάμε, θα κάνουμε πάλι τους στρατιωτικούς να μην τους αγαπάει ο κόσμος. Δεν λέω ότι πρέπει να λένε αυτό. Καταλάβετε κάποτε τι λέμε! 

ΚΥΡΙΑΚΟΣ ΣΠΥΡΙΟΥΝΗΣ: Ο ελληνικός λαός τους αγαπάει και τους σέβεται και δεν θα το πει ποτέ. 

ΑΝΔΡΙΑΝΗ ΛΟΥΛΕ: Κύριε Υπουργέ, είπατε πριν ότι θα ανέβαιτε από το 40% στο 50%. Εάν γίνει 50% το πράσινο και μπει η προσθήκη που είπε ο κ. Ιντζές στο υπόλοιπο 50%, πλατείες, δρόμους συν τα κτίρια, εγώ θα το ψηφίσω. 

ΠΡΟΕΔΡΕΥΩΝ (Λουκάς Αποστολίδης): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, εγώ έχω εμπιστοσύνη στον κύριο Υφυπουργό. Εγώ λέω ότι βάζει εγγύηση. Θα του πω όμως το εξής: 'Οταν κάηκε η Θεσσαλονίκη το 1917 και έγινε η χάραξη από το Γάλλο πολεοδόμο Εμπράρ, που τον κάλεσε στη Ρόδο ο αείμνηστος Παπαναστασίου, η οδός Βενιζέλου και 'Ιωνος Δραγούμη, ήταν ένας δρόμος και μετά έγινε Βενιζέλου-Δραγούμη και έγινε ολόκληρο πολεοδομικό συγκρότημα μέσα. 

Εσείς βάζετε εγγύηση, αλλά εγώ δεν θα είμαι εγγύηση άμα θα έρθω ή κάποιος άλλος. Και εμείς νομοθετούμε και δεν δίνουμε πίστη στα πρόσωπα. Στο νόμο δίνουμε πίστη, όποιος τον εφαρμόσει. 

Επομένως αυτό που είπατε το 50% με 50% μπορεί να αναδιατυπωθεί. Το 50% να είναι πράσινο και στο υπόλοιπο 50% που πολεοδομείται να συμπεριλαμβάνονται εκεί οι δρόμοι και οι πλατείες. 

(Θόρυβος στην Αίθουσα) 

Κοιτάξτε, λέει "πράσινο και άλλοι κοινόχρηστοι χώροι". 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, παρακαλώ να σταματήσουν τα σχόλια. 

ΑΝΑΣΤΑΣΙΟΣ ΙΝΤΖΕΣ: Λέει "και άλλοι κοινόχρηστοι χώροι". Οι δρόμοι και οι πλατείες είναι κοινόχρηστοι χώροι. 

ΠΡΟΕΔΡΕΥΩΝ (Λουκάς Αποστολίδης): Κύριε Ιντζέ, ... 

ΑΝΑΣΤΑΣΙΟΣ ΙΝΤΖΕΣ: Μη βιάζεστε να μου κάνετε παρατήρηση, κύριε Πρόεδρε. 'Εχετε υπομονή. 

ΠΡΟΕΔΡΕΥΩΝ (Λουκάς Αποστολίδης): Δεν κάνω παρατήρηση. 

ΑΝΑΣΤΑΣΙΟΣ ΙΝΤΖΕΣ: Μόλις ανεβήκατε στο Βήμα είπατε "γιατί φωνάζετε, κύριε Ιντζέ;" Ξέρετε γιατί φωνάζω; 

Λέτε ότι οι ανωτέρω μεταβιβάσεις απαλλάσσονται και δεν υπόκεινται σε οποιοδήποτε τέλος και αμοιβή. Είπα στον κύριο Υπουργό κάτι που το διαπιστώνει και η Επιστημονική Υπηρεσία. Δηλαδή ότι εάν θέλει να απαλλάξει τις μεταβιβάσεις από κάθε είδους φόρο, τότε το τέλος είναι ένα είδος του φόρου, είναι το τέλος χαρτοσήμου π.χ. Πρέπει να πει φόρο, τέλος κλπ. Είναι αναγκαίο να μπει η λέξη "φόρος", διότι αλλιώς θα απαλλάσσεται μόνο από το τέλος. Το "τέλος" είναι ένα είδος φόρου. 

Επίσης η Επιστημονική Υπηρεσία επισημαίνει ότι δεν λέγεται "μετεγγραφή" αλλά "μεταγραφή". Λέμε στα βιβλία "μεταγραφών". Πρέπει να διορθωθεί αυτό. Εν πάση περιπτώσει είμαστε νομικοί. Η έκθεση τα επισημαίνει και αν τα διάβαζαν θα τα διόρθωναν μόνοι τους. 

ΠΡΟΕΔΡΕΥΩΝ (Λουκάς Αποστολίδης): Ειλικρινά, κύριε Ιντζέ, δεν ήθελα να σας διακόψω. 

Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Το ηθικό των Ενόπλων Δυνάμεων είναι σοβαρότατος παράγοντας του αμυντικού συστήματος. Το ηθικό κατοχυρώνεται και εδώ μέσα με προσεκτικές εκφράσεις όταν αναφερόμαστε στις 'Ενοπλες Δυνάμεις. 

'Ερχομαι στο άρθρο 7 περί του ΑΟΟΑ. Προτείνω αυτά που ισχύουν για τον Οργανισμό Εργατικής Κατοικίας, όσον αφορά τις μισθώσεις κατοικιών, τα δάνεια και την εξόφλησή τους, να ισχύσουν και για τον ΑΟΟΑ. Δηλαδή να μπορεί ο ΑΟΟΑ να εκμισθώνει αδιάθετες κατοικίες στα μέλη του, με το ένα προς τετρακόσια του κόστους ή της αγοραίας τιμής. Οι λεπτομέρειες να καθορίζονται με απόφαση του Υπουργού Εθνικής 'Αμυνας. 

Στον ΟΕΚ εάν περάσει τριετία και εντός της εξαετίας ζητήσουν να αγοράσουν το διαμέρισμα στο οποίο μένουν, μπορούν να το αγορά-σουν σε τιμή μείον τα μισθώματα που μέχρι τότε έχουν πληρώσει. Οι αξιωματικοί μετατίθενται συνεχώς. Αυτό στον ΟΕΚ ισχύει για το 50% της αξίας. Και ο ΑΟΟΑ όμως είναι κρατικός στεγαστικός οργανισμός. Γιατί να γίνεται διάκριση σε βάρος των Ενόπλων Δυνάμεων; Να μπορούν να παίρνουν τα σπίτια 20% κάτω από την τιμή. 'Ομως για τον Οργανισμό Εργατικής Κατοικίας ισχύει 50% μειωμένη τιμή στη δεκαετία. Τα μισθώματα που έχουν από τότε που συνήφθη το σύμφωνο εκμισθώσεως μέχρι τότε που υποβάλλουν την αίτηση για να αγοράσουν το σπίτι, να εκπίπτουν από την τιμή. Εσείς βάλτε ένα 10% ή ένα 20% για τον ΑΟΟΑ. 

Δεύτερον, όσα μέλη παίρνουν δάνειο για να αγοράσουν ή για να κτίσουν από το αποθεματικό του ΑΟΟΑ και το προεξοφλούν από πέντε έως δέκα χρόνια να έχουν παρόμοια ρύθμιση με αυτήν που ισχύει στον ΟΕΚ για το 50%. Εδώ μπορούμε να το βάλουμε λιγότερο. Ο ΟΕΚ λέει εδώ αν προεξοφληθεί το 50%. Βάλτε και εδώ 20% ή 30%. Είναι ένα συμβολικό ποσόν που δείχνει μία κίνηση εξομοίωσης στους κρατικούς στεγαστικούς οργανισμούς. Από τον ΟΕΚ παίρνουν οι υπάλληλοι και οι εργαζόμενοι. Και ο αξιωματικός υπάλληλος είναι και μάλιστα ο χαμηλότερα μισθοδοτούμενος. 

Και σας είπα το περιστατικό την άλλη φορά στο Κοινοβούλιο, με την επίσκεψή μου δεν θέλω να διαχωρίζουμε και να διαφοροποιούμε τις τάξεις με βάση αυτά που παίρνουν. 'Ολες οι τάξεις είναι τιμημένες και σεβαστές. Αλλά σας είπα μια παράσταση που πήγα κάπου και ο λοχαγός παίρνει διακόσιες ενενήντα πέντε χιλιάδες (295.000). Και τον θέλουμε το Σαββατοκύριακο, τον θέλουμε τη νύχτα, τον θέλουμε να πέφτει από είκοσι χιλιάδες ελεύθερη πτώση με το αλεξίπτωτο για ειδικές αποστολές κλπ. 

Υποβάλλω αυτές τις δύο προτάσεις, κύριε Υπουργέ, μαζί με τη μια τροπολογία που έχω, θα την κουβεντιάσουμε ίσως μετά. Παραχωρούνται για τις ΔΕΠΟΣ, για τον Οργανισμό Εργατικής Κατοικίας. Τα παραχωρούμενα οικόπεδα παραχωρούνται δωρεάν από το δημόσιο, δημόσιες εκτάσεις, δημόσια ιδιοκτησία κλπ. Εδώ λέτε μέχρι 60% για τον ΑΟΟΑ. Είναι, λοιπόν, μία διαφοροποίηση, η οποία δημιουργεί πικρίες στα στελέχη των Ενόπλων Δυνάμεων. Βάλτε ένα ποσοστό όχι μέχρι 60%, αλλά να πληρώνουν το 30% της αξίας. Να έχει και εδώ μία κίνηση, κάποτε θα γίνει. Να αρχίσουμε μία κίνηση εξομείωσης των κρατικών στεγαστικών οργανισμών. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαδόγγονας έχει το λόγο. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, το πρώτο το οποίο ήθελα να πω προς τους κυρίους συναδέλφους, οι οποίοι ενδεχομένως να μην το γνωρίζουν, είναι ότι τα μέλη του ΑΟΟΑ τριάντα πέντε και σαράντα χρόνια γραμμένοι δεν έχουν εξυπηρετηθεί. Εγώ έχω τριάντα πέντε χρόνια γραμμένος, δεν έχω εξυπηρετηθεί ακόμα από τον ΑΟΟΑ. Τώρα οι απόγονοί μου δεν ξέρω αν θα εξυπηρετηθούν και πότε. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, δεν γράφτηκα ποτέ, για να μην παρεξηγηθώ. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Το άλλο που θέλω να σας πω, κύριε Υφυπουργέ, είναι αυτό το οποίο προσθέτετε για το Ναυτικό και για την Αεροπορία. Γνωρίζετε τα της Aεροπορίας και ο συνάδελφος κ. Σπηλιωτόπουλος και εγώ γνωρίζω τα του Ναυτικού. Νομίζω ότι ενώ καλή πρόθεση έχετε και βάζετε ακριβώς αυτήν τη διάταξη, διότι είπατε ότι δεν ξέρουμε τι θα συμβεί στο μέλλον και πιθανόν να χρειαστεί κάποια μετεγκατάσταση. Παρά ταύτα η ύπαρξη αυτής της διατάξεως θα δημιουργήσει μια μόνιμη πίεση τοπικών παραγόντων σε ορισμένες περιοχές για να φύγουν εγκαταστάσεις του Ναυτικού και της Αεροπορίας. Γνωρίζω ακριβώς για τι ομιλώ και νομίζω ότι το συμφέρον της Αεροπορίας και του Ναυτικού είναι να μην τεθεί θέμα μετεγκαταστάσεως. Ο ναύσταθμος είναι ναύσταθμος, το αεροδρόμιο είναι το αεροδρόμιο. Είναι γνωστές που είναι οι υπηρεσίες κλπ. Θα παρακαλούσα να αναθεωρήσετε την άποψη ότι πρέπει να τεθεί κάτι για την Αεροπορία και το Ναυτικό. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, κατ'αρχήν θέλω να απαντήσω στην κ. Λουλέ ότι οι μεταφορές αυτές των στρατοπέδων, η παραχώρηση των υπαρχόντων στις τοπικές κοινωνίες δεν είναι προσωπική υπόθεση και κατά κανένα τρόπο δεν είναι προς το συμφέρον το ατομικό των αξιωματικών. Κακώς κατά τη γνώμη μου επομένως συνδέσατε οτιδήποτε που αφορά αυτήν εδώ τη διαδικασία με τους αξιωματικούς ως άτομα και με τους χαρακτηρισμούς βέβαια που πιθανόν εσείς ως παράδειγμα τους φέρατε, αλλά δεν θα έπρεπε να ακουστούν εδώ στο Κοινοβούλιο. 

'Οσον αφορά την πρόταση του ποσού πρασίνου, νομίζω ότι όπως πολύ σωστά είπατε, όχι πολύ συχνά η Κυβέρνηση υποχωρεί στις πιέσεις. Εγώ παρ'όλα αυτά άκουσα το αίτημά σας, έκανα το 50%. Για τον κ. Ιντζέ πρέπει να σας πω όμως ότι εδώ δεν νομοθετούμε πολεοδομικούς κανόνες. Αυτό είναι αντικείμενο που αφορά το ΥΠΕΧΩΔΕ. Εξάλλου όταν λέμε προς πολεοδόμηση χώρος, αυτό προσδιορίζεται από τις κείμενες διατάξεις. Δεν χρειάζεται να επανέλθουμε. Αυτό δηλαδή που εγώ είπα ότι στο υπόλοιπο 50% που μένει θα προβλεφθούν οι δρόμοι και οι πλατείες, αυτό προβλέπεται από τους νόμους και νομίζω ότι δεν χρειάζεται να το επαναλάβουμε εδώ. 

'Οσον αφορά τη λέξη "φόρων" μαζί με τη λέξη "τελών", πρέπει να σας πω ότι τη διάταξη την έβαλε το Υπουργείο Οικονομικών. Παρ'όλο αυτά θα κάνουμε μία τελευταία διαβούλευση με την Επιστημονική Επιτροπή και το Υπουργείο Οικονομικών και εάν χρειαστεί θα κάνουμε τη διατύπωση όταν θα ψηφίσουμε στο σύνολό του το άρθρο. 

Τώρα για το ζήτημα της αντικειμενικής αξίας, πράγματι έχετε δίκιο ότι είναι υψηλό το ποσοστό του 60%. Οφείλω να σας πω ότι το παζαρέψαμε, γιατί το Υπουργείο Οικονομικών απαιτούσε το 100%. 'Ηταν εντελώς άδικο, είπαμε όμως ότι θα είναι μέχρι 60%, επομένως υπάρχει περιθώριο συζήτησης. 

Πρέπει να πω στο συνάδελφο κ. Παπαδόγγονα ότι το σκεφθήκαμε και το βάλαμε καθαρά για λόγους ευελιξίας. Μην επιμένετε, λοιπόν, να το αλλάξουμε, είναι για το καλό του νόμου. 

Τέλος θέλω να πω ότι κάνουμε δεκτή την πρόταση του κ. Σπυριούνη και -όπως έχει διανεμηθεί- προστίθενται ως παράγραφοι 7, 8, 9 και 10 στο άρθρο 8 του νόμου, μετά την παράγραφο 6. Να μην την αναγνώσω, την έχουν πάρει όλοι οι συνάδελφοι και θα την καταθέσω στα Πρακτικά. 

(Στο σημείο αυτό ο κύριος Υπουργός καταθέτει την πρόταση του κ. Σπυριούνη, η οποία έχει ως εξής: 

"7. Mε αποφάσεις του Διοικητικού του Συμβουλίου (Δ.Σ.) ο ΑΟΟΑ μπορεί να εκμισθώνει στα μέλη του αδιάθετες κατοικίες, με μηνιαίο μίσθωμα ίσο προς το 1/400 του κόστους κατασκευής του, όπως υπολογίζεται για τη χρέωσή του στα μέλη που αποκτούν την ιδιοκτησία των κατοικιών που παραχωρούνται από τον ΑΟΟΑ. Αν η κατοικία που εκμισθώνεται προέρχεται από αγορά το μίσθωμα υπολογίζεται επί του τμήματος που καταβλήθηκε από τον ΑΟΟΑ για την αγορά. Το μίσθωμα αυτό προσαυξάνεται κατά 3% ετησίως και μπορεί να αναπροσαρμόζεται με απόφαση του Υπουργού Εθνικής Αμυνας που εκδίδεται ύστερα από γνώμη του Δ.Σ. του ΑΟΟΑ. 

'Υστερα από την παρέλευση τριετίας και πριν συμπληρωθεί εξαετία από την εκμίσθωση της κατοικίας, οι δικαιούχοι μισθωτές έχουν το δικαίωμα σε οποιαδήποτε χρονική στιγμή, να υποβάλουν αίτηση στον ΑΟΟΑ με την οποία να ζητούν την απόκτηση της κυριότητας της κατοικίας, εφ' όσον καθ' όλη την προηγούμενη περίοδο κατέβαλαν εμπρόθεσμα και κανονικά το μίσθωμα και τα αναλογούντα κοινόχρηστα της κατοικίας τους. Για τη μεταβίβαση της κυριότητας πρέπει να καταβληθεί εφάπαξ κατά τη σύναψη της σχετικής δικαιοπραξίας ποσό ίσο με τη διαφορά μεταξύ του ποσού με βάση το οποίο είχε υπολογισθεί αρχικά το μηνιαίο μίσθωμα και του συνολικού ποσού των μισθωμάτων που έχουν ήδη καταβληθεί., 

Αν δεν υποβληθεί αίτηση για τη μεταβίβαση της κυριότητας της εκμισθωμένης κατοικίας, η μίσθωση λήγει αυτοδικαίως χωρίς καμία άλλη διατύπωση, μετά παρέλευση έξι (6) ετών από τη σύναψή της ή πλέον αυτών μέχρι την επόμενη μετάθεση των δικαιούχων αξιωματικών. 

8. Με αποφάσεις του Υπουργού Εθνικής Αμυνας που εκδίδονται μετά από γνώμη του Δ.Σ. του ΑΟΟΑ καθορίζονται οι όροι, οι προϋποθέσεις και τα κριτήρια εκμίσθωσης των κατοικιών, οι διαδικασίες της οριστικής παραχώρησης των κατοικιών, καθώς και κάθε αναγκαία λεπτομέρεια για την εφαρμογή των διατάξεων του άρθρου αυτού. 

9. Τα μέλη του ΑΟΟΑ που λαμβάνουν δάνειο αποκλειστικά από το αποθεματικό κεφάλαιο του ΑΟΟΑ για την αγορά, αποπεράτωση και επέκταση κατοικίας επιτρέπεται να εξοφλούν εφάπαξ το μη ληξιπρόθεσμο τμήμα του δανείου με έκπτωση 10% εφόσον η εξόφληση γίνει μετά παρέλευση πενταετίας από την ημερομηνία σύναψης της δανειακής σύμβασης και προ τις παρελεύσεως δεκαετίας με την προϋπόθεση ότι έχει γίνει εμπρόθεσμα η αποπληρωμή των δόσεων του δανείου που αντιστοιχεί στο διάστημα αυτό. 

10. Με αποφάσεις του Υπουργού Εθνικής 'Αμυνας, που εκδίδονται μετά από γνώμη του Δ.Σ. του ΑΟΟΑ ρυθμίζεται κάθε αναγκαία λεπτομέρεια για την εφαρμογή των διατάξεων της προηγούμενης παραγράφου.". 

ΠΡΟΕΔΡΕΥΩΝ (Λουκάς Αποστολίδης): Ολοκληρώθηκε η συζήτηση επ' αυτής της ενότητας των άρθρων 1 έως 8. 

Ερωτάται το Τμήμα: Γίνεται δεκτό το άρθρο 1 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 1 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 2, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 2 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Τμήμα: Γίνεται δεκτό το άρθρο 3, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 3 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Τμήμα: Γίνεται δεκτό το άρθρο 4, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Τμήμα: Γίνεται δεκτό το άρθρο 5, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 5 έγινε δεκτό, όπως τροποιποιήθηκε από τον κύριο Υπουργό, κατά πλειοψηφία. 

Ερωτάται το Τμήμα: Γίνεται δεκτό το άρθρο 6 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 6 έγινε δεκτό, ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 7, όπως διατυπώθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 7 έγινε δεκτό, όπως διατυπώθηκε από τον κύριο Υπουργό, κατά πλειοψηφία. 

Ερωτάται το Τμήμα: Γίνεται δεκτό το άρθρο 8, όπως διατυπώθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 8 έγινε δεκτό, όπως διατυπώθηκε από τον κύριο Υπουργό, κατά πλειοψηφία. 

Εισερχόμαστε στη συζήτηση των τροπολογιών του κυρίου Υπουργού. Είναι δύο οι τροπολογίες που έχουν διανεμηθεί. 

Πρώτη είναι η με γενικό αριθμό 3081 και ειδικό 57 τροπολογία, που αφορά τη ρύθμιση χρεών της ΠΥΡΚΑΛ προς το Ι.Κ.Α. και λοιπούς ασφαλιστικούς οργανισμούς. 

Δεύτερη είναι η με γενικό αριθμό 3115 και ειδικό 62 τροπολογία, που αφορά την παραχώρηση δημόσιας έκτασης που βρίσκεται στη Θέρμη Θεσσαλονίκης στο Γ.Ε.Α. 

Οι τροπολογίες αυτές θα συζητηθούν από κοινού. 

Ο κύριος Υπουργός έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Για την τροπολογία με αριθμό 3081, που αφορά την ΠΥΡΚΑΛ,θέλω να πω ότι τα χρέη αυτά αφορούν την προ 31.12.98 περίοδο ρύθμιση για προσωπικό το οποίο επαναπροσλήφθηκε μετά την ημερομηνία αυτή. Το ποσό υπολογίζεται ότι είναι περίπου εκατόν πενήντα εκατομμύρια (150.000.000) και είναι δίκαιο η ΠΥΡΚΑΛ να έχει την ίδια μεταχείριση, όπως έχουν και άλλοι οργανισμοί των οποίων ρυθμίστηκαν τα χρέη. 

Πιστεύω να μην έχει κανείς αντίρρηση πάνω σ' αυτό το θέμα. 

ΣΠΗΛΙΟΣ ΣΠΗΛΙΩΤΟΠΟΥΛΟΣ: 'Εχουμε εμείς αντίρρηση, κύριε Υπουργέ. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Καλώς. 

Η δεύτερη τροπολογία αφορά τη νομοθετική ρύθμιση, ώστε ο χώρος που είχε παραχωρηθεί στην Κοινότητα Θέρμης του Νομού Θεσσαλονίκης ως χώρος Μακεδονικού Κέντρου Συναλλαγών, επαναφέρεται στη δικαιοδοσία του Γ.Ε.Α. για λόγους που συνδέονται με τη νέα δομή αεράμυνας και τις εθνικές επιχειρησιακές ανάγκες. Δηλαδή πρόβλεψη και εγκατάσταση των νέων αντιαεροπορικών συστημάτων, "ΠΑΤΡΙΟΤ" κλπ., καθώς και του στρατηγικού σχεδιασμού, δηλαδή της δυνατότητας αποσυμφόρησης του πολιτικού αεροδρομίου "ΜΑΚΕΔΟΝΙΑ", εγκατάσταση στην περιοχή αυτή ελικοπτέρου έρευνας και διάσωσης, χρησιμοποίησής του για τις ανάγκες τις αεροπλοϊας κλπ. Επίσης για τη διατήρηση και συνέχεια της ιστορίας της Πολεμικής Αεροπορίας, γιατί το αεροδρόμιο ΣΕΔΕΣ ήταν εκ των πρώτων αεροδρομίων που δημιουργήθηκαν με τη σύσταση της Πολεμικής Αεροπορίας και πάρα πολλές σημαντικές επιχειρήσεις έγιναν απ' αυτό το αεροδρόμιο. 

Παρακαλώ, λοιπόν, όπως έχει διανεμηθεί η τροπολογία αυτή, να γίνει δεκτή. 

ΠΡΟΕΔΡΕΥΩΝ (Λουκάς Αποστολίδης): Ο κ. Σπηλιωτόπουλος έχει το λόγο. 

ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, με τη δεύτερη τροπολογία συμφωνούμε. Για την πρώτη τροπολογία, όμως, του κυρίου Υπουργού έχουμε σοβαρότατες αντιρρήσεις. Διαφωνούμε με αυτήν την τροπολογία, διότι εδώ σχεδόν κάθε χρόνο από το 1993 και μετά, ή κάθε δεύτερο χρόνο, δεν κάνουμε τίποτα άλλο στην ΠΥΡΚΑΛ από το να της διαγράφουμε τα χρέη. Να μεταθέτουμε δηλαδή, τα χρέη της προς το ΙΚΑ, στο γενικό κρατικό προϋπολογισμό, να τα μεταφέρουμε στον ελληνικό λαό. Και διερωτώμαι αν την ίδια τύχη έχουν και οι άλλες κρατικές, όπως είπατε, εταιρείες ή ΔΕΚΟ, όπως είναι η ΠΥΡΚΑΛ. Πέρυσι μάλιστα αλλά και παλαιότερα, είχαμε συμφωνήσει μήπως επιτέλους καταφέρουν και εξυγιανθούν αυτές οι επιχειρήσεις. Αλλά απ' ό,τι φαίνεται το μόνο που ενδιαφέρει την Κυβέρνηση είναι η ικανοποίηση των κομματικών της στελεχών, γιατί περί αυτού πρόκειται. 

Θα θυμίσω, κύριε Υπουργέ, ότι όταν απελύθησαν το 1990 οι εργαζόμενοι αυτοί -που κακώς απελύθησαν, διότι η Κυβέρνηση τότε είχε δώσει διεξόδους είτε με την εθελουσία έξοδο είτε με τις μετατάξεις, όμως η εντολή του ΠΑΣΟΚ τότε προς τους συνδικαλιστές ήταν "μη συζητήσετε τίποτα" για να δημιουργηθεί ό,τι δημιουργήθηκε- πήραν τις αποζημιώσεις τους, επανήλθαν και βεβαίως δεν επέστρεψαν τις αποζημιώσεις. Και τώρα έρχεσθε πάλι σε βάρος του ελληνικού λαού να ικανοποιήσετε τέτοια αιτήματα. Για όνομα του Θεού, τι θα γίνει μ' αυτήν την κατάσταση! 

Αναφέρετε μάλιστα ότι καταβάλλονται και προσπάθειες για εξυγίανση των βιομηχανιών αυτών. Νομίζω ότι είμαστε στην τελείως αντίθετη κατεύθυνση απ' αυτά που περιγράφονται εδώ. 

'Εχω την εντύπωση επίσης, κύριε Υπουργέ, ότι, εάν κάθε χρόνο ή κάθε ενάμιση χρόνο κατά μέσο όρο, όπως βγαίνει από εδώ, μεταφέρουμε τα χρέη της ΠΥΡΚΑΛ στον γενικό προϋπολογισμό, τότε γιατί η διοίκηση της ΠΥΡΚΑΛ να προσπαθήσει να εξυγιάνει την εταιρεία, αφού έχει βρει την εύκολη λύση; 

Νομίζω ότι είμαστε υπόλογοι και υπεύθυνοι έναντι του ελληνικού λαού εάν ψηφίσουμε αυτήν την τροπολογία. Πρέπει να σταματήσουμε αυτά τα πράγματα. Να γίνει πραγματική εξυγίανση, να δοθούν προτεραιότητες στη σωστή λειτουργία των βιομηχανιών αυτών και όχι στα κομματικά αιτήματα, τα οποία σωρηδόν υπάρχουν. Ξέρουμε τι γινόταν όλα αυτά τα χρόνια. Δεν μπορεί να συνεχιστεί αυτό το πράγμα, να έρχεται η Νέα Δημοκρατία να εξυγιαίνει τις επιχειρήσεις αυτές και να έρχεται μετά το ΠΑΣΟΚ και να δημιουργεί αυτά που δημιουργεί. Διότι θα θυμίσω ότι το 1992 η Κυβέρνηση της Νέας Δημοκρατίας κατέβαλε έξι δισεκατομμύρια (6.000.000.000) για να εξυγιάνει τις αμυντικές βιομηχανίες. Κάναμε μεγάλες προσπάθειες. Αφήσαμε την ΕΒΟ με θετικό υπόλοιπο πέντε δισεκατομμυρίων (5.000.000.000) στα ταμεία της και σήμερα και η ΕΒΟ είναι ελλειμματική και η ΠΥΡΚΑΛ συνεχίζει τον κατήφορό της. Γι' αυτό διαφωνούμε ριζικά κύριε Υπουργέ, μ' αυτήν την τροπολογία. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Συμφωνούμε με την τροπολογία που αφορά την ΠΥΡΚΑΛ. Η δεύτερη όμως τροπολογία, με την οποία επιστρέφεται ο χώρος, ο οποίος κάποτε είχε παραχωρηθεί στην κοινότητα, σημερινό δήμο της Θέρμης πίσω στο Υπουργείο Εθνικής 'Αμυνας, θεωρώ ότι έρχεται σε αντίθεση με το σχέδιο νόμου που συζητάμε. Παραχωρούνται πρώην στρατόπεδα στην Τοπική Αυτοδιοίκηση και στην προκειμένη περίπτωση χώρος που είχε παραχωρηθεί για κάποιες ανάγκες της Τοπικής Αυτοδιοίκησης επανέρχεται στο Υπουργείο Εθνικής 'Αμυνας. Φυσικά δεν έχω πολλά στοιχεία για να γνωρίσω την έκταση αυτού του χώρου. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Θα σας απαντήσω, κύριε συνάδελφε. 

ΣΤΑΥΡΟΣ ΠΑΝΑΓΙΩΤΟΥ: Γι' αυτό, κύριε Υφυπουργέ, επιφυλάσσομαι. Θα ήθελα περισσότερα στοιχεία για να τοποθετηθώ. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, ο συνάδελφος θα άρει τις αντιρρήσεις του αν πω ότι αυτή η έκταση παρεχωρήθη στην Κοινότητα Θέρμης, όμως δεν έγινε ποτέ αυτό το Κέντρο Μακεδονικών Συναλλαγών. Κανείς δεν το εκμεταλλεύθηκε. Δεν κάνουμε τίποτε άλλο, λοιπόν, παρά να το χρησιμοποιήσουμε για άλλους λόγους. 

ΠΡΟΕΔΡΕΥΩΝ (Λουκάς Αποστολίδης): Να μη μείνει σε αγραναύπαση δηλαδή. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Ο δε Υπουργός επειδή ενδιαφέρεται ιδιαίτερα για τα προβλήματα της Θεσσαλονίκης, αν δημιουργηθεί, το Κέντρο θα βοηθήσουν οι 'Ενοπλες Δυνάμεις και το Υπουργείο Εθνικής 'Αμυνας με παραχώρηση αρκετού χώρου. 

ΠΡΟΕΔΡΕΥΩΝ (Λουκάς Αποστολίδης): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, ψηφίζουμε και τις δύο τροπολογίες. Βέβαια έχει δίκιο σ' αυτό που είπε ο συνάδελφος της Νέας Δημοκρατίας ότι επιβαρύνονται άλλα ταμεία κλπ. Εδώ όμως χαρίζουμε χρέη ποδοσφαιρικών ομάδων και δεν θα χαρίσουμε τα χρέη που αφορούν εργαζόμενους; 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Δεν είναι των εργαζομένων. 

ΑΝΔΡΙΑΝΗ ΛΟΥΛΕ: Της ΠΥΡΚΑΛ και κατ' επέκταση των εργαζομένων εκεί. 

ΑΝΑΣΤΑΣΙΟΣ ΙΝΤΖΕΣ: Είναι δύο τροπολογίες. Η μία εξυπηρετεί την εθνική άμυνα και η άλλη εξυγιαίνει το ΙΚΑ. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Θα πω μόνο μία φράση στον εισηγητή της Νέας Δημοκρατίας. 

Δεν θα έπρεπε να μιλούν -όχι κατά τη ρήση ότι δεν έχουν δικαίωμα- για την αμυντική βιομηχανία, διότι προσπάθησαν να την εκσυγχρονίσουν και να την εξυγειάνουν οικονομικά απολύοντας το προσωπικό και άφησαν και πάλι μία αμυντική βιομηχανία καταχρεωμένη. Σας βεβαιώνω. 'Εχουμε κάνει συζήτηση για το θέμα αυτό. Εμείς την αμυντική βιομηχανία την αναπτύξαμε. Δεν απολύσαμε κόσμο. Αυτήν τη στιγμή όλες οι βιομηχανίες και οι τέσσερις - πέντε μπαίνουν στο χώρο των κερδών. Είναι δε ένα πολύ μικρό ποσό αυτό που συζητάμε. Μιλάμε για εκατόν πενήντα εκατομμύρια (150.000.000) δραχμές, για χρέη τα οποία δημιουργήθηκαν εκ των υστέρων. Και πράγματι είναι άδικο να μιλά η Ν.Δ. όταν, για τις αμυντικές βιομηχανίες τις κρατικές, όπως και τις ιδιωτικές, τις οποίες εμείς κάναμε να είναι και κερδοφόρες και να συμμετέχουν ενεργά στις προμήθειες του Υπουργείου 'Αμυνας για το σύγχρονο εξοπλιστικό πρόγραμμα. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, σας παρακαλώ το λόγο, για να πω μόνο μία φράση. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Παπαδόγγονα, για να ολοκληρώσουμε τη διαδικασία. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: 'Ηθελα να πω δυο λόγια στον κύριο Υφυπουργό ότι όταν ενώνονται κολοσσοί βιομηχανικοί στο εξωτερικό για λόγους ακριβώς επιβιώσεώς τους και ανταγωνισμού βεβαίως, διότι υπάρχει ένας σκληρός ανταγωνισμός διεθνώς, εμείς κρατάμε μαγαζάκια, την ΠΥΡΚΑΛ, την ΕΒΟ κλπ. Η Νέα Δημοκρατία ήθελε να συγχωνεύσει τις βιομηχανίες αυτές και έγινε μελέτη και βγήκε τι προσωπικό πρέπει να υπάρχει και τι θα απωληθεί. Οι περισσότεροι, οι οποίοι έφυγαν τελικώς, ήταν πολύ ευχαριστημένοι, διότι πήραν μια αποζημίωση από την εταιρεία, μία αποζημίωση από την ασφαλιστική εταιρεία που τους είχε ασφαλίσει η εταιρεία τους και μία από την Ευρωπαϊκή 'Ενωση. Και έρχεστε εσείς και τους ξαναπαίρνετε αυτούς. Εάν υπήρχαν πραγματικά ανάγκες, βεβαίως να τους πάρετε. Εάν, λοιπόν, υπήρχαν ανθρωπιστικοί λόγοι κλπ., θα έλεγα, ναι. Αλλά κάποτε αυτές οι βιομηχανίες πρέπει να μπορούν να σταθούν στα πόδια τους και δυστυχώς δεν στέκονται στα πόδια τους. Τα δε μονοπώλια τα οποία δημιουργούμε, διότι όλοι μας και εσείς και εμείς προσπαθούσαμε να αναθέσουμε τις ανάγκες του εσωτερικού σε αυτές τις βιομηχανίες, αντιλαμβάνεστε ότι στην Ευρωπαϊκή 'Ενωση δεν θα υπάρχουν πλέον αυτά. Το ταχύτερο, λοιπόν, δυνατόν πρέπει να γίνουν συγχωνεύσεις. Δεν μπορεί να έχουμε τα μαγαζιά από εδώ και από εκεί. 

Επίσης είναι φορτωμένες οι εταιρείες αυτές και με μη σύγχρονο υλικό. Εκεί, λοιπόν, που υπάρχει επικάλυψη παραγωγής με τα παλιά μηχανήματα και με τα καινούρια μηχανήματα, να σταματήσουν τα παλιά μηχανήματα, να λειτουργούν τα καινούρια. 

ΠΡΟΕΔΡΕΥΩΝ (Λουκάς Αποστολίδης): Αυτό είναι θέμα που αφορά τους εργαζόμενους, κύριε Παπαδόγγονα. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, να πω πάλι μία φράση στον κύριο συνάδελφο. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υφυπουργέ. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κατ'αρχήν δεν έχουμε ξανακούσει ποτέ εργαζόμενους, οι οποίοι να είναι ευτυχείς διότι απολύονται με οποιουσδήποτε όρους. Αυτοί που είναι ευτυχείς όταν απολύονται, είναι αυτοί οι οποίοι παραιτούνται για να πάνε σε μία πιο επικερδή ή καλύτερη δουλειά. Αυτό, λοιπόν, αφήστε το. 

Δεύτερον, πράγματι είναι σωστή η άποψη ότι θα πρέπει να σκεφτούμε τις συγχωνεύσεις, αλλά δεν μπορείς να σκεφτείς για συγχωνεύσεις εάν δεν εξυγιάνεις οικονομικώς. Και αυτό κάνουμε. 

Επιπλέον θέλω να σας πω ότι εμείς αφήνουμε αυτές τις βιομηχανίες και συμμετέχουν με έναν σκληρό ανταγωνισμό. Δηλαδή αυτήν τη στιγμή δεν κάνουμε χαριστικές πράξεις υπέρ των κρατικών αμυντικών βιομηχανιών. 'Εχουν δημιουργηθεί και οι ιδιωτικές και οι κρατικές αμυντικές βιομηχανίες και θέλω να σας πω ότι έχουν επιδοθεί σε έναν ανταγωνιστικό δρόμο ούτως ώστε να συμμετέχουν στο εξοπλιστικό πρόγραμμα με όρους ανταγωνισμού και με διαφάνεια, την οποία μπορείτε να δείτε οποιαδήποτε στιγμή. 

ΠΡΟΕΔΡΕΥΩΝ (Λουκάς Αποστολίδης): Kύριοι συνάδελφοι, ολοκληρώθηκε η συζήτηση επί των τροπολογιών 3081/57 και 3115/62. 

Ερωτάται το Τμήμα: Γίνεται δεκτή η τροπολογία με γενικό αριθμό 3081 και ειδικό 57; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΕΥΩΝ (Λουκάς Αποστολίδης): Η τροπολογία με γενικό αριθμό 3081 και ειδικό 57 έγινε δεκτή κατά πλειοψηφία. 

Ερωτάται το Τμήμα: Γίνεται δεκτή η τροπολογία με γενικό αριθμό 3115 και ειδικό 62; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΕΥΩΝ (Λουκάς Αποστολίδης): Η τροπολογία με γενικό αριθμό 3115 και ειδικό 62 έγινε δεκτή κατά πλειοψηφία. 

Θα αριθμησθούν ως ίδια άρθρα. 

Κύριοι συνάδελφοι, ολοκληρώθηκε η συζήτηση των τροπολογιών. Σας έχουν διανεμηθεί τα Πρακτικά... 

ΓΕΩΡΓΙΟΣ ΣΟΥΡΛΑΣ: 'Εχουμε και εμείς τροπολογίες, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Σούρλα, έχετε το λόγο. 

ΓΕΩΡΓΙΟΣ ΣΟΥΡΛΑΣ: Η τροπολογία με γενικό αριθμό 3083 και ειδικό 58 είναι μία τροπολογία που έχει ένα γενικότερο και ένα ονομαστικό χαρακτήρα. Γενικότερο χαρακτήρα, γιατί προτείνεται εκείνοι που διακρίνονται για ηρωικές πράξεις, δηλαδή για γενναιοφροσύνη, για κοινωνική και εθνική προσφορά, να μπορούν να έχουν μία ιδιαίτερη μεταχείριση από το κράτος, δηλαδή να έχουν μία προοπτική επαγγελματικής αποκατάστασης, εφόσον βέβαια οι ίδιοι το επιθυμούν. Και έχει ένα ονομαστικό συγκεκριμένο προσωπικό χαρακτήρα για τον ονομαζόμενο ήρωα Νέστορα Κόκκαλη. Τον λέω ονομαζόμενο γιατί γράφτηκε ότι ήταν ήρωας, έσωσε την τιμή και την υπόληψη της Ελλάδος κατά γενική ομολογία και παραδοχή. Κινδύνευσε ο ίδιος, νεαρός στρατιώτης, τιμήθηκε από την πολιτεία, από το Υπουργείο Εθνικής 'Αμυνας με την απονομή του τίτλου των εξαιρέτων πράξεων. Παρ' όλα αυτά, δεν χρειάστηκε, κύριε Υφυπουργέ, να περάσουν δύο μήνες και να ξεχαστεί. Απελύθη βεβαίως από το στρατό, είναι μέλος μιας πολύτεκνης οικογένειας, υπηρετεί ο αδελφός του στρατιώτης, ο πατέρας του συντηρεί την οικογένεια με το μεροκάματο. Επειδή είναι συμπολίτης μου τον γνωρίζω και μου είπε με παράπονο. "Θέλω να γίνω αστυνομικός. Πιστεύω ότι έχω τις προϋποθέσεις και θα ήθελα να συμμετέχω στη διαδικασία των εξετάσεων. Δεν μπορούσε να γίνει όμως αυτό γιατί υπηρετούσα. Δεν νομίζω ότι ζητάω πάρα πολλά πράγματα, για να μπορέσω και εγώ να σταδιοδρομήσω, για να μπορέσω να αποκατασταθώ επαγγελματικά". 

Εγώ περίμενα ότι θα έπαιρνε μία πρωτοβουλία η Κυβέρνηση και δεν έκανα καμία κίνηση. Πιστεύω όμως ότι είναι μεγάλο το χρονικό διάστημα των δύο μηνών. Παρ' ότι είχαμε και ιδιαίτερες συζητήσεις και με τον κύριο Υπουργό και με τους άλλους συναρμόδιους που θα πρέπει να συναινέσουν στην αποδοχή της τροπολογίας, δυστυχώς δεν υπήρξε αποτέλεσμα. Θα παρακαλέσω, κύριε Πρόεδρε, τουλάχιστον να αρθούμε στο ύψος των περιστάσεων. Δεν είναι δυνατόν να μιλάμε για ήρωες και να τους αντιμετωπίζουμε κατ' αυτόν τον τρόπο. Ξεχάσαμε τους άλλους τους ήρωες, ίσως γιατί πέρασαν χρόνια, να μην ξεχνούμε όμως και τους ήρωες των δύο μηνών ή να μην τους ονομάζουμε ήρωες. 

ΚΥΡΙΑΚΟΣ ΣΠΥΡΙΟΥΝΗΣ: Συμφωνώ και εγώ. 

ΠΡΟΕΔΡΕΥΩΝ (Λουκάς Αποστολίδης): Εσείς, κύριε Παναγιώτου, συμφωνείτε; 

ΣΤΑΥΡΟΣ ΠΑΝΑΓΙΩΤΟΥ: Δεν έχω αντίρρηση. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαδόγγονας έχει το λόγο. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, στους Ολυμπιονίκες καλά και άριστα τους απονέμονται βαθμοί ανθυπολοχαγού, υπολοχαγού, κ.ο.κ., γιατί προσφέρουν πραγματικά ύψιστες υπηρεσίες στην πατρίδα και τις αξίζουν. Εν καιρώ πολέμου οι μαχόμενοι 'Ελληνες, μεταξύ των οποίων αναδεικνύονται και κάποιοι ως ήρωες στο πεδίον της μάχης, βρίσκονται σε μία κατάσταση όπου το έθνος, η πατρίδα μας αμύνεται κατά εξωτερικών εχθρών και βεβαίως αυτοί καθίστανται ήρωες. 'Ομως η περίπτωση εν προκειμένω της τροπολογίας του συναδέλφου κ. Σούρλα έχει μία διαφορετικότητα. Το παιδί αυτό ανέλαβε προσωπική πρωτοβουλία, προσωπικό ρίσκο. Δεν ήταν ότι του είπαν "εσύ θα κάνεις αυτό" και εν συνεχεία το έκανε. Πήρε προσωπικό ρίσκο να πάρει τη χειροβομβίδα. Δεν μπορεί να γίνει αστυνομικός; Δεν μπορεί να γίνει πενταετούς θητείας να φάει ένα κομμάτι ψωμί; 

Παρακαλώ, κύριε Υφυπουργέ, πρέπει να δεχθείτε την τροπολογία αυτή. Είναι πολλοί άλλοι λόγοι πέραν των οποίων ανέφερα. 

ΠΡΟΕΔΡΕΥΩΝ (Λουκάς Αποστολίδης): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Συμφωνούμε, κύριε Πρόεδρε. 

ΑΝΑΣΤΑΣΙΟΣ ΙΝΤΖΕΣ: Και εμείς συμφωνούμε κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): 'Αρα είναι διακομματική συμφωνία. 

Ορίστε, κύριε Υφυπουργέ, έχετε το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, πρέπει να πω ότι συμφωνώ απολύτως με τη φιλοσοφία και τη σκέψη πίσω από την πρόταση αυτή. Πράγματι -και με αυτά που είπε και ο κ. Παπαδόγγονας- πρέπει να τιμούμε αυτούς τους ανθρώπους. Και μάλιστα όταν ο ίδιος, αυτοβούλως και χωρίς καμία πίεση, ανέλαβε τόσο σοβαρούς κινδύνους. 

'Ομως, αυτή η διάταξη, αν την γίνει δεκτή στο παρόν νομοσχέδιο ως τροπολογία, θα πρέπει να αφορά μόνο την πρόσληψή τους στο Υπουργείο Εθνικής 'Αμυνας. Αυτό πρέπει να είναι μία, γενικότερη διάταξη. Θα την εισηγηθούμε θετικά προς το Υπουργείο Εσωτερικών και Δημόσιας Διοίκησης ούτως ώστε να περιλαμβάνει όλους τους τομείς του δημόσιου βίου, δηλαδή, Αστυνομία, 'Ενοπλες Δυνάμεις κλπ., διότι πράγματι το παιδί αυτό θέλει να γίνει αστυνομικός όπως άκουσα. Μπορεί ένα άλλο παιδί που θα είχε τα ίδια δικαιώματα ή την ίδια διάθεση να τιμηθεί από την πολιτεία, να θέλει να γίνει υπάλληλος πιθανόν στο χωριό του. 

Επομένως, η τροπολογία αυτή θα περάσει ως διάταξη σε ένα νομοσχέδιο του Υπουργείου... 

ΠΡΟΕΔΡΕΥΩΝ (Λουκάς Αποστολίδης): 'Αρα, κύριε Υπουργέ, καταγράφεται ως θετική η πολιτική σας βούληση και με δική σας πρωτοβουλία. 

Ο κ. Σούρλας έχει το λόγο. 

ΓΕΩΡΓΙΟΣ ΣΟΥΡΛΑΣ: Με τις διατάξεις της τροπολογίας παρέχονται λιγότερες δυνατότητες απ' ό,τι στους αθλητές. Και είδατε ότι είναι προσεκτικά διατυπωμένη όχι για εκείνους που χαρακτηρίζονται ήρωες, αλλά για αυτούς που αναγνωρίζονται με την απονομή των μεταλείων, να παρέχεται η δυνατότητα αυτή. 

Θα παρακαλούσα, λοιπόν, αφού είναι στις προθέσεις σας να γίνουν αυτές οι ρυθμίσεις, να γίνουν το συντομότερο δυνατό. 

Η επιθυμία του είναι να ενταχθεί στην Αστυνομία. Δικαίωμά του. Δεν ζητάει και πολλά πράγματα. Επειδή όμως οι σχολές αυτές αρχίζουν να λειτουργούν σε ένα μήνα περίπου, τον Οκτώβριο νομίζω, για να μη χάσει το χρόνο αυτό, σε ένα άλλο νομοσχέδιο -πιστεύω ότι θα γίνει δεκτό από όλους τους συναδέλφους- το πρώτο νομοσχέδιο που έρχεται, να κάνετε τη δική σας διατύπωση, να συνεννοηθείτε μεταξύ σας, για να εκδοθεί εγκαίρως και η υπουργική απόφαση. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Και ως μέλος της Κυβέρνησης, αλλά και προσωπικώς, ως Αποστολάκης, θα την υποστηρίξω και θα προσπαθήσω να περάσει πολύ γρήγορα. 

ΠΡΟΕΔΡΕΥΩΝ (Λουκάς Αποστολίδης): Κύριε Παπαδόγγονα, έχετε το λόγο και θα σας παρακαλέσω να είσθε στο ίδιο πνεύμα και εσείς. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: 'Οχι, κύριε Πρόεδρε, να μου επιτρέψετε να σας πω το εξής: Επικαλούμαι τη θητεία μου στο Κοινοβούλιο των είκοσι πέντε ετών και αυτήν τη στιγμή δεν θέλω να ρίξω τη συζήτηση πολύ χαμηλά και να αρχίσω να βάζω στοιχήματα, αλλά σας λέω ότι δεν θα γίνει τίποτα. 'Εχουν δοθεί τέτοιες υποσχέσεις, εκατοντάδες και δεν έχουν υλοποιηθεί. Σας βεβαιώνω, λοιπόν, εγώ ότι δεν θα υλοποιηθεί ούτε αυτή. 

Καλό είναι, λοιπόν, γι'αυτήν την περίπτωση, να περάσει η τροπολογία και θα έλεγα ότι θέλει πολλή σκέψη οποιαδήποτε άλλη διάταξη εισαγάγει η Κυβέρνηση εν προκειμένω, δεδομένου ότι μπορεί να ανοιχθεί μία τεράστια πόρτα και να έχει η πολιτεία τεραστία πίεση από διάφορες καταστάσεις, οι οποίες θα ερμηνεύονται κατά το δοκούν. Εδώ έχουμε μία συγκεκριμένη περίπτωση και νομίζω ότι πρέπει να περάσει αυτή η τροπολογία, αλλιώς δεν θα γίνει τίποτα. 

Ευχαριστώ. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Θα περάσει με το πρώτο νομοσχέδιο που θα έρθει και είπα ότι δεσμεύομαι και ως μέλος της Κυβέρνησης και προσωπικά. 

ΠΡΟΕΔΡΕΥΩΝ (Λουκάς Αποστολίδης): Πάντως, κύριε Παπαδόγγονα, εγώ σέβομαι ειλικρινά την εμπειρία σας και τη θητεία σας στο Κοινοβούλιο, νομίζω όμως ότι ο κ. Αποστολάκης και ως στρατιωτικός θα διαψεύσει την πρώην εμπειρία σας. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Θα είμαι πανευτυχής να διαψευσθώ. 

ΠΡΟΕΔΡΕΥΩΝ (Λουκάς Αποστολίδης): Συνεπώς, κύριοι συνάδελφοι, δεν θα θέσω την τροπολογία σε ψήφιση, διότι ομόφωνα πλέον το Τμήμα και η Βουλή, συν η Κυβέρνηση διά του κυρίου Υπουργού, εκφράστηκε ότι στο πρώτο νομοσχέδιο θα υπάρχει και μάλιστα με πρωτοβουλία του κυρίου Υφυπουργού. 

ΓΕΩΡΓΙΟΣ ΣΟΥΡΛΑΣ: Κύριε Πρόεδρε, συγκεκριμένα. Τι θα πει πρώτο νομοσχέδιο; Εγώ αύριο θα πάω στο Βόλο, θα με ρωτήσουν και θα είμαι υποχρεωμένος να απαντήσω συγκεκριμένα. Τι θα πει πρώτο νομοσχέδιο; Πείτε μου, κύριε Υπουργέ. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Θα δούμε τι νομοσχέδιο είναι, πώς μπορεί να μπει και πού επιτρέπεται να μπει και θα το φροντίσουμε. Είπα ότι θα βοηθήσω και εγώ. 

ΠΡΟΕΔΡΕΥΩΝ (Λουκάς Αποστολίδης): Κύριε Σούρλα, είσθε έμπειρος πολιτικός και με μεγάλη θητεία. 

ΓΕΩΡΓΙΟΣ ΣΟΥΡΛΑΣ: Ακριβώς ρωτάω γιατί είμαι έμπειρος πολιτικός. 

ΠΡΟΕΔΡΕΥΩΝ (Λουκάς Αποστολίδης): Kοιτάξτε, όπως γνωρίζετε πολύ καλά, υπάρχουν νομοσχέδια πάρα πολλά και ξεκινάμε την Ολομέλεια σε μια, δυο βδομάδες. Θα μπουν οι μηχανές στο φουλ. 

ΓΕΩΡΓΙΟΣ ΣΟΥΡΛΑΣ: Το πρώτο έρχεται αύριο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Ειδικότερα δε, δεν θα έπρεπε να την κάνουμε τώρα δεκτή αυτήν την τροπολογία, διότι το συγκεκριμένο πρόσωπο στοχεύει στο Υπουργείο Δημόσιας Τάξης και όχι στο Υπουργείο Εθνικής 'Αμυνας. 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, πρέπει να ολοκληρώσουμε τη συζήτηση. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Θα ήθελα να αναφέρω την αναρίθμηση των άρθρων, δηλαδή το άρθρο 7 του νομοσχεδίου θα αναριθμηθεί σε 8, ως άρθρο 9 του νομοσχεδίου θα τεθεί η τροπολογία για τα χρέη της ΠΥΡΚΑΛ, ως άρθρο 10 του νομοσχεδίου θα τεθεί η τροπολογία για το αεροδρόμιο ΣΕΔΕΣ και ως άρθρο 11 του νομοσχεδίου θα τεθεί το άρθρο για την έναρξη ισχύος του νόμου. 

ΠΡΟΕΔΡΕΥΩΝ (Λουκάς Αποστολίδης): Εισερχόμαστε στην ψήφιση του ακροτελεύτιου άρθρου. 

Ερωτάται το Τμήμα: Γίνεται δεκτό το ακροτελεύτιο άρθρο; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς το ακροτελεύτιο άρθρο έγινε δεκτό ομοφώνως. 

Συνεπώς το νομοσχέδιο του Υπουργείου Εθνικής 'Αμυνας: "Σύσταση προσωρινής υπηρεσίας για την αξιοποίηση και μετεγκατάσταση στρατοπέδων και άλλες διατάξεις" έγινε δεκτό επί της αρχής και επί των άρθρων. 

Η ψήφισή του στο σύνολο αναβάλλεται για επόμενη συνεδρίαση. 

Κύριοι συνάδελφοι, σας έχουν διανεμηθεί τα Πρακτικά των συνεδριάσεων της Τρίτης 31 Αυγούστου 1999 και της Τετάρτης 1 Σεπτεμβρίου 1999 (πρωινή) και ερωτάται το Τμήμα αν τα επικυρώνει. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά των συνεδριάσεων της Τρίτης 31 Αυγούστου 1999 και της Τετάρτης 1 Σεπτεμβρίου 1999 (πρωινή) επικυρώθηκαν. 

Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 10.43' λύεται η συνεδρίαση για αύριο ημέρα Τετάρτη 22 Σεπτεμβρίου 1999 και ώρα 10.00', με αντικείμενο εργασιών του Τμήματος νομοθετική εργασία: "Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων 'Εργων: "Χωροταξικός σχεδιασμός και αειφόρος ανάπτυξη". 

O ΠΡΟΕΔΡΟΣ                                                                                ΟΙ ΓΡΑΜΜΑΤΕΙΣ


















































