ΠΙΝΑΚΑΣ ΠΕΡΙΕΧΟΜΕΝΩΝ
Παρασκευή  15  Ιουλίου 2005
ΣΥΝΕΔΡΙΑΣΗ Η΄
ΠΕΡΙΟΔΟΣ ΙΑ’
ΣΥΝΟΔΟΣ Α’

ΘΕΜΑΤΑ
Α. ΕΙΔΙΚΑ ΘΕΜΑΤΑ
 Επικύρωση Πρακτικών σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 19 Ιουλίου 2005

Γ΄ ΝΟΜΟΘΕΤΙΚΗ ΕΡΓΑΣΙΑ
1)α) Η Διαρκής Επιτροπή Μορφωτικών Υποθέσεων καταθέτει τις Εκθέσεις της στα σχέδια νόμων του Υπουργείου Πολιτισμού  σελ.
ι) «Κύρωση της Συμφωνίας πολιτιστικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Ινδονησίας» σελ.
ιι)  «Κύρωση της Ευρωπαϊκής Σύμβασης για την προστασία της αρχαιολογικής κληρονομιάς»   (αναθεωρημένη) σελ.
β) Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης «Αρχές και κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς- Θέματα Υπουργείου Ανάπτυξης» σελ.
γ) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης «Είσοδος διαμονή και κοινωνική ένταξη υπηκόων τρίτων χωρών στην Ελληνική Επικράτεια» σελ.
2) Συζήτηση επί της αρχής και  των άρθρων του σχεδίου νόμου του Υπουργείου Εθνικής Παιδείας και Θρησκευμάτων « Ίδρυση Ευρωπαϊκού Σχολείου» σελ.
3) Κατάθεση σχεδίων  νόμων
α) Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών κατέθεσαν σχέδιο νόμου «Κύρωση του Πρωτοκόλλου σχετικά με την προσχώρηση της Ευρωπαϊκής Κοινότητας στη Διεθνή Σύμβαση  EUROCONTROL  τη σχετική με τη Συνεργασία  για την Ασφάλεια της Αεροναυτιλίας της  13ης Δεκεμβρίου 1960, όπως τροποποιήθηκε κατ’ επανάληψη και όπως ενοποιήθηκε με το πρωτόκολλο της 27ης Ιουνίου 1997 και της Τελικής Πράξης της Διπλωματικής Συνδιάσκεψης αυτού» σελ.
β) Οι Υπουργοί Περιβάλλοντος, Χωροταξίας και Δημοσίων ΄Εργων, Οικονομίας και Οικονομικών , Εξωτερικών, Αγροτικής Ανάπτυξης και  Τροφίμων,  Ανάπτυξης και Υγείας και Κοινωνικής Αλληλεγγύης, κατέθεσαν σχέδιο νόμου «Κύρωση της Σύμβασης της Στοκχόλμης για τους ΄Εμμονους Οργανικούς Ρύπους ( Persistent  Organic Pollutants  POPs)σελ.
γ ) Οι  Υπουργοί  Απασχόλησης και Κοινωνικής Προστασίας, Οικονομίας και Οικονομικών και Δικαιοσύνης κατέθεσαν το σχέδιο νόμου «Ρυθμίσεις για την προώθηση της απασχόλησης, την ενίσχυση της κοινωνικής συνοχής και άλλες διατάξεις» σελ.

ΟΜΙΛΗΤΕΣ
Επί  του σχεδίου νόμου του Υπουργείου Εθνικής  Παιδείας και Θρησκευμάτων
ΓΚΑΤΖΗΣ Ν.
ΔΑΜΑΝΑΚΗ Μ.
ΔΕΙΚΤΑΚΗΣ Γ.
ΚΑΛΑΦΑΤΗΣ Σ.
ΚΑΛΟΣ Γ.
ΚΕΓΚΕΡΟΓΛΟΥ Β.
ΚΟΛΛΙΑ-ΤΣΑΡΟΥΧΑ Μ.
ΚΩΣΤΑΝΤΑΡΑΣ Δ,
ΛΙΝΤΖΕΡΗΣ Δ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α.
ΣΤΡΑΤΑΚΗΣ Μ.
ΤΣΑΛΙΔΗΣ Φ.
ΦΟΥΣΑΣ Α.
      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α’
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2005
      ΣΥΝΕΔΡΙΑΣΗ Η’
      Παρασκευή 15 Ιουλίου 2005
      ----------
      Αθήνα, σήμερα στις 15 Ιουλίου 2005, ημέρα Παρασκευή και ώρα 11.15’ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α’ σύνθεση) για να συνεδριάσει υπό την προεδρία του Β’ Αντιπροέδρου αυτού κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 14 Ιουλίου 2005 εξουσιοδότηση του Τμήματος επικυρώθηκαν με ευθύνη του Προεδρείου τα Πρακτικά της Ζ’ συνεδριάσεως του, της Πέμπτης 14 Ιουλίου 2005, σε ό,τι αφορά στην ψήφιση στο σύνολό του σχεδίου νόμου: «Αντικατάσταση και συμπλήρωση του ν. 703/1977 «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού» (ΦΕΚ 278Α’)».)
      Κυρίες και κύριοι συνάδελφοι, έχω την τιμή να ανακοινώσω στο Τμήμα το δελτίο επικαίρων ερωτήσεων της Τρίτης 19 Ιουλίου 2005.
      ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παράγραφος 1, 130 παράγραφος 8 του Κανονισμού της Βουλής)
      1. Η με αριθμό 26/14-7-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη χρηματοδότηση του έργου βελτίωσης του δρόμου «Καστέλλι-Πλάτανος» Νομού Χανίων.
      2. Η με αριθμό 32/14-7-2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τον Υπουργό Υγείας και Κοινωνικής Αλληλεγγύης, σχετικά με την απόφαση της Κυβέρνησης για την επιβολή πληρωμής νοσηλίου στους ασθενείς που επισκέπτονται τα Κέντρα Υγείας κλπ. 
      3. Η με αριθμό 25/14-7-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Ανάπτυξης, σχετικά με την αύξηση του ειδικού φόρου κατανάλωσης στο πετρέλαιο θέρμανσης. 
	Έχω την τιμή, επίσης, να ανακοινώσω στο Τμήμα τα εξής:
      Α. Η Διαρκής Επιτροπή Μορφωτικών Υποθέσεων καταθέτει τις εκθέσεις της στα σχέδια νόμων του Υπουργείου Πολιτισμού:
      1. «Κύρωση της Συμφωνίας πολιτιστικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Ινδονησίας».
      2. «Κύρωση της Ευρωπαϊκής Σύμβασης για την προστασία της αρχαιολογικής κληρονομιάς (αναθεωρημένη)».
      Β. Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Αρχές και Κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς - Θέματα Υπουργείου Ανάπτυξης».
      Γ. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Είσοδος, διαμονή και κοινωνική ένταξη υπηκόων τρίτων χωρών στην Ελληνική Επικράτεια».
      Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Ίδρυση Σχολείου Ευρωπαϊκής Παιδείας».
      Κύριε Υπουργέ, θέλετε να πάρετε το λόγο;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ναι, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και  Θρησκευμάτων): Θα ήθελα να διαβάσω στο Τμήμα τις τροποποιήσεις και αναδιατυπώσεις πάνω στα άρθρα του συζητούμενου σχεδίου νόμου, οι οποίες προέκυψαν μετά από τις πολύ σωστές παρατηρήσεις στη συζήτηση και την κατ’ άρθρον και στο σύνολο που έγινε στην αρμόδια Διαρκή Επιτροπή, που έχουν ως εξής:
      1)
      Στο άρθρο 1 παράγραφος 1 μετά τις λέξεις «για την παροχή» προστίθενται οι λέξεις «προσχολικής αγωγής,».
      2)
      α) Στο άρθρο 2 παράγραφος 1 διαγράφεται ολόκληρη η φράση «ή υπαλλήλων του Ινστιτούτου Τεχνολογίας και Έρευνας».
      β) Στο άρθρο 2 παράγραφος 2 η φράση «διενεργείται κατά περίπτωση μεταξύ των υποψηφίων δημόσια κλήρωση, σε ημέρα και ώρα που γνωστοποιείται με τον προσφορότερο τρόπο στους ενδιαφερόμενους, σύμφωνα» αντικαθίσταται με τη φράση «η επιλογή των μαθητών που θα εγγραφούν γίνεται με βάση κριτήρια που καθορίζονται».
      3)
      α) Στο άρθρο 4 παράγραφος 1 μετά τη λέξη «καθορίζονται» προστίθενται οι λέξεις «τα όργανα και η διαδικασία επιλογής».
      β) Στο άρθρο 4 παράγραφος 3 στην πρώτη πρόταση διαγράφεται η λέξη «και» προ του στοιχείου δ) και στο τέλος της πρότασης προστίθεται το στοιχείο «ε) έναν εκπρόσωπο του εκπαιδευτικού προσωπικού, που προτείνεται σε κοινή συνεδρίαση από τους διδάσκοντες του σχολείου».
      γ) Στο άρθρο 4 παράγραφος 3 στην τελευταία πρόταση προστίθεται η λέξη «του» μετά τη λέξη «απόφαση» και πριν τη φράση «Υπουργού Εθνικής Παιδείας και Θρησκευμάτων».
      4)
      Στο άρθρο 5 παράγραφος 3 στην πρώτη περίοδο διαγράφεται η φράση      «, κατά προτίμηση,». Στο τέλος της περιόδου αυτής προστίθεται η φράση «μετά από αίτησή τους».
      5) 
      α) Στο άρθρο 6 παράγραφος 3 στην τρίτη πρόταση μετά τη φράση «οι εκπρόσωποι των γονέων» η λέξη «εκλέγονται» αντικαθίσταται με τη λέξη «ορίζονται» και η φράση «την εκλογή» στην ίδια πρόταση αντικαθίσταται με τη φράση «τον ορισμό».
      β) Στην ίδια παράγραφο στην αρχή της πέμπτης πρότασης η φράση «μέχρι την εκλογή» αντικαθίσταται με τη φράση «μέχρι τον ορισμό».
      γ) Στο άρθρο 6 η τελευταία πρόταση «τα θέματα που αφορούν τις αρμοδιότητες, τις ευθύνες και τον έλεγχο των πράξεων της επιτροπής, καθώς και ο ελεγκτικός φορέας καθορίζονται με υπουργική απόφαση που εκδίδεται βάσει του άρθρου 7 παράγραφος 5» διαγράφεται.
      6)
      α) Στο άρθρο 7 παράγραφος 3 η φράση «ο τρόπος και η διαδικασία διεξαγωγής της κλήρωσης του άρθρου 2 παράγραφος 2 του νόμου αυτού» διαγράφεται.
      β) Στο άρθρο 7 παράγραφος 4 στη δεύτερη πρόταση η λέξη «όμοια» διαγράφεται και μετά τη λέξη «απόφαση» προστίθεται η φράση «του Υπουργού Εθνικής Παιδείας και Θρησκευμάτων».
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
      «Τροποποιήσεις στο σχέδιο νόμου «Ίδρυση σχολείου Ευρωπαϊκής Παιδείας» για λόγους νομοθετικής αρτιότητας.
      1)
      Στο άρθρο 1 παράγραφος 1 μετά τις λέξεις «για την παροχή» προστίθενται οι λέξεις «προσχολικής αγωγής,».
      2)
      α) Στο άρθρο 2 παράγραφος 1 διαγράφεται ολόκληρη η φράση «ή υπαλλήλων του Ινστιτούτου Τεχνολογίας και Έρευνας».
      β) Στο άρθρο 2 παράγραφος 2 η φράση «διενεργείται κατά περίπτωση μεταξύ των υποψηφίων δημόσια κλήρωση, σε ημέρα και ώρα που γνωστοποιείται με τον προσφορότερο τρόπο στους ενδιαφερόμενους, σύμφωνα» αντικαθίσταται με τη φράση «η επιλογή των μαθητών που θα εγγραφούν γίνεται με βάση κριτήρια που καθορίζονται».
      3)
      α) Στο άρθρο 4 παράγραφος 1 μετά τη λέξη «καθορίζονται» προστίθενται οι λέξεις «τα όργανα και η διαδικασία επιλογής».
      β) Στο άρθρο 4 παράγραφος 3 στην πρώτη πρόταση διαγράφεται η λέξη «και» προ του στοιχείου δ) και στο τέλος της πρότασης προστίθεται το στοιχείο «ε) έναν εκπρόσωπο του εκπαιδευτικού προσωπικού, που προτείνεται σε κοινή συνεδρίαση από τους διδάσκοντες του σχολείου».
      γ) Στο άρθρο 4 παράγραφος 3 στην τελευταία πρόταση προστίθεται η λέξη «του» μετά τη λέξη «απόφαση» και πριν τη φράση «Υπουργού Εθνικής Παιδείας και Θρησκευμάτων».
      4)
      Στο άρθρο 5 παράγραφος 3 στην πρώτη περίοδο διαγράφεται η φράση      «, κατά προτίμηση,». Στο τέλος της περιόδου αυτής προστίθεται η φράση «μετά από αίτησή τους».
      5) 
      α) Στο άρθρο 6 παράγραφος 3 στην τρίτη πρόταση μετά τη φράση «οι εκπρόσωποι των γονέων» η λέξη «εκλέγονται» αντικαθίσταται με τη λέξη «ορίζονται» και η φράση «την εκλογή» στην ίδια πρόταση αντικαθίσταται με τη φράση «τον ορισμό».
      β) Στην ίδια παράγραφο στην αρχή της πέμπτης πρότασης η φράση «μέχρι την εκλογή» αντικαθίσταται με τη φράση «μέχρι τον ορισμό».
      γ) Στο άρθρο 6 η τελευταία πρόταση «τα θέματα που αφορούν τις αρμοδιότητες, τις ευθύνες και τον έλεγχο των πράξεων της επιτροπής, καθώς και ο ελεγκτικός φορέας καθορίζονται με υπουργική απόφαση που εκδίδεται βάσει του άρθρου 7 παράγραφος 5» διαγράφεται.
      6)
      α) Στο άρθρο 7 παράγραφος 3 η φράση «ο τρόπος και η διαδικασία διεξαγωγής της κλήρωσης του άρθρου 2 παράγραφος 2 του νόμου αυτού» διαγράφεται.
      β) Στο άρθρο 7 παράγραφος 4 στη δεύτερη πρόταση η λέξη «όμοια» διαγράφεται και μετά τη λέξη «απόφαση» προστίθεται η φράση «του Υπουργού Εθνικής Παιδείας και Θρησκευμάτων».»
      
      (Τα σχετικά έγγραφα ευρίσκονται στο Τεύχος των Πρακτικών της Βουλής)
      
      ΠΡΟΕΔΡΕΥΩΝ (Γεώργιος Σούρλας): Όλα αυτά που είπατε, κύριε Υπουργέ, να δοθούν για τα Πρακτικά και να είναι στη διάθεση των συναδέλφων.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και  Θρησκευμάτων): Είναι ήδη στη διάθεσή σας και έτσι όπως τα διάβασα και ενσωματωμένα στα άρθρα ώστε να τα έχετε πλήρη. 
      ΠΡΟΕΔΡΕΥΩΝ (Γεώργιος Σούρλας): Ο Γραμματέας του Προεδρείου της Κοινοβουλευτικής Ομάδας του ΠΑΣΟΚ κ. Δημήτρης Ρέππας ορίζει Κοινοβουλευτική Εκπρόσωπο την κ. Μαρία Δαμανάκη.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ ορίζει Κοινοβουλευτικό Εκπρόσωπο τον κ. Γκατζή.
      Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει Κοινοβουλευτικό Εκπρόσωπο τη Βουλευτή κ. Ασημίνα Ξηροτύρη – Αικατερινάρη.
      Το λόγο έχει ο εισηγητής της Νέας Δημοκρατίας κ. Γεώργιος Δεικτάκης.
      ΓΕΩΡΓΙΟΣ ΔΕΙΚΤΑΚΗΣ: Κυρία και κύριοι συνάδελφοι, νομίζω ότι αυτό το νομοσχέδιο πρέπει να συζητηθεί και επί της αρχής και επί των άρθρων συνεχόμενα, κύριε Πρόεδρε. Θεωρούμε ότι είναι ένα απλό νομοσχέδιο και δεν αντέχει να πάει ξεχωριστά και επί των άρθρων και επί της αρχής. 
      Κυρία και κύριοι συνάδελφοι, το Ευρωπαϊκό Κοινοβούλιο με την απόφαση 32/2003 και με βάση συμφωνημένο τελικό κείμενο κανονισμού δημιούργησε τον Ευρωπαϊκό Οργανισμό για την Ασφάλεια των Δικτύων και Πληροφοριών. Η απόφαση αυτή πάρθηκε σε επίπεδο Αρχηγών κρατών και κυβερνήσεων στο περιθώριο εργασιών του Ευρωπαϊκού Κοινοβουλίου στις 12 και 13 Δεκεμβρίου 2003. Ως έδρα του Οργανισμού ορίστηκε το Ηράκλειο της Κρήτης με την απόφαση 7744/2004 του Υπουργού Μεταφορών.
      Το Ευρωπαϊκό Κοινοβούλιο με απόφαση δημοσιευμένη στην επίσημη εφημερίδα της Ευρωπαϊκής Ένωσης ζητεί την εφαρμογή του πρωτοκόλλου περί προνομίων και ασυλιών των Ευρωπαϊκών Κοινοτήτων.
      Μέσα από αυτές τις αποφάσεις, κανονισμούς και πρωτόκολλα η ελληνική πλευρά έχει αναλάβει ορισμένες υποχρεώσεις που σήμερα καλείται το ελληνικό Κοινοβούλιο διά του παρόντος νομοσχεδίου να ψηφίσει για την υλοποίησή τους. Οι διευκολύνσεις που η Ελλάδα υποχρεούται να παρέχει αφορά μεταξύ άλλων και εκπαίδευση των παιδιών των υπαλλήλων του Οργανισμού. Ο Οργανισμός αυτός παρουσιάζει μεγάλο ενδιαφέρον. Η σημασία και η σπουδαιότητά του προκύπτει αφ΄ ενός από τον τίτλο του αλλά και από την παρουσία του ιδίου του Πρωθυπουργού κ. Καραμανλή στα εγκαίνια του Οργανισμού στο Ηράκλειο πριν από μερικούς μήνες.
      Για την υλοποίηση αυτής της δέσμευσης μέσω του σχεδίου νόμου που σήμερα συζητούμε, προτείνεται η δημιουργία δημοσίου Σχολείου Ευρωπαϊκής Παιδείας στο Ηράκλειο το οποίο θα ακολουθεί το εγκεκριμένο πρόγραμμα σπουδών των ευρωπαϊκών σχολείων και θα παρέχει προσχολική αγωγή διετούς διάρκειας και γενική εκπαίδευση δωδεκαετούς διάρκειας. Θα χωρίζεται δε σε πρωτοβάθμια, που θα διαρκεί πέντε έτη και στη δευτεροβάθμια που θα διαρκεί επτά έτη.
      Προσδοκούμε ότι το Σχολείο Ευρωπαϊκής Παιδείας θα ανταποκρίνεται πλήρως στα ευρωπαϊκά πρότυπα, θα ικανοποιήσει εκτός από τις συμβατικές μας υποχρεώσεις και την τοπική κοινωνία του Ηρακλείου, διότι οι τάξεις θα συμπληρωθούν μετά από κλήρωση από παιδιά Ελλήνων.
      Τα παλαιότερα σχολεία που είχαν δημιουργηθεί στο Λουξεμβούργο και στις Βρυξέλλες δεν είναι δυνατόν πλέον να δημιουργηθούν σε άλλες ευρωπαϊκές πόλεις όπου υπάρχουν μικρότερης έκτασης οργανισμοί και άρα λίγοι αλλοδαποί. Σε αυτές τις περιπτώσεις αναλαμβάνουν τα κράτη την υποχρέωση να δημιουργήσουν σχολεία για το προσωπικό κατ’ αρχήν των υπηρεσιών αυτών καθώς και των συνεργαζομένων οργανισμών, ινστιτούτων και ιδρυμάτων αλλά και να είναι ανοικτά στην τοπική κοινωνία.
      Το σχολείο αυτό στο Ηράκλειο θα περιλαμβάνει δύο τμήματα, το αγγλόφωνο και το ελληνόφωνο και είναι αυτονόητο ότι το σχολείο αυτό θα είναι απολύτως προσαρμοσμένο στην ελληνική νομοθεσία. Το ελληνόφωνο τμήμα περιλαμβάνει κατά βάση το πρόγραμμα του ελληνικού σχολείου και επιπλέον από την τρίτη και τετάρτη δημοτικού τις ευρωπαϊκές ώρες, ένα μάθημα στην Ιστορία ή τη Γεωγραφία ή τη μελέτη του περιβάλλοντος ή στον αθλητισμό. Αλλά σε όλα αυτά θα δίνεται η ευρωπαϊκή διάσταση. Το αγγλόφωνο τμήμα θα έχει το πρόγραμμα του αγγλικού τμήματος των ευρωπαϊκών σχολείων και επιπλέον τις ευρωπαϊκές ώρες. Επειδή δεν γνωρίζουμε ακόμη τις εθνικότητες των παιδιών που θα έρθουν, λόγω μη στελέχωσης ακόμη του Οργανισμού, στα παιδιά τα οποία θα έχουν άλλη μητρική γλώσσα θα παρέχεται τηλεεκπαίδευση σε σύνδεση με το ευρωπαϊκό σχολείο.
      Σε αυτά τα σχολεία παρέχεται η διδασκαλία μητρικής γλώσσας με τηλεεκπαίδευση με σύστημα που θα προμηθεύσει το Ίδρυμα Τεχνολογίας και Έρευνας στο Ηράκλειο δίπλα στο οποίο δημιουργείται ο Οργανισμός ΕΝΙΣΑ. Κάθε τάξη θα απαρτίζεται από είκοσι πέντε παιδιά και μέχρι τώρα προβλέπεται να στελεχώσουν τον Οργανισμό σαράντα τέσσερις οικογένειες. Άρα, με βάση αυτόν τον αριθμό που είναι προσωρινός θα είναι λίγα τα παιδιά που θα μπουν από τον Οργανισμό στο αγγλόφωνο τμήμα. Για το λόγο αυτό θα συμπληρωθούν οι τάξεις με παιδιά των συνεργαζομένων οργανισμών αλλά και από τη ντόπια κοινωνία του Ηρακλείου.
      Κυρίες και κύριοι συνάδελφοι, το νομοσχέδιο που συζητούμε σήμερα ανταποκρίνεται πλήρως στα ευρωπαϊκά πρότυπα και έχει σταλεί ταυτόχρονα στον τοπικό Τύπο, στις ηγεσίες όλων των κομμάτων, στους υπευθύνους παιδείας, στην ΟΛΜΕ, στη ΔΟΕ και εν γένει προς κάθε ενδιαφερόμενο.
      Αγαπητοί συνάδελφοι, συνηθίζεται –και αυτό πια έχει γίνει νόμος- κάθε τι που φέρνει η Κυβέρνηση να απορρίπτεται. Πιστεύω ότι εδώ είναι το μέρος σύνθεσης, είναι ο τόπος σύνθεσης των επιθυμιών του ελληνικού λαού και γι’ αυτό το λόγο πρέπει να προσπαθούμε όλοι σαν σε οσμωτικό φαινόμενο να συνθέτουμε το καλύτερο.
      Αυτό πρέπει να γίνεται όχι μόνο σ’ ένα απλό νομοσχέδιο που σήμερα συζητούμε, αλλά και σε άλλα. Να μην προέχει η κομματική σκοπιμότητα και να δίνουμε πάντα βάση στο γενικώς παραδεκτό και σ’ αυτό που η κοινωνία θέλει.
      Αυτό το κύτταρο που δημιουργείται εκεί στο Ηράκλειο είναι ένα πολιτισμικό κύτταρο, στο οποίο μπορούμε να συνθέσουμε και από εκεί μπορούμε να δείξουμε στην ελληνική, αλλά και στην ευρωπαϊκή κοινωνία, ότι μπορούμε να συνυπάρξουμε, μια και σ’ αυτό το σχολείο θα στεγάζονται παιδιά απ’ όλες τις ευρωπαϊκές χώρες με διάφορα πολιτισμικά χαρακτηριστικά.
      Αγαπητοί συνάδελφοι, θέλω μπαίνοντας στα άρθρα να πω ότι ο κύριος Υπουργός έθεσε ορισμένες αλλαγές, τις οποίες εγώ δεν μπορούσα και δεν είχα προβλέψει. Θα μιλήσω βάσει αυτών που έχω αναλύσει και, φυσικά, αφού μας δοθούν οι αλλαγές που έχουν γίνει, θα ληφθούν υπ΄ όψιν.
      Στο άρθρο 1, λοιπόν, διευκρινίζεται και δίνεται η προτεραιότητα στα παιδιά των υπαλλήλων του Ευρωπαϊκού Οργανισμού για την Ασφάλεια Δικτύων και Πληροφοριών, ο οποίος έχει έδρα του το Ηράκλειο της Κρήτης. Αυτό το σχολείο υπάγεται στην αρμοδιότητα και την εποπτεία του τοπικού περιφερειακού διευθυντή πρωτοβάθμιας και δευτεροβάθμιας εκπαίδευσης, εφαρμοζομένων αναλόγως των διατάξεων που ισχύουν κάθε φορά για τα δημόσια σχολεία και ως προς τα εκπαιδευτικά θέματα στο Συμβούλιο Επιθεώρησης των Ευρωπαϊκών Σχολείων.
      Το σχολείο που ιδρύεται θα συνεργάζεται με ένα ή περισσότερα ευρωπαϊκά σχολεία. Η προσχολική αγωγή θα έχει διετή διάρκεια και η διάρκεια του κύκλου σπουδών της γενικής εκπαίδευσης θα είναι δωδεκαετής. Θα περιλαμβάνει πέντε τάξεις πρωτοβάθμιας εκπαίδευσης και επτά δευτεροβάθμιας εκπαίδευσης, σύμφωνα με το σύστημα εκπαίδευσης της λειτουργίας των ευρωπαϊκών σχολείων.
      Κατά το πρώτο έτος εφαρμογής του παρόντος νόμου θα λειτουργήσουν ο κύκλος προσχολικής αγωγής και οι τέσσερις πρώτες τάξεις του κύκλου της δωδεκαετούς γενικής εκπαίδευσης. Με την απόφαση, όμως, της παραγράφου 2 του άρθρου 6 του παρόντος σχεδίου, μπορεί να επεκτείνεται η λειτουργία και στις λοιπές τάξεις του κύκλου της γενικής εκπαίδευσης.
      Στο άρθρο 2 καθορίζονται τα δύο γλωσσικά τμήματα, το αγγλόφωνο και το ελληνόφωνο. Στα γλωσσικά τμήματα εφαρμόζονται οι κανονισμοί, το πρόγραμμα σπουδών και το εγκεκριμένο από το Ανώτατο Συμβούλιο Ευρωπαϊκών Σχολείων αναλυτικό πρόγραμμα διδασκαλίας των μαθημάτων των ευρωπαϊκών σχολείων.
      Στους μαθητές κάθε γλωσσικού τμήματος διδάσκεται επιπλέον –και εφόσον ο αριθμός και οι ανάγκες των μαθητών το επιτρέπουν- η οικεία μητρική γλώσσα. Η διδασκαλία της μητρικής γλώσσας μπορεί να γίνεται με το σύστημα της τηλεδιδασκαλίας σε σύνδεση μέσω του Ινστιτούτου Τεχνολογίας και Έρευνας με τα ευρωπαϊκά σχολεία.
      Οι πέντε τάξεις της πρωτοβάθμιας εκπαίδευσης αντιστοιχούν στις πέντε πρώτες τάξεις της πρωτοβάθμιας εκπαίδευσης της Ελλάδας. Η πρώτη τάξη της δευτεροβάθμιας αντιστοιχεί στην τελευταία της πρωτοβάθμιας και οι υπόλοιπες τάξεις με τις τάξεις του ελληνικού γυμνασίου και λυκείου.
      Με το άρθρο 3 δίδεται, πρώτον, η προτεραιότητα εγγραφής των παιδιών-μαθητών των υπαλλήλων του Ευρωπαϊκού Οργανισμού για την Ασφάλεια Δικτύων και Πληροφοριών. Εφόσον, όμως, ο αριθμός των παιδιών δεν καλύπτεται, μπορούν να εγγράφονται με προτεραιότητα μαθητές παιδιά των υπαλλήλων του ΙΤΕ –αυτό είδα ότι το εξαίρεσε ο κύριος Υπουργός, είναι πρότασή μου, κύριε Υπουργέ, από εκεί και πέρα, είναι δικό σας θέμα και, βεβαίως, του Κοινοβουλίου-καθώς και των διεθνών οργανισμών, αλλά και των διπλωματικών αποστολών που μπορεί να υπάρχουν στην Κρήτη. 
      Εδώ, θα ήθελα να κάνω μία πρόταση και προς εσάς, κύριε Υπουργέ, και προς το Τμήμα. Ας μη θεωρηθεί ότι το Ηράκλειο πρέπει να έχει την αποκλειστικότητα στην προτεραιότητα των εγγραφών. Νομίζω ότι η Κρήτη είναι μία περιφέρεια και εγώ ειδικά, στα πλαίσια του συγκριτισμού, προτείνω να είναι από όλη την Κρήτη οι προτεραιότητες των διπλωματικών προσώπων ή οι διπλωματικές αποστολές που υπάρχουν στην Κρήτη να έχουν αυτήν την απόλυτη προτεραιότητα.
     Τέλος, τα παιδιά των πολιτών οποιασδήποτε χώρας της Ευρωπαϊκής Ένωσης θα πρέπει και αυτά, μετά από τα παιδιά του οργανισμού, να έχουν μια προτεραιότητα. 
     Με το άρθρο 4 προβλέπεται η διοίκηση του σχολείου να ασκείται από το διευθυντή, τους υποδιευθυντές και από το σύλλογο διδασκόντων. Τις δαπάνες του σχολείου διαχειρίζεται πενταμελής επιτροπή που συγκροτείται με απόφαση του Περιφερειακού Διευθυντή Πρωτοβάθμιας και Δευτεροβάθμιας Εκπαίδευσης Κρήτης και συμμετέχουν ο διευθυντής του σχολείου, οι υποδιευθυντές και εκπρόσωποι των γονέων των μαθητών της πρωτοβάθμιας και δευτεροβάθμιας εκπαίδευσης. 
     Η λειτουργία του σχολείου, η σύνδεση και η συνεργασία του με το Ευρωπαϊκό Σχολείο συντονίζεται από ειδική επιτροπή η οποία θα αποτελείται από τον Περιφερειακό Διευθυντή της Περιφερειακής Διεύθυνσης Εκπαίδευσης Κρήτης, από τους Διευθυντές Εκπαίδευσης των Διευθύνσεων Πρωτοβάθμιας και Δευτεροβάθμιας Εκπαίδευσης του Ηρακλείου Κρήτης, από τον διευθυντή του σχολείου και, τέλος, από τους δυο εθνικούς επιθεωρητές του Υπουργείου Εθνικής Παιδείας και Θρησκευμάτων, μέλη του Συμβουλίου των Ευρωπαϊκών Σχολείων, οι οποίοι και θα διασφαλίζουν την απαραίτητη διασύνδεση με αυτά τα συμβούλια. 
     Στο άρθρο 5 καθορίζονται οι θέσεις του διευθυντή, των υποδιευθυντών και του διδακτικού προσωπικού του ελληνόφωνου τμήματος, καθώς και του αναγκαίου διδακτικού προσωπικού για τη διδασκαλία της ελληνικής γλώσσης. Αυτές οι ανάγκες καλύπτονται με απόσπαση δημοσίων εκπαιδευτικών λειτουργών αντίστοιχης βαθμίδας από αυτούς που έχουν διδάξει ένα τουλάχιστον έτος σε ευρωπαϊκό σχολείο. Σε περίπτωση που δεν καλυφθούν αυτές οι ανάγκες μπορούν να καλυφθούν με πρόσληψη ωρομισθίων ή με σχέση εργασίας ορισμένου χρόνου από Έλληνες εκπαιδευτικούς, σύμφωνα με τις διατάξεις περί εθνικού δικαίου. Στο διευθυντή καταβάλλεται επίδομα ίσο με το επίδομα θέσης που καταβάλλεται στο διευθυντή ελληνικού λυκείου προσαυξημένο κατά 50% και στους υποδιευθυντές επίδομα προσαυξημένο κατά 40% του επιδόματος του διευθυντή των γυμνασίων. 
     Στο άρθρο 6 γίνεται αναφορά στις υπουργικές προτάσεις των Υπουργών Οικονομίας και Οικονομικών και Εθνικής Παιδείας και Θρησκευμάτων, καθώς και στα προεδρικά διατάγματα με τα οποία δύνανται να ιδρύονται αυτά τα σχολεία και σε άλλες περιοχές της Ελλάδος, όπου δηλαδή εγκαθίστανται ευρωπαϊκοί οργανισμοί και άλλες υπηρεσίες της Ευρωπαϊκής Ένωσης. 
     Ακόμα, με απόφαση του Υπουργείου Εθνικής Παιδείας και Θρησκευμάτων καθορίζεται: 
     Πρώτον, η επέκταση λειτουργίας του σχολείου από το έτος 2006-2007 για τις υπόλοιπες τάξεις της πρωτοβάθμιας και δευτεροβάθμιας εκπαίδευσης. 
     Δεύτερον, η έναρξη της λειτουργίας και άλλων ξενόγλωσσων τμημάτων. 
     Τρίτον, η στέγαση και η διοίκηση του σχολείου. 
     Τέταρτον, τα προσόντα του διευθυντή του σχολείου, καθώς και των δύο υποδιευθυντών, η σύσταση των θέσεων, η σύνθεση του διδακτικού προσωπικού του αγγλόφωνου τμήματος και η διαδικασία πρόσληψης βάσει των τυπικών και ουσιαστικών προσόντων. 
     Τέλος, με το άρθρο 7 καλύπτονται οι σχετικές δαπάνες που προκύπτουν από την εφαρμογή των διατάξεων του παρόντος νόμου, εγγράφονται στις σχετικές πιστώσεις του προϋπολογισμού της Περιφερειακής Διεύθυνσης της Πρωτοβάθμιας και Δευτεροβάθμιας Εκπαίδευσης και αυτό αποτελεί φροντίδα του γενικού διευθυντή Κρήτης. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Πρωτοκόλλου σχετικά με την προσχώρηση της Ευρωπαϊκής Κοινότητας στη Διεθνή Σύμβαση EUROCONTROL τη σχετική με τη Συνεργασία για την Ασφάλεια της Αεροναυτιλίας της 13ης Δεκεμβρίου 1960, όπως τροποποιήθηκε κατ’ επανάληψη και όπως ενοποιήθηκε με το Πρωτόκολλο της 27ης Ιουνίου 1997, και της Τελικής Πράξης της Διπλωματικής Συνδιάσκεψης αυτού».
    2. Οι Υπουργοί Περιβάλλοντος, Χωροταξίας και Δημοσίων Έργων, Οικονομίας και Οικονομικών, Εξωτερικών, Αγροτικής Ανάπτυξης και Τροφίμων, Ανάπτυξης και Υγείας και Κοινωνικής Αλληλεγγύης, κατέθεσαν σχέδιο νόμου: «Κύρωση της Σύμβασης της Στοκχόλμης για τους Έμμονους Οργανικούς Ρύπους (Persistent Organic Pollutants POPs)».
    Παραπέμπονται στις αρμόδιες Διαρκείς Επιτροπές.
    Το λόγο έχει ο εισηγητής του ΠΑΣΟΚ κ. Δημήτριος Λιντζέρης.
    ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, όπως είναι γνωστό, από το Δεκέμβριο του 2003 το Ευρωπαϊκό Συμβούλιο αποφάσισε να δημιουργηθεί στη χώρα μας ο Ευρωπαϊκός Οργανισμός για την Ασφάλεια Δικτύων και Πληροφοριών. Έδρα αυτού του Οργανισμού ορίστηκε το Ηράκλειο της Κρήτης. Στα πλαίσια αυτής της απόφασης η ελληνική πλευρά έχει αναλάβει την υποχρέωση να παρέχει τις αναγκαίες διευκολύνσεις για την εκπαίδευση των παιδιών των υπαλλήλων που υπηρετούν στους οργανισμούς, έχει την υποχρέωση να δημιουργήσει δημόσιο Σχολείο Ευρωπαϊκής Παιδείας. 
    Σκοπός των ευρωπαϊκών σχολείων -που ήδη λειτουργούν πολλά στην Ευρώπη σε διάφορες έδρες υπηρεσιών της Ευρωπαϊκής Ένωσης, στις Βρυξέλλες, στο Μπέργκεν, στην Καρλσρούη και σε άλλα- είναι να προσφέρουν στα παιδιά των κοινοτικών υπαλλήλων εκπαίδευση στη μητρική τους γλώσσα. Ο Ζαν Μονέ, από τους εμπνευστές της Ευρωπαϊκής Ένωσης, αναφέρει σχετικά με αυτό: «Θέλουμε τα παιδιά των ευρωπαϊκών σχολείων να ανατρέφονται και να συνυπάρχουν, να είναι απελευθερωμένα από μικρή ηλικία από τις προκαταλήψεις που τα χωρίζουν, να είναι μυημένα στις ομορφιές και τις αξίες των πολιτισμών τους και έτσι θα αναπτύξουν μεγαλώνοντας αλληλεγγύη μεταξύ τους. Με αυτόν τον τρόπο όλα τα παιδιά, διαφυλάσσοντας την αγάπη και την περηφάνια για την πατρίδα τους, θα είναι με το πνεύμα Ευρωπαίοι, προκειμένου να ολοκληρώσουν αυτό που ήδη ξεκίνησε, μια Ευρώπη ενωμένη και πετυχημένη, να καλλιεργήσουν ό,τι ενώνει και να αφήσουν ό,τι χωρίζει». 
    Εδώ εγώ απλά θα ήθελα να προσθέσω ότι η Ενωμένη Ευρώπη μόνο ως πολυπολιτισμική και ως εκ τούτου πολυγλωσσική οντότητα μπορεί να επιβιώσει και μέσα από τις διαφορές της και την αναγνώριση των διαφορών των πολιτισμών των επί μέρους κρατών μπορεί να πορευθεί σταθερά και αποτελεσματικά. Μόνο έτσι μπορούν οι νέοι να διαπαιδαγωγηθούν σε κοινές αρχές και αξίες, όπως η ειρήνη, η δικαιοσύνη, η αλληλεγγύη ανά την υφήλιο, κάτι άλλωστε που αναφέρεται και στην τελευταία ευρωπαϊκή συνθήκη, με άλλα λόγια η κατάκτηση της ισονομίας, της ισηγορίας, της ισοπολιτείας στα εσωτερικά των κρατών αλλά και στις σχέσεις μεταξύ τους. Και πρέπει να νιώθουμε ιδιαίτερα υπερήφανοι, διότι αυτές οι έννοιες γεννήθηκαν εδώ, στον τόπο μας. 
    Έτσι, λοιπόν, κυρίες και κύριοι συνάδελφοι, επί της αρχής στηρίζουμε το θεσμό του Ευρωπαϊκού Σχολείου γενικά και κατά συνέπεια την ίδρυση του Ευρωπαϊκού Σχολείου στο Ηράκλειο της Κρήτης. Αξίζει να υπενθυμίσω και να επισημάνω ότι η Ευρωπαϊκή Ένωση και τα κράτη-μέλη αναγνωρίζουν στα μέλη τους το δικαίωμα διαμόρφωσης της εθνικής τους παιδείας. Η διατήρηση του εθνικού πολιτισμού και της εθνικής παιδείας και γλώσσας αποτελεί θεμέλιο λίθο του ευρωπαϊκού οικοδομήματος. Όμως, η ύπαρξη ενός κοινού παρανομαστή, τόσο σε επίπεδο πολιτισμού όσο και σε επίπεδο παιδείας, παραμένει αναγκαίος και χρήσιμος. Στην υπηρεσία αυτού του στόχου μπορεί να ενταχθεί και ο θεσμός του Ευρωπαϊκού Σχολείου. Σε μία τέτοια κατεύθυνση η Ελλάδα και δικαιούται και υποχρεούται να συμμετέχει ενεργά.
    Κυρίες και κύριοι συνάδελφοι, σήμερα βέβαια δεν καλούμαστε να συζητήσουμε γενικά περί της φιλοσοφίας της παιδείας ή περί των στόχων και του περιεχομένου της εθνικής παιδείας, ούτε καν για την εκπαιδευτική φιλοσοφία πάνω την οποία δομήθηκε ως θεσμός το Ευρωπαϊκό Σχολείο. Έχουμε ένα συγκεκριμένο θέμα, το σχέδιο νόμου για τη δημιουργία Ευρωπαϊκού Σχολείου στο Ηράκλειο της Κρήτης. Και για να απαντήσω στον κ. Δεικτάκη, σε ένα τέτοιο θέμα, που θα προσεφέρετο για ουσιαστικό πολιτικό διάλογο για συνδιαμόρφωση ενός τελικού κειμένου αποδεκτού κατά το δυνατόν απ’ όλους, η Κυβέρνηση, λυπάμαι, αλλά δεν κινείται σ’ αυτήν την κατεύθυνση. 
Δεν διστάζω να πω ότι αυτές οι πρακτικές που μετέρχεται δεν τιμούν την κοινοβουλευτική δεοντολογία. 
	Κυρίες και κύριοι συνάδελφοι, στην Επιτροπή Μορφωτικών Υποθέσεων είχαμε την υποχρέωση να εργαστούμε, να συνεργαστούμε, να συμφωνήσουμε, να διαφωνήσουμε, αλλά τελικά να παρουσιάσουμε στο Τμήμα μία επεξεργασμένη κοινή πρόταση. Πράγματι, κύριε Υπουργέ, και κύριε Δεικτάκη, εμείς το επιχειρήσαμε και ακούστηκαν πολλές βελτιωτικές προτάσεις απ’ όλες τις πλευρές, ακόμα και από τη δική σας. Θυμίζω την ορθότατη παρέμβαση του προέδρου της επιτροπής κ. Σπηλιόπουλου. 
      Ο κύριος Υπουργός δεν επεφύλαξε το δρόμο της σύγκλισης. Αντιθέτως, με τις σημερινές «βελτιωτικές» -κατά τη δική μου γνώμη είναι πολύ πιο δυσμενείς- ρυθμίσεις, ακολούθησε τη συνηθισμένη τακτική να μην αλλάζει ούτε κατά κεραία επί της ουσίας το αρχικό κείμενο. Όχι μόνο, λοιπόν, αγνόησε τις θέσεις μας αλλά αρνείται να απαντήσει ουσιαστικά στα ερωτήματά μας, τα οποία οφείλω να επανατοποθετήσω. 
	Κυρίες και κύριοι συνάδελφοι, κύριε Πρόεδρε, είναι εντυπωσιακό και πάντως πολύ σπάνιο για κοινοβουλευτική πρακτική σ’ ένα μικρό νομοσχέδιο επτά μόλις άρθρων να υπάρχουν δεκαεπτά αναφορές για υπουργικές αποφάσεις. Αυτό κατά τη γνώμη μου δύο πράγματα μπορεί να σημαίνει: ή ότι δεν υπήρξε η αναγκαία προετοιμασία από μεριάς του Υπουργείου προκειμένου το νομοσχέδιο να είναι αναλυτικό και τεκμηριωμένο ή ότι υπάρχει μία συγκεκριμένη λογική στη λειτουργία της Κυβέρνησης, μία συγκεντρωτική λογική. Βεβαίως μπορεί να συμβαίνουν και τα δύο μαζί. 
      Επιτέλους, καλούμαστε να συζητήσουμε –και απευθύνομαι σε σας, κύριοι συνάδελφοι της Συμπολίτευσης- και να επικυρώσουμε ένα σχέδιο νόμου ή να εξουσιοδοτήσουμε τον Υπουργό να αποφασίζει και μέσω διατάγματος να διατάσσει; Μάλλον υποβαθμίζουμε το ρόλο μας και χάνουμε την ευκαιρία να συμμετέχουμε ενεργά, ουσιαστικά και αποφασιστικά στο πείραμα που λέγεται «Ευρωπαϊκό Σχολείο».
 	Ένα άλλο θέμα στο οποίο οφείλω να επιμείνω –το έθεσα και στην επιτροπή- είναι ότι επιμένω πως αν η κατεύθυνση είναι αυτό το σχολείο να λειτουργήσει το Σεπτέμβριο, τότε έχουμε αργήσει πολύ. Το είπα και στην επιτροπή. Πότε θα εκδώσετε έντεκα υπουργικές αποφάσεις και πέντε κοινές υπουργικές αποφάσεις; Αυτά προβλέπει ο νόμος. 
      Αυτές οι αποφάσεις ρυθμίζουν σαράντα θέματα λειτουργίας, εκ των οποίων πολλά χρήζουν αντιμετώπισης. Ο Υπουργός απάντησε στην επιτροπή ότι τα έχετε ήδη έτοιμα. Ας είναι, να το δεχθώ. Πότε θα προκηρύξετε τις θέσεις των εκπαιδευτικών που απαιτούνται για να λειτουργήσει το σχολείο αυτό και πότε αυτοί θα κριθούν; Εντός του Αυγούστου; Εκτός και αν τους έχετε ήδη έτοιμους, οπότε δικαιούμαι να πω ότι αυτοί πλέον δεν είναι «δικά σας παιδιά», αλλά «καταδικά σας», διότι με τα ελληνικά δεδομένα σ’ ένα μόλις μήνα -και δη τον Αύγουστο- δεν μπορούν να γίνουν όλα αυτά που απαιτούνται σύννομα στο χρονικό περιθώριο ενημέρωσης των ενδιαφερομένων για την επιλογή τους.
	Ένα άλλο εξίσου σημαντικό θέμα είναι η διοίκηση του σχολείου. Παραμένει ανοικτό το θέμα της φιλοσοφίας και της πράξης της διεύθυνσης του σχολείου. Θα ακολουθήσουμε το πνεύμα και το γράμμα της κείμενης ευρωπαϊκής νομολογίας ή θα πρωτοτυπήσουμε επί τω γραφειοκρατικοτέρω και αυταρχικοτέρω; Θα επιμείνουμε να ορίσουμε τις αρμοδιότητες του συλλόγου διδασκόντων με απόφαση του Υπουργού Παιδείας, όπως προβλέπεται ή θα διαμορφώσουμε ένα πλαίσιο και τα υπόλοιπα θα ρυθμιστούν από το Υπουργείο σε συνεργασία και σε διάλογο, όμως, με τους διδάσκοντες; 
	Ξέρετε τι προβλέπει πάνω σ’ αυτό το θέμα το καταστατικό των Ευρωπαϊκών Συμβουλίων, κύριοι συνάδελφοι της Νέας Δημοκρατίας; Θα σας πω τι λένε τα άρθρα 7, 19 και 20. Λένε ότι «Ορίζονται ως όργανα διοίκησης των ευρωπαϊκών σχολείων συμμετοχικά όργανα με τη συμμετοχή εκπροσώπων και των γονέων και των εκπαιδευτικών και του λοιπού προσωπικού». Ως και αντιπροσώπους των μαθητών προβλέπει, οι οποίοι καλούνται να συμμετέχουν ως παρατηρητές στις συνεδριάσεις.
    Τα κοινά όργανα για τα σχολεία καθορίζουν την εκπαιδευτική πολιτική, τα οικονομικά και τα διοικητικά θέματα. Σε επίπεδο σχολείου, τη διεύθυνση ασκεί ο διευθυντής και τη διοίκηση το συμβούλιο, το οποίο σας προανέφερα. Αυτό προβλέπει το καταστατικό των ευρωπαϊκών σχολείων.
    Εσείς, σε σαφή δυσαρμονία με τα πιο πάνω, ορίζετε ως όργανα διοίκησης μόνο τους εκπαιδευτικούς και μάλιστα αυτούς που ορίζει ο Υπουργός Παιδείας. Πρόκειται για την αποθέωση του συγκεντρωτισμού.
    Ο Υπουργός στην επιτροπή, σε σχέση μ΄ αυτό το θέμα, απάντησε ότι προσπαθεί να φτιάξει ένα σχολείο ευρωπαϊκό και να το προσαρμόσει στα δεδομένα της ελληνικής πραγματικότητας. Λυπάμαι, δεν πρόκειται περί αυτού. Πρόκειται περί καθήλωσης σε παλιά πρότυπα και μάλλον περί προσαρμογής στην εκπαιδευτική αντίληψη της Νέας Δημοκρατίας. Διότι δεν θεσμοθετείται καν το σχολικό συμβούλιο, που στα ελληνικά σχολειά ισχύει από το 1985 με την εφαρμογή του ν.1566.
    Όσον αφορά τον τρόπο με τον οποίο θα προσληφθούν οι διδάσκοντες, έχω να παρατηρήσω τα εξής: 
    Πρώτον, η πλήρωση των θέσεων των διδασκόντων, με την υψηλή μάλιστα προσαύξηση, θα παραμείνει εξαργυρώσιμη πολιτικά, «βιλαέτι»; Δεν ξέρω αν θα είναι σεμνό και ταπεινό, αλλά με τις ρυθμίσεις που επιχειρούνται, παραμένει σίγουρα «βιλαέτι». Αντιθέτως, λείπει παντελώς η διαφάνεια και η αξιοκρατία, εκεί όπου κατ’ εξοχήν θα έπρεπε να υπάρχει.
    Δεύτερον, για τις θέσεις του διδακτικού προσωπικού της ελληνικής γλώσσας, λέτε ότι θα είναι, κατά προτίμηση, θέσεις αποσπασμένων υπαλλήλων. Αφαιρείτε το «κατά προτίμηση» -και ορθά το πράττετε- αλλά δεν αφαιρείτε το κυρίως πρόβλημα και επιμένετε ότι θα προσλαμβάνονται ωρομίσθιοι με σύμβαση εργασίας ορισμένου χρόνου. 
    Γιατί ανοίγετε παράθυρο μ΄ αυτόν τον τρόπο, για να καταλύσετε τους νόμους του κράτους; Γιατί να ισχύσουν άλλα κριτήρια και άλλοι νόμοι στην εφαρμογή ίδρυσης του συγκεκριμένου σχολείου; Γιατί εξαιρείτε το διδακτικό προσωπικό του αγγλόφωνου τμήματος από την εφαρμογή των νόμων του κράτους; Διαβάστε το παρακαλώ. Δεν είναι ικανοί και επαρκείς οι απόφοιτοι των τμημάτων Αγγλικής Φιλολογίας; Γιατί, λοιπόν, τους βάζετε στην ίδια κατηγορία με τους καθηγητές άλλων γλωσσών, όπου ομολογουμένως υπάρχει ανάγκη ειδικών προκηρύξεων; Και αναφέρομαι σε γλώσσες όπως τα ολλανδικά, τα δανέζικα, τα πορτογαλικά κλπ..
    Ένα άλλο σημείο που θέλω να επισημάνω: Τα αναγκαία πρόσθετα προσόντα, που απαιτούνται, τα παραπέμπετε σε υπουργικές αποφάσεις. Δεν θα μπορούσαμε όλοι μας εδώ να συμμετέχουμε, ώστε να περιγραφούν κριτήρια επιλογής, όπως άριστη γνώση της γλώσσας επιλογής, όπως συνέντευξη για την απόδειξη της γνώσης αυτής της ξένης γλώσσας, όπως βαθιά γνώση του ελληνικού πολιτισμού, όπως βαθιά γνώση της ευρωπαϊκής ιστορίας; Γιατί όλα αυτά θα πρέπει να παραπέμπονται μονίμως στις υπουργικές αποφάσεις;
    Κύριε Υπουργέ, γιατί προτιμάτε τους ωρομίσθιους; Αφού είναι γνωστό ότι σ΄ έναν ωρομίσθιο καθηγητή, λόγω ακριβώς του περιορισμένου χρόνου, δεν του δίδονται οι ευκαιρίες να ξεδιπλώσει τις ικανότητές του, να δημιουργήσει και να αποδώσει εκπαιδευτικά στο σχολείο. Αν δεν κάνω λάθος, από αυτό το Βήμα ισχυριζόσασταν το ακριβώς αντίθετο.
    Κυρίες και κύριοι συνάδελφοι, όσον αφορά το ποιοι μαθητές έχουν το δικαίωμα φοίτησης σ΄ αυτό το σχολείο, επιτέλους ξεκαθαρίστε: Θα είναι ευρωπαϊκό ή διεθνές το σχολείο; Γιατί σύμφωνα με τις αποφάσεις του Ευρωπαϊκού Συμβουλίου, έχετε υποχρέωση να δημιουργήσετε ένα ευρωπαϊκό σχολείο. Αυτό είπε και ο Υπουργός στη συνεδρίαση της επιτροπής. Το κείμενο, όμως, αναφέρεται γενικώς σε τέκνα υπαλλήλων διεθνών οργανισμών. Προσέξτε, διεθνών, όχι ευρωπαϊκών. Είναι λάθος;
    ΜΑΡΙΑ ΔΑΜΑΝΑΚΗ: Ποιους εννοεί;
    ΔΗΜΗΤΡΙΟΣ ΛΙΝΤΖΕΡΗΣ: Είναι λάθος ή υποκρύπτεται κάτι άλλο;
    ΝΙΚΟΛΑΟΣ ΓΚΑΤΖΗΣ: Είναι και το ΝΑΤΟ. 
    ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τι να υποκρύπτεται, κύριε συνάδελφε;
    ΔΗΜΗΤΡΙΟΣ ΛΙΝΤΖΕΡΗΣ: Κύριε συνάδελφε, δώστε απάντηση. Εγώ λέω ότι πρόκειται περί λάθους. Και μακάρι να πρόκειται περί λάθους και να το διευκρινίσετε. Αλλιώς, δικαιούμαι να λέω ότι κάτι υποκρύπτεται. Διότι, όπως γνωρίζετε…
    ΑΝΤΩΝΙΟΣ ΦΟΥΣΑΣ: Ή το φαντάζεστε.
    ΔΗΜΗΤΡΙΟΣ ΛΙΝΤΖΕΡΗΣ: Τότε δώστε απάντηση λογική, κύριε Φούσα. Δώστε απάντηση λογική, γιατί το «ευρωπαϊκών» έγινε «διεθνών».
      ΠΡΟΕΔΡΕΥΩΝ (Γεώργιος Σούρλας): Θα απαντήσει ο Υπουργός, κύριε Λιντζέρη. Είναι υποχρεωμένος να απαντήσει. 
      ΔΗΜΗΤΡΙΟΣ ΛΙΝΤΖΕΡΗΣ: Θέλω, όμως, να γνωρίζετε ότι εάν θα συμμετέχουν άλλοι, πέραν των Ευρωπαίων, με βάση τα άρθρα του καταστατικού του ευρωπαϊκού σχολείου, πρέπει να συμμετέχουν στα οικονομικά βάρη του σχολείου. Οτιδήποτε άλλο θα σας βρει σε πλήρη αντίθεση και μ΄ αυτήν την απόφαση του Ευρωπαϊκού Συμβουλίου. 
      Δεύτερον: Γιατί, κύριε Υπουργέ, κυρίες και κύριοι συνάδελφοι της Νέας Δημοκρατίας, χωρίζετε τους Έλληνες σε δύο κατηγορίες, στους υπαλλήλους του Ινστιτούτου Έρευνας και Τεχνολογίας, τα παιδιά των οποίων δικαιούνται να φοιτήσουν και στους υπόλοιπους κατοίκους του Ηρακλείου, τα παιδιά των οποίων δεν το δικαιούνται; Και ακούστε: Έκανε μια τροπολογία ο κύριος Υπουργός και αφήρεσε αυτήν την παράμετρο. Τι έκανε όμως; Αφαιρεί –κύριε Υπουργέ, δεν φαντάζομαι να υποβαθμίζετε τη νοημοσύνη μας- την κλήρωση για την είσοδο των άλλων παιδιών σ’ αυτό το σχολείο και αυτό το παραπέμπει σε κριτήρια, λέει, που θα οριστούν απ’ αυτόν. 
      Λυπάμαι, κύριοι συνάδελφοι. Μέση νοημοσύνη έχουμε. Είναι δική σας η απόφαση να επικυρώσετε αυτού του τύπου τις πρακτικές. Εμείς θα τις αρνηθούμε. 
      Λέω, λοιπόν, ότι αυτό το καθεστώς διαφορετικής μεταχείρισης, εμείς δεν θα το δεχτούμε σε καμία περίπτωση, γιατί πρόκειται περί προνομιακής μεταχείρισης. Μην καθιστάτε την παιδεία μας περαιτέρω ταξική. Στο χώρο της ευρύτερης δημοκρατικής παράταξης, έχουμε την παράδοση να μην αποκλείουμε από τη γνώση κανένα. Όλοι οι Έλληνες έχουν τη σφραγίδα της δωρεάν παιδείας. 
      Κύριε Υπουργέ, έχετε ακόμα και τώρα την ευκαιρία να προβείτε στις αναγκαίες βελτιώσεις. Σας το επιβάλλει η κοινοβουλευτική δεοντολογία. Άλλωστε, στις δημοκρατίες ουδείς έχει το αλάθητο. Αξιοποιήστε αυτήν την ευκαιρία. Όπως είπα και στην αρχή, υπερψηφίζουμε το νομοσχέδιο επί της αρχής. Για τα άρθρα, θα υπάρξει συνέχεια. 
      Ευχαριστώ. 
       (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Η συζήτηση απ’ ό,τι ξέρετε, κύριε Λιντζέρη, γίνεται συνολικά επί των άρθρων και επί της αρχής. Θα γίνει μόνο μια συνεδρίαση, όπως αποφασίστηκε. 
      ΔΗΜΗΤΡΙΟΣ ΛΙΝΤΖΕΡΗΣ: Στη δευτερολογία μου τότε. 
      ΠΡΟΕΔΡΕΥΩΝ (Γεώργιος Σούρλας): Στη δευτερολογία, βεβαίως. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Νικόλαος Γκατζής. 
      ΝΙΚΟΛΑΟΣ ΓΚΑΤΖΗΣ: Ευχαριστώ πολύ, κύριε Πρόεδρε. 
      Κύριοι Βουλευτές, και στην επιτροπή, αλλά και ως τώρα ο κύριος Υπουργός –φυσικά δεν έχει μιλήσει ακόμα, ίσως μας δώσει απάντηση- δεν μας απάντησε στο ερώτημα του αν λειτουργεί τελικά ο ευρωπαϊκός οργανισμός για την ασφάλεια των δικτύων και πληροφοριών, αν έχει υλικοτεχνική υποδομή, με βάση τα λεφτά που δάνεισε το κράτος στην Ευρωπαϊκή Ένωση, τα 800.000 ευρώ, αν τελικά η έδρα δόθηκε από το Ινστιτούτο Έρευνας και Τεχνολογίας του Υπουργείου Ανάπτυξης στο Ηράκλειο της Κρήτης -και αυτό δεν απαντήθηκε στην επιτροπή από τον κύριο Υπουργό, ότι έχει έδρα και είναι σ’ αυτό το κτήριο, αλλά από τον κ. Κεγκέρογλου, γιατί διάβασα τα πρακτικά της επιτροπής- και, επίσης, πώς, παραχωρήθηκε εκεί δωρεάν η στέγαση αυτού του οργανισμού, όταν οι δαπάνες προκύπτουν μέσα από τη σύμβαση και από τις ευρωπαϊκές υποχρεώσεις που υπέγραψε η Κυβέρνηση, να καλύπτει, δηλαδή, η Ευρωπαϊκή Ένωση όλες τις δαπάνες. Το ένα είναι αυτό. 
      Δεύτερον: Ποιος είναι ο ρόλος αυτού του οργανισμού, τι είναι, ποιες μελέτες κάνει και για ποιο σκοπό; Συμμετέχουν, λέει, στη διοίκηση κράτη-μέλη και επιχειρήσεις. Το ερώτημα είναι: Στις μελέτες και στις προτάσεις που θα κάνει, όπως λέει, σε ποια θέματα θα δίνει λύσεις; Για ποιους τελικά θα είναι αυτές οι μελέτες και οι προτάσεις; 
      Κύριοι Βουλευτές, με το κάλυμμα της προστασίας δήθεν του διαδικτύου περνάει μια άλλη πολιτική –φυσικά εμείς την ξέρουμε- ότι οι μελέτες που κάνουν όλα τα πανεπιστήμια, ακόμα και τα δικά μας, είναι ουσιαστικά για τις μεγάλες επιχειρήσεις. Το ίδιο κάνει και εδώ αυτός ο οργανισμός, με το κάλυμμα δήθεν της προστασίας του διαδικτύου. Εμείς είμαστε αντίθετοι στο ρόλο που παίζουν τα διαδίκτυα, δηλαδή να χρηματοδοτούνται από το κράτος και οι επιστημονικές μελέτες τελικά, τα επιστημονικά αποκτήματα, να γίνονται κτήμα των επιχειρηματιών, σαν ένα δηλαδή καθαρά κοινωνικό προϊόν. 
    Από το σκοπό αυτού του οργανισμού, εμείς κρίνουμε και το περιεχόμενο και το στόχο του ευρωπαϊκού σχολείου, το οποίο εντάσσεται, για να εξυπηρετήσει το προσωπικό αυτού του οργανισμού.
    Κύριοι Βουλευτές, να ξεκαθαρίσουμε ότι εμείς δεν είμαστε ενάντια στη μόρφωση των παιδιών των υπαλλήλων των διαφόρων κρατών, που βρίσκονται στη χώρα μας με όποια επαγγελματική ή διπλωματική ιδιότητα έχουν και τα οποία πρέπει να διδάσκονται και τη μητρική τους γλώσσα. Αυτό είναι άλλο. Διαφωνούμε, όμως, με ό,τι έχει σχέση με την υποδομή της παραγωγής προπαγανδιστών, που θα βγάζει αυτό το σχολείο, γιατί περί αυτού πρόκειται. Αν θέλετε δε, διαβάστε τι λέει το άρθρο 4 της σύμβασης, που αναφέρει ότι «τα προγράμματα σπουδών προβάλλουν ιδιαίτερα την ευρωπαϊκή διάσταση». Όχι τελικά τη γνώση, όχι τελικά -ας πούμε- την παιδεία κλπ., αλλά έχει σαν κεντρικό στόχο την ευρωπαϊκή διάσταση. Αυτό είναι το ένα κρατούμενο. 
    Το δεύτερο είναι ότι με βάση τα άρθρα 28 και 29 –και δεν αναφέρθηκε εδώ ούτε ο εισηγητής του ΠΑΣΟΚ- περνάει και στη χώρα μας η κατεύθυνση της ιδιωτικοποίησης των σχολείων. Τι λέγει εδώ; Γιατί ο στόχος που έχει υιοθετηθεί -τόσο από το ΠΑΣΟΚ όσο και από τη Νέα Δημοκρατία- γι΄ αυτήν την πολιτική της ιδιωτικοποίησης των σχολείων, έρχεται να κάνει την αρχή του με το να εισβάλλει μέσα στον ελλαδικό χώρο αυτό το ευρωπαϊκό σχολείο.
    Θα σας διαβάσω τι λέει συγκεκριμένα το άρθρο 29: «Το Ανώτατο Συμβούλιο μπορεί επίσης, ενεργώντας ομόφωνα, να διαπραγματευθεί πέρα από τις συμφωνίες συμμετοχής και άλλες συμφωνίες με οργανισμούς ή ιδρύματα δημοσίου ή ιδιωτικού δικαίου που ενδιαφέρονται για τη λειτουργία ενός από τα σχολεία. Το Ανώτατο Συμβούλιο δύναται να τους χορηγήσει έδρα και ψήφο στο Διοικητικό Συμβούλιο του εν λόγω σχολείου». Θέλετε και άλλους λόγους, που να τεκμηριώνουν την αντίθεσή μας σ’ αυτό το σχολείο; 
    Επίσης, ο οργανισμός για την ασφάλεια των δικτύων πληροφοριών δημιουργεί αυτά τα σχολεία της ευρωπαϊκής παιδείας και ρωτάμε ποια είναι η ανάγκη της ίδρυσής τους και για ποιο σκοπό. 
    Δημιουργείται το κλίμα, κύριοι Βουλευτές, για το σχολείο του μέλλοντος της Ευρωπαϊκής Ένωσης ως προς τη δομή, τη λειτουργία, τους στόχους. Δηλαδή να λειτουργεί μέσα στο πλαίσιο της ευρωπαϊκής ιδέας, να λειτουργεί με σπόνσορες, με πλήρη ιδιωτικοοικονομικά κριτήρια στη βάση της ανταποδοτικότητας, με ωρομίσθιους εκπαιδευτικούς και με μερικής απασχόλησης. Είναι εργαλείο, κατά την άποψή μας, πιστών ευρωπαϊστών, για να παίξουν έναν ιδιαίτερο ρόλο  μελλοντικά. Για τα παιδιά τώρα, φροντίζει το ΣΕΠ να έχει ένα κλισέ ιδεολογικοπολιτικό, έτσι ώστε να βγάζει  ανθρώπους τέτοιους, όπως έβγαλαν μέχρι σήμερα οι Αμερικανοί και οι Έλληνες. Μην ξεχνάτε τη θέση που πήραν ορισμένοι, δήθεν κατά τα άλλα, μεγάλοι δημοσιογράφοι ή ξέρω εγώ επιστήμονες κλπ. και στον πόλεμο της Γιουγκοσλαβίας, όταν το 99% των Ελλήνων –ίσως να είναι υπερβολή το 99%, πείτε 55%- ήταν ενάντια στην επέμβαση του ΝΑΤΟ στη Γιουγκοσλαβία και αυτοί υποστήριζαν τις ΝΑΤΟϊκές επιδρομές, αργότερα έκαναν το ίδιο στο Ιράκ, στο Αφγανιστάν και δεν ξέρω πού αλλού θα το κάνουν.
    Κυρίες και κύριοι Βουλευτές, επίσης άφησε αιχμή ο εισηγητής του ΠΑΣΟΚ, χωρίς όμως να πει ολοκληρωμένα τη σκέψη του.
    Αναφορικά με το άρθρο 3, όπου προβλέπεται ότι στο σχολείο αυτό δεν θα είναι μόνο παιδιά των Ευρωπαίων πολιτών, αλλά και πολιτών από άλλα κράτη εκτός Ευρώπης, προτιμήθηκε το Ηράκλειο για να γίνει εκεί το σχολείο, προκειμένου να εξυπηρετήσει μέσω της Ευρωπαϊκής Ένωσης και τις ανάγκες μόρφωσης του ΝΑΤΟϊκού προσωπικού που βρίσκεται στην Κρήτη. 
Είναι λίγο μακριά, αλλά οι αποστάσεις σήμερα μηδενίζονται. 
      Πέρα από αυτό, κύριοι Βουλευτές, τα άρθρα 5, 10, 11, αλλά και τα άρθρα 28 και 29 που σας προανέφερα, καθορίζουν τα πάντα. Τα υπόλοιπα άρθρα είναι περισσότερο διευκρινιστικά και συμπληρωματικά αυτών των άρθρων. 
      Τα λειτουργικά έξοδα στέγασης και συντήρησης των σχολείων βαρύνουν εξ ολοκλήρου το ελληνικό δημόσιο. Δεν λέμε ότι το δημόσιο δεν θα πρέπει να επωμιστεί εξ ολοκλήρου το κόστος των δημοσίων σχολείων, δείτε, όμως, την ταξική διαφορά και εδώ και μάλιστα για τα σχολεία του Ηρακλείου, που μετά τη Θεσσαλονίκη έχει το μεγαλύτερο πρόβλημα σε σχολική στέγη.
      Για το ΣΕΠ και τη λειτουργία του, δίνονται αμέσως 1.300.000 ευρώ, εκτός της πρόβλεψης για την εγκατάσταση του σχολείου, για κτήριο δηλαδή, όπου προβλέπονται 5.000.000 ευρώ από τον Οργανισμό Σχολικών Κτηρίων. Πολλά σχολεία λειτουργούν σε ακατάλληλες και επικίνδυνες συνθήκες για την υγεία των μικρών μαθητών και των εκπαιδευτικών, λειτουργούν σχολεία κατασκευασμένα από πλάκες ελενίτ –έχουμε τέτοια στο Βόλο- όταν τα ευρωπαϊκά σχολεία έχουν όλες τις ανέσεις, κτηριακές, υλικοτεχνική και επιστημονική υποδομή. Μάλιστα αναφέρω το άρθρο 2 της παραγράφου 3, που λέει: «Πριν ιδρυθεί το νέο σχολείο στο έδαφος κράτους-μέλους, πρέπει να έχει συναφθεί συμφωνία μεταξύ του  Ανωτάτου Συμβουλίου και του κράτους-μέλους υποδοχής, η οποία θα αφορά τη δωρεάν διάθεση και συντήρηση εγκαταστάσεων, προσαρμοσμένων στις ανάγκες του νέου σχολείου».
      Όταν, κύριοι Βουλευτές, σε ολόκληρη την Ελλάδα στα δημόσια σχολεία δεν υπάρχουν καν εργαστήρια, γυμναστήρια, κατάλληλοι χώροι υγιεινής και πολλές φορές λειτουργούν σε τριτοκοσμικές συνθήκες, για τα ευρωπαϊκά σχολεία το χρήμα ρέει άφθονο για την προμήθεια της απαιτούμενης υποδομής του ιδρυόμενου σχολείου. Κοιτάξτε τα άρθρα 1, 3 και την παράγραφο 5 του άρθρου 7. 
      Επίσης, θα δοθούν 60.000 ευρώ για δαπάνες λειτουργίας και τέλη τηλεπικοινωνιών. Θα χρησιμοποιούν, δηλαδή, internet κλπ. και θα δίνουμε 60.000 ευρώ, όταν σε πολλά σχολεία δεν υπάρχει ούτε ένας υπολογιστής και άλλες 45.000 ευρώ για ρεύμα, όταν σήμερα πολλά σχολεία στην Ελλάδα, με την μεταφορά των δαπανών στην Τοπική Αυτοδιοίκηση, δεν μπορούν να πληρώσουν το τηλέφωνο και το λογαριασμό της ΔΕΗ, γιατί η Τοπική Αυτοδιοίκηση έχει φορτωθεί δαπάνες χωρίς αντίστοιχους πόρους.
      Ακόμη, ενώ όλες οι δαπάνες καλύπτονται από το ελληνικό δημόσιο, ο ρόλος του Υπουργού Παιδείας είναι διακοσμητικός και διεκπεραιωτικός. Κοιτάξτε τι λέει το άρθρο 7: «Παρέχεται εξουσιοδότηση στον Υπουργό για δευτερευούσης σημασίας θέματα».
      Επίσης, με βάση το άρθρο 10, το Ανώτατο Συμβούλιο είναι αυτό που θεσπίζει τον κανονισμό του σχολείου, ενώ το άρθρο 11 καθορίζει τα προγράμματα σπουδών, το ωράριο για κάθε σχολείο, την επιλογή των μεθόδων διδασκαλίας, τον έλεγχο διδασκαλίας από τα συμβούλια επιθεωρητών και την ηλικία για την εισαγωγή στις διάφορες βαθμίδες. Το άρθρο 5, επίσης, καθορίζει τον πίνακα των ισοτιμιών και ό,τι αφορά τις εξετάσεις. Τι κάνει, λοιπόν, το Υπουργείο; Σχεδόν τίποτα. Απλούστατα επικυρώνει. 
      Ο περιφερειακός διευθυντής, και αυτός δεν έχει ουσιαστικά καμία αρμοδιότητα. Παρ΄όλο που είναι διευθυντής της πρωτοβάθμιας και της δευτεροβάθμιας εκπαίδευσης στην Κρήτη, όπου υπάγεται και το ΣΕΠ, το μόνο που κάνει, είναι να καλεί δύο φορές το χρόνο τους δύο εθνικούς επιθεωρητές του Υπουργείου Παιδείας, μέλη του Συμβουλίου Επιθεώρησης των Ευρωπαϊκών Σχολείων.
      Λειτουργούν κατά παρέκκλιση των υφιστάμενων περί δημοσίων σχολείων διατάξεων, με ενιαία εκπαιδευτική δομή -ίδρυση, λειτουργία, περιεχόμενο- και, όπως είπα και παραπάνω, το πλαίσιο της σύμβασης είναι αυστηρό ως προς το πώς θα είναι το κάθε σχολείο της Ευρωπαϊκής Ένωσης, με βάση το άρθρο 4. Έχει την αρμοδιότητα να καθορίζει τα όργανα διοίκησης του σχολείου και όποιες αρμοδιότητες είναι συγκεκριμένες, παραδείγματος χάριν, το διευθυντή, τον υποδιευθυντή κλπ. Αυτή είναι η όλη του αρμοδιότητα. 
      Άλλο ένα σοβαρό θέμα, για να δείτε πώς ολοκληρώνεται και μέσω των δημοσίων –υποτίθεται- σχολείων η πολιτική που έχει η Ευρωπαϊκή Ένωση για τη μερική απασχόληση και τους ωρομίσθιους, που πρέπει να κυριαρχήσουν στα δημόσια σχολεία, είναι το εξής: Δεν είναι τυχαία η έλλειψη χιλιάδων εκπαιδευτικών, που έχουμε εμείς και το ότι καλύπτονται τα κενά με ωρομίσθιους και με άλλες συμβάσεις. Εδώ θέλω να κάνω και μια παρατήρηση και στο συνάδελφο του ΠΑΣΟΚ, που είπε ότι παραβιάζεται ο νόμος. Ποιος νόμος παραβιάζεται; Το ΠΑΣΟΚ, με τη σύμφωνη γνώμη και της Νέας Δημοκρατίας, εισήγαγε τη μερική απασχόληση, τους ωρομίσθιους κλπ. Με νόμο πια και εδώ παίρνει διαστάσεις η μερική απασχόληση και στο δημόσιο. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Οι εργασιακές σχέσεις του εκπαιδευτικού προσωπικού καθορίζονται σαφώς από το άρθρο 12 παράγραφος 4, αλλά δεν αναφέρει εκεί τους ωρομίσθιους. Στη σύμβαση, κύριε Υπουργέ, δεν αναφέρεται η λέξη «ωρομίσθιος». Στο σχέδιο νόμου, όμως, αναφέρεται ότι «μετά από σχετική προκήρυξη, μπορούν να προσλαμβάνονται εκπαιδευτικοί ωρομίσθιοι ή με σύμβαση ορισμένου χρόνου». Τονίζω, κύριοι Βουλευτές, ότι στο άρθρο 12, παράγραφος 4 της σύμβασης δεν αναφέρεται η λέξη «ωρομίσθιος» και η φράση «με σύμβαση ορισμένου χρόνου». Είναι, όμως, η εξήγηση της σύμβασης που δίνει ίσως το Υπουργείο, με βάση την κατεύθυνση της γενικευμένης πολιτικής για ωρομίσθιους κλπ.. Είναι ανάλυση  της σύμβασης –φαίνεται- κατά το δοκούν, με βάση την πολιτική. Εμείς, κύριε Υπουργέ, λέμε ότι έχετε τη δυνατότητα να μην κάνετε προσλήψεις με συμβάσεις είτε ωρομισθίων είτε ορισμένου χρόνου.
      Κύριε Πρόεδρε, είναι σαφές ότι οι παρεκκλίσεις αυτές, αλλά και γενικότερα το ευρωπαϊκό σχολείο, έχουν ταξικό περιεχόμενο, ταξική επιλογή, ταξική πολιτική. Έρχεται να λειτουργήσει, εκτός των άλλων, ως πιλότος για την πλήρη αποσάθρωση του δημόσιου σχολείου και το πέρασμά του στον ιδιωτικό τομέα, όπως λέει το άρθρο 29 της σύμβασης, που τελικά είναι πολιτική και των δύο κομμάτων της άρχουσας τάξης. 
      Για τους λόγους αυτούς, κύριοι Βουλευτές, εμείς καταψηφίζουμε το νομοσχέδιο. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει η κ. Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κυρία και κύριοι συνάδελφοι, συζητάμε σήμερα το νομοσχέδιο για την ίδρυση του ευρωπαϊκού σχολείου ή του Σχολείου Ευρωπαϊκής Παιδείας στο Ηράκλειο της Κρήτης. Όπως γνωρίζετε, η Ευρωπαϊκή Ένωση αποφάσισε την ίδρυση σχολείων ευρωπαϊκής παιδείας στις έδρες των κρατών-μελών της, όπου λειτουργούν διάφοροι οργανισμοί αυτής, προκειμένου τα παιδιά των εργαζομένων εκεί, δηλαδή των κοινοτικών υπαλλήλων, να έχουν μια εκπαίδευση πιο κοντά την μητρική τους γλώσσα, στις δικές τους συνήθειες. Γι’ αυτό και τα σχολεία αυτά λειτουργούν σε πολλές περιπτώσεις κατά παρέκκλιση των υφιστάμενων περί δημοσίων σχολείων διατάξεων. 
      Στα πλαίσια, αυτά, λοιπόν, με το νομοσχέδιο που συζητάμε σήμερα, ιδρύεται το Σχολείο Ευρωπαϊκής Παιδείας στο Ηράκλειο Κρήτης, προκειμένου η ελληνική πλευρά να παρέχει τις αναγκαίες διευκολύνσεις για την εκπαίδευση των παιδιών των υπαλλήλων του ευρωπαϊκού οργανισμού για την ασφάλεια δικτύων και πληροφοριών. Πρόκειται για έναν οργανισμό που δημιουργήθηκε με βάση τον κανονισμού του Ευρωπαϊκού Κοινοβουλίου το Γενάρη του 2004. 
      Ήταν πολύ εύλογο και στην επιτροπή και τώρα να θέλουμε περισσότερα στοιχεία για το ποια είναι η πορεία αυτού του οργανισμού τον ενάμιση χρόνο από τη σύστασή του, για το μέγεθός του, τον αριθμό των υπαλλήλων που απασχολεί σήμερα ή για το πώς προβλέπεται να συμπληρωθεί αυτός στο άμεσο μέλλον, για να καταλάβουμε ποια παιδιά κατά προτεραιότητα θα φοιτήσουν σ’ αυτό το σχολείο, ποιος θα είναι ο αριθμός τους, τι προέλευση θα έχουν κλπ.,  δηλαδή τις ανάγκες που θα δημιουργηθούν για την εκπαίδευση αυτών των παιδιών.
      Ανεξάρτητα από τις επιφυλάξεις που μπορεί να έχει κανείς για τα σχολεία που θα «παντρέψουν» τις διατάξεις της Ευρωπαϊκής Ένωσης με τις υφιστάμενες διατάξεις των δημόσιων σχολείων, δεν μπορεί να είναι κανείς αρνητικός, σε καμία περίπτωση, στην ίδρυση σχολείων. Προέρχομαι από οικογένεια εκπαιδευτικών και θυμάμαι πάντα ότι όλοι λέγαμε πως να γίνει ένα σχολείο είναι το καλύτερο πράγμα. Από κει και πέρα βέβαια, θα πρέπει να προσέξουμε αυτό το σχολείο να λειτουργήσει σωστά, να έχει το κατάλληλο προσωπικό, τις υποδομές κλπ..
      Τα λέω όλα αυτά, για να υποστηρίξω ότι στη χώρα μας, όπως και στις άλλες χώρες της Ευρωπαϊκής Ένωσης, οι οικονομικοί μετανάστες πλέον –τα είπα και στην επιτροπή, όπου κάναμε μία συζήτηση- είναι πάρα πολλοί και η ανάγκη της διαπολιτισμικής, πολιτιστικής εκπαίδευσης είναι πάρα πολύ μεγάλη. Οι ανάγκες των παιδιών των οικονομικών μεταναστών, που έχουν και πολλά άλλα προβλήματα, είναι το να υπάρχουν καλοί χώροι υποδοχής στα ελληνικά σχολεία, εκπαίδευση που να προβλέπει επαρκείς ώρες για τη μητρική τους γλώσσα, τις συνήθειές τους, ούτως ώστε να ενσωματωθούν καλύτερα στην ελληνική κοινωνία και να αισθάνονται και αυτά τα παιδιά αργότερα πολίτες αυτής της χώρας, κάτι πολύ καλό για την ελληνική κοινωνία. 
      Από εδώ, λοιπόν, πρέπει να δώσουμε ένα μήνυμα, βλέποντας τις προσπάθειες που γίνονται για το ευρωπαϊκό σχολείο και να ενώσουμε τις προσπάθειές μας όλοι, ώστε τα ελληνικά δημόσια σχολεία στα τμήματα της διαπολιτιστικής τους εκπαίδευσης να ενισχυθούν και να οργανωθούν καλύτερα και, επιπλέον, οι παροχές να είναι ακόμα καλύτερες. 
      Πρέπει να σας πω ότι στη Θεσσαλονίκη υπάρχουν πολλοί οργανισμοί και υπάρχει η ανάγκη ενός δημόσιου σχολείου με κρατικό προϋπολογισμό, που θα παρέχει εκπαίδευση στα παιδιά των υπαλλήλων όλων αυτών των οργανισμών και ενδεχομένως να δίνει τη δυνατότητα και σε άλλα παιδιά, που θέλουν να φοιτήσουν σ΄ ένα τέτοιο σχολείο, ώστε μετά από κλήρωση να μπορούν να εισαχθούν.
      Ξέρετε ότι τα αγγλόφωνα και τα γερμανόφωνα σχολεία της Θεσσαλονίκης λειτουργούν πολύ καλά –δεν θέλω να κάνω κριτική στο έργο τους- αλλά έχουν γίνει λίγο-πολύ ελιτίστικα κι εμείς θέλουμε η ελίτ να είναι τα δημόσια σχολεία της Θεσσαλονίκης.
Αλλά μέχρι να ολοκληρωθεί αυτό το πρόγραμμα της σχολικής στέγης, σας ζητούν τώρα 15.000.000 ευρώ. Όλη η εκπαιδευτική κοινότητα, όλοι οι πολίτες της Θεσσαλονίκης –όχι μόνο ο νομάρχης- θέλουν σιγά-σιγά αυτό το περιβόητο πρόγραμμα σχολικής στέγης της Θεσσαλονίκης να έχει ένα τακτικό ρυθμό υλοποίησης.  
	Υπάρχουν, λοιπόν, ανάγκες για τα κλασικά σχολεία της Θεσσαλονίκης, -αλλά και του Ηρακλείου βέβαια, γιατί έρχεται δεύτερο μετά τη Θεσσαλονίκη σε ανάγκες σχολικής στέγης- αλλά και για τα ειδικά σχολεία, κυρίως αυτής της κατεύθυνσης, με ενίσχυση των δημόσιων σχολείων στην πολυπολιτισμική εκπαίδευση για τα παιδιά των οικονομικών μεταναστών.
	Μας δίνεται, λοιπόν, η ευκαιρία μέσα από αυτήν τη συζήτηση, όχι να ανοίξουμε ένα μεγάλο και εκτεταμένο διάλογο για τα προβλήματα της ελληνικής παιδείας, αλλά να ανοίξουμε ένα διάλογο για το κύριο πρόβλημα που έχουμε, δηλαδή για το πρόβλημα της σχολικής στέγης και τις μικρές δαπάνες που υπάρχουν κάθε φορά, με αποτέλεσμα να καλύπτονται στοιχειωδώς μόνο οι ανάγκες λειτουργίας των σχολείων, αλλά και οι ανάγκες εκσυγχρονισμού της υποδομής τους. 
      	Όταν βλέπει κανείς δε τον προϋπολογισμό γι’ αυτό το σχολείο -ο οποίος καλά κάνει και είναι έτσι υψηλός- αναλογίζεται τη σχέση που έχει αυτός ο προϋπολογισμός με τον προϋπολογισμό των δαπανών για τα ελληνικά σχολεία. Εξαρχής προβλέπει 110.000 ευρώ –αν θυμάμαι καλά- για την υλικοτεχνική του υποδομή, 5.000.000 για την ανέγερση του κτηρίου και, από εκεί και πέρα, γύρω στις 100.000 ευρώ για λειτουργικές ανάγκες, 45.000 ευρώ για τα θέματα της τηλεπικοινωνιακής σύνδεσης και για τις άλλες ανάγκες κοκ. Πρόκειται για δαπάνες οι οποίες θα έπρεπε να υπάρχουν και υπάρχουν και για όλα τα ελληνικά σχολεία. Είναι ευκαιρία και σ’ αυτήν τη συζήτηση να επισημάνουμε αυτά τα πράγματα. 
      Πέρα, λοιπόν, από τα γενικότερα θέματα που έχω θέσει, ας δούμε τις διατάξεις αυτού του νομοσχεδίου. Ας δούμε ποια παιδιά εγγράφονται στο σχολείο κατά προτεραιότητα. Είναι λογικό ότι εγγράφονται τα παιδιά των υπαλλήλων του οργανισμού και στη συνέχεια κάποιων άλλων οργανισμών. 
      Με τις τροποποιήσεις που μας έδωσε ο κύριος Υπουργός ένα σημείο απαλείφθηκε, που εγώ το είχα επισημάνει στην επιτροπή. Είχα ρωτήσει για το νόημα που μπορεί να έχει η διάκριση για το Ινστιτούτο Τεχνολογίας και Έρευνας στο Ηράκλειο. Και έχει απαλειφθεί. Αλλά με έκπληξη διαπιστώνουμε ότι εδώ έχει απαλειφθεί και η κλήρωση και ότι τελικά τα παιδιά θα εισάγονται με τα κριτήρια που θα θέσετε εκ των υστέρων. 
      Κοιτάξτε να δείτε. Τέλειωσαν τα ειδικά σχολεία της παλιάς εποχής με τα ειδικά κριτήρια κτλ., για τα οποία όλοι μας είχαμε πει ότι από ένα σημείο και ύστερα δεν μπορούσαν να υπάρχουν στην ελληνική κοινωνία. Τώρα θα πάμε πάλι πίσω, για να δημιουργήσουμε σχολεία στα οποία θα εισάγονται τα παιδιά με κάποια κριτήρια, τα οποία θα βάλετε κάποια στιγμή; Δεν γίνονται αυτά τα πράγματα! 
      Όσον αφορά την κλήρωση γι’ αυτά τα ειδικά σχολεία και τα σχολεία που υπάρχουν για τις ανάγκες της μετεκπαίδευσης και εκπαίδευσης των καθηγητών κλπ., τα ειδικά δημόσια σχολεία που υπάρχουν στη χώρα, έχουν τη διαδικασία της κλήρωσης -έχει λήξει αυτό το θέμα- όπως και οποιοδήποτε άλλο ειδικό σχολείο ιδρύεται. Νομίζω ότι αυτήν την τροποποίηση δεν έπρεπε να την κάνετε και πρέπει να την πάρετε πάλι πίσω. 
      Όσον αφορά στο άρθρο 1, είχα κάνει την παρατήρηση ότι θα έπρεπε να υπάρχει μία προσθήκη για την προσχολική αγωγή και έγινε αυτή η προσθήκη. 
      Για το μεγάλο θέμα των προγραμμάτων σπουδών: Ένα πρόγραμμα σπουδών για τα δημόσια σχολεία, για τη δημόσια εκπαίδευση είναι ένα από τα κρισιμότερα θέματα. Όμως και για τούτο το σχολείο, γίνεται κρίσιμο αυτό το πρόγραμμα σπουδών, γιατί θα πρέπει να συγκεράσει δύο πράγματα: Να έχει το σχολείο αυτό τα στοιχεία του προγράμματος του δημόσιου ελληνικού σχολείου και, επίσης, να παντρέψει σ΄ αυτό το πρόγραμμα ανάγκες και στοιχεία από το πρόγραμμα που έχουν τα ευρωπαϊκά σχολεία, όπως καθορίζει ο κανονισμός κλπ..
      Δεν είναι και τόσο εύκολη αυτή η διαδικασία και δεν μπορεί σε καμία περίπτωση να γίνει με υπουργική απόφαση άνωθεν, με συγκεντρωτικού τύπου διαδικασίες. Εφόσον βάλουμε ένα γενικό πλαίσιο –υπάρχει το πλαίσιο της ελληνικής εκπαίδευσης και ο κανονισμός για τα ευρωπαϊκά σχολεία- από κει και πέρα σ΄ αυτήν τη διαδικασία εξειδίκευσης αυτού του προγράμματος, του τρόπου λειτουργίας σχολείου, θα πρέπει να συμμετέχει η εκπαιδευτική κοινότητα. Θα πρέπει να υπάρχει η δυνατότητα στην εκπαιδευτική κοινότητα και στους διδάσκοντες εκεί πολλές φορές να διορθώνουν τα πράγματα. 
      Αυτή νομίζω ότι είναι η φιλοσοφία και στον κανονισμό των ευρωπαϊκών σχολείων όσον αφορά τη σύνθεση και τη δημιουργία αυτών των προγραμμάτων. Δίδεται βέβαια και από τον κανονισμό το κύριο προβάδισμα στο κράτος-μέλος να καθορίζει αυτό το πρόγραμμα, αλλά οι διαδικασίες θα πρέπει να ενσωματώνουν τη συμμετοχή, τη γνώση και την εμπειρία από τη λειτουργία του σχολείου αυτών που διδάσκουν εκεί. Επομένως επιμένουμε -νομίζω ότι το είπε και ο συνάδελφος κ. Λιντζέρης- ότι θα πρέπει αυτή η διαδικασία να είναι πιο ανοιχτή και, κυρίως, να μετέχουν οι κατάλληλοι εκπαιδευτικοί. 
      Στο άρθρο 4, παράγραφος 3 κάνατε μία συμπλήρωση. Την είχα ζητήσει, αλλά όχι έτσι. Αυτήν τη συμπλήρωση που κάνατε μ΄ έναν εκπαιδευτικό, ο οποίος θα επιλεγεί από τους εκπαιδευτικούς του σχολείου, τη ζήτησα για το άρθρο 6. Αναφέρομαι στην πενταμελή επιτροπή του άρθρου 6, που θα ασχοληθεί με τις δαπάνες και τη λειτουργία του σχολείου. Σ’ αυτήν εδώ την επιτροπή που ασχολείται με τα γενικότερα θέματα, νομίζω ότι κανονικά θα πρέπει να υπάρχει ένας εκπρόσωπος της τοπικής ΕΛΜΕ ή της ΟΛΜΕ. 
      Στο άρθρο 5 έχω να κάνω πολύ σημαντικές παρατηρήσεις. Απαλείψατε το «κατά προτίμηση». Μετά λέτε ότι οι θέσεις του διευθυντή, υποδιευθυντή κλπ., καλύπτονται από μόνιμους υπαλλήλους με απόσπαση και από υπαλλήλους που έχουν  τα αντίστοιχα προσόντα. Έρχεσθε μετά να πείτε για το υπόλοιπο εκπαιδευτικό προσωπικό ότι θα προέρχεται από απόσπαση ή με κριτήριο είτε τον ένα χρόνο προϋπηρεσίας σ΄ ένα αντίστοιχο σχολείο της Ευρώπης είτε τα προσόντα και τις προϋποθέσεις που έχουν οι εκπαιδευτικοί που ζητούν να δουλέψουν σ΄ ένα ευρωπαϊκό σχολείο. 
      Καλά μέχρι εδώ, αλλά ο ένας χρόνος προϋπηρεσίας δεν χρειαζόταν. Φθάνει μόνο να έχουν αυτά τα προσόντα. Από εκεί και πέρα για να συμπληρώσετε τις υπόλοιπες θέσεις, θα πάτε σε ωρομίσθιους καθηγητές,  σε καθηγητές με σύμβαση ορισμένου χρόνου και μάλιστα με μία προκήρυξη εκτός διαδικασιών ΑΣΕΠ. Μα, είναι δυνατόν να δεχτούμε τώρα τη λογική αυτή; Από εκεί που χρειάζεται ειδικό προσωπικό με προϋπηρεσία ένα χρόνο, με προσόντα, πάμε κατευθείαν σ΄ ένα προσωπικό που είναι εκτός των διαδικασιών πρόσληψης του εκπαιδευτικού προσωπικού στη χώρα και μάλιστα με εργασιακές συνθήκες ωρομισθίων ή ορισμένου χρόνου εργασίας; Ε, δεν μπορούμε να συμφωνήσουμε σ’ αυτό το θέμα! Δεν  έχει λογική αυτή η κατάσταση. Σιγά - σιγά έτσι φθάνουμε στην αντίληψη ότι όχι μόνο στα συνηθισμένα σχολεία, αλλά και στα ειδικά σχολεία, οι προσλήψεις θα γίνονται τελικά μέσα από μια διαδικασία προκηρύξεων και με ωρομίσθιους και με καθηγητές ορισμένου χρόνου.
      Δεν μπορούμε να δεχθούμε αυτήν την κατάσταση, όπως δεν μπορούμε να δεχθούμε και την παράγραφο 4 του ίδιου άρθρου, ότι το διδακτικό προσωπικό στην αγγλική γλώσσα και στις άλλες γλώσσες που θα χρειαστούν για τη διδασκαλία της μητρικής γλώσσας, μπορείτε και αυτό να το προσλαμβάνετε κατ’ εξαίρεση των κειμένων διατάξεων, με προκηρύξεις που θα γίνονται στην περιοχή και με ωρομίσθιους καθηγητές.
      Το άρθρο 7, όπως και τα προηγούμενα άρθρα, συγκεντρώνει όλες τις υπουργικές αποφάσεις, οι οποίες πρέπει να εκδοθούν. Μα, δεν είναι δυνατόν να κάνετε ένα νομοσχέδιο, να πρέπει το σχολείο να λειτουργήσει από το Σεπτέμβριο και εσείς να παραπέμπετε τα περισσότερα θέματα σε υπουργικές αποφάσεις.
      Νομίζω ότι είναι πάρα πολύ δύσκολο να λειτουργήσουν έτσι αυτά τα πράγματα. Και με ποιο μπούσουλα και με ποια συνεργασία και σύνθεση των εμπειριών της και των απόψεων η εκπαιδευτική κοινότητα θα αρχίσει εκεί το εκπαιδευτικό της έργο;
      Κύριε Υπουργέ, εμείς επί της αρχής θα ψηφίζαμε αυτό το νομοσχέδιο, αλλά το θέμα της απάλειψης της κλήρωσης, που έχετε βάλει και κυρίως τα μεγάλα θέματα που έχετε, όσον αφορά το ότι στο τέλος αυτό το σχολείο θα συμπληρωθεί ή θα στελεχωθεί με ωρομίσθιους, με διαδικασίες πρόσληψης εκτός των κειμένων διατάξεων, μας κάνει να είμαστε πάρα πολύ επιφυλακτικοί.
      Γιατί δεν θέλουμε τελικά, υιοθετώντας την αρχή της ίδρυσης ενός σχολείου για τις ανάγκες των παιδιών των υπαλλήλων της Κοινότητας, εφαρμόζοντας ως χώρα τις υποχρεώσεις που απορρέουν από τη σύνδεσή της με την Ευρωπαϊκή Ένωση, να θέλουμε επί της αρχής να ενσωματώσουμε κάποιες άλλες αντιλήψεις, στις οποίες εμείς είμαστε αντίθετοι. Έτσι είμαστε πολύ επιφυλακτικοί και επί της αρχής.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Ξηροτύρη.
      Η συνάδελφος κ. Μαρία Κόλλια-Τσαρουχά έχει το λόγο.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Κύριε Πρόεδρε, ευχαριστώ.
      Κυρίες και κύριοι συνάδελφοι, εισάγεται για συζήτηση σήμερα το μικρό αυτό, πραγματικά, σχέδιο νόμου για τη δημιουργία αυτού του Σχολείου Ευρωπαϊκής Παιδείας, μέσα στα πλαίσια των υποχρεώσεων που έχει αναλάβει η χώρα μας μέσα στα πλαίσια της Ευρωπαϊκής Ένωσης, ώστε να προσφέρει τις καλύτερες δυνατές υπηρεσίες στα παιδιά των υπαλλήλων διεθνών οργανισμών και ευρωπαϊκών οργανισμών, όπως είναι ο οργανισμός που υπάρχει αυτήν τη στιγμή στο Ηράκλειο της Κρήτης.
      Θεωρώ ότι αυτό το σχολείο, πέρα από την αναγκαιότητά του θα είναι ένα πολύ καλό δείγμα στην τοπική κοινωνία του Ηρακλείου, στους φορείς της πρωτοβάθμιας και δευτεροβάθμιας εκπαίδευσης. Θα είναι ένα πολύ καλό στοιχείο, για να αποκομίσουν εμπειρίες και παραδείγματα του πώς λειτουργούν τα σχολεία στην Ευρωπαϊκή Ένωση, πέρα από αυτά που γνωρίζουμε σε θεωρητικό επίπεδο ή που κάποιοι εκπαιδευτικοί μαθαίνουν, καθώς αποσπώνται σε σχολεία της αλλοδαπής και σε σχολεία δικά μας στην αλλοδαπή. Και θα είναι ένα πολύ-πολύ καλό στοιχείο, ώστε να αποκομίσουν οι άλλοι εμπειρίες, για τη δική μας παρουσία και λειτουργία της παιδείας και της εκπαίδευσης στη χώρα μας.
      Υπάγεται αυτό το σχολείο στην αρμοδιότητα του περιφερειακού διευθυντή της πρωτοβάθμιας και της δευτεροβάθμιας εκπαίδευσης Κρήτης. Ανήκει στο ελληνικό Δημόσιο και αναλάβαμε μέσα στα πλαίσια των υποχρεώσεών μας, όπως είπα, να λειτουργήσουμε αυτό το σχολείο με έξοδα που βαρύνουν εξ ολοκλήρου τον προϋπολογισμό.
      Θεωρώ θετικό το γεγονός και είναι μέσα στα πλαίσια και των υποχρεώσεων και της φιλοξενίας και της τιμής μας προς τους υπαλλήλους, οι οποίοι προσφέρουν τις υπηρεσίες τους στο συγκεκριμένο οργανισμό, τα παιδιά τους να διδάσκονται στη μητρική τους γλώσσα και να μην αποχωρίζονται, όπως και άλλοι συνάδελφοι είπαν πριν από μένα, ούτε τη γλώσσα τους ούτε τις συνήθειές τους ούτε τις πρακτικές της δικής τους χώρας, αφού έχουν ξενιτευτεί για να προσφέρουν υπηρεσίες οι γονείς τους εδώ.
      Προβλέπει τη δυνατότητα να υπάρχει διδασκαλία μητρικής γλώσσας. Όπως και ο εισηγητής μας είπε, δεν γνωρίζουμε αυτήν τη στιγμή πόσα είναι τα παιδιά, άρα δεν μπορούμε να ξέρουμε σε ποιες γλώσσες διδάσκονται. H βασική γλώσσα είναι η αγγλική στο ξενόγλωσσο τμήμα. Επειδή θα είναι σίγουρα μικρός ο αριθμός των μαθητών ξένων υπηκόων ευρωπαίων πολιτών, θα μπορούν να φοιτήσουν και ελληνόπαιδες. Χωρίς να έχω ιδιαίτερη ξενοφιλία –ας το πω έτσι- θεωρώ ότι μέσα στα πλαίσια αυτών που είπα προηγουμένως,  θα είναι ένα θετικό γι’ αυτούς τους γονείς που θέλουν τα παιδιά τους να πάρουν μία παιδεία στα πλαίσια αυτού του σχολείου. 
      Το σχολείο  αυτό υπάγεται στο σύστημα επιθεώρησης ευρωπαϊκών σχολείων και είναι μέσα στις υποχρεώσεις που έχει αναλάβει η χώρα μας με το πρωτόκολλο «περί προνομίων και ασυλιών της Ευρωπαϊκής Κοινότητας και την απόφαση του Ευρωπαϊκού Συμβουλίου». 
      Μ’ αυτό το σχέδιο νόμου που σήμερα συζητάμε και τίθενται όλες οι βάσεις λειτουργίας αυτού του ευρωπαϊκού σχολείου, αναλαμβάνουμε αυτές τις υποχρεώσεις και εμείς και είναι ένα επίσης σημαντικό γεγονός ότι υλοποιείται το συγκεκριμένο σχολείο.
      Ειλικρινά εντυπωσιάστηκα και εγώ -ή τουλάχιστον θεωρώ πολύ σημαντικό το γεγονός- με την τηλεκπαίδευση, ένα  σημαντικό στοιχείο, το οποίο δεν υπάρχει στα ελληνικά σχολεία. Είναι υποχρέωσή μας να εφαρμοστεί  μέσα στα πλαίσια αναγκών λειτουργίας αυτού του σχολείου, για να μπορούν αυτά τα παιδιά, τα παιδιά,  όπως είπα, των ευρωπαίων συμπολιτών μας, να διδάσκονται σωστά. 
      Η τηλεκπαίδευση είναι ένα σημαντικό στοιχείο, το οποίο θα υπάρχει ως πρακτική παράλληλα με την υπόλοιπη κλασσική διδαχή. 
      Αυτή η ζεύξη, λοιπόν, διαφορετικών ζητημάτων εκπαίδευσης -η σύνθεση και η συνύπαρξη πολιτισμικών στοιχείων διαφορετικών- είναι μία πάρα πολύ καλή ευκαιρία και χαίρομαι, κύριε Δεικτάκη, που θα συμβεί στην Κρήτη αυτό. Εγώ το ζηλεύω, θα ήθελα πάρα πολύ να συμβεί και στις Σέρρες, αλλά στις Σέρρες, δυστυχώς, δεν έχουμε κανέναν ευρωπαϊκό οργανισμό, για να μπορέσουμε να ελκύσουμε και τέτοιο σχολείο.
      ΑΝΤΩΝΙΟΣ ΦΟΥΣΑΣ: Είναι η πατρίδα του Καραμανλή.
      ΜΑΡΙΑ ΚΟΛΙΑ-ΤΣΑΡΟΥΧΑ: Το καλύτερο. 
      Σε ό,τι έχει να κάνει με τις ανάγκες που αναφέρθηκαν εδώ, κυρίες και κύριοι συνάδελφοι, της κτηριακής υποδομής των ελληνικών σχολείων, την αγωνία για το πώς λειτουργεί η παιδεία μας, η εκπαίδευσή μας σε όλες τις βαθμίδες, είχαμε την ευκαιρία τις προηγούμενες μέρες να μιλήσουμε αρκετά και για την τριτοβάθμια εκπαίδευση και να αναφερθούμε σε πραγματικές αλήθειες που ίσως κάποιους πόνεσα με την ειλικρίνειά μου. Θα συμφωνήσω με την ύπαρξη αυτών των αναγκών. Όμως, το γεγονός αυτό δεν μπορεί να άρει την υποχρέωση που έχουμε ως χώρα να δημιουργήσουμε σχολεία  προς τους υπαλλήλους οργανισμών. 
      Θα ήθελα με την ευκαιρία αυτή να θυμίσω στο Τμήμα ότι και με προσωπική εντολή και ενδιαφέρον του Πρωθυπουργού και με απόφαση της ηγεσίας του Υπουργείου Παιδείας υπάρχει σε προτεραιότητα αυτήν τη στιγμή ένα πρόγραμμα από τον ΟΣΚ  άρσης των στοιχείων του αμιάντου εκεί όπου υπάρχουν. Επομένως υπάρχει έντονη η αγωνία όλων μας, η οποία αυτήν τη στιγμή βρίσκει ανταπόκριση από τον ΟΣΚ να αρθούν τα στοιχεία του αμιάντου από τα σχολεία που είναι όντως ένα κακό στοιχείο για την υγεία των μικρών μας παιδιών. 
      Θα υποστηρίξω την άποψη της κ. Ξηροτύρη για την ανάγκη δημιουργίας και στη Θεσσαλονίκη, ως προερχόμενη από τη Μακεδονία Βουλευτής και εγώ, ενός τέτοιου ευρωπαϊκού σχολείου ευρωπαϊκής παιδείας, το οποίο πραγματικά θα βοηθήσει τους υπαλλήλους οι οποίοι αυτήν τη στιγμή δραστηριοποιούνται στη Θεσσαλονίκη.
      Κλείνοντας, οπωσδήποτε ψηφίζω το νομοσχέδιο αυτό, με την ευχή να λειτουργήσει σωστά και γρήγορα μέσα στο καινούργιο σχολικό έτος. 
       Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, συζητάμε ένα νομοσχέδιο, το οποίο, δυστυχώς, ήρθε με μεγάλη καθυστέρηση στη Βουλή. Γιατί θα πρέπει να υπενθυμίσω ότι αυτόν τον οργανισμό πετύχαμε να τον κερδίσουμε, να πάρουμε, δηλαδή, την έδρα του το 2003 επί ελληνικής Προεδρίας. Το λέω αυτό μετά γνώση λόγου, γιατί είχα την τιμή και την τύχη να είμαι ο αρμόδιος Υφυπουργός που προήδρευα του Συμβουλίου Υπουργών Τηλεπικοινωνιών. 
      Η Ευρωπαϊκή Ένωση είχε δεσμευθεί για αυτόν τον οργανισμό, ότι θα τον λειτουργούσε ευθύς εξαρχής στην Ελλάδα. Μάλιστα να υπενθυμίσω στον κύριο Υπουργό ότι είχαμε συμφωνήσει σε επίπεδο φορέων του Ηρακλείου, το δήμο και τη νομαρχία, και είχαμε ρυθμίσει και το θέμα του οικοπέδου όπου θα στεγαζόταν ή θα ιδρυόταν αυτό το σχολείο, πράγματα που βέβαια στην πορεία, μετά την πολιτική-κυβερνητική αλλαγή, διαφοροποιήθηκαν και τροποποιήθηκαν. 
      Σήμερα ερχόμαστε, μετά από ένα και πλέον χρόνο, να ψηφίσουμε ένα σχέδιο νόμου για την ίδρυση αυτού του σχολείου, χωρίς βέβαια να προβλέπεται ούτε που θα λειτουργήσει. Υπάρχει βέβαια μια πρόβλεψη, αλλά εν πάση περιπτώσει δεν είναι ίσως ο χώρος που θα στεγαστεί ο καταλληλότερος. Είναι πολύ μακριά από την έδρα του οργανισμού, από τα κτήρια στα οποία θα στεγάζεται ο οργανισμός. Δεν θα εξυπηρετεί ενδεχομένως τους υπαλλήλους του οργανισμού με τον τρόπο που θα έπρεπε να τους εξυπηρετεί. 
      Αυτό είναι ένα ζήτημα το οποίο νομίζω ότι έγκαιρα πρέπει να το δει η Κυβέρνηση, γιατί πέρα από το μεγάλο πρόβλημα σχολικής στέγης που έχουμε στο Ηράκλειο, με αυτήν τη διαδικασία και την επιλογή προξενούμε ένα επιπλέον πρόβλημα. Είναι οδυνηρό να έχουμε σχεδόν τελειωμένες αίθουσες και για κάποια ελάχιστα εκατομμύρια που δεν δίδονται, να μην ολοκληρώνονται και να μην μπορούν να λειτουργήσουν τα σχολεία. 
      Αυτό όμως είναι ένα άλλο θέμα. Το έχουμε θίξει πολλές φορές. Δυστυχώς μιλάμε σε ώτα μη ακουόντων, αλλά σημασία έχει ότι εμείς έχουμε υποχρέωση και πρέπει να τα λέμε, γιατί μας τα τονίζει και τα επισημαίνει σε καθημερινή βάση ο ηρακλειώτικος λαός. Γι αυτό και εμείς πρέπει να τα τονίζουμε εδώ με ιδιαίτερη έμφαση. 
      Η έδρα του οργανισμού αυτού είναι το Ηράκλειο. Έκανε έναν υπαινιγμό ο εκπρόσωπος του ΚΚΕ κ. Γκατζής, αν θα πληρώνει ενοίκιο. Προβλέπεται βέβαια από τις συμβάσεις ότι πρέπει να πληρώνει ενοίκιο, αλλά δεν ξέρω τι έχει ρυθμίσει η Κυβέρνηση. Ναι, μεν, στεγάζεται στα κτήρια του ΙΤΕ, αλλά από τον ιδρυτικό νόμο του ίδιου του οργανισμού προβλέπεται ότι έχει δικό του προϋπολογισμό, δικά του έσοδα, δικές του δαπάνες και μέσα σε αυτές προβλέπονται και τα ενοίκια. Δεν ξέρω αν υπάρχει μια ιδιαίτερη σύμβαση που δεν την γνωρίζουμε αυτήν τη στιγμή, με βάση την οποία να μην υποχρεούται να πληρώνει. 
      Προχθές περάσαμε μια τροπολογία να του αγοράσουμε μεν τα έπιπλα για να επιπλώσουμε το κτήριο που θα εγκατασταθούν οι υπάλληλοι, αλλά με την προϋπόθεση ότι θα τα πληρώσει αργότερα η Ευρωπαϊκή Ένωση. Αυτό έγινε στο προ περασμένο νομοσχέδιο. Πιστεύω να μην υπάρχει κάποια τέτοια ρύθμιση, ώστε να επιβαρύνεται το ελληνικό δημόσιο από δαπάνες που πρέπει να καταβάλλει η Ευρωπαϊκή Ένωση, αφού αυτό προβλέπεται. Γιατί όταν φτιάχναμε αυτόν τον οργανισμό, συζητώντας στο συμβούλιο, προβλέψαμε και αυτήν ακριβώς τη διάταξη. 
      Θέλω τώρα να πω μερικά πράγματα για το σχολείο, γιατί θεωρώ ότι είναι πολύ σημαντικά. Εδώ γίνεται πολύς λόγος για το τίποτα. Αλλά βέβαια έχει κάποια σκοπιμότητα αυτός ο λόγος. Διότι ενώ υπάρχει από το 1992 η σύμβαση που αφορά το Καταστατικό των Ευρωπαϊκών Σχολείων -κάτι στο οποίο θα μπορούσαμε και εμείς να προσαρμοστούμε με μια απλή διάταξη και να τελειώσει το θέμα χωρίς πολλές συζητήσεις- εν τούτοις βλέπουμε ότι έρχεται ένα νομοσχέδιο με λίγα άρθρα που κάνει, ουσιαστικά, μια επιλεκτική προσαρμογή σε αυτόν τον κανονισμό. 
      Και ενώ ο κανονισμός έχει εγκριθεί από το 1994 με απόφαση της επιτροπής και υπογραφή Ντελόρ, σήμερα ερχόμαστε μετά από δέκα και πλέον χρόνια να κάνουμε μια προσαρμογή σε έναν οργανισμό τέτοιο που είναι προς μια κατεύθυνση που, δεν μπορεί να πει κανείς, ότι είναι σωστότερη. Δεν λέμε βέβαια ότι δεν θα πρέπει να υπάρξουν βελτιωτικές διαδικασίες στον κανονισμό αυτό. Εν πάση περιπτώσει όμως είναι πολύ καλύτερος από αυτόν που θέλουν να ψηφίσουμε.
      Διότι εδώ ερχόμαστε με κάποια άρθρα για να ιδρύσουμε το σχολείο και προσπαθούμε να κάνουμε ένα σχολείο ευρωπαϊκών προδιαγραφών, αλλά όσο γίνεται πιο συγκεντρωτικό, όσο γίνεται να έχουμε περισσότερο έλεγχο και μάλιστα έλεγχο προς κάθε κατεύθυνση, όχι μόνο προς τη διοίκησή του αλλά κυρίως έλεγχο στο ποιοι θα πάνε να φοιτήσουν. Εδώ παραβαίνοντας, ενδεχομένως, και τον Κανονισμό της Ευρωπαϊκής Ένωσης προσπαθούμε να βάλουμε και τα παιδιά, που δεν εντάσσονται σύμφωνα με τη σύμβαση σε αυτήν τη διαδικασία. 
      Όταν λέμε ότι μπορούν να φοιτήσουν σε αυτό το σχολείο παιδιά υπηκόων χωρών-μελών της Ευρωπαϊκής Ένωσης, που τουλάχιστον ο ένας γονέας έχει αυτήν την υπηκοότητα, τότε καταλαβαίνουμε ότι έχουν τη δυνατότητα να πάνε όλοι οι Έλληνες. Αν μεν υπάρχει, όπως στο Ηράκλειο –γιατί αυτό πρέπει να το πούμε- μια ανάγκη ενδεχομένως και για άλλους φορείς, όπως είναι για κάποιους καθηγητές του Πανεπιστημίου Κρήτης που είναι φιλοξενούμενοι καθηγητές από ξένα πανεπιστήμια, όπως το ΙΘΑΒΙΚ και είναι για άλλα ερευνητικά ιδρύματα, όπως είναι ένα σωρό άλλες δραστηριότητες ενδεχομένως που απασχολούν ξένους επιστήμονες -και θα μπορούσε και για αυτούς να υπάρξει μια πρόβλεψη- αντί να βάλουμε μια τέτοια διαδικασία, προσπαθούμε να βάλουμε εδώ κάτι εντελώς διαφορετικό. 
Και δεν πάμε πάλι -για να τηρήσουμε τουλάχιστον αυτά που πρέπει να τηρήσουμε, δηλαδή την αξιοκρατία, την αντικειμενικότητα- να βάλουμε την κλήρωση, όπως την προέβλεπε αρχικά το νομοσχέδιο, αλλά ερχόμαστε σήμερα εδώ και διορθώνουμε και βάζουμε «με συγκεκριμένη επιλογή», που θα την κάνει ο Υπουργός, διότι με απόφασή του θα μπουν, υποτίθεται, κάποια κριτήρια, τα οποία ενδεχομένως θα μπορούν και να διαφοροποιούνται σε κάθε ακαδημαϊκό έτος, για το ποιοι θα πάνε να φοιτήσουν. 
      Αυτά είναι απαράδεκτα πράγματα και νομίζω ότι οι Ευρωπαίοι  όταν τα βλέπουν θα γελούν. Αλλά, εν πάση περιπτώσει, εκείνους τους ενδιαφέρει ασφαλώς να φοιτήσουν τα παιδιά των υπαλλήλων που θα έρθουν εδώ, σ’ ένα σχολείο ευρωπαϊκών προδιαγραφών. Για μας όμως είναι πάρα πολύ οδυνηρό, γιατί δημιουργούμε καταστάσεις που δεν ξέρουμε τι θα μας δημιουργήσουν στη συνέχεια, τι θα προκύψει στη συνέχεια από αυτές τις καταστάσεις και εν πάση περιπτώσει, δεν ξέρω κατά πόσο, πράγματι, υπηρετούμε το στόχο τον οποίο θέλουμε να υπηρετήσουμε.
      Εδώ υπάρχει ένα πρόβλημα βέβαια και νομίζω ότι έγκαιρα θα πρέπει να το δει η Κυβέρνηση, το πώς, δηλαδή, θα ολοκληρώσει τις διαδικασίες, διότι, έστω και με αυτήν τη μεγάλη καθυστέρηση που υπήρξε, προβλέπεται η έδρα αυτού του οργανισμού να λειτουργήσει στο Ηράκλειο από το προσεχές φθινόπωρο. Και πρέπει να σας πληροφορήσω ότι ο εκτελεστικός διευθυντής, ο Ιταλός κ. Πιρότι έχει ήδη προχωρήσει στην επιλογή μεγάλου αριθμού προσωπικού ειδικών επιστημόνων. Περίπου τριάντα προβλέπεται αυτήν τη στιγμή να έχουν ήδη προσληφθεί ή να «τρέχουν» οι διαδικασίες για να προσληφθούν αυτοί οι υπάλληλοι. Αν, λοιπόν, μέσα στις προθεσμίες που προβλέπονται δεν είμαστε εντελώς έτοιμοι -και υπάρχει προβληματισμός αν θα είμαστε εντελώς έτοιμοι- ενδεχομένως να ξαναρχίσει αυτή η προσπάθεια και να ξαναγίνει από την αρχή αυτή η διαδικασία που συναντήσαμε μόλις άλλαξε η κυβέρνηση, που ήθελαν δηλαδή κάποιοι στην Ευρώπη να πάρουν την έδρα του οργανισμού από την Ελλάδα. Και αυτό είναι ένα ζήτημα το οποίο θα πρέπει να απασχολήσει επιτέλους την Κυβέρνηση, γιατί όντως έκανε την πρώτη υποχώρηση να μην λειτουργήσει ευθύς εξαρχής, όπως υπήρχε συνεννόηση μεταξύ εμού και του τότε Επιτρόπου, του κ. Λίκανεν, που είναι σήμερα Πρόεδρος της Κεντρικής Φινλανδικής Τράπεζας, να λειτουργήσει ευθύς εξαρχής ο οργανισμός, γιατί κατάλαβε κι εκείνος ότι είχαμε τις προϋποθέσεις και τις δυνατότητες να το κάνουμε, και να γίνει αυτό το πράγμα από την πρώτη στιγμή στο Ηράκλειο. Παρά, λοιπόν, το ότι δεν έγινε αυτό, τουλάχιστον ας μην χάσουμε και αυτήν την προθεσμία. Πρέπει δηλαδή να γρηγορήσουμε, να είμαστε εντελώς έτοιμοι, ώστε οι υπάλληλοι που θα έρθουν από το φθινόπωρο πράγματι στο βαθμό που θα έχουν παιδιά που θα θέλουν να φοιτήσουν, να μπορούμε να τα υποδεχθούμε και να μπορούμε να εξυπηρετήσουμε αυτήν την κατάσταση.
      Διότι, παρά το ότι διάφορα ακούγονται, δεν μπορούμε να παραγνωρίσουμε,  δεν μπορούμε να αλλάξουμε την πορεία των πραγμάτων, σε σχέση με τις νέες τεχνολογίες. Είμαστε υποχρεωμένοι να προσαρμοστούμε και είναι, θα έλεγε κανείς, ευχής έργον που καταφέραμε να έχουμε έναν τόσο σημαντικό οργανισμό στην Ελλάδα που συμμετέχει στην καρδιά των προσπαθειών για την εξέλιξη των νέων τεχνολογιών, συμβάλλει στην ασφάλεια των πολιτών και όχι μόνο των δικτύων, γιατί μέσα από τις διαδικασίες που θα προωθήσει θα μπορούν με ασφάλεια να επικοινωνούν. Και θεωρώ ότι είναι πολύ σημαντικό και συμβάλλει ώστε και στην χώρα μας να διαμορφώνεται ένα τέτοιο κλίμα που θα εξυπηρετεί αυτήν την προοπτική της χώρας μας. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Φούσας έχει το λόγο. 
      ΑΝΤΩΝΙΟΣ ΦΟΥΣΑΣ: Πράγματι, κυρίες και κύριοι συνάδελφοι, είναι πολύ σημαντικό, το ότι αποφασίστηκε να είναι στην Ελλάδα η έδρα του Οργανισμού για την Ασφάλεια των Δικτύων και Πληροφοριών. Είναι μια ιδιαίτερα τιμητική επιλογή  και διάκριση για την χώρα μας. Όμως έχει και ουσιαστικό περιεχόμενο αυτή η επιλογή για αυτό το δίκτυο, που θα λειτουργεί στην πατρίδα μας. Επίσης είναι ιδιαίτερης σημασίας ότι αυτό το δίκτυο, αυτός ο οργανισμός, θα έχει έδρα το Ηράκλειο της Κρήτης. Γι’ αυτό και με χαρά βλέπουμε όλους τους Βουλευτές, τους εκ Κρήτης καταγομένους, να παίρνουν το λόγο και να στηρίζουν αυτήν την προσπάθεια. 
      Επομένως και δικαιολογημένο είναι και ευχάριστο είναι, ότι και το Σχολείο Ευρωπαϊκής Παιδείας θα έχει έδρα το Ηράκλειο της Κρήτης. Είναι επίσης πολύ ενδιαφέρον και πολύ σπουδαίο, θα συμπληρώσω δε, πέραν των άλλων, ότι θα είναι και αρκετά λειτουργικό εκ του γεγονότος, όπως ήδη αναφέρθηκε, ότι πέρα από τα παιδιά των γονέων, που υπηρετούν στην Ευρωπαϊκή Ένωση, θα είναι και παιδιά άλλων, που εργάζονται και βρίσκονται εκεί και ιδίως ανθρώπων του πανεπιστημίου, και γενικότερα της πανεπιστημιακής κοινότητας.
      Κι εγώ θα ήμουν ευτυχής, αν και ο οργανισμός αλλά και το σχολείο μπορούσε να είναι στην περιφέρειά μου, στα Γιάννενα ή στην Ήπειρο. Αυτό όμως έχει λιγότερη σημασία. Σημασία έχει το ότι και ο οργανισμός και το σχολείο αυτό θα λειτουργούν στην Ελλάδα.
      ΝΙΚΟΛΑΟΣ ΓΚΑΤΖΗΣ: Δεν έχετε νατοϊκή βάση εσείς εκεί. Πώς θα το φέρουν; Κάντε μια νατοϊκή βάση...
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε συνάδελφε. 
      ΑΝΤΩΝΙΟΣ ΦΟΥΣΑΣ: Όμως πρέπει να σας πω, επειδή μας παρακολουθούν και οι πολίτες μέσω ιδίως του σταθμού της Βουλής,  ότι δεν θεωρώ πως σήμερα οι πολίτες θα είναι ιδιαίτερα ικανοποιημένοι. Και εξηγούμαι γιατί.
      Θέλω να κάνω μια πολιτική παρατήρηση. Πρόκειται για νομοσχέδιο απλό. Ποιο είναι το αντικείμενό του; Η ίδρυση ενός σχολείου στο Ηράκλειο, που θα έπρεπε όλοι μας να είμαστε ικανοποιημένοι, να χαρούμε και να το στηρίξουμε.
    Και μάλιστα οι σχετικές διατάξεις, όπως ήδη αναφέρθηκε δεν είναι διατάξεις τις οποίες εμπνεύστηκε το Υπουργείο και η πολιτική του ηγεσία, αλλά είναι επί τη βάσει οδηγιών της Ευρωπαϊκής Ένωσης. Και βρισκόμαστε προ του περίεργου φαινομένου, γι’ αυτό το νομοσχέδιο, ο μεν αξιότιμος κύριος εισηγητής της Αξιωματικής Αντιπολίτευσης να είναι ιδιαίτερα αυστηρός στην κριτική του, αλλά τελικώς να το ψηφίζει επί της αρχής. Είναι μία αντίφαση, για την οποία ο Έλληνας πολίτης, που μας παρακολουθεί δεν αισθάνεται ιδιαίτερα υπερήφανος και ακόμη θα έλεγα πως το θέμα δεν προσφέρεται για τέτοια κριτική. Άλλα είναι τα θέματα στα οποία θα μπορούσατε να κάνετε, εκλεκτέ, αξιότιμε κύριε συνάδελφε, τέτοια κριτική, θέματα γενικότερης παιδείας και όχι σ’ αυτό το πολύ απλό θέμα, που, όπως είπα στην αρχή, όλους μας ευχαριστεί που είναι στην Ελλάδα ο οργανισμός, που είναι στην Ελλάδα το σχολείο, που είναι και τα δύο αυτά στην Κρήτη.
    Όσον αφορά τώρα το ΚΚΕ βεβαίως διαφώνησε και καταψηφίζει. Θα έλεγα ότι είναι μία πάγια γραμμή τους, μία αρχή για λόγους που εκείνοι αντιλαμβάνονται και βεβαίως είναι σεβαστές οι απόψεις τους, αλλά όχι αποδεκτές. Ο Συνασπισμός επίσης διετύπωσε επιφύλαξη. Γιατί; Διατύπωσε επιφύλαξη ώστε να ψηφίσει κάποιες λεπτομέρειες αυτού του νομοσχεδίου. 
    Θέλω, λοιπόν, να παρατηρήσω πολιτικά, πως το μήνυμα το οποίο στέλνουμε στους Έλληνες πολίτες δεν είναι ιδιαίτερα θετικό όταν παρατηρούν ότι διαφωνούμε για ένα τόσο απλό νομοσχέδιο, το οποίο δεν έχει θέματα, που μπορεί να μας χωρίζουν, αντίθετα να μας ενώνουν, αλλά η εικόνα την οποία δίνουμε δεν είναι ιδιαίτερα θετική προς τον ελληνικό λαό.
    Επί των παρατηρήσεων του κ. Λιντζέρη. Μας είπε, λοιπόν, ότι οι πρακτικές που εφαρμόζει η Κυβέρνηση δεν τιμούν το Κοινοβούλιο, διότι δεν άκουσε τις θέσεις της Αντιπολίτευσης. Προφανώς θα σας έχει διαφύγει, ότι είμαστε Κυβέρνηση και προφανώς σας έχει διαφύγει ότι είμαστε Κυβέρνηση για να εφαρμόσουμε το πρόγραμμά μας. Και προφανώς θα πρέπει επίσης να ενθυμείσθε, ότι έχουμε εντολή να εφαρμόσουμε το πρόγραμμά μας. Εσείς έχετε άλλη εντολή, να κάνετε προτάσεις, να κάνετε έλεγχο και αν οι προτάσεις σας είναι συμβατές με το πρόγραμμά μας, ασφαλώς, όπως πολλές φορές έγινε, θα τις ακούμε και θα τις υιοθετούμε, όποτε χρειάζεται, και όπως ήδη σε πολλά θέματα έκανε το Υπουργείο και ο συγκεκριμένος Υφυπουργός. 
    Δεύτερη παρατήρηση. Χαλασμός Κυρίου, πότε θα εκδοθούν οι υπουργικές αποφάσεις για να λειτουργήσει το σχολείο το προσεχές φθινόπωρο. Και αυτός είναι ένας λόγος να σας οδηγεί να κάνετε πολύ σκληρή κριτική! 
    Προσέτρεξα και ρώτησα τον Υπουργό πώς θα γίνει αυτό; Και με διαβεβαίωσε –κάτι που μπορούσατε και εσείς να κάνετε πριν κάνετε τη δημόσια αυστηρή κριτική σας- ότι όλα θα προλάβουν να γίνουν μέσα στον Ιούλιο και Αύγουστο αμέσως μόλις γίνει νόμος του κράτους αυτό το νομοσχέδιο.
    ΔΗΜΗΤΡΙΟΣ ΛΙΝΤΖΕΡΗΣ: Και οι προσλήψεις μέσα στον Αύγουστο; 
    ΑΝΤΩΝΙΟΣ ΦΟΥΣΑΣ: Και οι προσλήψεις. 
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Λιντζέρη, ξέρετε πότε γίνονται οι προσλήψεις από τα ελληνικά σχολεία; Μέσα στον Αύγουστο.
    ΑΝΤΩΝΙΟΣ ΦΟΥΣΑΣ: Γι’ αυτό αδίκως, επαναλαμβάνω, κάνετε αυτήν την κριτική και έχετε αυτές τις επιφυλάξεις.
    Έτσι γίνεται για τους αναπληρωτές, κύριε Λιντζέρη, έτσι γίνεται για όλους. 
    Αναφερθήκατε ακόμη, και θέλω, ειλικρινά, να το σημειώσω αυτό, για εκπαιδευτική αντίληψη της Νέας Δημοκρατίας. Έτσι είπατε, αλλά δεν μας εξηγήσατε τι εννοείτε. Απλώς πετάξατε έτσι μία φράση χωρίς να την αιτιολογήσετε –και δεν είναι σωστό αυτό- και λέτε, ποια είναι αυτή. Ε, σας διαβεβαιώνω, λοιπόν, ότι η εκπαιδευτική αντίληψη της Νέας Δημοκρατίας είναι μία σύγχρονη και ευρωπαϊκή. Θέλουμε να αξιολογούμε ασφαλώς τα πανεπιστήμιά μας και θέλουμε να αποδίδουμε έργο, που δεν το κάνατε εσείς, δυστυχώς, τόσα χρόνια.
Κάνετε και κάποια αυτοκριτική και μην κάνετε αυστηρή κριτική σε ένα νομοσχέδιο, που δεν θα έπρεπε να είστε τόσο αυστηροί, και δεν προσφέρετε. 
      Ο κ. Στρατάκης είπε, ότι έχει εγκριθεί από το 1992 ο κανονισμός. Δεν ξέρω τι υπονοούσε, αλλά θα του έλεγα ότι αν είχε εγκριθεί από το 1992 και αργήσαμε τόσο πολύ, μάλλον τα περισσότερα χρόνια είναι στο δικό σας μερίδιο και όχι στο δικό μας, γιατί ασφαλώς είναι πολύ ελάχιστος ο χρόνος που είμαστε στην Κυβέρνηση. 
      Ακόμη, γιατί είπε να μπορούν να εγγραφούν τα παιδιά και των άλλων Ελλήνων σε αυτό το σχολείο. Και είναι πολύ οδυνηρό αυτό; Ίσα-ίσα, κύριε συνάδελφε. Είναι ιδιαίτερα θετικό, ότι θα μπορούν, πράγματι, να εγγράφονται και άλλα Ελληνόπουλα στο σχολείο αυτό, αν το επιθυμούν, ή και παιδιά άλλων που υπηρετούν και βρίσκονται στην περιοχή εκείνη ή και –γιατί όχι;- και σε όλη την Ελλάδα. 
      ΔΗΜΗΤΡΙΟΣ ΛΙΝΤΖΕΡΗΣ: Πάντως το νομοσχέδιο δεν λέει αυτό.
      ΑΝΤΩΝΙΟΣ ΦΟΥΣΑΣ: Θέλω, λοιπόν, να τελειώσω με το εξής. Αυτό το νομοσχέδιο είναι, πράγματι, πολύ απλό. Θέλει να ρυθμίσει τον τρόπο λειτουργίας αυτού του συγκεκριμένου σχολείου στο Ηράκλειο της Κρήτης. 
      Ο εισηγητής μας, πράγματι, με ιδιαίτερη πληρότητα ανέπτυξε το γιατί αυτό το νομοσχέδιο πρέπει να ψηφιστεί. Ο Υπουργός ασφαλώς θα έχει την τιμή στη συνέχεια να ομιλήσει. 
      Εγώ το είδα με πολλή προσοχή. Και πρέπει να σας πω –επαναλαμβάνω- ότι αυτό το νομοσχέδιο δεν προσφέρεται για μια τόσο αυστηρή κριτική και ιδίως όταν πρόκειται για μια κριτική που στο τέλος καταλήγετε να ψηφίζετε το νομοσχέδιο ως Αξιωματική Αντιπολίτευση. Αυτό αποδεικνύει ότι έχετε πρόβλημα, πρόβλημα πολλών αντιφάσεων και μιας ευθείας γραμμής της πολιτικής σας.
      Ευχαριστώ πολύ. 
        (Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
	Ο συνάδελφος κ. Κεγκέρογλου έχει το λόγο.
	ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
	Αγαπητοί κύριοι συνάδελφοι, θα πρέπει να πω στον κύριο συνάδελφο ότι δεν «καταλήγουμε» να το ψηφίσουμε. Ξεκινούμε και το ψηφίζουμε όχι γιατί ήλθε με τις ελλείψεις από εσάς –και εμείς κάναμε τις παρατηρήσεις και τις συμπληρώσεις μας- αλλά γιατί και ο οργανισμός που εγκαθίσταται στο Ηράκλειο και κατ’ επέκταση το Σχολείο Ευρωπαϊκής Παιδείας είναι έργο ΠΑΣΟΚ. Είναι ίσως από τα έργα που θα θέλατε να μη συνεχιστούν. 
	Όμως παρά τις παλινωδίες για αρκετό διάστημα, ο Πρωθυπουργός της χώρας πήγε και υπέγραψε τη συμφωνία εγκατάστασης στο Ηράκλειο με την ανάλογη τιμητική εκδήλωση, και είναι, πράγματι, τιμή για τη χώρα. Φέρατε το νομοσχέδιο με δεκατρείς μήνες καθυστέρηση…
      ΣΤΑΥΡΟΣ ΚΑΛΑΦΑΤΗΣ: Αυτό είναι άλλο θέμα. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Αυτό καταλάβατε, κύριε συνάδελφε;
      ΔΗΜΗΤΡΙΟΣ ΚΩΝΣΤΑΝΤΑΡΑΣ: Δεν είπε και τίποτα! Λίγο ηρεμία.
      ΒΑΣΙΛΕΙΟΣ ΚΕΓΚΕΡΟΓΛΟΥ: Εγώ είμαι πολύ ήρεμος 
      ΔΗΜΗΤΡΙΟΣ ΚΩΝΣΤΑΝΤΑΡΑΣ: Όχι κοροϊδίες. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ μη διακόπτετε. Συνεχίστε, κύριε συνάδελφε.
      ΔΗΜΗΤΡΙΟΣ ΚΩΝΣΤΑΝΤΑΡΑΣ: Όλα έχουν ένα όριο και η ευγένεια έχει ένα όριο.  
      ΒΑΣΙΛΕΙΟΣ ΚΕΓΚΕΡΟΓΛΟΥ: Πράγματι έχουν όριο και το έχετε υπερβεί, κύριε συνάδελφε, διότι το λέει η εισηγητική έκθεση, το είπε ο κ. Δεικτάκης από την αρχή πολύ ευθέως, ευθαρσώς και ειλικρινώς. Η σύμβαση υπογράφηκε τότε, το έργο έγινε τότε. Αυτό το είπε ο κ. Δεικτάκης, αλλά εσείς συνεχίζετε. Δεν πειράζει, κύριε συνάδελφε. Δεκτός και ο τρόπος αυτός. 
      Για να συνεχίσω, το νομοσχέδιο το οποίο κατατέθηκε, κύριοι συνάδελφοι, έχει, πράγματι, προχειρότητα παρά το μεγάλο διάστημα που είχε στη διάθεσή της η Κυβέρνηση να το επεξεργαστεί. Η αναφορά στις δεκαεπτά κοινές υπουργικές αποφάσεις δεν γίνεται για άλλο λόγο, αλλά για να δούμε ότι πολλά θέματα θα έπρεπε να έχουν ρυθμιστεί μέσα από το νομοσχέδιο και όχι να παραπέμπονται σε αποφάσεις. Αν αυτό δεν είναι προχειρότητα, τότε τι είναι η προχειρότητα; Αν, πραγματικά, τα θέματα αυτά είχαν επεξεργαστεί στην ώρα τους, σήμερα θα είχατε φέρει ένα πλήρες νομοσχέδιο για να το ψηφίσουμε και σε όλα του τα άρθρα. 
      Παρ’ όλα αυτά ξανατονίζω ότι εμείς το νομοσχέδιο επί της αρχής το ψηφίζουμε και ψηφίζουμε και συγκεκριμένα άρθρα. Σε άλλα άρθρα έχουμε επιφυλάξεις και κάνουμε τις προτάσεις μας. Κάνουμε τις προτάσεις μας στα πλαίσια της εντολής που έχουμε πάρει από τον ελληνικό λαό. Αυτό το οποίο ειπώθηκε από το συνάδελφο που μόλις κατέβηκε από το Βήμα, ότι: «εσείς θα κάνετε τις προτάσεις σας αλλά εμείς κυβερνούμε και θα δούμε ποιες θα λαμβάνουμε υπ’ όψιν μας», δείχνει την ποιότητα του διαλόγου και πώς τον αντιλαμβάνεστε. 
    Από κει και πέρα θέλω να τονίσω ότι για το Σχολείο Ευρωπαϊκής Παιδείας στο Ηράκλειο υπάρχει ανάγκη για την κατασκευή σύγχρονου κτηρίου. Η έκθεση του Γενικού Λογιστηρίου του Κράτους αναφέρει μια ενδεχόμενη δαπάνη 5.000.000 ευρώ. Νομίζω ότι θα πρέπει να γίνει και απόφαση της Κυβέρνησης και να ενστερνιστεί αυτήν την ανάγκη. Γιατί το κτήριο του Γ΄ Δημοτικού Σχολείου στην Αγία Τριάδα που θα στεγάσει προσωρινά το Σχολείο Ευρωπαϊκής Παιδείας δεν μπορεί να εξυπηρετήσει αυτό το σχολείο σε πλήρη ανάπτυξη. Μπορεί μόνο για την προσχολική αγωγή και την πρωτοβάθμια εκπαίδευση. Έτσι, λοιπόν, θα πρέπει να δούμε πολύ νωρίς την κατασκευή νέου κτηρίου ούτως ώστε να μη συνεχιστούν και οι αμφιβολίες από τους γονείς των μαθητών του σχολείου που παραχωρούμε που θέλουν να αξιοποιήσουν το δικό τους σχολείο για τα παιδιά της περιοχής.
    Κύριε Υπουργέ, είναι ευκαιρία όμως, να σας θυμίσω και ορισμένα πράγματα για την χρηματοδότηση του προγράμματος Σχολικής Στέγης στο Ηράκλειο, ένα σήριαλ χωρίς τελειωμό. Η ομαλή ροή χρηματοδότησης που υπήρχε επί κυβερνήσεων ΠΑΣΟΚ 8.000.000 ευρώ κάθε χρόνο, δυστυχώς, διακόπηκε. Τα έργα που είχαν ξεκινήσει τα προηγούμενα χρόνια έχουν μείνει στη μέση και το γνωρίζετε πολύ καλά. Μελέτες δεν εκπονούνται, οικόπεδα δεν αγοράζονται, έργα νέα δεν δημοπρατούνται. Οφείλονται χρήματα στους κατασκευαστές και τα έργα επιβαρύνονται με επιπλέον κόστος λόγω της αναθεώρησης των τιμών. Μας δίνετε αφειδώς υποσχέσεις εδώ και καιρό αλλά χρηματοδότηση δεν βλέπουμε. 
    Το 2004 δώσατε μία χρηματοδότηση 900.000 ευρώ έναντι των 8.000.000 ευρώ που έπρεπε να έχετε δώσει σύμφωνα με τα προηγούμενα δεδομένα. Στη συνέχεια και κάτω από το βάρος των διαμαρτυριών τοπικών φορέων και της ανάγκης για συνέχιση των έργων, τον Απρίλιο δώσατε 1.000.000 ευρώ. Είχατε υποσχεθεί άλλο 1.000.000 ευρώ από την περιφέρεια το οποίο χάθηκε στο δρόμο. Αν θυμάστε καλά, κύριε Υπουργέ, το Φεβρουάριο διαμαρτυρηθήκατε έντονα και σε μένα προσωπικά γιατί με τις απανωτές ερωτήσεις με τα συνεχόμενα ερωτήματα πολλές φορές σας φέραμε στη Βουλή για να μας πείτε για την χρηματοδότηση της σχολικής στέγης. Αναρωτηθήκατε γιατί δεν σας έχουμε εμπιστοσύνη σ’ αυτά τα οποία λέτε. Η απάντηση όπως καταλαβαίνετε ήρθε στην πράξη, ήρθε από την ίδια τη ζωή και είναι έβδομος μήνας, Ιούλιος και δεν έχει γίνει ακόμη η κατανομή, δεν έχει δοθεί ακόμη 1 ευρώ επιπλέον για την χρηματοδότηση της σχολικής στέγης στο Ηράκλειο. Μόνο για τα σχολεία τα έργα που έχουν μείνει στη μέση, τα έργα που είναι δημοπρατημένα χρειάζονται 9.000.000 ευρώ.
    (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
    Γνωρίζετε πολύ καλά ότι είναι για το 2ο Λύκειο, για το 6ο Λύκειο, για τις προσθήκες στις αίθουσες στα διάφορα σχολεία, για το 1ο ΤΕΕ, για τα δημοτικά στη Μεγάλη Βρύση στου Κοκκίνη το Χάνι, για το Μουσικό Σχολείο, για το συγκρότημα της Κηπούπολης, για το 20ο Δημοτικό, για το Δημοτικό των Κάτω Αστών. Τα γνωρίζετε όλα αυτά. Όμως φροντίσατε μόνο για τη Θεσσαλονίκη έγκαιρα να εξασφαλίσετε πολύ μεγάλη πίστωση και καλά κάνατε, γιατί έχει ανάλογα και ίσως και μεγαλύτερα προβλήματα σχολικής στέγης με το Ηράκλειο. Έτσι η Νομαρχιακή Αυτοδιοίκηση Θεσσαλονίκης συνεχίζει τα έργα της, δημοπρατεί νέα –και πολύ καλά κάνει- αλλά αυτό σημαίνει ότι η Κυβέρνηση αντιμετωπίζει με δυο διαφορετικούς τρόπους τις περιοχές της χώρας με δύο μέτρα και δύο σταθμά. Έτσι επιβεβαιώνονται στην πράξη όλα όσα σας καταμαρτυρούν ότι οι γεωγραφικές περιοχές της χώρας αντιμετωπίζονται μεροληπτικά με άλλα κριτήρια.
    Τι θα πει ο κ. Δεικτάκης στους Ηρακλειώτες για το κουφάρι του Β΄ Λυκείου που εδώ και δυο χρόνια συνεχίζει να είναι ατέλειωτο; Και όχι μόνο ο κ. Δεικτάκης επειδή είναι σήμερα στην Αίθουσα, αλλά όλοι οι άνθρωποι οι οποίοι αγωνίζονται και αυτοί για τα τοπικά προβλήματα. Επιτέλους, δυο χρονιές είναι αυτή η καθυστέρηση της χρηματοδότησης για τη Σχολική Στέγη Ηρακλείου. 
    Θα κάνω, κύριε Πρόεδρε, ορισμένες συγκεκριμένες παρατηρήσεις στα άρθρα και ολοκληρώνω. 
    Στο άρθρο 2 όπου αναφέρεται η επιλογή των μαθητών κάνατε μία τροποποίηση. Νομίζω ότι δεν ήταν προς το βέλτιστο, δεν ήταν στην κατεύθυνση που συζητήθηκε στην επιτροπή. Στην επιτροπή δεν κατακρίναμε την κλήρωση, θεωρήσαμε ότι είναι θετικό μέτρο στην περίπτωση που έχουμε αιτήσεις παραπάνω από τους μαθητές που μπορεί να εξυπηρετήσει το σχολείο. Ήταν θετικό μέτρο και εσείς το αποσύρατε. Αντ’ αυτού, αφήσατε τους διεθνείς οργανισμούς και δεν προσθέσατε ΙΘΑΒΙΚ Πανεπιστήμιο, αφαιρέσατε και το ΙΤΕ. Ή θα κάνετε μια ενιαία αντιμετώπιση στις ανάγκες που το σχολείο έρχεται να καλύψει ή αλλιώς νομίζω ότι είναι επιλεκτική. 
      Στο άρθρο 4 –το οποίο δεν ψηφίζουμε για τις επιλογές σας σχετικά με τον τρόπο διοίκησης του σχολείου- ταυτίζεται η διοίκηση με τη διεύθυνση.
      Όσον αφορά στο άρθρο 5, σε σχέση με την επιλογή του προσωπικού, δεν λέτε ότι ανάλογα με τα χρόνια υπηρεσίας θα γίνεται και η επιλογή του προσωπικού. Μιλάτε για ένα χρόνο υπηρεσίας γι’ αυτούς που έχουν τα προσόντα, αλλά γι’ αυτούς που έχουν ήδη υπηρετήσει, δεν λαμβάνετε υπ’όψιν την προϋπηρεσία τους στα ευρωπαϊκά σχολεία.
      Στο άρθρο 5, παράγραφος 5, σχετικά με τη γραμματειακή υποστήριξη, λέτε ότι θα αντιμετωπιστεί με την ελληνική νομοθεσία. Βεβαίως θα αντιμετωπιστεί με την ελληνική νομοθεσία, αλλά τι θα γίνει αν ξεκινήσει άμεσα το σχολείο; Πολλές φορές, έχει ακουστεί εδώ πέρα ότι δύο και τρία χρόνια θέλει για να ολοκληρωθεί μια διαδικασία. Νομίζω ότι πρέπει να μπει στο νομοσχέδιο η ανάγκη για τη γραμματειακή υποστήριξη.
      Τελειώνω με το άρθρο 6 που αφορά στη διαχειριστική επιτροπή, όπου πρέπει να προσθέσετε το εξής. Αντί να ορίζει ο περιφερειακός διευθυντής τον εκπρόσωπο των γονέων, να ορίζει και η ΕΛΜΕ έναν εκπρόσωπο, διότι αλλιώς διαχειριστική επιτροπή είναι, ασχολείται με οικονομικά θέματα και ο περιφερειακός διευθυντής με το διευθυντή πρωτοβάθμιας –και σύμφωνα με αυτό που θα ορίζουν οι ίδιοι- θα κάνουν τη διαχείριση. 
      Ας βάλουμε και ένα εκπρόσωπο του δήμου και έναν εκπρόσωπο από την ΕΛΜΕ, για να υπάρχει διαφάνεια και εγγύηση για τους ίδιους τους ανθρώπους, τους οποίους πρέπει να προστατεύσετε. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ο κ. Κωνσταντάρας έχει το λόγο.
      ΔΗΜΗΤΡΙΟΣ ΚΩΝΣΤΑΝΤΑΡΑΣ: Ευχαριστώ πολύ, κύριε Πρόεδρε.
      Σήμερα, συζητούμε και ψηφίζουμε την ίδρυση και λειτουργία στη χώρα μας, στην Κρήτη μας, ενός ευρωπαϊκού σχολείου. Προσωπικά, το χαίρομαι και το πανηγυρίζω και εγώ θέλω έτσι να το βλέπω, λίγο ρομαντικά και να βλέπω τα καλά του.
      Το σχέδιο νόμου λέει ότι ιδρύεται από το σχολικό έτος 2005 – 2006 σχολείο γενικής εκπαίδευσης, με τίτλο: «Σχολείο Ευρωπαϊκής Παιδείας» για την παροχή πρωτοβάθμιας και δευτεροβάθμιας εκπαίδευσης στα τέκνα των υπαλλήλων του Ευρωπαϊκού Οργανισμού για την Ασφάλεια Δικτύων και Πληροφοριών.
      Αυτό μου αρέσει. Από εκεί και πέρα μπορεί να υπάρχουν λάθη, κενά και παραλείψεις. Σε λίγο θα μιλήσει ο Υπουργός και είμαι βέβαιος ότι θα δώσει απαντήσεις. 
      Άκουσα και εγώ διάφορα πράγματα, κύριε Υπουργέ, που δεν αποκλείω το γεγονός να είναι και σωστά. Είναι, όμως, ένας οργανισμός, ο οποίος έχει έδρα του την Ελλάδα και τίποτα κακό και ύποπτο δεν μπορεί να προκύψει από τη φιλοξενία αυτού του οργανισμού, πολύ περισσότερο για την Κρήτη. Δεν υπάρχει το ενδεχόμενο να προκύψει κάτι, το οποίο δεν είναι καλό. Οτιδήποτε και να προκύψει, καλύτερο θα είναι για την Κρήτη. 
      Όπως είπε μάλιστα και ο κ. Λιντζέρης –και είναι ίσως το μοναδικό στο οποίο συμφωνώ σε σχέση με αυτά που είπε- θα προκύψουν νέοι Ευρωπαίοι πολίτες, Ευρωπαίοι στο πνεύμα. Και αυτό είναι κάτι, πάνω στο οποίο μπορούμε να κεφαλαιοποιήσουμε και γνώση και ενέργειες.
      Αιτία για τη σύνταξη του νομοσχεδίου είναι η δημιουργία του Ευρωπαϊκού Οργανισμού για την Ασφάλεια Δικτύων και Πληροφοριών και με αφορμή την ίδρυση του σχολείου, πρέπει να τονίσουμε ότι η χώρα μας εναρμονίζεται και με τη θέση που εκφράστηκε πρόσφατα από το Συμβούλιο και την Ευρωπαϊκή Επιτροπή σε ερώτηση της Ευρωβουλευτού της Νέας Δημοκρατίας, της κ. Μαρίας Παναγιωτοπούλου – Κασιώτου. 
      Η ερώτηση αφορούσε τη διατήρηση της γλωσσικής και πολιτιστικής ταυτότητας των παιδιών των Ευρωπαίων πολιτών, εγκατεστημένων σε κράτος – μέλος διαφορετικό από εκείνο της καταγωγής τους. 
      Συμπερασματικά, η απάντηση του Συμβουλίου και της Επιτροπής ήταν πως οι χώρες – μέλη, όπου εγκαθίστανται οι διάφορες ευρωπαϊκές υπηρεσίες, έχουν και την ευθύνη αντιμετώπισης αυτών των ζητημάτων.
      Θεωρώ ότι είναι ιδιαίτερα σημαντικό, καινοτόμο και πρωτοποριακό αυτό το νομοθέτημα, έστω και αν έχει λίγα άρθρα, έστω και αν χρειάζονται αρκετές διευκρινίσεις, διότι για πρώτη φορά δημιουργείται τέτοιου είδους σχολείο, κατ’ εφαρμογή από μέρους της χώρας μας της οδηγίας 77/486/1977 περί σχολικής φοίτησης των τέκνων διακινουμένων εργαζομένων. 
      Όπως αναφέρεται στην αιτιολογική έκθεση, αυτό το σχολείο για την υλοποίηση του σκοπού του θα λειτουργήσει σε αρκετές περιπτώσεις κατά παρέκκλιση των υφισταμένων περί δημοσίων σχολείων διατάξεων.
      Και για να μην παρεξηγηθώ, λέω πως θεωρώ ότι η παρέκκλιση σε αυτήν την περίπτωση, αλλά και σε άλλες, το να παρεκκλίνουμε δηλαδή μερικές φορές από κάποια εσκαμμένα μπορεί να είναι ένα θετικό και προοδευτικό βήμα, μία ένδειξη δημιουργικότητας, για να μπορέσουμε να καταλήξουμε σε κάποιο συμπέρασμα.
      Επίσης, θα είναι δυνατό να ιδρύονται παρόμοια σχολεία, όπως προβλέπει το άρθρο 7, και σε άλλες πόλεις της Ελλάδος, όπου θα εγκαθίστανται ευρωπαϊκοί οργανισμοί ή υπηρεσίες της Ευρωπαϊκής Ένωσης. Προσβλέπουμε σε αυτό.
      Ακόμα, είναι θετικό, προοδευτικό και δημιουργικό το βήμα που γίνεται με την παράγραφο 4 του πρώτου άρθρου, όπου εισάγεται διαφορετική διάρθρωση κύκλων της πρωτοβάθμιας και δευτεροβάθμιας εκπαίδευσης, σύμφωνα με τα ευρωπαϊκά πρότυπα. Έτσι, θα εξυπηρετείται η προσαρμογή των αναλυτικών προγραμμάτων, των προγραμμάτων σπουδών, του ωραρίου, του τρόπου αξιολόγησης και γενικά όλων των εκπαιδευτικών διαδικασιών στα ευρωπαϊκά πρότυπα.
      Τέλος, με την παράγραφο 2 του άρθρου 3 εισάγεται σε σχολείο, που εποπτεύεται από το ελληνικό κράτος, η χρήση του συστήματος της τηλεδιδασκαλίας. 
      Κυρίες και κύριοι συνάδελφοι, είπα από την αρχή ότι θα δω αυτό το νομοσχέδιο λίγο ρομαντικά και θα χαρώ που θα έχουμε στην Κρήτη και συγκεκριμένα στο Ηράκλειο το Σχολείο Ευρωπαϊκής Παιδείας. Θεωρώ ότι η ίδρυση του πρώτου ΣΕΠ μπορεί να αποτελέσει την αφορμή για μία γενικότερη θεώρηση και την έναρξη γόνιμου προβληματισμού όλων των αρμόδιων φορέων για την πορεία και την εξέλιξη της πρωτοβάθμιας και της δευτεροβάθμιας εκπαίδευσης που εφαρμόζεται σήμερα. 
      Είναι λογικό, λοιπόν, ότι θα χρειαστεί προσεκτική μελέτη και παρακολούθηση όλων των δράσεων και των προγραμμάτων που θα εφαρμοστούν στο ΣΕΠ. Θα ήθελα να πω για μία ακόμα φορά το εξής: Ας γίνουν και λάθη, αφού απώτερος σκοπός θα είναι η αξιοποίηση των συμπερασμάτων που θα προκύψουν, ώστε να εφαρμοστούν παρόμοιες μέθοδοι εκεί που θα φανεί ότι απέδωσαν και στα υπόλοιπα ελληνικά δημόσια σχολεία για τη βελτίωση της παρεχόμενης παιδείας στα παιδιά μας.
      Τώρα ως προς το πότε θα προσληφθούν οι εκπαιδευτικοί, καθώς και διάφορα άλλα ερωτήματα τα οποία προκύπτουν, θέλω να πω ότι και εγώ έχω ανάλογα ερωτήματα. Σε λίγο θα μιλήσει ο Υφυπουργός και τον παρακαλώ να δώσει απαντήσεις. Φαντάζομαι ότι θα μας πει πως θα βγουν υπουργικές αποφάσεις, για να λυθούν κάποια από αυτά τα ερωτήματα. 
      Επίσης, όλοι φαγώθηκαν με το θέμα της κλήρωσης. Κύριε Υπουργέ, αν μπορείτε, βάλτε την πάλι μέσα στο νομοσχέδιο. Και εγώ ομολογώ ότι θα ήθελα να ακούσω γιατί ακριβώς την βγάλατε, ώστε να τελειώνουμε και με τη γκρίνια του κ. Λιντζέρη.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΔΗΜΗΤΡΙΟΣ ΛΙΝΤΖΕΡΗΣ: Η κριτική στον ρομαντισμό λέγεται γκρίνια;
      ΔΗΜΗΤΡΙΟΣ ΚΩΝΣΤΑΝΤΑΡΑΣ: Μάλλον…
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Καλαφάτης.
      ΣΤΑΥΡΟΣ ΚΑΛΑΦΑΤΗΣ: Κυρίες και κύριοι συνάδελφοι, συζητούμε σήμερα ένα απλό σε πρώτη εξέταση νομοθέτημα το οποίο, κατά την άποψή μου, πιστεύω ότι είναι ιδιαίτερα σημαντικό τόσο πολιτικά όσο και σημειολογικά. Αυτό το σχέδιο νόμου αφορά την ίδρυση του Σχολείου Ευρωπαϊκής Παιδείας το οποίο έχει σχέση με την παροχή πρωτοβάθμιας και δευτεροβάθμιας εκπαίδευσης στα παιδιά των υπαλλήλων του Ευρωπαϊκού Οργανισμού για την Ασφάλεια Δικτύων και Πληροφοριών, αλλά μας δίνει τη δυνατότητα να επεκτείνουμε τη σκέψη μας και να εμβαθύνουμε ακόμα περισσότερο στο πόσο μπορούμε να συμμετάσχουμε ως χώρα σε αυτό που λέμε διαμόρφωση κοινής ευρωπαϊκής παιδείας και εκπαίδευσης. 
      Έρχεται, λοιπόν, αυτό το νομοθέτημα να αποτελέσει ένα ακόμα λιθαράκι σε μία προσπάθεια, η οποία καταβάλλεται από τη νέα διακυβέρνηση τους τελευταίους δεκαπέντε μήνες, σχετικά με τη διάρθρωση ενός εκπαιδευτικού συστήματος, με την αναβάθμιση της παιδείας που γι’ αυτήν την Κυβέρνηση, για την Κυβέρνηση της Νέας Δημοκρατίας, αποτελεί ύψιστη και κορυφαία επιλογή στην πολιτική ατζέντα. Και αυτό δεν έχει γίνει μονάχα τους τελευταίους δεκαπέντε μήνες, αλλά αποτελούσε κορυφαία επιλογή της νέας διακυβέρνησης το θέμα της αναβάθμισης της παιδείας και της εκπαίδευσης ειδικότερα, κυρίως γιατί είναι βαθύ πιστεύω αυτής της Κυβέρνησης ότι το μέλλον χτίζεται μέσα από τη γνώση, μέσα από την απόκτηση πληροφοριών βαθιάς και ουσιαστικής γνώσης, μέσα από ένα εκπαιδευτικό σύστημα σύγχρονο, που θα απαντά στις ανάγκες της Ευρώπης, όπως αυτές διαμορφώνονται σήμερα, αλλά κυρίως αύριο. 
      Βεβαίως, πρέπει να τονιστεί ότι η μόρφωση αποτελεί το μοναδικό εχέγγυο που μπορεί να έχει κάποιος νέος ή νέα, για να μπορέσει να αντιμετωπίσει τις προκλήσεις του μέλλοντος, της κοινωνίας που δείχνει να καταρρίπτει τα παραδοσιακά όρια και τα σύνορά της και ουσιαστικά αποτελεί ένα ανάχωμα στα σύγχρονα προβλήματα που θα αντιμετωπίσει η διεθνής κοινωνία και που έχουν να κάνουν με τις διακρίσεις, τους διαχωρισμούς και γενικά με οτιδήποτε έχει ταλανίσει τόσο τη διεθνή όσο και την ευρωπαϊκή κοινότητα σε επίπεδο κοινωνικών θεμάτων και προβλημάτων.
     Έτσι λοιπόν μέσα σε αυτή την ύψιστη επιλογή μας, σε αυτή την προσπάθεια που καταβάλλει η κυβέρνηση, φέρνοντας στο πιο ψηλό σημείο της πολιτικής της ατζέντας το θέμα της παιδείας, βλέπει ότι έπρεπε να προστεθεί και το συγκεκριμένο νομοθέτημα. Και είναι πραγματικά σημαντικό, διότι ακριβώς παντρεύει τη δυνατότητα που έχει η Κυβέρνηση να αναβαθμίσει το δικό της εκπαιδευτικό σύστημα με την παιδεία γενικότερα, με την ανάγκη να διαμορφώσουμε κοινούς κανόνες και να κτίσουμε μια κοινή ευρωπαϊκή αντίληψη, μια κοινή ευρωπαϊκή παιδεία. 
     Είναι πολύ σημαντικό αυτό διότι γίνεται και στην Κρήτη και βέβαια εφ’ όσον μας δίνει τη δυνατότητα το Υπουργείο μέσα από τις υποχρεώσεις μας σε σχέση με την Ευρωπαϊκή Ένωση, να δούμε αν μπορούμε να επεκτείνουμε το θεσμό αυτό, το Σχολείο Ευρωπαϊκής Παιδείας, ενδεχομένως και στο βορρά. Όπως ξέρουμε όλοι στη Θεσσαλονίκη εδρεύουν ήδη αρκετοί ευρωπαϊκοί οργανισμοί, αρκετά ευρωπαϊκά θεσμικά όργανα αλλά και άλλοι διεθνείς οργανισμοί και θα μπορέσουμε αυτήν την προσπάθεια να τη βελτιώσουμε ακόμη περισσότερο. 
     Μέσα σε αυτά τα πλαίσια, λοιπόν, είναι πολύ σημαντική η δυνατότητα που μας δίνεται να φτιάξουμε κάτι καλύτερο. Εγώ δεν θα μιλήσω για τα άρθρα γιατί νομίζω ότι με θαυμαστή ενάργεια τα ανέλυσε ο εισηγητής της Νέας Δημοκρατίας. Εκεί που θα πρέπει όμως να σταθούμε είναι να προστατέψουμε αυτό το εθνικό κεφάλαιο που λέγεται παιδεία, να ασκήσουμε μια γόνιμη κριτική και ουσιαστικά να βοηθήσουμε να διαμορφωθεί μια αντίληψη διαφορετική και στη χώρα μας. 
     Η εκπαίδευση μπορεί να είναι ανταγωνιστικό μας πλεονέκτημα στη συνεχώς διαμορφούμενη και εξελισσόμενη ευρωπαϊκή κοινωνία. Παράλληλα όμως η εκπαίδευση και μέσα από τέτοιους θεσμούς νομίζω ότι  γίνεται εφικτό σε πολύ μεγάλο βαθμό να αποτελέσει καταλύτη, να έρθουμε πιο κοντά, να πάρουμε αυτά τα ισχυρά πολιτισμικά πολιτικά στοιχεία από άλλους ευρωπαϊκούς λαούς, διατηρώντας παράλληλα τη μοναδικότητά μας και αναγάγοντάς την ως «ανταγωνιστικό πλεονέκτημα», οιονεί βέβαια, ώστε να μπορέσουμε να διακριθούμε ακόμη και σε τομείς όπως είναι οι νέες τεχνολογίες κλπ. 
     Το ζήτημα είναι να παντρέψουμε αυτήν την ανάγκη που έχουμε ως χώρα να παίξουμε σημαντικό ρόλο μέσα στην Ευρωπαϊκή Ένωση και βέβαια όχι μόνο να ακολουθούμε αλλά να αρχίσουμε να δρομολογούμε τις εξελίξεις. Παράλληλα όμως να τείνουμε χέρι βοηθείας και υποστήριξης, ώστε μέσα από τα θεσμικά όργανα της Ευρώπης τα οποία είτε έχουν το ρόλο που έχει η ΕNISA είτε έχουν το ρόλο της εκπαίδευσης όπως το ΣΕΠ, να μπορούσαμε να κτίσουμε ένα καλύτερο αύριο. 
     Γι’ αυτό τον λόγο λοιπόν, πιστεύω ότι όλοι πρέπει να δούμε από μια θετική σκοπιά το ζήτημα του συγκεκριμένου νομοθετήματος, να ασκήσουμε καλόπιστη κριτική και να μην παίξουμε με το εθνικό κεφάλαιο που λέγεται παιδεία. Γιατί γνωρίζετε πολύ καλά ότι ταλαιπωρήθηκε αυτή η χώρα. Και δεν μπορούμε εδώ να μην αναφέρουμε ότι για πάρα πολλά χρόνια η παιδεία απετέλεσε σε ένα μεγάλο βαθμό και ένα σημείο πειραματισμού για τις προηγούμενες κυβερνήσεις από το 1980 και μετά, όπου ποτέ δεν μπορέσαμε να διαρθρώσουμε και να εδραιώσουμε ένα εκπαιδευτικό σύστημα που θα ήταν μακράς πνοής. Γιατί δυστυχώς γίναμε μάρτυρες των φαινομένων που κάθε Υπουργός ιδιαίτερα των κυβερνήσεων του ΠΑΣΟΚ να έχει και μια διαφορετική αντίληψη για την εκπαίδευση. Δεν υπήρχε μια συνέχεια. Εμείς αλλάζουμε αυτή τη νοοτροπία, αλλάζουμε αυτή τη φιλοσοφία. Μέσα σε αυτά λοιπόν τα πλαίσια έρχεται το συγκεκριμένο νομοθέτημα και θέλω όλοι να το δούμε με θετικό μάτι και να υπερψηφίσουμε τη συγκεκριμένη νομοθετική πρωτοβουλία της κυβέρνησης.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Απασχόλησης και Κοινωνικής Προστασίας, Οικονομίας και Οικονομικών και Δικαιοσύνης κατέθεσαν σχέδιο νόμου: «Ρυθμίσεις για την προώθηση της απασχόλησης, την ενίσχυση της κοινωνικής συνοχής και άλλες διατάξεις». 
     Παραπέμπεται στην αρμόδια Διαρκή Επιτροπή. 
     Ο κ. Τσαλίδης έχει το λόγο. 
      ΦΙΛΙΠΠΟΣ ΤΣΑΛΙΔΗΣ: Κύριε Πρόεδρε, θα ήθελα να κάνω μερικές παρατηρήσεις που αφορούν τόσο στο σχέδιο νόμου, αλλά και σε όσα ακούσθηκαν από την πλευρά της Αξιωματικής Αντιπολίτευσης.
      Άκουσα ότι θα πρέπει να δώσουμε τα εύσημα στην κυβέρνηση του κ. Σημίτη για τη δημιουργία αυτού του ευρωπαϊκού οργανισμού για την ασφάλεια των δικτύων και των πληροφοριών.
      Εμείς, κυρίες και κύριοι συνάδελφοι της Αξιωματικής Αντιπολίτευσης, δεν έχουμε κανένα πρόβλημα να αποδώσουμε τα εύσημα, αν και κατά την προσωπική μου άποψη, κύριε Υπουργέ, η επιλογή της Κρήτης και ως έδρα του Οργανισμού αυτού μάλλον οφείλεται περισσότερο στη γεωπολιτική θέση της Κρήτης και λιγότερο στις όποιες προσπάθειες από πλευράς των προηγούμενων κυβερνήσεων του ΠΑΣΟΚ.
      Θέλω τώρα να αναφερθώ λίγο στο θέμα της κλήρωσης, διότι εκεί άκουσα έγινε κυρίως η κριτική, όσον αφορά δηλαδή στην επιλογή των διευθυντικών στελεχών αυτού του σχολείου. 
      Θα πρέπει, κύριε Πρόεδρε, μετά από τόσα χρόνια όπου πραγματικά έχουμε ευτελίσει την έννοια της δωρεάν παιδείας, που έχουμε γίνει ο λαός της ήσσονος προσπάθειας, που δεν επιβραβεύεται πουθενά η αριστεία, αυτή η Κυβέρνηση να αποδείξει το αυτονόητο κατά την άποψή μου, ότι μπορεί να κάνει αυτό που δεν έκαναν επί τόσα χρόνια οι κυβερνήσεις του ΠΑΣΟΚ, να προχωρήσει αξιοκρατικά και στην επιλογή των διευθυντικών στελεχών και στην επιλογή των μαθητών. Αναφέρομαι στην επιλογή, διότι ξέρουμε ότι πριν από πολλά χρόνια σ’ αυτήν τη χώρα λειτουργούσαν τα πειραματικά σχολεία στα οποία πήγαιναν οι καλύτεροι μετά από εξετάσεις. Και τον θεσμό αυτό τον ισοπεδώσανε, κύριε Πρόεδρε και κύριε Υπουργέ. Και εκεί ακόμη σήμερα πηγαίνουν με κλήρωση οι μαθητές, με αποτέλεσμα και αυτά τα σχολεία, πέραν της παράδοσης που έχουν, να μην έχουν καμιά διαφορά με τα υπόλοιπα ελληνικά σχολεία. Είναι λοιπόν μια ευκαιρία -και συγχαίρω προς την κατεύθυνση αυτή την πολιτική ηγεσία του Υπουργείου Παιδείας και τον παριστάμενο Υφυπουργό, διότι μπορεί πραγματικά να θεσμοθετηθεί η ίδρυση του σχολείου ευρωπαϊκής παιδείας- να γίνει η απαρχή προκειμένου να αποδείξουμε στην ελληνική κοινωνία ότι ως νέα διακυβέρνηση μπορούμε να δουλέψουμε αξιοκρατικά και να κάνουμε ένα σχολείο το οποίο πραγματικά θα είναι ευρωπαϊκό και θα διαφέρει από τα υπόλοιπα ελληνικά σχολεία.
      Δε χρειάζεται μετά από όλα αυτά να πω βέβαια ότι υπερψηφίζω αυτό το νομοσχέδιο.
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υφυπουργός Εθνικής Παιδείας και Θρησκευμάτων, κ. Καλός.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, σε συνέχεια των συζητήσεων που ήταν πολύ ουσιαστικές και εγώ θα έλεγα και εποικοδομητικές στην αρμόδια κοινοβουλευτική επιτροπή, συζητάμε σήμερα στην ολομέλεια του Τμήματος τα της ίδρυσης του σχολείου ευρωπαϊκής Παιδείας. Και νομίζω ότι και μόνο ο τίτλος, έτσι όπως μπήκε στην προμετωπίδα του νομοσχεδίου, μπορεί να διαλύσει κάθε σύγχυση, που έστω και τεχνητά, έρχεται να φορτίσει λίγο τη συζήτηση.
      Για να βάλουμε κάτω τα πράγματα και να δούμε τι προσπαθούμε να κάνουμε, τι πάμε να φτιάξουμε. Ένα σχολείο, λέει το άρθρο 1, το οποίο να καλύπτει τις ανάγκες για τη διδασκαλία της μητρικής γλώσσας, για την ευρωπαϊκή παιδεία, με όλα εκείνα, που στο κάτω-κάτω συμφώνησαν όλοι οι εισηγητές ότι αφορούν και ενδιαφέρουν τα παιδιά και τις οικογένειες των υπαλλήλων του συγκεκριμένου οργανισμού, που ορθώς και επί των κυβερνήσεων του ΠΑΣΟΚ κατορθώθηκε να έλθει και να γίνει μέρος της ελληνικής πραγματικότητος και να εγκαθιδρυθεί στο Ηράκλειο.
      Λέει λοιπόν το άρθρο 1 στην παράγραφο 1, ότι ιδρύεται από το σχολικό έτος 2005-2006 αυτό το σχολείο ευρωπαϊκής παιδείας για την παροχή προσχολικής αγωγής, πρωτοβάθμιας και δευτεροβάθμιας εκπαίδευσης στα τέκνα των υπαλλήλων του Ευρωπαϊκού Οργανισμού για την Ασφάλεια Δικτύων και Πληροφοριών.
      Αυτόν τον Οργανισμό έχουμε σήμερα και κυρίως για τις ανάγκες των παιδιών των υπαλλήλων αυτού του Οργανισμού φτιάχνουμε αυτό το σχολείο. Κανείς δεν είπε όμως ότι θα πρέπει να περιοριστούμε εδώ και ότι, αν του χρόνου ένας άλλος ευρωπαϊκός οργανισμός έλθει κοντά στο Ηράκλειο –μακάρι να είναι και μέσα στο Ηράκλειο ή στα πλαίσια της Μεγαλονήσου και μπορεί η μεταφορά να είναι σε λογικά πλαίσια- δεν μπορούν τα παιδιά αυτά να βρουν ακριβώς την ικανοποίηση των εκπαιδευτικών αναγκών τους μέσα σ’ αυτό το σχολείο. 
      Και για να μη λέμε ότι τάχα μου υπάρχει και δόλος -από τη Μείζονα Αντιπολίτευση χλιαρώς βέβαια ακούστηκε, από την Ελάσσονα Αντιπολίτευση και κυρίως από την πλευρά του ΚΚΕ ονοματίστηκε και ο φόβος για το ποιοι θα πάνε σ’ αυτό το σχολείο- σας λέω καθαρά το εξής. Στο άρθρο 2, στην παράγραφο 1, εδάφιο 1 αναφέρουμε: «Μπορεί ακόμα να εγγράφονται κατά προτεραιότητα: α) τέκνα υπαλλήλων των διεθνών οργανισμών και των διπλωματικών αποστολών που εδρεύουν στο Ηράκλειο της Κρήτης και β) τέκνα των οποίων ο ένας τουλάχιστον από τους γονείς είναι πολίτης χώρας-μέλους της Ευρωπαϊκής Ένωσης.» Ωραία. Δεν μου λέτε, οι διεθνείς οργανισμοί δεν είναι ένα υπερσύνολο μέσα στο οποίο είναι και οι ευρωπαϊκοί οργανισμοί; Και αν δηλαδή, ένας άλλος οργανισμός, ο ΟΗΕ επί παραδείγματι, έλθει και φτιάξει κοντά στην πόλη –και μακάρι να έλθει, συμφέρον της χώρας είναι και συμφέρον του νομού σας και του Ηρακλείου είναι να έλθει και να εγκατασταθεί και εκεί- και κάποιοι από τους γονείς ζητήσουν να έχουν αυτήν την ευρωπαϊκή παιδεία που προσφέρει αυτό το σχολείο, θα πρέπει να πάμε να φτιάξουμε ένα άλλο σχολείο; Δεν πρέπει να τους δώσουμε το δικαίωμα με διαφανείς και ολοκληρωμένες διαδικασίες επιλογής –και για το α΄ και για το β΄ εδάφιο- που θα τις ορίζει μια πλήρης υπουργική απόφαση, για την οποία θα είναι υπεύθυνη η αρχή που την εκδίδει, δηλαδή ο εκάστοτε Υπουργός Παιδείας, να μπορεί να επιλέγεται το παιδί και να πηγαίνει σ’ αυτό το σχολείο; Θα φτιάχνουμε  για κάθε μια αποστολή διεθνούς οργανισμού και ένα δεύτερο σχολείο; Στο κάτω κάτω δυνητικό είναι αυτό. Η βάση είναι ότι φτιάχνουμε το Σχολείο Ευρωπαϊκής Παιδείας, όχι κατ’ αντιγραφήν ένα ευρωπαϊκό αμιγές σχολείο κλπ., μετά από συζητήσεις από την Ευρωπαϊκή Ένωση και με τους αντίστοιχους ενδιαφερόμενους του Οργανισμού, για να μπορεί να προσφέρει κυρίως αγγλόφωνη εκπαίδευση εκεί που θα την προσφέρει και διδασκαλία της μητρικής γλώσσας. 
      Πού είναι λοιπόν το αξεκαθάριστο; Πού είναι λοιπόν η σύγχυση; Ούτε το ένα ισχύει ούτε το άλλο. Ο Οργανισμός, για τον οποίον κυρίως γίνεται το σχολείο, μπορεί να στέλνει τα παιδιά του εκεί. Υπολογίζουμε γύρω στα 22-25 στην αρχή  και, όταν ο οργανισμός στελεχωθεί και αποκτήσει την ουσιαστική του στελέχωση και δομή και πλήρη λειτουργία, οπωσδήποτε θα έχουμε περισσότερα παιδιά και, με βάση τη δυνητικότητα που προσφέρουμε, μπορούν ακόμα και τα παιδιά των ελληνικών οικογενειών που ενδιαφέρονται να υποβάλλουν τις αιτήσεις τους. Δεν βγάλαμε την κλήρωση, ούτε γιατί θέλαμε να αλλάξουμε μεθοδολογία, ούτε γιατί θέλαμε να κάνουμε αδιαφανή τη διαδικασία. Αυτά όλα δεν θέλουμε καν να τα συζητήσουμε σήμερα εδώ, αλλά απλούστατα, επειδή ο τρόπος επιλογής για όλων των ειδών τα σχολεία, τα κριτήρια και οι διαδικασίες περιγράφονται εκ του ασφαλούς σε υπουργικές αποφάσεις, γι’ αυτό είπαμε να μη βάλουμε εδώ αποσπασματικά τα περί κληρώσεως –επειδή συζητήσαμε γι΄ αυτά στην αρμόδια Διαρκή Επιτροπή- και έτσι να δώσουμε τη δυνατότητα να εκδίδει ο εκάστοτε Υπουργός Παιδείας μια σαφή και πλήρη υπουργική απόφαση, βάσει της οποίας θα γίνεται η επιλογή.
      Ας δούμε τώρα όλα τα υπόλοιπα, τα οποία άγγιξε η συζήτηση, η οποία πρέπει να αποφορτιστεί κατά τη γνώμη μου. Δεν θέλω να πω, κύριε Στρατάκη, αν αυτό είναι έργο του ΠΑΣΟΚ, όπως θέλετε να το διεκδικείτε. Εγώ λέω ότι ευτυχώς που δεν είναι έργο των ημερών του ΠΑΣΟΚ, διότι τα έργα πηγαίνουν μαζί με τις ημέρες.
      Αλλά, αν θέλουμε να κάνουμε μία τέτοια συζήτηση, θα πρέπει να γυρίσουμε πίσω και να δούμε γιατί κόπτεστε τάχα για τους ωρομισθίους. Ποιοι κόπτονται για τους ωρομισθίους; Δεν το πηγαίνω στη λογική του συμψηφισμού των ευθυνών που θα προκύψουν από την αντιγραφή ενός τέτοιου σχεδίου, είναι μεγάλη βλαστήμια και δε θέλω εγώ να τη φέρω στο χώρο μας. Είστε η παράταξη και ήσασταν οι κυβερνήσεις που το θεσμό τον καθιερώσατε και τον γενικεύσατε, απελπιστικά τον γενικεύσατε σ’ όλη την Ελλάδα. 
      Είμαστε υπερήφανοι ότι και για τα ελληνικά ακόμη δεδομένα για τα ελληνικά σχολεία, όπως υποσχεθήκαμε προεκλογικά, μειώσαμε δραματικά τον αριθμό των ωρομισθίων φέτος. Η αναλογία –τη γνωρίζετε πολύ καλά- είναι κάτω από το 1 προς 10 σε σχέση μ’ αυτά που κάνατε εσείς. Χρησιμοποιήσαμε ωρομισθίους δίπλα στους αναπληρωτές, αυξάνοντας πολύ ικανοποιητικά τον αριθμό των αναπληρωτών και κυρίως των μονίμων, αυξάνοντας τον αριθμό των τακτικώς και μονίμως διοριζομένων. 
	Κυρία Ξηροτύρη, επειδή πολύ σωστά από την αρχή πλησιάσατε το θέμα λέγοντας ότι πρέπει να κάνουμε ένα «πάντρεμα» ανάμεσα σ’ ένα ευρωπαϊκό εκπαιδευτικό κεκτημένο και στο ελληνικό, θα ήθελα να σας πω –το είπαν και άλλοι συνάδελφοι- ότι όντως αυτό γίνεται εδώ. Διευκρινίσαμε στις αντίστοιχες συζητήσεις κατά τη διάρκεια της συζήτησης στην αρμόδια Διαρκή Επιτροπή ότι όντως επιλέγουμε τη διοίκηση, γιατί μπορούμε να επιλέξουμε να την κάνουμε κατά το ελληνικό πρότυπο, να ανατίθεται στον περιφερειακό διευθυντή εκπαίδευσης. 
      Τους περιφερειακούς διευθυντές εκπαίδευσης τους εισαγάγατε εσείς ως θεσμό. Κάνω λάθος; Να το πούμε εδώ στο Κοινοβούλιο και να το ακούσουμε. Εμείς όχι μόνο τους δίνουμε εκείνα που δεν τους δώσατε με το θεσμικό πλαίσιο, αλλά φροντίζουμε να έχουν όντως τις δικαιοδοσίες και τις αρμοδιότητες που τους αναλογούν μέσα στην «πυραμίδα» της διοίκησης, για να έχουμε ένα ολοκληρωμένο σύστημα διοίκησης όλων των σχολείων. Έτσι, λοιπόν, υπάγετε αυτό το σχολείο στις αρμοδιότητες διοίκησης του περιφερειακού διευθυντή. 
      Κύριε Λιντζέρη, δεν ξέρω γιατί τάχα μου θα ήταν διαφανέστερη η διοίκηση του σχολείου, αν βάζαμε κατά το ευρωπαϊκό αμιγές πρότυπο να διοικείται αυτό το σχολείο από ένα συμβούλιο έξω από τα ελληνικά δεδομένα; 
	ΔΗΜΗΤΡΙΟΣ ΛΙΝΤΖΕΡΗΣ: Εγώ είπα για συμμετοχικό, όχι για διαφάνεια.
	ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ, εγώ σας άκουσα με απόλυτη προσοχή, μου είπατε πολλά, τα έγραψα, μπορείτε να τα πείτε μετά.
	Αποτελεσματικότητα, ποιότητα, συμμετοχικότητα έχει η αρμόδια επιτροπή στην οποία παραπέμπουμε την παρακολούθηση του σχολείου, τον εμπλουτισμό του προγράμματος, την υλοποίηση όλων των άλλων εκπαιδευτικών παραμέτρων. Μάλιστα, εκεί προτείνατε –και το πρότεινε η κ. Ξηροτύρη, το πρότεινε και η κ. Παντελάκη από το ΚΚΕ, που το εκπροσωπούσε στην αρμόδια κοινοβουλευτική συζήτηση στη Διαρκή Επιτροπή- να μπει και ένας εκπρόσωπος των διδασκόντων και το κάναμε. Δεν κατάλαβα τι είπε ο κ. Στρατάκης ή κάποιος άλλος από τη Μείζονα Αντιπολίτευση ότι τον επιλέγει, λέει, ο Υπουργός Παιδείας. Λάθος. Είπαμε ότι ο σύλλογος των διδασκόντων επιλέγει τον εκπρόσωπό τους σ’ αυτό το συμβούλιο κι έτσι είναι το σωστό. Φαίνεται ότι δεν το διαβάσατε καλά, δε διαβάσατε ούτε τις διορθώσεις, ούτε τις συμπληρώσεις.
	Ας συνεχίσουμε: Ασκείται η κριτική –και πιστεύω ότι είναι καλόπιστη- ότι τάχα μου αργήσαμε και δε θα προλάβουμε ούτε τα περί προσλήψεων. Σας απαντώ: Οι προσλήψεις και για τα ελληνικά σχολεία –το ξέρετε- είναι υπόθεση του διμήνου Ιουλίου-Αυγούστου και για το μόνιμο προσωπικό και για το επί συμβάσει προσωπικό, δηλαδή τους αναπληρωτές και τους όποιους ωρομισθίους. 
      Δήλωση, λοιπόν: Θα πάρουμε ελάχιστους ωρομισθίους. Το λέω, κυρία Ξηροτύρη, επειδή το θέσατε, αν έχω σημειώσει σωστά, ως κομβικό σημείο-κριτήριο για το αν θα ψηφίσετε το νομοσχέδιο. Σας λέω, λοιπόν: Μόνο ωρομίσθιοι στην περίπτωση των ελαχίστων ωρών για συγκεκριμένο αντικείμενο, όταν δε δικαιολογείται το πλήρες ωράριο ή τουλάχιστον συνθήκες που να πλησιάζουν στο πλήρες ωράριο ενός εκπαιδευτικού. 
      Παράδειγμα: Δυσεύρετη ειδικότητα ενός εκπαιδευτικού ή η διδασκαλία μιας γλώσσας που δεν είναι από τις συνηθισμένες και που θα προβλέπει λίγες ώρες διδασκαλίας. Δεν θα είναι η αγγλική επί παραδείγματι. Μόνο τότε ωρομίσθιοι. Το δηλώνω, για να ξεκαθαριστεί. 
    Τώρα, όσον αφορά στο αν θα προλάβουμε να εκδώσουμε όλες αυτές τις αποφάσεις και την ερώτηση που κάνατε –για να πάρω και το μείζον- «γιατί τόσες αποφάσεις;»: 
    Κύριοι συνάδελφοι της Μείζονος Αντιπολίτευσης, ξεχνάτε δύο νομοσχέδια του κ. Ευθυμίου, στα οποία εμείς ήμασταν τότε στα έδρανα της Μείζονος Αντιπολίτευσης και τα γνωρίζουμε καλώς; Σε μία σελίδα ενός εκ των νομοσχεδίων αυτών προεβλέπετο η έκδοση τριάντα επτά υπουργικών αποφάσεων. 
    Δεν πάνε, λοιπόν, με το ζύγι οι υπουργικές αποφάσεις. Είναι όντως προς το συμφέρον της ποιότητας ενός νομοθετήματος, όταν νομοθετούμε ό,τι είναι έλασσον, ό,τι πρέπει να γίνει αναλυτικό και δεν αφορά στο κυρίως θεσμικό πλαίσιο του νομοθετήματος, να μπαίνει στη δυνητική έκδοση μιας υπουργικής απόφασης. 
    Πού είναι, λοιπόν, το κακό; Αν θα προλάβουμε να τις εκδώσουμε; Γιατί; Θα χρειαστούν όλες την ίδια ημέρα; 
    Σας διαβεβαιώσαμε στις συζητήσεις στην αρμόδια κοινοβουλευτική επιτροπή, ότι σχεδόν όλες είναι έτοιμες και θα προχωρήσουμε σε αυτή την έκδοση. 
    Εξάλλου, δηλώσαμε –γιατί και γι’ αυτό ερωτηθήκαμε- ότι είναι βέβαιο πως αυτός ο πρώτος χρόνος -και πολύ ορθώς από τα έδρανα της Συμπολιτεύσεως ακούστηκε ότι θα είναι και χρόνος στον οποίο θα αποκτήσουμε πολλές εμπειρίες και πολλές φορές θα διορθώσουμε και στην πράξη μερικά από αυτά μέσω των υπουργικών αποφάσεων- θα είναι λειτουργίας μέχρι και την Δ’ Δημοτικού. Το είπαμε αυτό. Οι δύο προσχολικές τάξεις. Και η Α΄ μέχρι και την Δ΄ τάξη της Πρωτοβάθμιας Εκπαίδευσης θα υλοποιηθούν από αυτή την πρώτη χρονιά. Και υπολογίσαμε και πόσα παιδιά με βάση τον αριθμό των υπαλλήλων.
    Όσον αφορά την υπόλοιπη κριτική: Είπε ο κ. Λιντζέρης ότι επιχειρείται η προσαρμογή όλου του νομοσχεδίου στα παλαιά πρότυπα. Ποια είναι τα παλαιά πρότυπα, κύριε συνάδελφε; Δεν το καταλάβαμε αυτό. Να μας διευκρινίσετε στη δευτερολογία σας ποια είναι τα παλαιά πρότυπα για τον απλούστατο λόγο: Τα πρότυπα που ισχύουν για την εκπαίδευση, είναι εκείνα –τα σημερινά πρότυπα δηλαδή- των ελληνικών σχολείων, τα οποία φώτισαν όλες τις επιλογές που αναφέρονται στην ελληνική παράδοση της διοίκησης.
    Επομένως, δεν καταλαβαίνω γιατί μία τέτοια γενικόλογη και αφηρημένη κριτική. Για να μπορείτε να πείτε ότι τάχα διαφωνήσατε και μετά ψηφίσατε; Θα ήταν εντιμότερο να αφήνατε μόνο όσα επιχειρήματα θέλουν απάντηση και είναι και τεχνικού χαρακτήρα.
    Γιατί –λέει- χωρίς διαφάνεια και αξιοκρατία οι προσλήψεις; Γιατί είναι χωρίς διαφάνεια και αξιοκρατία οι προσλήψεις; Οι προσλήψεις θα γίνονται κανονικά. Θα συνταχθεί ο πίνακας και με βάση τα κριτήρια που ισχύουν για τις προσλήψεις των Ελλήνων καθηγητών θα γίνονται και αυτά. Φυσικά θα ισχύουν κριτήρια όπως οι γνώσεις, οι τίτλοι σπουδών, η ικανότητα στη διδασκαλία και η προϋπηρεσία σε ανάλογες τέτοιες εκπαιδευτικές διαδικασίες.
    Τώρα, όσον αφορά στην κριτική-ευχή, κυρία Ξηροτύρη, να επεκταθούν τα όποια θετικά αυτού του νομοθετήματος και τέλος πάντων αυτής της νέας εκπαιδευτικής πραγματικότητας συγκεκριμένα γι’ αυτό το σχολείο. Και να επεκταθούν με την έννοια της ανάγκης να τα μεταφέρουμε ως θετικά κεκτημένα στα σχολεία που έχουν ανάγκη να προσφέρουν –τα περισσότερα σχολεία στο κάτω-κάτω έχουν ανάγκη να προσφέρουν με τη σημερινή πραγματικότητα- την ελληνική πολυπολιτισμική εκπαίδευση. Νομίζω ότι αυτό είναι το μείζον ζητούμενο για το οποίο αγωνίζεται η ελληνική εκπαιδευτική πραγματικότητα. 
    Είναι βέβαιο ότι θα ήταν πολύ-πολύ σημαντικό να μπορούσαμε στα παιδιά των μεταναστών –και αυτό προσπαθούμε να κάνουμε- από τις τάξεις προπαρασκευής να διδάξουμε γλώσσα, να διδάξουμε σωστότερα και πιο κλιμακωτά και πιο, θα σας έλεγα ορθά, βαθμωτά όλα εκείνα τα στοιχεία που τους είναι απαραίτητα, ώστε να ενταχθούν κατά τρόπο ομαλότερο στην ελληνική εκπαιδευτική πραγματικότητα. 
Αυτό προσπαθούμε να κάνουμε. Και νομίζω ότι ο αυτός ο χρόνος που πέρασε από την 7η Μαρτίου του περασμένου έτους μέχρι σήμερα ακριβώς σηματοδοτεί το σύνολο των δικών μας προσπαθειών προς αυτή την κατεύθυνση. Άρα, νομίζω ότι αυτή η ευχή και η κριτική έχει περιεχόμενο. Και όντως σ’ αυτή συμφωνούμε. Και πρέπει να συμφωνήσουμε όλες οι πτέρυγες.
      Δεν θέλω να πω τίποτε άλλο. Σας είπα για τα περί κληρώσεως, ότι όντως δεν βγήκαν για να αλλάξουμε σύστημα ή να κάνουμε ο,τιδήποτε άλλο, αλλά για να μπουν με έναν ολοκληρωμένο τρόπο. Διότι πλην των μαθητών, που είναι τέκνα των οικογενειών του συγκεκριμένου Οργανισμού και για τους οποίους δημιουργείται κυρίως το Σχολείο, τόσο οι πολίτες του Ηρακλείου που είναι Έλληνες πολίτες και πολίτες της Ευρωπαϊκής Ένωσης όσο και πιθανώς οι γονείς που είναι υπάλληλοι και θέλουν να στείλουν τα παιδιά τους σε άλλους διεθνείς οργανισμούς, τότε βέβαιον είναι ότι δικαιούνται και αυτοί να μπορούν να καταθέσουν μιαν αίτηση και να έχουν μια πιθανή επιλογή μιας θέσης για τα παιδιά τους σ’ αυτό το Σχολείο. Άρα, ο τρόπος πρέπει να είναι ολοκληρωμένος. Σας διαβεβαιώνουμε ότι ο τρόπος θα είναι διαφανής, θα είναι ολοκληρωμένος και προφανώς θα στηρίζεται στα μέχρι σήμερα συμβαίνοντα για τα βασικά σχολεία και για τα ειδικά σχολεία της ελληνικής πραγματικότητας.
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει η Κοινοβουλευτική Εκπρόσωπος του ΠΑΣΟΚ, κ. Δαμανάκη.
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
      Κύριε Πρόεδρε, ο εισηγητής μας και οι συνάδελφοι από το ΠΑΣΟΚ που μίλησαν, είπαν ήδη ότι το ΠΑΣΟΚ ψηφίζει επί της αρχής το νομοσχέδιο. Παρ’ όλο που έχουμε πολλές διαφωνίες και παρατηρήσεις στον τρόπο που η Κυβέρνηση μεταφέρει τα της ευρωπαϊκής πραγματικότητας στην Ελλάδα, ωστόσο πιστεύουμε ότι δεν θα έπρεπε μια φορά που κατάφερε να πάρει η χώρα μας έναν διεθνή ευρωπαϊκό οργανισμό και φτιάχνει κάποιο σχολείο να φανεί ότι δεν μπορούμε να συμφωνήσουμε ούτε στο πώς θα φτιαχτεί το σχολείο αυτό. Ψηφίζουμε λοιπόν επί της αρχής το νομοσχέδιο, γιατί θεωρούμε αναγκαία την ίδρυση του Σχολείου. Από κει και πέρα όμως, υπάρχουν συγκεκριμένες παρατηρήσεις που τέθηκαν από τους ομιλητές μας και στις οποίες ο κύριος Υπουργός δεν απάντησε. 
      Δεν πρόκειται να τον ακολουθήσω στα όσα είπε περί του παρελθόντος του ΠΑΣΟΚ. Είναι ανάγκη να αντιληφθεί η Κυβέρνηση ότι οι πολίτες έχουν κουραστεί πάρα πολύ από όλη αυτή την αναδρομή: «Εσείς κάνατε αυτά, το ΠΑΣΟΚ είχε ωρομίσθιους». Το θέμα είναι τι κάνει το νομοσχέδιο, τι γίνεται τώρα και σ’ αυτό, παρακαλώ, να είναι ο κύριος Υπουργός πιο συγκεκριμένος. 
      Οι αντιρρήσεις των ομιλητών μας εστιάστηκαν σε τρία θέματα.
      Το πρώτο θέμα: Ποια παιδιά φοιτούν στο σχολείο; Φοιτούν τα παιδιά του ευρωπαϊκού οργανισμού, για τον οποίο γίνεται το σχολείο. Συμφωνούμε. Από κει και πέρα, όλα τα άλλα δεν τα αντιλαμβανόμαστε, κύριε Πρόεδρε.
      Κύριε Πρόεδρε, υπάρχει εδώ η ευρωπαϊκή σύμβαση, κατ’ εντολή της οποίας, κατ’ εφαρμογή της οποίας γίνεται το σχολείο. Τίποτε απ’ αυτά που λέει ο κύριος Υπουργός δεν υπάρχουν εκεί. Και αναρωτιέμαι, κύριε Πρόεδρε: Όταν, ας πούμε, ένα ευρωπαϊκό σχολείο φτιάχνεται στο Παρίσι, στις Βρυξέλλες ή στη Βιέννη, δεν υπάρχουν εκεί άλλοι διεθνείς οργανισμοί; Γιατί δηλαδή εκεί δεν σκέφτηκαν για τους άλλους διεθνείς οργανισμούς; 
      Ας μην υποτιμούμε, εν πάση περιπτώσει, την ευρωπαϊκή πραγματικότητα. Η πρότασή μας είναι σαφής: Προηγούνται τα παιδιά των εργαζομένων στον ευρωπαϊκό οργανισμό, για τον οποίον φτιάχνεται το Σχολείο. Από κει και πέρα, όλοι οι άλλοι είναι Ευρωπαίοι πολίτες. Αυτοί προηγούνται. Δεν προηγούνται γενικώς οι πολίτες οποιασδήποτε χώρας αυτού του πλανήτη. Αυτό το σχολείο γίνεται στα πλαίσια της Ευρωπαϊκής Ένωσης, με χρήματα ευρωπαϊκά και απευθύνεται κατ’ αρχήν στους Ευρωπαίους πολίτες. Ούτε έχουμε κάποια προκατάληψη έναντι των άλλων πολιτών, Αμερικανών, Σουδανών, Αφρικανών, κλπ, ούτε μας ενδιαφέρει. Αλλά δεν αντιλαμβανόμαστε το λόγο, για τον οποίο το παιδί ενός πολίτη από την οποιαδήποτε χώρα του πλανήτη προηγείται έναντι ενός πολίτη ευρωπαϊκής χώρας. Σ’ αυτό δεν υπάρχει κανένα επιχείρημα από τη μεριά της Κυβέρνησης. Και επαναλαμβάνω: Η Σύμβαση, η οποία είχε υπογραφεί, είναι σαφής. Δεν καταλαβαίνω γιατί πρέπει να την αλλάξετε.
      Δεύτερο θέμα: Εάν υπάρχουν περισσότερες αιτήσεις; Υπήρχε στο νομοσχέδιο η κλήρωση. Εμείς επιμένουμε. Τώρα αυτά που είπε ο κύριος Υπουργός δεν μας έπεισαν. Κατάλαβα ότι αποσύρει την κλήρωση, για να φέρει ένα σύστημα πιο πλήρες, που θα έχει και την κλήρωση. Πραγματικά δεν το αντιλαμβάνομαι. Τουλάχιστον, ας πει κάτι που να λέει, όμως, ότι τελικώς θα γίνεται κλήρωση.
      Έτσι όπως είναι, μπορεί αύριο το Υπουργείο να κατεβάσει μια απόφαση, η οποία να λέει πως, με βάση τα κριτήρια που έχουν να κάνουν –δεν ξέρω με τι- με την προϋπηρεσία σε διεθνείς οργανισμούς κλπ. Εμείς όμως δεν μπορούμε να συμφωνήσουμε σ’ αυτό, ούτε η Ευρωπαϊκή Ένωση συμφωνεί. Δεν καταλαβαίνω, δηλαδή, ποια είναι η ελληνική πραγματικότητα η οποία επιβάλλει εδώ κάτι διαφορετικό. 
      Αυτό είναι το πρώτο θέμα που θέσαμε με συγκεκριμένες παρατηρήσεις, στις οποίες επιμένουμε και γι’ αυτό το λόγο, όπως είπε ήδη ο εισηγητής μας, όπως είναι το συγκεκριμένο άρθρο, δεν το ψηφίζουμε.
      Δεύτερο θέμα: το θέμα της διοίκησης του σχολείου. Είπε ο κύριος Υπουργός ότι δεν μεταφέρουμε τα όσα λέει η ευρωπαϊκή σύμβαση, διότι θέλουμε να το προσαρμόσουμε στην ελληνική πραγματικότητα. 
      Η ελληνική πραγματικότητα αυτήν τη στιγμή περιγράφεται από ένα νόμο, ο οποίος ισχύει και ο οποίος προβλέπει ένα συγκεκριμένο σχολικό συμβούλιο, όπως είπε ο εισηγητής μας, όπου μετέχουν οι γονείς, η Τοπική Αυτοδιοίκηση, οι εκπρόσωποι της τοπικής κοινωνίας κλπ. Αυτό γιατί δεν το δεχόμαστε; Με μία κουβέντα. Αν θέλουμε να μετατεθούμε από την ευρωπαϊκή πραγματικότητα, η οποία…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία Δαμανάκη, με συγχωρείτε, αλλά θα σας διακόψω. Πιστεύετε ότι τα ελληνικά σχολεία διοικούνται από αυτό το συμβούλιο; Από ποιον διοικούνται τα ελληνικά σχολεία; Απαντήστε μου.
      ΜΑΡΙΑ ΔΑΜΑΝΑΚΗ: Συνεχίζω, κύριε Πρόεδρε.
      Είμαι σαφής, υπάρχει ευρωπαϊκή σύμβαση. Θέλετε να βάλετε τα όργανα διοίκησης της ευρωπαϊκής σύμβασης; Εμείς συμφωνούμε απολύτως, γιατί θεωρούμε ότι στο θέμα αυτό η συμμετοχικότητα εκφράζεται καλύτερα από την ευρωπαϊκή σύμβαση. Θέλετε να μείνετε στην ελληνική πραγματικότητα; Ας μείνουμε στην ελληνική πραγματικότητα, όπως περιγράφεται από το νόμο. Αλλά να δεχτούμε να υπάρχει ένα καινούργιο όργανο διοίκησης αυτού του σχολείου, που ουσιαστικά απαρτίζεται μόνο από τους καθηγητές, οι οποίοι θα επιλεγούν σε τελική ανάλυση –δεν μπαίνω σ’ αυτό το θέμα, δεν είναι το μείζον- από το Υπουργείο, εμείς δεν μπορούμε να συμφωνήσουμε, μ’ αυτό. 
      Τρίτο θέμα. Υπάρχει το θέμα της στελέχωσης του σχολείου. Όπως επισημάνθηκε ήδη από διάφορες πλευρές, στη στελέχωση χρησιμοποιούνται ωρομίσθιοι, χρησιμοποιούνται «άλλοι θεσμοί», ας το πω έτσι, που δεν είναι οι τρέχοντες, δεν είναι αυτοί που συνήθως υλοποιούνται, εφαρμόζονται σ’ ένα οποιοδήποτε άλλο σχολείο. Για ποιο λόγο γίνεται αυτό; Ούτε και σ’ αυτό υπήρξε πειστικός ο κύριος Υπουργός. 
      Δεν νομίζω ότι έχει νόημα να επιχειρηματολογώ πλέον, απλώς θέλω να πω ότι εμμένουμε στις παρατηρήσεις μας και τα σχετικά άρθρα δεν θα τα ψηφίσουμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Δαμανάκη.
      Το λόγο έχει ο κ. Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Για μας είναι φυσικό η αντιπαράθεση στα δύο κόμματα να γίνεται σε επιμέρους θέματα και όχι επί της ουσίας. 
      Παραδείγματος χάρη, κύριε Υπουργέ, μιλήσατε τώρα –κι εσείς και η κ. Δαμανάκη- για το ποιος διοικεί το σχολείο κλπ. Ούτε εσείς το διοικείτε. Τι λέει το άρθρο 11 της σύμβασης; Ορίζει τα πάντα. Το ανώτατο συμβούλιο είναι ο πανταχού παρών. Ο ρόλος ο δικός σας είναι –να μην πω διακοσμητικός- ένας ρόλος χωρίς περιεχόμενο. Αυτό λέει το άρθρο 11, αν διαβάσει κανείς τη σύμβαση.
      Δεύτερο. Θα ήθελα να ρωτήσω, σε ποιο επίπεδο βαδίζουν τα ευρωπαϊκά σχολεία, για των οποίων την πατρότητα είναι υπερήφανο το ΠΑΣΟΚ και την οποία πατρότητα αποδέχεται ο Υπουργός; Για τι πράγμα πρόκειται; Μιλάμε με βάση το άρθρο 28 της σύμβασης για τα ευρωπαϊκά σχολεία, τα οποία θα μπορεί να είναι ιδιωτικού δικαίου βασικά. Και θα μπορεί να ιδρυθούν τέτοια σχολεία, όπως είπε ένας ομιλητής από τη Νέα Δημοκρατία και ζήτησε να ιδρυθεί στη Θεσσαλονίκη. Κι εκεί μπορεί να γίνει. Ένας επιχειρηματίας αν το προτείνει και αναλάβει το κόστος, μπορεί να φτιάξει ένα τέτοιο σχολείο, που θα είναι καθαρά ιδιωτικού δικαίου.
      Επίσης έγινε συζήτηση εδώ για τους ωρομίσθιους και για άλλα. Το άρθρο 12, παράγραφος 4, δεν μιλάει για πρόσληψη ωρομίσθιων εκπαιδευτικών. Εσείς αναλύετε το άρθρο 12 και λέτε ότι μπορεί να προσληφθούν, έτσι ή αλλιώς.
Εδώ είναι τα χαρτιά, τα έχω μπροστά μου, τα διαβάζω και γι’ αυτό σας τα αναφέρω.
      Επίσης θα ήθελα να πω, επειδή γίνεται πολλή κουβέντα, ότι οι εκ Κρήτης -κυρίως του ΠΑΣΟΚ αλλά και ο εισηγητής της Νέας Δημοκρατίας- λένε ότι είναι τυχεροί που γίνεται στην Κρήτη αυτός ο οργανισμός. Για ποιον οργανισμό πρόκειται; Εμείς είμαστε αντίθετοι και με αυτόν τον οργανισμό, γιατί, κύριε Πρόεδρε, είμαστε ενάντιοι σε ό,τι προάγει, συντηρεί, διατηρεί και επεκτείνει τις δραστηριότητες αυτής της καπιταλιστικής Ευρωπαϊκής Ένωσης, της απάνθρωπης Ευρωπαϊκής Ένωσης. Είμαστε ενάντιοι και σε αυτό, λοιπόν, το σύστημα που λέει ότι δήθεν θα διαφυλάξει τα δίκτυα και τους πολίτες.
      Απεναντίας, κύριοι συνάδελφοι. Οι Κρητικοί, οι πολίτες θα είναι αυτοί που θα πληρώσουν πρώτοι τις παρακολουθήσεις. Γιατί ποιος θα μας προφυλάξει από το κράτος-τρομοκράτη, από το κράτος που παρακολουθεί κάθε κίνηση των πολιτών και όχι μονάχα στην Ελλάδα, αλλά σε όλη την Ευρώπη; Τι κάνει το Έσελον; Τι κάνουν οι κάμερες; Τι κάνουν εδώ όλα τα συστήματα που αποφάσισαν ακόμα και τα κινητά τηλέφωνα να κρατάνε και να παρακολουθούν; 
      Γι’ αυτό, λοιπόν, μην έχουμε ψευδαισθήσεις και μην μπαίνουμε σε δίλημμα. Γιατί αυτό πάνε να περάσουν τώρα με την τελευταία Σύνοδο της Ευρώπης που έγινε προχθές για την ασφάλεια –δήθεν- απέναντι στην τρομοκρατία με το ψευτοδίλημμα: «Θέλεις την ησυχία σου να είσαι ασφαλισμένος ή θα σου περικόψουμε και άλλα δημοκρατικά δικαιώματα;». Τέτοια ψευτοδιλήμματα έρχονται να καλύψουν και την αντίληψή σας και για την Κρήτη. Περισσότερο θα είναι ευάλωτοι παρά όχι. Και εδώ οι υποχωρήσεις της κυβέρνησης -και της προηγούμενης και αυτής- έχουν ένα μεγάλο κατήφορο, κύριε Πρόεδρε. 
      Διαβάζω σήμερα στον Τύπο ότι ενέκρινε 500.000 ευρώ ο Υπουργός Άμυνας για να φτιάξει –λέει- ένα δρόμο που χάλασαν οι Αμερικανοί πηγαίνοντας στην βάση. Ζητάνε μάλιστα οι Αμερικανοί να επωμιστεί το ελληνικό κράτος το κόστος ενός καθαρά δικού τους αγωγού που θα μεταφέρει κηροζίνη στη βάση, στο Μαράθι. Τέτοια αποθράσυνση έχουμε, λοιπόν, από τις κυβερνήσεις και των ΗΠΑ αλλά και των χωρών της Ευρωπαϊκής Ένωσης. 
      Θα ήθελα ακόμη να πω κάτι, επειδή ειπώθηκαν πολλά και τι να πρωτοπείς μέσα σε αυτό το λίγο χρονικό διάστημα. Είπε και ο εισηγητής της Νέας Δημοκρατίας, όπως θέτει και ο εισηγητής του ΠΑΣΟΚ, ότι μπορούσαμε να βρούμε μια κοινή γλώσσα, μια κοινή πρόταση μέσα στη Βουλή εδώ για να τα συζητάμε. Μα έχει καθιερωθεί, κύριε συνάδελφε. Η Βουλή έχει τα Έδρανά της, έχει χαρακτηριστικά έκφρασης  το κάθε κόμμα, τι τάξεις εξυπηρετεί κλπ. Πώς είναι δυνατόν να βρούμε και σε αυτόν τον τομέα μία κοινή γλώσσα, όταν αυτό ακριβώς το σχολείο μπαίνει σαν δούρειος ίππος στη δημόσια παιδεία για την περάσει τελείως στην ιδιωτικοποίηση; 
      Αυτά, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γκατζή.
      Το λόγο έχει η κ. Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όσον αφορά την ανάγκη και την αρχή, εφόσον είναι δημόσιο σχολείο, εφόσον το σχολείο αυτό καλύπτεται από τον κρατικό προϋπολογισμό, έχει δημόσιους λειτουργούς και εφόσον εξασφαλιστούν οι όροι των προσλήψεων του διδακτικού προσωπικού και εξασφαλιστεί και η αντικειμενικότητα της εισαγωγής των παιδιών σε αυτό το σχολείο, δεν παύει επί της αρχής πραγματικά κάθε λογικός άνθρωπος να θέλει αυτό το σχολείο, να θέλει να εξυπηρετηθούν από αυτό το σχολείο…
      ΝΙΚΟΛΑΟΣ ΓΚΑΤΖΗΣ: (Δεν ακούστηκε)
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όχι, κύριε Γκατζή. Με την παραδοχή της διεθνούς κοινότητας περί της εκπαίδευσης. Εν πάση περιπτώσει.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, μην κάνετε διάλογο. 
      Κύριε Γκατζή, να απευθύνεστε στο Προεδρείο! Μην κάνετε ενδοαριστερό πόλεμο τώρα αυτήν την ώρα, κύριε Γκατζή! Αφήστε να απαντήσει ο Υπουργός.
      ΝΙΚΟΛΑΟΣ ΓΚΑΤΖΗΣ: Για ποιο πόλεμο λέμε; 
      ΠΡΟΕΔΡΕΥΩΝ (Σωτήρης Χατζηγάκης):  Μα, δεν μπορεί να υποστηρίξει την άποψή της; Σας παρακαλώ! 
      ΝΙΚΟΛΑΟΣ ΓΚΑΤΖΗΣ: Διαστρεβλώνουμε τα πράγματα για να ψηφίσουμε κάτι το ευρωπαϊκό!
       ΠΡΟΕΔΡΕΥΩΝ (Σωτήρης Χατζηγάκης):  Μα, έτσι θέλει να την ερμηνεύσει. Θα της βάλουμε φραγμό;
      Ορίστε, κυρία Ξηροτύρη, συνεχίστε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εφόσον μιλάμε για δημόσιο σχολείο και τα έξοδα καλύπτονται από τον κρατικό προϋπολογισμό που κάθε χρόνο ελέγχεται από τη Βουλή, άλλο το πώς ψηφίζεται, πάντως εφόσον μπορεί με αντικειμενικότητα να κάνει τις προσλήψεις δημόσιων λειτουργών έτσι όπως θέλουμε εμείς και αν δεν συμφωνούμε, δεν μπορεί να είναι κανένας αντίθετος σ’ αυτήν την αρχή. 
      Από εκεί και πέρα θα προσπαθήσουμε για το δημόσιο σχολείο που ιδρύεται να διορθώσουμε κάποια πράγματα που δεν μας βρίσκουν σύμφωνους από τις διατάξεις των άρθρων. 
      Θα μπορούσα να συμφωνήσω μόνο στο άρθρο 1 κάνοντας αυτήν την ευχή και επαναλαμβάνοντας ότι αυτή η μέριμνα για τη διδασκαλία της μητρικής γλώσσας ώστε να βρισκόμαστε κοντά στα παιδιά είτε αυτά είναι κοινοτικών υπαλλήλων, είτε είναι οικονομικών μεταναστών, για όλα αυτά τα παιδιά που βρίσκονται στη χώρα μας και πρέπει να παρακολουθήσουμε ένα σωστό σύστημα εκπαίδευσης να μπορούμε κάθε φορά να ενσωματώνουμε τα θετικά στη δημόσια εκπαίδευση.
      Όσον αφορά το άρθρο 2 σας είπα πως διαφωνούμε με τη δυνατότητα εν γένει των διεθνών οργανισμών κλπ. και παραμένει η δυνατότητα στα τέκνα που ο ένας τουλάχιστον από τους γονείς του είναι πολίτης χώρας της Ευρωπαϊκής Ένωσης, να μπορούν με τη διαδικασία της κλήρωσης να μετέχουν εφόσον το θέλουν και εφόσον περισσεύουν οι θέσεις στο σχολείο αυτό. Επιμένουμε και αν δεν το αλλάξετε το άρθρο 2, δεν θα το ψηφίσουμε.
      Στο άρθρο 3 σας είπα τις επιφυλάξεις μου σε ό,τι αφορά τον τρόπο με τον οποίο θα γίνει αυτή η σύνθεση. Θεωρούμε απαραίτητη τη συμμετοχή του εκπαιδευτικού προσωπικού σ’ αυτήν τη διαδικασία για το πρόγραμμα σπουδών κλπ και σχετικά με την εξέλιξη και εφαρμογή.
      Στο άρθρο 4, κάνετε τη διόρθωση αλλά επιμένω ότι σ’ αυτήν την επιτροπή θα πρέπει να είναι εκπρόσωπος της ΕΛΜΕ ή της ΟΛΜΕ, όποιον ορίσουν αυτά τα όργανα αιρετό και στην επιτροπή του άρθρου 6 επίσης να είναι ο εκπαιδευτικός που θα επιλέγεται από την εκπαιδευτική κοινότητα. 
      Στο άρθρο 5, διαβεβαιώσατε ότι δεν θα γίνουν αυτού του τύπου οι προσλήψεις. Αυτό δεν φαίνεται όπως είναι διατυπωμένο το άρθρο. Δείχνει ότι κάθε φορά αν δεν μπορούμε να κάνουμε το ένα, θα πηγαίνουμε στο άλλο. Όσον αφορά την παράγραφο 4 και το αγγλόφωνο τμήμα υπάγεται σ’ αυτήν τη διαδικασία, δηλαδή κατ’ εξαίρεση των κειμένων διατάξεων θα μπορούν να προσλαμβάνονται με προκήρυξη οι εκπαιδευτικοί. Βέβαια ξέρουμε πολύ καλά πόσες δυνατότητες υπάρχουν για τη διδασκαλία της αγγλικής γλώσσας στα ελληνικά δεδομένα και από Έλληνες εκπαιδευτικούς. Δεν χρειάζεται να μπουν κατ’ εξαίρεση σε καμία περίπτωση. Εδώ ανοίγει ένα άλλο παράθυρο, ενισχύεται ο θεσμός των ωρομισθίων που ορθά είπατε ότι έγινε τακτική από τις προηγούμενες κυβερνήσεις. Εμείς παλεύαμε και παλεύουμε αυτό το πράγμα να εκλείψει και όχι να καθιερωθεί.
      Κύριε Πρόεδρε, εκτός από το άρθρο 1, δεν μπορούμε να ψηφίσουμε τα υπόλοιπα άρθρα του νομοσχεδίου.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Δεικτάκης έχει το λόγο.
      ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, δεν μπορώ παρά να δεχθώ και να επαινέσω τη συμβολή της προηγούμενης κυβέρνησης αφ’ ενός για την απόφαση και τη συμβολή της στην Ευρωπαϊκή Ένωση αλλά κυρίως για τον ορισμό του Ηρακλείου ως έδρας του οργανισμού. Όμως, όλα τα υπόλοιπα έγιναν και ολοκληρώνονται από τη σημερινή Κυβέρνηση και αυτό θέλω να το τονίσω ακόμα μια φορά γιατί ο Πρωθυπουργός της χώρας ήρθε την ημέρα των εγκαινίων, κύριε Υπουργέ, που δεν ήσασταν εκεί, εξήρε τη συμμετοχή της προηγούμενης κυβέρνησης, ο ίδιος ο Πρωθυπουργός κατά την ημέρα των εγκαινίων και των υπογραφών για την έδρα στο Ηράκλειο αυτού του συγκεκριμένου οργανισμού.
      Θα ήθελα όμως να πω στον κ. Λιντζέρη ότι οι νόμοι και οι διατάξεις που θα διέπουν τη λειτουργία του Σχολείου Ευρωπαϊκής παιδείας είναι απολύτως ευθυγραμμισμένα με την ελληνική νομοθεσία. Άρα, δεν πρέπει να ανησυχούμε και πιστεύω ότι βάσει αυτών θα λειτουργήσουν όλα.
      Ακόμα, έγινε με περίσσια σπουδή η οργάνωση και το νομοθέτημα ήρθε εγκαίρως –πιστεύω- και δεν πρέπει να ανησυχούμε. Νομίζω ότι έχουμε χρόνο ώστε το σχολείο να λειτουργήσει κανονικά το Σεπτέμβριο. Ακόμα, είπατε –εσείς νομίζω το δεχτήκατε, ο κ. Στρατάκης αν δεν απατώμαι- ότι δεν έχουν έρθει καν στο Ηράκλειο τα στελέχη εκείνα τα οποία θα στελεχώσουν τον οργανισμό. 
      Άρα, η Ελληνική Κυβέρνηση, το Υπουργείο Παιδείας, δείχνει σπουδή. Και νομίζω ότι είναι υπέρβαση το γεγονός ότι τελειώνει σχεδόν το νομοσχέδιο και θα είμαστε έτοιμοι να εφαρμόσουμε όλες εκείνες τις διατάξεις για τη λειτουργία του. 
      Ήθελα να πω στον κ. Γκατζή ότι η ίδρυση ενός ακόμα σχολείου ανακουφίζει μερικώς το πρόβλημα που πράγματι υπάρχει στη σχολική στέγη του Ηρακλείου. 
      Και στο σημείο αυτό, κύριε Υπουργέ, ήθελα να ενώσω τη φωνή μου με τη φωνή του κ. Κεγκέρογλου, και του κ. Στρατάκη, οι οποίοι ήταν σήμερα παρόντες εδώ, και να πω ότι το Ηράκλειο δεν πρέπει να υπολείπεται, δεδομένου ότι έχει πολύ μεγάλο πρόβλημα στη σχολική στέγη. Και νομίζω ότι οι περικοπές που έγιναν δεν έπρεπε να γίνουν και ζητάμε –εξάλλου το έχουμε ζητήσει από την κυρία Υπουργό- να δοθούν πάλι ξανά όλες εκείνες οι απαραίτητες πιστώσεις για να λυθεί επιτέλους το πρόβλημα του πρωί-απόγευμα. 
      Ακόμα, θα ήθελα να πω στην κ. Ξηροτύρη ότι συμφωνώ μαζί της για το ότι τα σχολεία τα οποία ήδη λειτουργούν στη Θεσσαλονίκη δεν πρέπει να είναι ελιτίστικα. Δεν ξέρω με ποιους νόμους και βάσει ποιών διατάξεων λειτούργησαν -έστω και πώς στελεχώθηκαν- όμως η φράση του Υπουργού για διαφανείς διαδικασίες νομίζω ότι αποτρέπει κάθε τέτοιο κίνδυνο για ελιτίστικη συμπεριφορά στο Ηράκλειο. 
      Τελειώνοντας, κύριε Υπουργέ, θα ήθελα να σας ευχαριστήσω για το γεγονός ότι μου αναθέσατε την εισήγηση αυτού του νομοσχεδίου. Ακόμα, να πούμε ότι πράγματι για το Ηράκλειο είναι μεγάλη τιμή η ίδρυση αυτού του σχολείου και αυτού του οργανισμού που μόνο ασφάλεια παρέχει. 
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Δεικτάκη. 
      Το λόγο έχει ο κ. Λιντζέρης. 
      ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
      Θα ήθελα να κάνω δύο γενικές πολιτικές παρατηρήσεις, κύριε Υπουργέ.
      Η πρακτική της Κυβέρνησης και ο τρόπος που πολιτεύεται και μας συμπεριφέρεται στη Βουλή έχει τα εξής χαρακτηριστικά. Ενώ εμείς ρωτάμε επί του πρακτέου ως Αντιπολίτευση –σε αυτό το ρόλο ταχθήκαμε από τον ελληνικό λαό- για τα πεπραγμένα της, εκείνη δίκην ποδοσφαιριστή, και μάλιστα όχι καλού, πετάει την μπάλα στην εξέδρα. Μας λέει τι έκανε το ΠΑΣΟΚ στο παρελθόν, τι δεν έκανε κλπ. Αν της αρέσει, ας το συνεχίσει. Πιστεύω όμως ότι έχει κουράσει τον ελληνικό λαό και αν θέλει από μας να απολογούμαστε γι’ αυτά που εκείνος νομίζει, κάνει λάθος. 
      Η δεύτερη παρατήρηση είναι ότι ο καθένας κρίνεται στην πολιτική, κύριε Πρόεδρε. Το πόσο κοινοβουλευτική συμπεριφορά έχει ή δεν έχει, αυτό φαίνεται στο δια ταύτα και όχι στις διακηρύξεις. 
      Σήμερα διαπιστώσαμε –για να χρησιμοποιήσω τη φράση του φίλου μου κ. Κωνσταντάρα, εκείνος μίλαγε για γκρίνια, εγώ θα μιλήσω για πείσμα- ότι με πείσμα ο ευγενέστατος κατά τα άλλα κύριος Υπουργός καθηλώνεται σε αυτά που εκείνος κρίνει. Ίσως δεν έχει αρμοδιότητα να αλλάξει από μεριάς της κυρίας Υπουργού. Τα θέματα στα οποία οφείλει να τοποθετηθεί είναι συγκεκριμένα και εγώ θα τα επισημάνω ξανά, ευελπιστώντας ότι θα το κάνει. 
      Κύριε Υπουργέ, το σχολείο αυτό είναι διεθνές ή ευρωπαϊκό; Και ο λόγος που το λέω δεν είναι ότι εμείς έχουμε αντίρρηση αν εκεί θα σπουδάσουν τα παιδιά διπλωματών από άλλα κράτη κλπ. Είναι συγκεκριμένο, αυτό το σχολείο χρηματοδοτείται από το ελληνικό δημόσιο, από τον Έλληνα φορολογούμενο στα πλαίσια συγκεκριμένης λειτουργίας. Εσείς το επεκτείνετε. Γιατί το επεκτείνετε; Θέλετε δηλαδή απλούστατα να σας πω: Τα παιδιά της διπλωματικής αντιπροσωπείας της Ζιμπάμπουε Ροδεσίας που βρίσκονται στο Ηράκλειο Κρήτης, για να μην πω οτιδήποτε άλλο, να έχουν δωρεάν εκπαίδευση; Θα μου πείτε γιατί να μην έχουν, ελληνικά θα μάθουν, φιλέλληνες θα γίνουν. Σαφώς, αλλά αυτό γίνεται σε μια χώρα του κόσμου στην Ελλάδα με αυτό το νομοθέτημα. Αλλιώς θα πρέπει να πληρώσουν να συμμετέχουν οικονομικά. Δεν το κάνετε όμως. Άρα λοιπόν δεν είναι ότι εγώ κυνηγάω μάγισσες, αλλά προσπαθώ να καταλάβω ποιος είναι ο λόγος για τον οποίο επιμένουν σε όλα αυτά. Το λιγότερο που μπορώ να πω είναι ότι υπάρχει ρουσφετολογική λογική υπέρ του Υπουργείου.
      Και ένα δεύτερο. Ακούστε, κύριε Υπουργέ: Τα πράγματα είναι συγκεκριμένα δεν υπάρχουν δύο κατηγορίες Ελλήνων εκτός και αν μας πείτε εσείς ότι υπάρχουν. Δεν μπορώ να καταλάβω ποιος είναι ο λόγος για τον οποίο δεν λέτε οι δικαιούχοι που είναι στη συγκεκριμένη περίπτωση, τα τέκνα των υπαλλήλων του Υπουργείου και οι λοιποί Έλληνες ανεξάρτητης ταξικής ή άλλης προέλευσης οι οποίοι θα κληρώνονται. Στα πιο σοβαρά σχολεία των Αθηνών –όλα είναι σοβαρά αλλά εν πάση περιπτώσει στα πρότυπα- προβλέπεται η κλήρωση. Εσείς τώρα τι μας λέτε; Ότι καταργείτε και την κλήρωση και θα αποφασίσει και θα διατάξει η Υπουργός με ποιο τρόπο θα γίνεται η εισαγωγή.
      Γι’ αυτό λοιπόν κύριε Πρόεδρε, ενώ είμαστε σαφώς επί της αρχής υπέρ του νομοσχεδίου, είμαστε κατά στα συγκεκριμένα άρθρα που είπε ορθότατα και η κ. Δαμανάκη. Και απλά να σας θυμίσω κλείνοντας ότι σε μια φράση του ο Οδυσσέας Ελύτης είχε πει το εξής: «Την αλήθεια θα μάθεις αν το ασήμαντο εμβαθύνεις». Απ’ αυτό λοιπόν το «ασήμαντο» αντιλαμβανόμαστε απολύτως τις προθέσεις σας που δεν είναι τίποτε άλλο παρά μια επιστροφή στο πολύ πολύ παρελθόν και στο παρελθόν των επιθεωρητών και του «αποφασίζομεν και διατάσσομεν».
      Επιτρέψτε μου μόνο μία αναφορά κύριε Πρόεδρε. Επειδή ο κύριος Υφυπουργός αναφέρθηκε στο ποιος διοικεί τα σημερινά σχολεία αν δεν κάνω λάθος ισχύει ο ν. 1566/1985 όπου προβλέπεται η ύπαρξη σχολικού συμβουλίου για τα ελληνικά σχολεία. Αν επιθυμείτε να μην εφαρμόζεται αυτός ο νόμος ή αν δεν τον εφαρμόζετε είναι δικό σας θέμα. Εσείς είσθε η εκτελεστική εξουσία. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ κύριε Λιντζέρη.
      Τελευταίος ομιλητής είναι ο κ. Κεγκέρογλου.
      Ορίστε, κύριε Κεγκέρογλου, έχετε το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Θα ήθελα να πω στον κύριο Υπουργό ότι το θεσμό του περιφερειακού διευθυντή πράγματι τον θεσμοθέτησε το ΠΑΣΟΚ. Καλώς ή κακώς θα κριθεί από την πορεία αν αυτός ο θεσμός έπρεπε να γίνει. Τους κομματικούς όμως περιφερειακούς διευθυντές τους επέλεξε η σημερινή Κυβέρνηση γι’ αυτό να μην το ξεχνά. Γι’ αυτό στο άρθρο 6 που είπα ότι προβλέπεται στη διαχειριστική επιτροπή μέχρι να οριστεί από το Σύλλογο Γονέων και Κηδεμόνων ο εκπρόσωπος, ορίζεται ένας από τον περιφερειακό διευθυντή και είπατε ότι δεν το είχα διαβάσει καλά. Αν θέλετε να σας το ξαναδιαβάσω: «Με εκπρόσωπο Γονέων και Κηδεμόνων των μαθητών πρωτοβάθμιας εκπαίδευσης ορίζεται από τον περιφερειακό διευθυντή της περιφερειακής διεύθυνσης πρωτοβάθμιας δευτεροβάθμιας». Δηλαδή όλο τον προϋπολογισμό θα τον διαχειριστεί ο περιφερειακός διευθυντής ο διευθυντής πρωτοβάθμιας και ένας που θα οριστεί από τον περιφερειακό διευθυντή. Προστατέψτε αυτούς τους ανθρώπους γιατί θα διαχειριστούν σοβαρά χρήματα. Αυτό σας είπαμε. Σας είπαμε, βάλτε έναν εκπρόσωπο της ΕΛΜΕ μέσα και έναν εκπρόσωπο της δημοτικής αρχής όπως είναι σε όλες τις σχολικές επιτροπές. 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Δεν θα βάλουμε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Σε όλες τις σχολικές επιτροπές, κύριε Υπουργέ, αφού λέτε ότι προσαρμόζεστε με την ελληνική πραγματικότητα δεν υπάρχει καμιά σχολική επιτροπή που να μην υπάρχει εκπρόσωπος του δήμου. Βάλτε και σ’ αυτήν τη διαχειριστική επιτροπή έναν εκπρόσωπο για να προστατευθούν αυτοί οι άνθρωποι εκ των προτέρων. 
      Στο άρθρο 2 που είναι το θέμα της επιλογής μίλησαν οι αγαπητοί συνάδελφοι. 
      Υπάρχει μια πραγματικότητα με την έννοια ότι σε μια εκδήλωση ενδιαφέροντος που έγινε από τη Νομαρχιακή Αυτοδιοίκηση Ηρακλείου διακόσιες είκοσι οικογένειες που έχουν τις προϋποθέσεις, δηλαδή ένας από τους δυο γονείς είναι πολίτης της Ευρωπαϊκής Ένωσης, ήδη έχουν εκφράσει το ενδιαφέρον τους να εγγραφούν τα παιδιά τους στο Σχολείο Ευρωπαϊκής Παιδείας. Αυτοί οι διακόσιοι είκοσι γονείς, με το σκεπτικό που εκφράσατε σήμερα, θεωρώ ότι δεν θα καταφέρουν να ενταχθούν τα παιδιά τους. 
      Μιλήσατε για ένα πολύ μικρό αριθμό, για λίγους εκπαιδευτικούς που σκέπτεστε να πάρετε, για λίγα τμήματα που θα λειτουργήσουν. Θα ήθελα να το δείτε, ώστε να διευρυνθεί όσο το δυνατόν περισσότερο αυτή η δυνατότητα. Όμως, η κλήρωση είναι εκ των ων ουκ άνευ. Ποια θα είναι τα κριτήρια; Νομίζω ότι θα δημιουργήσετε πολλά προβλήματα, τα οποία θα έρθουν ευθέως εις βάρος και της Κυβέρνησης, αλλά και των εκεί υπευθύνων. «Αν δεν γίνει κλήρωση, τι άλλο μπορεί να γίνει;» αναρωτιέται κάποιος. 
      Τελειώνοντας, θέλω να πω ότι η ίδρυση του σχολείου δεν μπορεί να αφήνει κανέναν αδιάφορο και δεν μπορεί κανείς να είναι αντίθετος με την έννοια «σχολειό». Άλλωστε όλοι γνωρίζουμε αυτό που λέει ο λαός μας, ότι ιδρύοντας ένα σχολειό κλείνει μια φυλακή. Όμως, τα της λειτουργίας του σχολείου θα πρέπει να τα κουβεντιάσουμε και ο καθένας να πει την άποψή του, πώς δηλαδή βλέπει πως είναι καλύτερο να λειτουργεί εκείνο το σχολειό. 
      Εκτός από το Κομμουνιστικό Κόμμα που είπε για ποιους λόγους έχει αντίρρηση με την ίδρυση του σχολείου, όπως εξάλλου και του οργανισμού, δεν μπορώ να φανταστώ ποιοι άλλοι θα μπορούσαν να είναι αντίθετοι. Ίσως κάποιοι που θεωρούν ότι στο σχολείο της παγκοσμιοποίησης θα είναι εκπρόσωπος της Ευρωπαϊκής Ένωσης ή δεν ξέρω ποιων άλλων μηχανισμών. Όμως, κανείς πραγματικά δεν μπορεί να είναι αντίθετος, αν δεν είναι αντίθετος λόγω της ιδεολογικοπολιτικής του τοποθέτησης. 
      Με αυτήν την έννοια θέλω ξανά να πω ότι φυσικά είμαστε υπέρ του σχολείου. Όμως, θα προσπαθήσουμε και μετά την ψήφιση του νομοσχεδίου με παρατηρήσεις και προτάσεις προς το Υπουργείο να βελτιώσουμε τον τρόπο λειτουργίας του, γιατί αυτό απαιτούν οι συνθήκες και ο σκοπός του σχολείου. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
      Δεν υπάρχει άλλος εγγεγραμμένος ομιλητής. Ο κύριος Υπουργός θέλει να κάνει μια μικρή παρέμβαση, για να κλείσουμε; 
      Ορίστε, κύριε Υπουργέ. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να διευκρινίσω και πάλι, μετά το πέρας των δευτερολογιών, εκείνο που παραμένει σταθερό στοιχείο στην πολιτική μας σκέψη και στη βούλησή μας για τη θεσμοθέτηση αυτού του συγκεκριμένου σχεδίου νόμου που συζητάμε. 
      Πρώτον, το σχολείο δημιουργήθηκε και θα λειτουργήσει για τις ανάγκες των παιδιών των υπαλλήλων αυτού του διεθνούς οργανισμού, που είναι ευρωπαϊκός οργανισμός. 
      Δεύτερον, όλοι οι Ευρωπαίοι πολίτες, έτσι όπως διατυπώνεται στο άρθρο 2 παράγραφος 1, δηλαδή οι πολίτες της πόλης κυρίως που φιλοξενεί αυτόν τον οργανισμό, θα μπορούν να έχουν το δικαίωμα να ζητήσουν μια θέση για τα παιδιά τους σε αυτό το Σχολείο, με βάση τον αριθμό που θα ορίζεται κάθε τόσο από το ίδιο το σχολείο, για να συμπληρωθούν τα κενά που θα αφήνουν οι εγγραφές των παιδιών των υπαλλήλων. 
      Τα περί Ζιμπάμπουε και τα περί ρουσφετιών, κύριε συνάδελφε, δεν δένουν μεταξύ τους και φαντάζομαι να μην είναι σοβαρά στη σκέψη σας όλα αυτά τα ευφυολογήματα, ότι δηλαδή η Κυβέρνηση θέλει με τέτοιες διατάξεις να κάνει ρουσφέτια. Σε ποιους; Στη Ζιμπάμπουε; Το αναφέρω, γιατί τα είπατε μαζί. Αν δείτε τα Πρακτικά, τουλάχιστον διορθώστε το, για να μπορεί να βγει κάποιο νόημα. 
      ΔΗΜΗΤΡΙΟΣ ΛΙΝΤΖΕΡΗΣ: Μάλλον δεν καταλάβατε τι είπα!
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Βέβαιον είναι, κύριε Πρόεδρε, ότι αν κάποιοι Ευρωπαίοι πολίτες που μετέχουν σε αυτές τις αντιπροσωπείες των διεθνών οργανισμών –μακάρι να έρθουν και άλλοι τέτοιοι στην ευρύτερη περιοχή- ζητήσουν και αυτοί να έχουν την τύχη να καταθέσουν μια αίτηση, για να συμμετάσχει το παιδί τους σε αυτήν την εκπαιδευτική διαδικασία, να την έχουν. 
      Όσον αφορά τον τρόπο και επειδή συνεχώς λέτε αυτό, το οποίο θα πρέπει κάποια στιγμή να σταματήσετε να λέτε, σας είπα ότι βγάλαμε ακριβώς αυτά τα λίγα της περιγραφής της κλήρωσης, γιατί νομοτεχνικά είδαμε ότι όντως και για τα πειραματικά και για τα ειδικά σχολεία και για τα γενικά σχολεία, όπου υπάρχει τρόπος επιλογής, αυτός είναι η κλήρωση. 
      Αυτήν και θα εφαρμόσουμε. Στο κάτω-κάτω, μας δεσμεύει στο άρθρο 1 –και δεν το έχετε δει, αν και το λέμε και στην Εισηγητική Έκθεση- η εξής παρατήρηση, ότι όπου δεν διαλαμβάνονται μέσα σε αυτά τα λίγα άρθρα θέματα προς ρύθμιση, αυτά θα ρυθμίζονται με βάση τα όσα ισχύουν στο νομοθετικό πλαίσιο της γενικής παιδείας για τα ελληνικά δεδομένα. Και αυτό είναι το σωστό και έτσι είναι.
      Επομένως, η κλήρωση, κυρία Ξηροτύρη, που ρωτήσατε καλόπιστα και είπατε ότι αν το ξέρατε, θα το ψηφίζατε αυτό το άρθρο…
      ΜΑΡΙΑ ΔΑΜΑΝΑΚΗ: Εμείς κακόπιστα το είπαμε, δηλαδή;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Τουλάχιστον –και για σας λέω- είπατε καλόπιστα, ότι αν γνωρίζατε αυτό, θα το ψηφίζατε, σας λέω ότι ναι, όντως η κλήρωση θα υπάρξει. Αλλά, δεν μου λέτε, αρκούσαν όλα αυτά που με τις λίγες αυτές φράσεις στην παράγραφο 3 του άρθρου 2 προσπαθούσαν να σας πουν τα περί κληρώσεως; Αρκούν αυτά μόνο και μόνο για να γίνει κατανοητό ότι η κλήρωση, περιγραφόμενη από τις αντίστοιχες διατάξεις, θα είναι πλήρως κατοχυρωμένη; Όχι.
      Είπαμε, λοιπόν, με υπουργική απόφαση αντίστοιχη εκείνης που ισχύει για τις κληρώσεις σε άλλες τέτοιες καταστάσεις, για τα ειδικά σχολεία, για τα πειραματικά σχολεία, με μια τέτοια έκδοση απόφασης θα ρυθμίζονται αυτά. Η κλήρωση είναι ο βασικός τρόπος και το δηλώνω και πάλι για όσους θέλουν να το καταλάβουν και να ψηφίσουν τα αντίστοιχα άρθρα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής και της ενότητας των άρθρων 1 έως και 7 του νομοσχεδίου του Υπουργείου Εθνικής Παιδείας και Θρησκευμάτων.
      Ερωτάται το Τμήμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Εθνικής Παιδείας και Θρησκευμάτων «Ίδρυση Σχολείου Ευρωπαϊκής Παιδείας» έγινε δεκτό επί της αρχής κατά πλειοψηφία.
      Εισερχόμαστε στην ψήφιση επί των άρθρων κεχωρισμένως.
      Ερωτάται το Τμήμα: Γίνεται δεκτό το άρθρο 1 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 1 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΛΙΝΤΖΕΡΗΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΛΙΝΤΖΕΡΗΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΛΙΝΤΖΕΡΗΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 6 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Τμήμα: Γίνεται δεκτό το άρθρο 7 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Εισερχόμαστε στην ψήφιση του ακροτελεύτιου άρθρου.
      Ερωτάται το Τμήμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Το ακροτελεύτιο άρθρο έγινε δεκτό κατά πλειοψηφία. 
      Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Ίδρυση Σχολείου Ευρωπαϊκής Παιδείας» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση. 
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 5 Ιουλίου 2005, της Τετάρτης 6 Ιουλίου 2005 και της Πέμπτης 7 Ιουλίου 2005 και παρακαλώ το Τμήμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων της Τρίτης 5 Ιουλίου 2005, της Τετάρτης 6 Ιουλίου 2005 και της Πέμπτης 7 Ιουλίου 2005 επικυρώθηκαν. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 14.16΄ λύεται η συνεδρίαση για την προσεχή Τρίτη 19 Ιουλίου 2005 και ώρα 18.30΄ με αντικείμενο εργασιών του Τμήματος: α) κοινοβουλευτικός έλεγχος, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ                                           ΟΙ ΓΡΑΜΜΑΤΕΙΣ
	ΣΕΛ.  11
ΣΥΝΕΔΡΙΑΣΗ Α΄ΘΕΡ.ΤΜΗΜΑΤΟΣ 15-7-05

