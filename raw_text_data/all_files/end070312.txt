ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ (k) ΣΤ΄
Δευτέρα 12 Μαρτίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Θ. Πάγκαλου και Α. Μουσιώνη, σελ.
3. Ο Υπουργός Δικαιοσύνης διαβίβασε στη Βουλή μηνυτήρια αναφορά περί ποινικής ευθύνης των Υπουργών κατά του αρμοδίου Υπουργού Οικονομίας και Οικονομικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 13 Μαρτίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αποκατάσταση των ζημιών από τις καταστροφικές πλημμύρες στο νομό Ρεθύμνου.σελ.
β) Προς τον Υπουργό Εμπορικής Ναυτιλίας, σχετικά με την τήρηση της νομοθεσίας και των συλλογικών συμβάσεων εργασίας για τους ναυτεργάτες.σελ.
γ) Προς τον Υπουργό Δημόσιας Τάξης, σχετικά με τις χορηγήσεις αδειών κατοχής κυνηγετικών όπλων.σελ.
δ) Προς τον Υπουργό Οικονομίας και Οικονομικών, σχετικά με την επαναλειτουργία της εταιρείας ΒΙΟΜΑΓΝ στην Εύβοια, την καταβολή των δεδουλευμένων κ.λπ. σελ.
ε) Προς τον Υπουργό Υγείας και Κοινωνικής Αλληλεγγύης σχετικά με την κοινωνική πολιτική για την υποστήριξη της οικογένειας και του παιδιού.σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Τουριστικής Ανάπτυξης, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση του Πρωτοκόλλου μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Λυβικής Αραβικής Τζαμαχιρίας για Συνεργασία στον τομέα του Τουρισμού».σελ.

ΟΜΙΛΗΤΕΣ
Α. Επί των επικαίρων ερωτήσεων.
ΚΕΦΑΛΟΓΙΑΝΝΗΣ Ε. σελ.
ΛΕΒΕΝΤΗΣ Α. σελ.
ΜΠΕΖΑΣ Α. σελ.
ΝΑΚΟΣ Α. σελ.
ΟΘΩΝΑΣ Ε. σελ.
ΠΑΝΤΕΛΑΚΗ Ε. σελ.
ΠΙΠΕΡΓΙΑΣ Δ. σελ.
ΠΟΛΥΔΩΡΑΣ Β. σελ.
ΣΟΥΡΛΑΣ Γ. σελ.
Β.Επί της επερώτησης.
ΒΑΡΒΙΤΣΙΩΤΗΣ Μ. σελ.
ΓΡΗΓΟΡΑΚΟΣ Λ. σελ.
ΚΩΝΣΤΑΝΤΟΠΟΥΛΟΣ Γ. σελ.
ΛΕΒΕΝΤΗΣ Α. σελ.
ΠΑΝΤΕΛΑΚΗ Ε. σελ.
ΠΑΠΑΪΩΑΝΝΟΥ Μ. σελ.
ΠΕΡΛΕΠΕ-ΣΗΦΟΥΝΑΚΗ Α. σελ.
ΠΡΩΤΟΠΑΠΑΣ Χ. σελ.
ΣΚΟΥΛΑΚΗΣ Ε. σελ.
ΧΡΙΣΤΟΦΙΛΟΠΟΥΛΟΥ Π. σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ ?ΣΤ΄
     Δευτέρα 12 Μαρτίου 2007
     
     Αθήνα, σήμερα στις 12 Μαρτίου 2007, ημέρα Δευτέρα και ώρα 18.09΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Εμμανουήλ Όθωνα, Βουλευτή Ρεθύμνης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία ο κ. Αθανάσιος Κοκκώνης  ζητεί την αντικατάσταση των πινακίδων στο Δ.Φ.Χ. αυτοκίνητό του.
     2) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο Πρόεδρος του Δ.Δ. Ανθήλης Νομού Φθιώτιδας ζητεί την κατασκευή του ανισόπεδου κόμβου της Π.Α.Θ.Ε. στο ύψος της Ανθήλης.
     3) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά, με την οποία η Εθνική Συνομοσπονδία Ατόμων με Αναπηρία ζητεί την ένταξη στον κρατικό προϋπολογισμό της μισθοδοσίας των εργαζομένων με αναπηρία, που καλύπτουν πάγιες και διαρκείς ανάγκες.
     4) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά, με την οποία ο Σύλλογος Εργαζομένων του Δήμου Καλαμαριάς Νομού Θεσσαλονίκης ζητεί την καταβολή του επιδόματος πληροφορικής στους δικαιούχους υπαλλήλους για όσο διάστημα τελούν σε θεσμοθετημένες άδειες.
     5) Ο Βουλευτής Χανίων κ. ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσε αναφορά, με την οποία η Ένωση Γεωπόνων Ελευθέρων Επαγγελματιών Κρήτης ζητεί την πρόσθετη χρηματοδότηση όλων των σχεδίων βελτίωσης της κρητικής κτηνοτροφίας που υποβλήθηκαν το έτος 2006.
     6) Ο Βουλευτής Νομού Αττικής κ. ΒΑΣΙΛΕΙΟΣ ΟΙΚΟΝΟΜΟΥ κατέθεσε αναφορά, με την οποία ο Δήμαρχος Παλλήνης ζητεί την τροποποίηση της απόφασης περί κήρυξης αρχαιολογικού χώρου στην περιοχή Άνω Μπαλάνας του Δήμου Παλλήνης Αττικής.
     7) Ο Βουλευτής Νομού Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά, με την οποία ο Δήμαρχος Παλλήνης ζητεί την τροποποίηση της απόφασης περί κήρυξης αρχαιολογικού χώρου στην περιοχή Άνω Μπαλάνας του Δήμου Παλλήνης Αττικής.
     8) Οι Βουλευτές Λαρίσης και Μαγνησίας κ.κ. ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά, με την οποία η Συντονιστική Επιτροπή Κατοίκων Ομορφοχωρίου Λάρισας ζητεί τη λήψη μέτρων προστασίας του περιβάλλοντος μετά την αλλαγή της δραστηριότητας του εργοστασίου της Ελληνικής Βιομηχανίας Ζάχαρης.
     9) Ο Βουλευτής Ευβοίας κ. ΣΙΜΟΣ ΚΕΔΙΚΟΓΛΟΥ κατέθεσε αναφορά, με την οποία ο Εκπολιτιστικός Σύλλογος Έξω Παναγίτσας «Η ΖΩΟΔΟΧΟΣ ΠΗΓΗ» ζητεί την ολοκλήρωση της ένταξης στο σχέδιο πόλης της συνοικίας Η΄ του Δήμου Χαλκιδέων Εύβοιας.
     10) Η Βουλευτής  Μαγνησίας κ. ΖΕΤΤΑ ΜΑΚΡΗ  κατέθεσε αναφορά, με  την οποία ζητεί την αξιοποίηση του σπηλαίου που βρίσκεται στο Δημοτικό Διαμέρισμα Φυλακής του Δήμου Αλμυρού Μαγνησίας.
     11) Η Βουλευτής Μαγνησίας κ. ΖΕΤΤΑ ΜΑΚΡΗ  κατέθεσε αναφορά, με την οποία ζητεί την αποδοχή του αιτήματος της ΄Ενωσης Απόστρατων Αξιωματικών Αεροπορίας για ενιαίο μισθολόγιο των απόστρατων και των εν ενεργεία στρατιωτικών.
     12) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ  κατέθεσε αναφορά, με την οποία παραγωγοί εσπεριδοειδών του Νομού Αιτωλ/νίας ζητούν επιδότηση από τη νέα Κ.Ο.Α..
     13) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία η Δήμαρχος Μουρικίου Νομού Κοζάνης ζητεί την αξιολόγηση των συνεπειών που υφίστανται οι δήμοι από τις δραστηριότητες της ΔΕΗ και τον εκ νέου σχεδιασμό των ανταποδοτικών τελών και των προσλήψεων.
     14) Οι Βουλευτές Ηρακλείου, Ζακύνθου, Δωδεκανήσου, Λασιθίου, Κορινθίας και Σερρών κ.κ. ΒΑΣΙΛΕΙΟΣ ΚΕΓΚΕΡΟΓΛΟΥ, ΔΗΜΗΤΡΙΟΣ ΒΑΡΒΑΡΙΓΟΣ, ΚΩΝ/ΝΟΣ ΚΑΪΣΕΡΛΗΣ, ΜΙΧΑΛΗΣ ΚΑΡΧΙΜΑΚΗΣ, ΑΓΓΕΛΟΣ ΜΑΝΩΛΑΚΗΣ και ΜΑΡΚΟΣ ΜΠΟΛΑΡΗΣ αντίστοιχα κατέθεσαν δημοσίευμα εφημερίδας το οποίο αναφέρεται στη δίωξη δημοσίου υπαλλήλου.
     15) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία το Επιμελητήριο Κυκλάδων ζητεί την ίδρυση και λειτουργία γραφείων του Ο.Α.Ε.Ε. σε νησιά των Κυκλάδων.
     16) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Έπαρχος Θήρας ζητεί την ανανέωση των συμβάσεων εργασίας των συμβασιούχων μερικής απασχόλησης της Ν.Α. Κυκλάδων.
     17) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά, με την οποία ο κ. Αθανάσιος Γεώργας, Νομαρχιακός Σύμβουλος Κορινθίας, ζητεί να καλυφθούν οι ελλείψεις ένστολου προσωπικού στα αστυνομικά τμήματα και τους σταθμούς του Νομού Κορινθίας.
     18) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η Ένωση Υπαλλήλων Πυροσβεστικού Σώματος νήσου Ρόδου και Δωδεκανήσου ζητεί ακύρωση της πρόσφατης διαταγής μετάθεσης για την επάνδρωση της υπηρεσίας του λιμένα Ηγουμενίτσας και εφαρμογή των κριτηρίων που προβλέπονται για την κάλυψη των θέσεων της συγκεκριμένης υπηρεσίας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2905/10-1-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 303/2007/22-1-07 έγγραφο από την Yπουργό Τουριστικής  Ανάπτυξης η ακόλουθη απάντηση:
     «Σε απάντηση της ως άνω υπ' αριθμ. 2905/10.01.2007 κατατεθείσης ερώτησης, σας γνωρίζουμε τα κάτωθι:
     Ανεξάρτητα από τις παρατηρούμενες σοβαρές κλιματολογικές αλλαγές και τη μείωση των χιονοπτώσεων κατά τους χειμερινούς μήνες, ΟΙ μορφές εναλλακτικού τουρισμού (όσες αναφέρονται στην υποβαλλόμενη ερώτηση και όχι μόνο) είναι βασικό τμήμα των προτεραιοτήτων της τουριστικής πολιτικής. Η πεζοπορία (trekking), η ορειβασία (clίmbing) η κατάβαση ποταμών με canoe-kayak, η επίσκεψη και εξερεύνηση φαραγγιών (canyonning), η εξερεύνηση σπηλαίων (caving) είναι μορφές εναλλακτικού τουρισμού των οποίων η εξάπλωση και ανάπτυξη ουδόλως εξαρτάται στη χώρα μας από το ύψος βροχής ή την ποσότητα των χιονοπτώσεων.
     Ταυτόχρονα όμως είναι και δραστηριότητες που την πρωτοβουλία οργάνωσης και εξάσκησης τους έχει προέχοντος ο ιδιωτικός τομέας (δηλαδή ειδικευμένες τουριστικές επιχειρήσεις και' τουριστικά γραφεία).
     Το Υπουργείο μας έχει την ευθύνη λειτουργίας ενός πλαισίου που θέτει όρια και εξασφαλίζει την ασφαλή διοργάνωση και άσκηση τέτοιου είδους δραστηριοτήτων που εμπεριέχονται στον όρο «εναλλακτικός τουρισμός».
     Αυτό γίνεται από ένα πλέγμα διατάξεων απαρχή των οποίων είναι το άρθρο 11 (στοιχείο Γ) του Π.Δ. 149/2005. Με τη διάταξη αυτή συνίσταται για πρώτη φορά Τμήμα Ειδικών Μορφών Τουρισμού και περιγράφονται οι αρμοδιότητές του. Προς την ίδια κατεύθυνση, εξ’ άλλου, κινείται και η τροποποίηση/επικαιροποίηση του ν. 393/1976 που διέπει τη λειτουργία των Γραφείων Τουρισμού στη χώρα μας. Στο πλαίσιο αυτής της επικαιροποίησης προβλέπεται η δυνατότητα διεύρυνσης του επαγγελματικού αντικειμένου των Γραφείων Τουρισμού με διοργάνωση δραστηριοτήτων εναλλακτικού τουρισμού.
     Σε ό,τι αφορά το δεύτερο σκέλος της Ερώτησης περί εναλλακτικής λειτουργίας των χιονοδρομικών κέντρων, σημειώνεται ότι -όπως άλλωστε αποδείχθηκε και από την εφετινή εμπειρία σε χιονοδρομικές εγκαταστάσεις της Δυτικής Ευρώπης (Γαλλία, Αυστρία, Ελβετία) -η εναλλακτική τους λειτουργία σε περιόδους έλλειψης χιονιού ασφαλώς δεν προϋποθέτει σχέδιο από την πλευρά της Διοίκησης.
     Επίσης σας ενημερώνουμε ότι ο Ε.Ο.Τ. και συγκεκριμένα το Τμήμα Ανάπτυξης Νέων Μορφών Τουρισμού έχει αναπτύξει τα παρακάτω:
     1. Υλοποιεί Πρόγραμμα χειμερινού τουρισμού που απευθύνεται σε 3.000 υπαλλήλους τουριστικών και επισιτιστικών επιχειρήσεων με περίοδο ισχύος από 10/12/2006 έως 31/03/2007.
     2. Υλοποιεί Πρόγραμμα Νεανικού Εναλλακτικού Τουρισμού σε συνεργασία με τη Γ.Γ. Νέας Γενιάς το οποίο απευθύνεται σε νέους 18-30 ετών με περίοδο ισχύος από τον Φεβρουάριο του 2007 έως και τον Απρίλιο του ίδιου έτους και με αντικείμενο δραστηριοτήτων την ορειβασία, την πεζοπορία, το rafting κ.λπ..
     Η Υπουργός
     ΦΑΝΗ ΠΑΛΛΗ-ΠΕΤΡΑΛΙΑ»
     2. Στην με αριθμό 2831/9-1-07 ερώτηση του Βουλευτή κ. Παναγιώτου Σγουρίδη δόθηκε με το υπ’ αριθμ. 295/22-1-07 έγγραφο από την Yπουργό Τουριστικής  Ανάπτυξης η ακόλουθη απάντηση:
     «Απαντώντας στην ανωτέρω ερώτηση σας ενημερώνουμε ότι η πολιτική ηγεσία και οι υπηρεσίες του υπουργείου Τουριστικής Ανάπτυξης λειτουργούν με κανόνες απόλυτης νομιμότητας και πλήρους διαφάνειας και ουδέποτε «κάλυψαν» ή θα «καλύψουν» οποιαδήποτε πράξη οποιουδήποτε.
     Η κρυστάλλινη αυτή πρακτική, όσον αφορά στο υπό ερώτηση ζήτημα της Ε.Τ.Α., αποδεικνύεται από το γεγονός ότι η υπόθεση έχει παραπεμφθεί για γνωμοδότηση στην ολομέλεια του Νομικού Συμβουλίου του Κράτους, παρ' ότι το Α΄ Τμήμα του είχε εκδώσει γνωμοδότηση που δικαιώνει την διοίκηση της Ε.Τ.Α.
     Φυσικά, η ίδια πρακτική της νομιμότητας και της πλήρους διαφάνειας τηρείται και θα τηρείται και όσον αφορά και στις διαδικασίες στις οποίες εμπλέκονται όργανα της Ευρωπαϊκής Ένωσης.
     Η Υπουργός
     ΦΑΝΗ ΠΑΛΛΗ-ΠΕΤΡΑΛΙΑ»
     3. Στην με αριθμό 2775/5-1-07 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. Α.Π.Υ./ΙΑ/41/29-1-07 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 2282/24.1.2007 έγγραφο της Διεύθυνσης Διοίκησης καθώς και τα υπ' αριθμ. πρωτ. 16/25-1-07, 2775/2.1.2007, 2570/23.1.2007 και 2729/18.1.2007 έγγραφα των εποπτευομένων φορέων ΕΡΤ-Α.Ε., l.Ο.Μ., Α.Π.Ε. και Μ.Π.Ε. αντίστοιχα.
     Από τα παραπάνω έγγραφα προκύπτει η απάντηση στην ερώτησή σας.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
	4. Στην με αριθμό 1651/24-11-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 302/9-1-07 έγγραφο από τον Υφυπουργό Αγροτικής Ανάπτυξης και τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
      Η ιχνηλασιμότητα του βοείου κρέατος διασφαλίζεται μέσω της καταγραφής και ταυτοποίησης των βοοειδών και της επισήμανσης του βοείου κρέατος και των προϊόντων του, όπως προβλέπεται στον Κανονισμό 1760/00 του Συμβουλίου και του Ευρωπαϊκού Κοινοβουλίου και στους σχετικούς εφαρμοστικούς κανονισμούς της Επιτροπής. Σύμφωνα με τους ανωτέρω Κανονισμούς στην ετικέτα που φέρει υποχρεωτικά το σφάγιο, τα τμήματα του σφάγιου και όλο το διακινούμενο βόειο και μοσχαρίσιο κρέας αναγράφεται υποχρεωτικά ο κωδικός του ζώου ή ο κωδικός της ομάδας των ζώων από τα οποία προέρχεται και με αυτόν τον τρόπο διασφαλίζεται και η σύνδεσή του με το ζώο από το οποίο προέρχεται και η ιχνηλασιμότητα όλου του διακινούμενου εγχώριου και εισαγόμενου βοείου κρέατος.
      Στη χώρα μας, η επισήμανση του βοείου κρέατος εφαρμόζεται βάσει της αριθμ. 412013/29-12-2000 ΚΥΑ που αναφέρεται σε συμπληρωματικά μέτρα σε εκτέλεση των Καν.(ΕΚ) 1760/2000 και 1825/2000 που αφορούν την επισήμανση του βοείου κρέατος και των προϊόντων με βάση το βόειο κρέας, καθώς και την αριθμ. 232149/14-2-02 απόφαση του Υπουργού Γεωργίας που αναφέρεται στην εφαρμογή της επισήμανσης βοείου κρέατος και προϊόντων με βάση το βόειο κρέας από 1-1-2002. Για τη σωστή εφαρμογή των παραπάνω έχουν εκδοθεί και οι σχετικές λεπτομέρειες εφαρμογής. Βάσει των παραπάνω αποφάσεων και κανονισμών όλοι οι επιχειρηματίες που εμπλέκονται στην εμπορία του βοείου κρέατος υποχρεούνται να τηρούν σύστημα καταγραφής αγορών και πωλήσεων.
      Σύμφωνα με τις εν λόγω αποφάσεις, ο εκάστοτε υπεύθυνος κτηνίατρος ελέγχει την τοποθέτηση ετικέτας από το σφαγείο και αναφέρει τυχόν παρατυπίες ή άρνηση τοποθέτησης ετικέτας στις αρμόδιες υπηρεσίες για την επιβολή των σχετικών κυρώσεων.
      Οι αρμόδιες υπηρεσίες Εμπορίου των Νομ/κων Αυτοδ/σεων διεξάγουν τακτικούς και έκτακτους έλεγχους σε όλα τα στάδια εμπορίας, με την ενδεχόμενη συνδρομή των Δ/νσεων Αγροτικής Ανάπτυξης των Νομαρχιακών Αυτοδιοικήσεων ή της Γενικής Δ/νσης Ζωϊκής Παραγωγής του Υπουργείου Αγροτικής Ανάπτυξης και Τροφίμων.
      Οι εν λόγω έλεγχοι αφορούν τόσο το ελληνικό βόειο κρέας όσο και το εισαγόμενο.
      Επίσης για τη διευκόλυνση της επιβολής κυρώσεων στους παραβάτες και για να αντιμετωπισθούν αποτελεσματικά τυχόν παρατηρούμενα κρούσματα παραπλάνησης των καταναλωτών εκδόθηκε και η αρ. 2/2004 Αγορανομική Διάταξη του Υπουργείου Ανάπτυξης, μετά από εισήγηση του Υπουργείου Αγροτικής Ανάπτυξης & Τροφίμων, η οποία αφορά μεταξύ άλλων και μέτρα για την επισήμανση του βοείου κρέατος, την τήρηση βιβλίου σφαγών και την τήρηση συστήματος αγορών/πωλήσεων για τα τεμαχιστήρια, τυποποιητήρια και τους πωλητές βοείου κρέατος.
      Στις παραπάνω αποφάσεις ορίζονται και θέματα για την προαιρετική επισήμανση του βοείου κρέατος. Αρμόδιος για την παρακολούθηση και τη διεξαγωγή των ελέγχων των προαιρετικών συστημάτων είναι ο ΟΠΕΓΕΠ.
      Σε κοινοτικούς ελέγχους που δέχθηκε η Ελλάδα από επιθεωρητές της Ευρωπαϊκής Ένωσης για την αξιολόγηση της λειτουργίας των ελέγχων που αφορούν την επισήμανση του βοείου κρέατος και των προϊόντων με βάση το βόειο κρέας, διαπιστώθηκε ότι στη χώρα μας εφαρμόζεται η ιχνηλασιμότητα του βοείου κρέατος, εντοπίστηκαν ορισμένα μικροπροβλήματα τα οποία αφορούν κυρίως το εισαγόμενο κρέας. Η ελληνική νομοθεσία, σύμφωνα με τους εν λόγω επιθεωρητές, είναι πλήρης σε ότι αφορά την επισήμανση και την ιχνηλασιμότητα του βοείου κρέατος.
Ο Υφυπουργός
Α. ΚΟΝΤΟΣ»

      5. Στην με αριθμό 2460/15-12-06 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου, Λεωνίδα Γρηγοράκου, Κων/νου Ρόβλια και Χάρη Τσιόκα δόθηκε με το υπ’ αριθμ. Β-2608/9-1-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2460/15-12-2006, που κατέθεσαν στη Βουλή οι Βουλευτές κ.κ. Δ. Πιπεργιάς, Β. Κεγκέρογλου, Λ. Γρηγοράκος, Κ. Ρόβλιας και Χ. Τσιόκας, σας διαβιβάζουμε το αριθμ. ΔΣ/430/21-12-2006 έγγραφο της εταιρείας «Ολυμπιακή Αεροπορία Υπηρεσίες» Α.Ε., με το οποίο παρέχονται στοιχεία και πληροφορίες για το θιγόμενο θέμα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στις με αριθμό 3651/29.1.07 και 3779/31.1.07 ερωτήσεις των Βουλευτών κυρίων Ιωάννου Βλατή και Λάζαρου Λωτίδη δόθηκε με το υπ΄αριθμ. 13274/16.2.07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 3651/29-1-2007 και 3779/31.1.2007 ερωτήσεις που κατατέθηκαν στη Βουλή από τους Βουλευτές κ.κ. Ι. Βλατή και Λ Λωτίδη σχετικά με καταβολή συνδρομών από πολύτεκνους συνταξιούχους προς τους συλλόγους τους, σας γνωρίζουμε τα ακόλουθα:
      Με το ν. 3454/2006 «Ενίσχυση της οικογένειας και λοιπές διατάξεις» η πολιτεία με μια σειρά παρεμβάσεων (μέτρων) τόσο σε θεσμικό όσο και σε οικονομικό επίπεδο επιχειρεί να συμβάλει στην άμβλυνση του δημογραφικού πρoβλήματoς της χώρας.
      Με τις διατάξεις του ως άνω νόμου κατά κύριο λόγο παρέχονται οικονομικές ενισχύσεις και επεκτείνονται κοινωνικά πολυτεκνικά δικαιώματα και στους γονείς με τρία παιδιά χωρίς βεβαίως να θίγονται κεκτημένα δικαιώματα της πολύτεκνης οικογένειας.
      Επιπλέον θεσπίζονται μέτρα για τη στήριξη της πολύτεκνης οικογένειας.
      Πέραν των άλλων στον εν λόγω νόμο εμπεριέχονται διατάξεις που ρυθμίζουν θέματα οικονομικής ενίσχυσης των οργανώσεων πολυτέκνων και τριτέκνων οικογενειών για την επίτευξη των στόχων τους.
      Ειδικότερα στο άρθρο 10, παρ. 2, πρoβλέπεται η οικονομική ενίσχυση των οργανώσεων πολυτέκνων και τριτέκνων οικογενειών από το Υπουργείο Υγείας και Κοινωνικής Αλληλεγγύης μέσα από το καθαρό προϊόν του Ειδικού Κρατικού Λαχείου και μέχρι ποσοστό 3% αυτού.
      Επιπλέον σύμφωνα με το άρθρο 16 του νόμου αυτού, ο ΟΓΑ παρακρατεί ποσό από το επίδομα που καταβάλλεται στις πολύτεκνες μητέρες και πατέρες, το οποίο αφορά τη συνδρομή τους προς το Σωματείο Πολυτέκνων, στο οποίο είναι εγγεγραμμένοι και το αποδίδει ανά δίμηνο στην ΑΣΠΕ.
      Εκ του ποσού αυτού η ΑΣΠΕ παρακρατεί ποσοστό 25% που αφορά τη συνδρομή των οργανώσεων-μελών της προς αυτή και αποδίδει το υπόλοιπο σε αυτές.
      Το ποσοστό της παρακρατούμενης συνδρομής ανέρχεται σε 1,50 € μηνιαίως για κάθε μέλος-οικογένεια και μπορεί να αναπροσαρμόζεται κάθε τρία χρόνια με απόφαση του Υπουργού Υγείας και Κοινωνικής Αλληλεγγύης.
      Η διάταξη αυτή αποσκοπεί στον εξορθολογισμό των διαφόρων δαπανών στις οποίες υπόκεινται οι πολύτεκνοι πολλές φορές ετησίως και για διάφορες αιτίες, όπως η θεώρηση της ταυτότητας του πολυτέκνου, η χορήγηση πιστοποιητικών και η δαπάνη αγαθών για τις οποίες μέχρι σήμερα καλούνται να καταβάλoυν διάφορα ποσά στους πολυτεκνικούς συλλόγους στους οποίους ανήκουν.
      Όσον αφορά τα μέλη των πολυτεκνικών συλλόγων τα οποία δεν υφίστανται την παραπάνω παρακράτηση επειδή τα παιδιά τους έχουν ενηλικιωθεί και δεν λαμβάνoυν το πολυτεκνικό επίδομα η συνδρομή αυτών θα γίνεται προς τον οικείο πολυτεκνικό σύλλογο του οποίου είναι μέλη, σύμφωνα με τα οριζόμενα στο καταστατικό του.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      7. Στην με αριθμό 3399/23.1.07 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. 6449Β/17.2.07 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      1. Σύμφωνα με πρόσφατα στοιχεία σήμερα στην Ελλάδα:
     α. Λειτουργούν 42 Χώροι Υγειονομικής Ταφής (μη επικινδύνων) Αποβλήτων (ΧΥΤΑ) οι οποίοι εξυπηρετούν 370 ΟΤΑ.
     β. 3 ΧΥΤΑ είναι κατασκευασμένοι αλλά χρήζουν ολοκλήρωσης και αναβάθμισης. Οι ΧΥΤΑ αυτοί θα εξυπηρετήσουν 28 ΟΤΑ. Ήδη υλοποιούνται τα έργα ολοκλήρωσης/αναβάθμισης στους ΧΥΤΑ Άρτας και Ηγουμενίτσας ενώ για την ολοκλήρωση του ΧΥΤΑ Αργαλαστής υπάρχει εγκεκριμένη χρηματοδότηση.
     γ. 2 ΧΥΤΑ έπαυσαν να λειτουργούν αλλά οι ΟΤΑ τους οποίους εξυπηρετούσαν, εξυπηρετούνται σήμερα από άλλον ΧΥΤΑ. Συγκεκριμένα:
     γ1. Από 1.1.07 έπαυσε η λειτουργία του ΧΥΤΑ Ρεθύμνου ο οποίος εξυπηρετούσε 2 ΟΤΑ και τα απορρίμματα τους οδηγούνται πλέον στον ΧΥΤΑ Αμαρίου ο οποίος πρόκειται να επεκταθεί.
     γ2. Επίσης ο ΧΥΤΑ Άνω Λιοσίων ολοκλήρωσε την λειτουργία του και θα προχωρήσει η διαδικασία περιβαλλοντικής αποκατάστασης του. Οι 70 ΟΤΑ τους οποίους εξυπηρετούσε, εξυπηρετούνται σήμερα από τον ΧΥΤΑ Φυλής ο οποίος λειτουργεί και κατασκευάζεται τμηματικά.
     δ. Βρίσκονται σε φάση υλοποίησης 47 νέοι ΧΥΤΑ και 18 επεκτάσεις υφισταμένων ΧΥΤΑ. Συγκεκριμένα:
     δ1. Κατασκευάζονται 22 νέοι ΧΥΤΑ.
     δ2. Είναι σε εξέλιξη οι διαγωνισμοί για την κατασκευή 1 Ο νέων ΧΥΤΑ.
     δ3. Υπάρχει εγκεκριμένη χρηματοδότηση για την κατασκευή 15 νέων ΧΥΤΑ.
     δ4. Kατασκευάζovται14 επεκτάσεις υφισταμένων ΧΥΤΑ.
     δ5. Είναι σε εξέλιξη οι διαγωνισμοί για την κατασκευή 2 επεκτάσεων υφισταμένωνν  ΧΥΤΑ.
     δ6. Υπάρχει εγκεκριμένη χρηματοδότηση για την κατασκευή 2 επεκτάσεων υφισταμένων ΧΥΤΑ.
     δ7. Οι υπό υλοποίηση νέοι ΧΥΤΑ θα εξυπηρετήσουν 347 ΟΤΑ ενώ οι επεκτάσεις θα βελτιώσουν τις συνθήκες διάθεσης των αποβλήτων 274 ΟΤΑ. 
     δ8. Τα υλοποιούμενα και τα προς υλοποίηση έργα χρηματοδοτούνται από διάφορα χρηματοδοτικά προγράμματα (Ταμείο Συνοχής ΙΙ, ΠΕΠ-Γ΄, ΕΠΠΕΡ, Θησέας).
     2. Το πρόγραμμα αποκατάστασης των ΧΑΔΑ, το οποίο άρχισε στις 29.7.04 και βρίσκεται σε πλήρη εξέλιξη, έχει δώσει μέχρι σήμερα τα εξής αποτελέσματα:
     - Έχουν καταγραφεί 2626 ΧΑΔΑ στο σύνολο της χώρας.
     - Από αυτούς, 1850 ΧΑΔΑ έχουν κλείσει με αποφάσεις παύσης λειτουργίας των Νομαρχιών.
     - Από τους 1850 ΧΑΔΑ που έχουν κλείσει, έχουν εκδοθεί από τις Περιφέρειες της χώρας άδειες περιβαλλοντικής αποκατάστασης για 1737 ΧΑΔΑ.
     - Από τους 1737 ΧΑΔΑ με άδεια περιβαλλοντικής αποκατάστασης, έχουν ενταχθεί για χρηματοδότηση σε διάφορα χρηματοδοτικά προγράμματα 552 έργα αποκατάστασης ΧΑΔΑ και άλλα 111 έργα έχουν ωριμότητα και βρίσκονται σε διαδικασία ένταξης.
     - Από τους λοιπούς ΧΑΔΑ, 615 έχουν βαθμό επικινδυνότητας μικρότερο από 35 και αποκαθίστανται περιβαλλοντικά από τους ίδιους του ΟΤΑ με ίδιους πόρους.
      - Αρκετοί ΧΑΔΑ έχουν ήδη αποκατασταθεί. Το πρόγραμμα αποκατάστασης των ΧΑΔΑ συντονίζεται πλέον από το ΥΠΕΣΔΔΑ και αναμένονται τα επιπλέον αποτελέσματα.
      3. Σήμερα στην Ελλάδα λειτουργούν συνολικά 19 Σταθμοί Μεταφόρτωσης Αποβλήτων (ΣΜΑ) (3 ΣΜΑ στην Κεντρική Μακεδονία, 8 ΣΜΑ στην Δυτ. Μακεδονία, 1 ΣΜΑ στα Ιόνια Νησιά, 6 ΣΜΑ στην Αττική, και 1 ΣΜΑ στην Κρήτη). Επίσης κατασκευάζονται 15 ΣΜΑ (2 στην Κεντρική Μακεδονία, 2 στην Δυτ. Μακεδονία, 9 στην Θεσσαλία και 2 στην Δυτ. Ελλάδα), έχουν εγκεκριμένη χρηματοδότηση 24 ΣΜΑ (14 στην Ανατ. Μακεδονία-Θράκη, 3 στην Κεντρική Μακεδονία, 1 στην Θεσσαλία, 1 στην Αττική, 2 στην Δυτ. Ελλάδα, 1 στο Βόρειο Αιγαίο και 2 στην Κρήτη) και δημοπρατούνται 2 ΣΜΑ (1 στην Αττική και 1 στην Δυτ. Ελλάδα).
      Ο Υπουργός
      Γ. ΣΟΥΦΛΙΑΣ»
     8. Στην με αριθμό  3854/2.2.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 10453/23.2.07 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης αναφορικά με τις ενέργειες που προβλέπονται από τα συναρμόδια Υπουργεία, προκειμένου να υπάρχει ορθολογική εναρμόνιση των κανόνων της ΕΕ στο εθνικό δίκαιο και τήρηση αυτών ώστε να μη στερείται η χώρα και οι πολίτες τις ευκαιρίες που παρουσιάζονται για ανάπτυξη και να μην υπονομεύεται η αξιοπιστία της Ελλάδας έναντι των υπολοίπων εταίρων της, σας γνωρίζουμε τα ακόλουθα σε ό,τι αφορά το ΥΠΕΣΔΔΑ:
      * Οδηγία του Συμβουλίου της ΕΕ 94/8Ο/ΕΚ περί της άσκησης του δικαιώματος του εκλέγειν και εκλέγεσθαι κατά τις δημοτικές και κοινοτικές εκλογές από τους πολίτες της Ευρωπαϊκής Ένωσης που κατοικούν σε κράτος - μέλος του οποίου δεν είναι υπήκοοι: Ενσωματώθηκε με το Π.Δ. 133/97 (ΦΕΚ A/121/12-6-1997), όπως τροποποιήθηκε και ισχύει.
      * Οδηγία 93/109/ΕΚ περί της άσκησης των ανωτέρω δικαιωμάτων κατά τις εκλογές του Ευρωπαϊκού Κοινοβουλίου: Ενσωματώθηκε στο ελληνικό δίκαιο με το Ν. 2196/94 (ΦΕΚ A/41/22-3-1994).
      * Οδηγία 2004/38/ΕΚ σχετικά με το δικαίωμα των πολιτών της Ένωσης και των μελών των οικογενειών τους να κυκλοφορούν και να διαμένουν ελεύθερα στην επικράτεια των κρατών μελών: Το ΥΠΕΣΔΔΑ προώθησε Σχέδιο Προεδρικού Διατάγματος το οποίο αφορά στα μέλη οικογένειας πολίτη της ΕΕ τα οποία είναι υπήκοοι τρίτων χωρών. Το εν λόγω Προεδρικό Διάταγμα βρίσκεται στο Συμβούλιο της Επικρατείας για την τελική γνωμοδότηση και ακολούθως θα σταλεί προς υπογραφή στον Πρόεδρο της Δημοκρατίας.
      * Οδηγία 2004/114/ΕΚ σχετικά με τις προϋποθέσεις εισδοχής υπηκόων τρίτων χωρών με σκοπό τις σπουδές, την ανταλλαγή μαθητών, την άμισθη πρακτική άσκηση ή την εθελοντική υπηρεσία: Το ΥΠΕΣΔΔΑ έχει ολοκληρώσει Σχέδιο Προεδρικού Διατάγματος το οποίο έχει διαβιβαστεί στους συναρμόδιους φορείς, προκειμένου να διατυπώσουν παρατηρήσεις.
      * Οδηγία 200571/ΕΚ σχετικά με ειδική διαδικασία εισδοχής υπηκόων τρίτων χωρών για σκοπούς επιστημονικής έρευνας (Οδηγία για τους ερευνητές): Για την Οδηγία αυτή έχουν ήδη αρχίσει οι προεργασίες στο ΥΠΕΣΔΔΑ, ενώ προβλέπεται εντός του μηνός να προσκληθούν συναρμόδιοι φορείς με σκοπό την επεξεργασία σχεδίου Προεδρικού Διατάγματος.
      Για λοιπά θέματα, αρμόδιο να απαντήσει είναι το συνερωτώμενο Υπουργείο Οικονομίας και Οικονομικών καθώς επίσης και τ' άλλα καθ' ύλην αρμόδια Υπουργεία και ιδίως το Υπουργείο Εξωτερικών.
      Ο Υφυπουργός
      ΑΘ. ΝΑΚΟΣ»
    9. Στην με αριθμό  3978/6.2.07 ερώτηση του Βουλευτή κ. Κων/νου Μπαντουβά δόθηκε με το υπ’ αριθμ. 727/2.3.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 19260/02-03-2007 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Κ. Μπαντουβά.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 3990/7.2.07 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 2565/1.3.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 3990/07-02-2007 ερώτηση, που κατατέθηκε στη Βουλή από τους Βουλευτές κ.κ. Α. Ξηροτύρη-Αικατερινάρη  και Γ. Δραγασάκη, σχετικά με προβλήματα των εργαζομένων στις ασφαλιστικές εταιρείες ΕΓΝΑΤΙΑ Α.Α.Ε. και LΕ ΜΟΝDΕ Α.Α.Ε., και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Το αρμόδιο Τμήμα Κοινωνικής Επιθεώρησης Φθιώτιδας, στις 14-02-2007 πραγματοποίησε έλεγχο στις δύο αναφερόμενες εταιρείες κατά τον οποίο διαπιστώθηκε ότι και οι δύο εταιρείες ήταν κλειστές. Σας κάνουμε επίσης γνωστό ότι η ως άνω Υπηρεσία, μετά από καταγγελίες εργαζομένων έχει καλέσει σε συμφιλιωτική διαδικασία (άρθρο 13 του νόμου 1876/90) στις 22 και 26-2-2007 τις ανωτέρω εταιρείες, με αντικείμενο συζήτησης την μη καταβολή αποζημίωσης απόλυσης, δεδουλευμένων αποδοχών, αποζημιώσεων αδειών και επιδομάτων άδειας.
      Επίσης το αρμόδιο Τμήμα Κοινωνικής Επιθεώρησης Πειραιά, στις 15-02-2007 πραγματοποίησε έλεγχο στις δύο προαναφερόμενες εταιρείες που εδρεύουν στην περιοχή αρμοδιότητάς του. Από τον έλεγχο διαπιστώθηκε ότι στα γραφεία της εταιρείας ΕΓΝΑΤΙΑ ΑΑΕ βρισκόταν ο ένας μέχρι πρότινος περιφερειακός Διευθυντής και μία ασφαλιστική σύμβουλος. Ο πρώτος εξ αυτών δήλωσε ότι παρεμπιπτόντως ευρέθη στο χώρο εργασίας, καθόσον με την αριθ. Κ3 - 1230/5-2-2007 απόφαση του Υπουργού Ανάπτυξης έχει ανακληθεί η λειτουργία της εταιρείας και έχει τεθεί σε ασφαλιστική εκκαθάριση από τις 5-2-2007. Επίσης δήλωσε στην αρμόδια Υπηρεσία του Σ.ΕΠ.Ε., ότι η ΕΓΝΑΤΙΑ ΑΑΕ απασχολούσε στον Πειραιά πέντε (5) άτομα στα οποία οφείλει μέρος των δεδουλευμένων αποδοχών τους για τους μήνες Νοέμβριο 2006 έως Φεβρουάριο 2007, καθώς επίσης και το Δώρο Χριστουγέννων 2006. Κατόπιν τούτων δόθηκε προθεσμία στην εταιρεία να προσκομίσει στην Υπηρεσία του Σ.ΕΠ.Ε. τα εκ του Νόμου προβλεπόμενα στοιχεία, προκειμένου για τις αναφερόμενες διαπιστωμένες παραβάσεις να παραπέμψει το θέμα στον Εισαγγελέα Πλημμελειοδικών Πειραιά.
      Τέλος για την εταιρεία LΕ ΜΟΝDΕ ΑΑΕ ο ίδιος περιφερειακός Διευθυντής δήλωσε ότι συστεγάζεται με την ΕΓΝΑΤΙΑ ΑΑΕ και ουδέποτε απασχόλησε προσωπικό γιατί τις υπηρεσίες που απαιτούντο τις προσέφερε το άλλο μέλος του Ομίλου η ΕΓΝΑΤΙΑ ΑΑΕ.
      Τέλος, σας επισημαίνουμε ότι κανείς εργαζόμενος δεν προσήλθε στην Κοινωνική Επιθεώρηση Πειραιά για να προβεί σε οποιαδήποτε σχετική καταγγελία.
      Κατά τα λοιπά, αρμόδιο να σας απαντήσει είναι το συνερωτώμενο Υπουργείο Ανάπτυξης.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      11. Στην με αριθμό 4001/7.2.07 ερώτηση των  Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. Δ13/Β/Φ 5.25/4855/2.3.07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω σχετικής ερώτησης που κατέθεσαν στη Βουλή των Ελλήνων οι Βουλευτές κ.κ. Α. Τζέκης και Γ. Χουρμουζιάδης, σας διαβιβάζουμε το υπ' αριθ. 832/1-3-2007 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στο θιγόμενο στην ανωτέρω ερώτηση θέμα.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 3941/6.2.07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 717/2.3.07 έγγραφο από τον Υπουργό Ανάπτυξης η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 19262 /02-03-2007 έγγραφο του Προέδρου του Οργανισμού Πληρωμών και Ελέγχου κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Β. Κεγκέρογλου.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 3570/25-1-07 ερώτηση του Βουλευτή  κ. Εμμανουήλ Σκουλάκη δόθηκε με το υπ’ αριθμ. ΤΚΕ/Φ2/3570/9-2-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 3570/25-1-07, που κατέθεσε στη Βουλή ο Βουλευτής κ. Μανώλης Σκουλάκης, με θέμα «Δίωξη σε βάρος δημόσιου υπαλλήλου», σας πληροφορούμε τα εξής:
      Στις διατάξεις της παρ. 1 του άρθρου 45 του Υπαλληλικού Κώδικα (ν. 2683/99) ορίζεται ότι «η ελευθερία της έκφρασης των πολιτικών, φιλοσοφικών και θρησκευτικών πεποιθήσεων, όπως και των επιστημονικών απόψεων και της υπηρεσιακής κριτικής των πράξεων της προϊσταμένης αρχής, αποτελεί δικαίωμα των υπαλλήλων και τελεί υπό την εγγύηση του Κράτους». Άλλωστε, τα ατομικά δικαιώματα τελούν, κατά το Σύνταγμα, υπό την εγγύηση του Κράτους.
      Το άρθρο 107, παρ. 1 του ιδίου νόμου ορίζει ότι αποτελεί πειθαρχικό παράπτωμα «η άσκηση κριτικής των πράξεων της προϊσταμένης αρχής που γίνεται δημοσίως, γραπτώς ή προφορικώς, με σκόπιμη χρησιμοποίηση εκδήλως ανακριβών στοιχείων ή με προδήλως απρεπείς εκφράσεις».
      Από τις αναφερόμενες διατάξεις προκύπτει ότι επιτρέπεται η δημόσια άσκηση κριτικής των πράξεων των προϊσταμένων αρχών, διότι πρόκειται για άσκηση δημοσίου δικαιώματος του υπαλλήλου, επιβάλλονται όμως περιορισμοί και προϋποθέσεις της δημόσιας κριτικής, ακριβώς διότι το δικαίωμα αυτό ασκείται από δημόσιο υπάλληλο. Εάν δεν τηρηθούν οι νόμιμες προϋποθέσεις, τότε ο υπάλληλος διαπράττει πειθαρχικό παράπτωμα.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      14. Στην με αριθμό 3353/23-1-07 ερώτηση του Βουλευτή  κ. Δημητρίου Κουσελά δόθηκε με το υπ’ αριθμ. Φ90022/2487/347/5-2-07 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση που κατατέθηκε στη Βουλή των Ελλήνων από το Βουλευτή κ. Δημήτρη Κουσελά, σχετικά με την ένταξη του εμβολίου για την πρόληψη του καρκίνου του τραχήλου της μήτρας στο Εθνικό Πρόγραμμα Εμβολιασμών, σας γνωρίζουμε τα ακόλουθα:
      Στο πλαίσιο της ιατρικής περίθαλψης που παρέχουν οι ασφαλιστικοί οργανισμοί καθιερώθηκε, με το άρθρο 33 του ν. 2676/1999 και την Κ.Υ.Α. αριθ. Φ7/οικ.1624/4-11-1999 η υποχρεωτική προληπτική ιατρική με σκοπό την πρόληψη της εκδήλωσης ή την αποτροπή της εμφάνισης νοσηρών καταστάσεων. Η προληπτική ιατρική περιλαμβάνει και τον εμβολιασμό παιδιών και ενηλίκων, σύμφωνα με το Εθνικό Πρόγραμμα Εμβολισμού για την Ελλάδα, την ευθύνη του οποίου έχει το Υπουργείο Υγείας και Κοινωνικής Αλληλεγγύης.
      Οι διατάξεις της παρ.4 του άρθρου 59 του ν.3518/2006, προβλέπουν ότι οι ασφαλιστικοί οργανισμοί μπορούν να χορηγούν στους ασφαλισμένους τους και εμβόλια που δεν περιλαμβάνονται στο Εθνικό Πρόγραμμα Εμβολιασμού, σύμφωνα με τους όρους και τις προϋποθέσεις που θα καθορισθούν με κοινή απόφαση των Υπουργών Οικονομίας & Οικονομικών, Απασχόλησης και Κοιν. Προστασίας και Υγείας & Κοιν. Αλληλεγγύης.
      Το Υπουργείο μας, σε συνεργασία με το συναρμόδιο Υπουργείο Υγείας και Κοινωνικής Αλληλεγγύης εξετάζει το όλο θέμα, δεδομένου ότι το εμβόλιο κυκλοφόρησε πρόσφατα και οι ασφαλιστικοί οργανισμοί αναλαμβάνουν το κόστος κάθε εμβολίου, αφού εξετασθεί πρώτα η χρησιμότητα του εμβολίου αυτού, καθώς και η εν γένει επιστημονική τεκμηρίωσή του.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      15. Στην με αριθμό 3180/17-1-07 ερώτηση του Βουλευτή  κ. Αθανασίου Μωραΐτη δόθηκε με το υπ’ αριθμ. Δ1/Α/2935/8-2-07 έγγραφο από τον Υπουργό  Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή ο Βουλευτής κ. Θ. Μωραΐτης, σχετικά με τις τιμές των καυσίμων, σας ενημερώνουμε ότι η μέση τιμή της αμόλυβδης βενζίνης στη χώρα μας, σύμφωνα με την τελευταία πανελλαδική μέτρηση τιμών σε 2.300 περίπου πρατήρια, διαμορφώθηκε στις 26 Ιανουαρίου 2007 στα 0,883 ευρώ ανά λίτρο.
      Επισημαίνεται ότι, παρότι από τις αρχές του 2004 η διεθνής τιμή της βενζίνης (PLATTS FOB MED) έχει συνολικά αυξηθεί κατά 63,94% και η τιμή του brent αυξήθηκε κατά 78,6%, στο ίδιο διάστημα η τιμή της αμόλυβδης βενζίνης στην Ελλάδα έχει συνολικά αυξηθεί κατά 20,79%.
      Σημειώνεται τέλος, ότι στη χώρα μας η λιανική τιμή της αμόλυβδης βενζίνης είναι η χαμηλότερη της Ευρωπαϊκής Ένωσης και υπολείπεται σταθερά .κατά 20% περίπου του σχετικού ευρωπαϊκού μέσου όρου, παρά την αύξηση του Ειδικού Φόρου Κατανάλωσης (ΕΦΚ).
      O Υπουργός
      Δ. ΣΙΟΥΦΑΣ»
      16. Στην με αριθμό 3546/25-1-07 ερώτηση του Βουλευτή  κ. Θεόδωρου Καράογλου δόθηκε με το υπ’ αριθμ. 10181-ΙΗ/7-2-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3546/25.1.2007, την οποία κατέθεσε ο Βουλευτής κ. Θεοδ. Καράογλου και στα θέματα της αρμοδιότητάς μας, σας γνωρίζουμε τα ακόλουθα:
      Σύμφωνα με τις διατάξεις των παρ. 5, 6, και 7 του άρθρου 2 του ν. 1268/1982,  το Πανεπιστημιακό Άσυλο καλύπτει όλους τους χώρους των Α.Ε.Ι. και συνίσταται στην απαγόρευση επέμβασης της δημόσιας δύναμης στους χώρους αυτούς χωρίς την πρόσκληση ή άδεια του αρμοδίου οργάνου του Α.Ε.Ι. Το όργανο αυτό είναι τριμελές και αποτελείται από τον Πρύτανη ή το νόμιμο αναπληρωτή του και ανά ένα εκπρόσωπο του Διδακτικού Ερευνητικού Προσωπικού (Δ.Ε.Π.) και των φοιτητών. Το όργανο αυτό αποφασίζει μόνο με ομοφωνία των μελών του. Σε περίπτωση διαφωνίας συγκαλείται εκτάκτως η Σύγκλητος του Α.Ε.Ι. την ίδια ημέρα προκειμένου να αποφασίσει σχετικά. Επέμβαση δημόσιας δύναμης χωρίς την άδεια του αρμοδίου οργάνου του Α.Ε.Ι. επιτρέπεται μόνο εφόσον διαπράττονται αυτόφωρα κακουργήματα ή αυτόφωρα εγκλήματα κατά της ζωής.
      Επειδή το τριμελές αυτό όργανο για το Άσυλο δεν έχει λειτουργήσει στην πράξη μέχρι σήμερα - αφού δεν ορίζεται εκπρόσωπος των φοιτητών - και επειδή η Σύγκλητος ως πολυμελές όργανο αδυνατεί να συγκληθεί άμεσα με αποτέλεσμα να δημιουργούνται τα γνωστά προβλήματα από τις καταστροφές, το ΥΠ.Ε.Π.Θ. προωθεί την αναθεώρηση του θεσμικού πλαισίου που διέπει τη δομή και τη λειτουργία των Πανεπιστημιακών Ιδρυμάτων και σύντομα θα καταθέσει προς ψήφιση σχετικό σχέδιο νόμου.
      Σύμφωνα με την πρόταση αρμόδιο όργανο θα είναι το Πρυτανικό Συμβούλιο ή η Διοικούσα Επιτροπή του Ιδρύματος με δικαίωμα ψήφου όλων των μελών τους και θα αποφασίζει κατά πλειοψηφία τηρουμένων των διατάξεων του Εσωτερικού Κανονισμού του οικείου Ιδρύματος και του Κώδικα Διοικητικής Διαδικασίας.
      Ο Υφυπουργός
      ΣΠ. ΤΑΛΙΑΔΟΥΡΟΣ»)
     ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω προς το Σώμα ότι οι Υπουργοί Τουριστικής Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Πρωτοκόλλου μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Λυβικής Αραβικής Τζαμαχιρίας για Συνεργασία στον τομέα του Τουρισμού».
     Παραπέμπεται στην αρμόδια Διαρκή Επιτροπή.
      Κυρία και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 13 Μαρτίου 2007. 
      «Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
1. Η με αριθμό 3118/16-1-2007 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Υγείας και Κοινωνικής Αλληλεγγύης, σχετικά με την κάλυψη του κόστους εξέτασης Φαρμακογονιδιωματικής ανάλυσης από τα ασφαλιστικά ταμεία.
2. Η με αριθμό 2439/16-12-2006 ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Επικρατείας, σχετικά με την μονιμοποίηση των συμβασιούχων εργαζομένων στην Ελληνική Ραδιοφωνική Τηλεόραση (Ε.Ρ.Τ. Α.Ε.)
3. Η με αριθμό 1206/15-11-2006 ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων στο Εθνικό Ίδρυμα Αποκατάστασης Αναπήρων.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 1661/159/27-11-2006 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ.  Μάρκου Μπόλαρη προς τον Υπουργό Πολιτισμού, σχετικά με το διορισμό του Διευθυντή στο Εθνικό Κέντρο Αθλητικών Ερευνών (Ε.Κ.Α.Ε.).
      Ο κ. Θεόδωρος Πάγκαλος ζητεί ολιγοήμερη άδεια απουσίας του στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Επίσης, ο κ. Αριστείδης Μουσιώνης ζητεί ολιγοήμερη άδεια απουσίας του στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Πρώτη είναι η με αριθμό 372/5-3-2007 επίκαιρη ερώτηση του  Βουλευτή του Πανελλήνιου Σοσιαλιστικού Κινήματος κ. Εμμανουήλ Όθωνα προς τους Υπουργούς Εσωτερικών, Δημόσιας Διοίκησης και Αποκέντρωσης και Αγροτικής Ανάπτυξης και Τροφίμων, σχετικά με την αποκατάσταση των ζημιών από τις καταστροφικές πλημμύρες στο Νομό Ρεθύμνου.
      Η επίκαιρη ερώτηση του κ. Όθωνα έχει ως εξής:
      «Φαινόμενα έντονων βροχοπτώσεων το τριήμερο 23-25 Φεβρουαρίου σε περιοχές του Νομού Ρεθύμνου, είχαν ως αποτέλεσμα εκτεταμένες ζημιές. Συγκεκριμένα, η επιτόπια επίσκεψη των τεχνικών συνεργειών των δήμων, της Τ.Υ.Δ.Κ. και της Δ.Τ.Υ. της Νομαρχιακής Αυτοδιοίκησης Ρεθύμνου στις πληγείσες περιοχές, εντόπισε σοβαρές ζημιές στο επαρχιακό οδικό δίκτυο, στην αγροτική οδοποιία, όπου φαίνεται να υπάρχει ολοσχερής καταστροφή σε ορισμένες περιοχές, στα δίκτυα ύδρευσης-άρδευσης, αλλά και στις περιουσίες ιδιωτών. Σύμφωνα με τις πρώτες εκτιμήσεις, τα ποσά που απαιτούνται για την αποκατάσταση των παραπάνω ζημιών, υπολογίζονται σε 3.000.000 ευρώ για τη Ν.Α. Ρεθύμνου και για τους Δήμους Κουλούκωνα 860.000 ευρώ, Γεροποτάμου 2.500.000 ευρώ και Αρκαδίου 500.000 ευρώ, ενώ συνεχίζονται οι καταγραφές ζημιών σε άλλους δήμους.
      Ερωτώνται, λοιπόν, οι αρμόδιοι Υπουργοί:
      1. Υπάρχει πολιτική βούληση να χρηματοδοτηθούν άμεσα η Νομαρχιακή Αυτοδιοίκηση Ρεθύμνου και οι δήμοι του Ν. Ρεθύμνου, προκειμένου να αποκαταστήσουν, όσο το δυνατόν συντομότερα, τις προκληθείσες ζημιές;
      2. Έχει ενεργοποιηθεί η διαδικασία για την πλήρη καταγραφή των ζημιών της φυτικής παραγωγής και του φυτικού κεφαλαίου από ΕΛ.Γ.Α. και Π.Σ.Ε.Α. και για την αποζημίωση των πληγέντων αγροτών μας και ποιος είναι ο χρονικός ορίζοντας για την καταβολή των σχετικών αποζημιώσεων;»
      Στην επίκαιρη ερώτηση του κ. Όθωνα θα απαντήσει ο Υφυπουργός Εσωτερικών Δημόσιας Διοίκησης και Αποκέντρωσης κ. Νάκος.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Σύμφωνα με το νόμο, κύριε συνάδελφε, το Υ.ΠΕ.ΧΩ.Δ.Ε. είναι αποκλειστικά αρμόδιο για την αποκατάσταση ζημιών στα κτήρια μετά από θεομηνία και προκειμένου να υπάρξουν οι απαιτούμενες υπουργικές αποφάσεις. Εκείνο για το οποίο θέλω να σας ενημερώσω, είναι ότι, όταν μια περιοχή πληγεί και κηρυχθεί θεομηνιόπληκτη, οριοθετείται η περιοχή μετά από αίτημα του Νομάρχη, ο οποίος τέτοιο αίτημα δεν έχει υποβάλλει, όπως με βεβαιώνει τουλάχιστον μέχρι τις 8 Μαρτίου το Υ.ΠΕ.ΧΩ.Δ.Ε.. 
      Το δεύτερο είναι ότι την ίδια απάντηση δίνει και ο κ. Παπαγιαννίδης, Ειδικός Γραμματέας του Υπουργείου Αγροτικής Ανάπτυξης και Τροφίμων, δηλαδή ότι μέχρι στιγμής, στις 8 Μαρτίου, δεν έχουν φτάσει στην Ειδική Γραμματεία του Γ΄ Κοινοτικού Πλαισίου Στήριξης αιτήματα της Νομαρχιακής Αυτοδιοίκησης, δήμων ή άλλων φορέων, που να αφορούν ζημιές σε εγγειοβελτιωτικά έργα του νομού από τις βροχοπτώσεις, που αναφέρονται στις ερωτήσεις του κυρίου Βουλευτή. 
      Επίσης, ο Οργανισμός Ελληνικών Γεωργικών Ασφαλίσεων αναφέρει σε έγγραφό του –και είναι στη διάθεσή σας τα έγγραφα αυτά, κύριε συνάδελφε- ότι προξενήθηκαν από τις βροχοπτώσεις και τις πλημμύρες της 24ης Φεβρουαρίου ζημιές σε καλλιέργειες κηπευτικών, υπαίθριων κυρίως αλλά και θερμοκηπίου, των Δήμων Γεροποτάμου, Αρκαδίου και Κουλούκωνα του Νομού Ρεθύμνης. Έγιναν από τον ΕΛ.Γ.Α. οι απαραίτητες επισημάνσεις και ενημερώθηκαν οι παραγωγοί για την υποβολή δηλώσεων. Το έργο των εξατομικευμένων εκτιμήσεων θα αρχίσει αμέσως μετά από τη λήξη της προθεσμίας υποβολής των δηλώσεων και οι αποζημιώσεις θα καταβληθούν στους ενδιαφερόμενους παραγωγούς το συντομότερο δυνατόν. 
      Και εδώ γίνεται αναφορά λεπτομερώς, όσον αφορά το ζωικό κεφάλαιο, στα αιγοπρόβατα και τα αμνοερίφια, στις ζημιές στις πτηνοτροφικές και χοιροτροφικές εκμεταλλεύσεις, στις ζημιές δηλαδή που υπάγονται στην ασφαλιστική κάλυψη του ΕΛ.Γ.Α., αν υπάγονται ή αν δεν υπάγονται και επίσης στις μη καλυπτόμενες ζημιές. Αναφέρθηκαν πενήντα τέσσερις περιπτώσεις ζημιών. Οι ζημιές αυτές καταγράφονται, όπως ισχυρίζεται το Υπουργείο Αγροτικής Ανάπτυξης και ο ΕΛ.Γ.Α. και θα ενταχθούν στη συνέχεια στο πρόγραμμα χορήγησης κρατικών ενισχύσεων του έτους 2007, αρμοδιότητος Π.Σ.Ε.Α., το οποίο θα υποβληθεί προς έγκριση στην Ευρωπαϊκή Ένωση. 
      Στο Υπουργείο Εσωτερικών, το μόνο αίτημα που έχουμε μέχρι στιγμής είναι αυτό που ήρθε στις 26 Φεβρουαρίου με τηλεομοιοτυπία από το Δήμο Λάμπης, ο οποίος αναφέρει -και μάλιστα όχι αναλυτικά- μόνο ένα αίτημα, ότι έχει πάθει ζημιές ύψους 300.000 ευρώ. Σας επισημαίνω, όμως, ότι όσον αφορά το συνολικό ποσό για επενδύσεις, για αποκαταστάσεις ζημιών, διαθέτει η Νομαρχιακή Αυτοδιοίκηση Ρεθύμνης το 2007 το ποσό των 2.903.000 ευρώ έναντι 2.400.000 ευρώ που ήταν πέρυσι, δηλαδή αυξημένο κατά 14%. Στη Νομαρχιακή Αυτοδιοίκηση Ρεθύμνης, όπως σε όλες τις Νομαρχιακές Αυτοδιοικήσεις της Ελλάδας, πριν από την ψήφιση του νόμου, οπότε καθορίστηκε τμήμα του Φόρου Προστιθέμενης Αξίας να είναι πόροι της Νομαρχιακής Αυτοδιοίκησης για την κάλυψη των επενδύσεων και των οδικών δικτύων, δεν υπήρχαν διαθέσιμα χρήματα. Τώρα έχει και η Νομαρχιακή Αυτοδιοίκηση δικά της χρήματα, περίπου 3.000.000 ευρώ. 
      Εμείς ως Υπουργεία θα αναμένουμε, αν και οι άλλοι δήμοι, τους οποίους αναφέρετε, έχουν αιτήματα. Όμως, σας λέω εκ των προτέρων ότι μικρής εκτάσεως ζημιές καλύπτει το Υπουργείο Εσωτερικών. Τo Υ.ΠΕ.ΧΩ.Δ.Ε., μέσα από τη διαδικασία που προβλέπει ο νόμος για την κήρυξη μιας περιοχής ως πλημμυροπαθούς, είναι αρμόδιο. Με κοινή απόφαση των Υπουργών ΠΕ.ΧΩ.Δ.Ε., Οικονομικών και Εσωτερικών κηρύσσεται πλημμυροπαθής η περιοχή.
Εάν δε υπάρχουν ζημιές σε επιχειρήσεις, αυτό επίσης καλύπτεται από άλλη κοινή υπουργική απόφαση. 
      Αλλά για να γίνουν όλα αυτά, πρέπει να υπάρξει αίτημα της νομαρχίας, οριοθέτηση της περιοχής των πλημμυρών, καταγραφή των ζημιών και συνεργεία, τα οποία να κάνουν εξατομίκευση των ζημιών. Από αυτά δεν έχει γίνει τίποτα μέχρι στιγμής.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος, κ. Όθωνας.
      ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε.
      Με έκπληξη διαπιστώνω, κύριε Υπουργέ, ότι ουσιαστικά, αν εξαιρέσουμε ένα έγγραφο του Δήμου Λάμπης, το οποίο επικαλεστήκατε, η Κυβέρνηση συνολικά φαίνεται να έχει άγνοια του φαινομένου που προ δεκαπενθημέρου συνέβη στο Ρέθυμνο. Και με εκπλήσσει ιδιαίτερα αυτό, όταν έχω στα χέρια μου εγώ ένα έγγραφο με ημερομηνία 26 Φεβρουαρίου 2007 από το Νομάρχη Ρεθύμνου, το οποίο απευθύνεται στον Υπουργό Εσωτερικών, Δημόσιας Διοίκησης και Αποκέντρωσης, τον κ. Παυλόπουλο, στον Υπουργό ΠΕ.ΧΩ.Δ.Ε., τον κ. Σουφλιά, στον κ. Φώλια, στον Περιφερειάρχη Κρήτης και κοινοποιείται και στους δύο Βουλευτές του νομού, όπου γίνεται αναλυτική περιγραφή των ζημιών σε ό,τι αφορά το επαρχιακό δίκτυο του νομού όπου έχει ευθύνη και αρμοδιότητες, όπως γνωρίζετε, η Νομαρχιακή Αυτοδιοίκηση. 
      Ξέρω πολύ καλά –δυστυχώς δεν τα έχω μαζί μου- ότι υπάρχουν αντίστοιχα έγγραφα -χωρίς να είμαι απολύτως βέβαιος για τους αποδέκτες, για το πού απευθύνονται ακριβώς, σίγουρα όμως στο Γενικό Γραμματέα της Περιφέρειας που εκπροσωπεί την Κυβέρνηση, μαζί με τις εκτιμήσεις της Τεχνικής Υπηρεσίας Δήμων και Κοινοτήτων- για τις άμεσες και επί τόπου καταγραφές και αποτιμήσεις των ζημιών που έγιναν το διήμερο 23 και 24 Φεβρουαρίου στο Ρέθυμνο.
       Εν πάση περιπτώσει, το έγγραφο του νομάρχη, νομίζω ότι προφανώς από παράβλεψη δεν έχει γίνει γνωστό στην πολιτική ηγεσία, απ’ ό,τι διαπιστώνω, του Υπουργείου Εσωτερικών. Εάν εξαιρέσουμε το θέμα των αποζημιώσεων φυτικού κεφαλαίου και φυτικής παραγωγής, για το οποίο ενημερώσατε ότι έχει ξεκινήσει μία διαδικασία καταγραφών, εκφράζω και εκεί μία επιφύλαξη, μία ανησυχία, γιατί άκουσα περί θερμοκηπίων και οι περιοχές των συγκεκριμένων δήμων δεν έχουν τέτοιου είδους παραγωγική δραστηριότητα. Εν πάση περιπτώσει, αυτό είναι ένα θέμα που, σε επικοινωνία με το Υπουργείο Αγροτικής Ανάπτυξης και Τροφίμων, θα το διευκρινίσουμε. 
      Το ζήτημα εδώ που πρέπει να τεθεί υπόψη σας, με την ευκαιρία της συγκεκριμένης κοινοβουλευτικής διαδικασίας, κύριε Υπουργέ, είναι ότι πράγματι στους συγκεκριμένους δήμους, που η ερώτηση αναφέρει, αλλά και σε πολύ σημαντικά και κρίσιμα κομμάτια του επαρχιακού δικτύου, χαρακτηριστικά σας αναφέρω ότι ο μοναδικός αυτήν τη στιγμή κάθετος άξονας που συνδέει το βορρά με το νότο του Νομού Ρεθύμνης, το Ρέθυμνο βασικά, με το γνωστό νομίζω τουριστικό προορισμό της Αγίας Γαλήνης, -κινδυνεύει, δηλαδή, να κόψει μια ολόκληρη περιοχή από τη συγκοινωνιακή σύνδεση. Και όλα αυτά, περίπου ένα μήνα πριν από την έναρξη, της τουριστικής περιόδου.
      Θα ήθελα, λοιπόν, με την ευκαιρία αυτή-και αφού επικοινωνήσουμε και εγώ από την πλευρά μου, αλλά νομίζω ότι πρέπει να υπάρξει και μια επαφή σας με το Γενικό Γραμματέα της Περιφέρειας άμεσα- να ενημερωθείτε για όλο αυτό το σύνολο των ζημιών. Φαίνεται αυτήν τη στιγμή ότι υπηρεσιακά δεν έχει ολοκληρωθεί ο κύκλος για να έχετε στα χέρια σας κάτι, ούτως ώστε να δούμε με ποιες συγκεκριμένες ενέργειες και με ποιες πρόσθετες χρηματοδοτήσεις -είτε από το σχετικό κωδικό που ως Υπουργείο Εσωτερικών για παρόμοιες περιπτώσεις χειρίζεστε, είτε με τη διαδικασία που είπατε, του Υ.ΠΕ.ΧΩ.Δ.Ε. ή ακόμα και από το Υπουργείο Εθνικής Οικονομίας- θα μπορέσουν τόσο η Νομαρχιακή Αυτοδιοίκηση όσο και οι συγκεκριμένοι δήμοι, που στην ερώτησή μου αναφέρω, να αντιμετωπίσουν αυτά τα προβλήματα, γιατί ειλικρινά έχω και ιδία αντίληψη, αλλά νομίζω ότι και οι ίδιοι οι δήμαρχοι, με τους οποίους έχετε μια καλή συνεργασία ως Υπουργείο κατά τα λοιπά, μπορούν να σας διαβεβαιώσουν για την ακρίβεια των λεγομένων.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Όθωνα.
      Κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ απλώς σας υπέδειξα τη διαδικασία που υπάρχει, για να υπάρξουν οι αποζημιώσεις. Για μεν το Υπουργείο Αγροτικής Ανάπτυξης υπάρχει απάντηση, την οποία σας διάβασα προηγουμένως. Σας επαναλαμβάνω ότι, προκειμένου μία πλημμυρόπληκτος περιοχή να τύχει των ευεργετικών διατάξεων που προβλέπονται από τις κείμενες διατάξεις, πρέπει να υπάρχει αίτημα του νομάρχη και οριοθέτηση της περιοχής που έχει υποστεί τις ζημιές.
Εάν, εφόσον και όταν οριοθετηθεί η περιοχή, τότε υπάρχει από τις κείμενες διατάξεις σειρά μέτρων, τα οποία λαμβάνονται. 
      Σε κάθε περίπτωση, για τις  αποζημιώσεις για τις ζημιές στο οδικό δίκτυο του νομού, έχω μια προφορική συνεννόηση  με τον κ. Τσιόκα. Μου είπε ότι ανέρχονται αυτές στο ποσό των 400.000 ευρώ όσον αφορά τη νομαρχία. Για μεν τους δήμους, γνωρίζω ότι υπάρχουν ζημιές, ιδίως στο Δήμο Κουλούκωνα και στο Δήμο Γεροποτάμου. Σας διαβεβαιώ ότι σ’ εμάς το αίτημα δεν έχει έρθει ακόμα. Όμως, αυτό δεν σημαίνει τίποτα. Μπορεί να έλθει αύριο. 
      Εμείς θα αντιμετωπίσουμε ζημιές μικρής έκτασης. Αυτό είναι το νόημα των κονδυλίων, τα οποία διαχειρίζεται το Υπουργείο Εσωτερικών. Δεν μπορεί να διαχειριστεί, εκτός αν υπάρξει έκτακτη χρηματοδότηση του Υπουργείου, ζημιές της τάξης του 1.500.000 και των 2.000.000 ευρώ σαν και αυτές που αναφέρατε. Άρα, χρειάζεται ενεργοποίηση προς τις κατευθύνσεις που επιβάλλουν οι διατάξεις. 
      ΠΡΟΕΔΡΕΥΩΝ (Γεώργιος Σούρλας): Δεύτερη είναι η με αριθμό 390/6-3-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με την τήρηση της νομοθεσίας και των Συλλογικών Συμβάσεων Εργασίας για τους ναυτεργάτες, κ.λπ.. 
      Η επίκαιρη ερώτηση της κ. Παντελάκη έχει ως εξής:
      «Με την ανοχή του Υ.Ε.Ν. οι ακτοπλόοι εφοπλιστές καταπατούν τη νομοθεσία και τις Συλλογικές Συμβάσεις Εργασίας, με αποτέλεσμα να  παραβιάζονται μισθολογικά, εργασιακά-ασφαλιστικά δικαιώματα των ναυτεργατών. 
      Παρά τις επανειλημμένες καταγγελίες, το τελευταίο διάστημα, των ναυτεργατικών σωματείων «ΠΕΜΕΝ-ΣΤΕΦΕΝΣΩΝ» παραμένει το καθεστώς αυθαιρεσίας και παρανομίας στο λιμάνι του Πειραιά, που  έχει μετατραπεί σε επισκευαστική ζώνη για δεκάδες πλοία και επικρατεί  η μαύρη και ανασφάλιστη εργασία. Συγκεκριμένα:
      Τα Ε/Γ-Ο/Γ πλοία «ΔΗΜΗΤΡΟΥΛΑ» και «ΡΟΔΑΝΘΗ» της εταιρείας «G.A. FERRIES» δεν έχουν πλήρη ναυτολόγια, παρά τη συμπλήρωση του διμήνου επισκευής και οι οποίες συνεχίζονται, δεν έχουν καταβληθεί οι αποδοχές με βάση τη Συλλογική Σύμβαση Εργασίας, ναυτεργάτες διαμένουν τη νύκτα στα πλοία χωρίς σίτιση και φωτισμό, με σοβαρό κίνδυνο για την ασφάλεια των ναυτεργατών και των πλοίων. Ναυτεργάτες της ίδιας εταιρείας μετακινούνται για επισκευές από πλοίο σε πλοίο της πλοιοκτήτριας εταιρείας. 
      Το Ε/Γ-Ο/Γ πλοίο «ΙΕΡΑΠΕΤΡΑ» της εταιρείας «ΛΑΝΕ» διέκοψε τα δρομολόγια αυθαίρετα λόγω ετήσιας επιθεώρησης, την οποία είχε επαναλάβει προ τριμήνου, καταπατώντας το δεκάμηνο απασχόλησης, απολύθηκαν οι ναυτεργάτες χωρίς να έχουν πλήρως καταβληθεί οι οφειλόμενες αποδοχές τους. 
      Το Ε/Γ-Ο/Γ πλοίο «ΠΗΝΕΛΟΠΗ Α΄» της εταιρείας «FLANMARE SHIPPING» έδεσε λόγω ετήσιας επιθεώρησης, ενώ τους ναυτεργάτες τους απέλυσαν με το αιτιολογικό «αμοιβαία συναινέσει», για να μην έχουν δικαίωμα επαναπρόσληψης. 
      Ερωτάται ο κύριος Υπουργός τι μέτρα θα πάρει για την τήρηση της νομοθεσίας και των Συλλογικών Συμβάσεων Εργασίας και την εξάλειψη της «μαύρης» και ανασφάλιστης εργασίας;».
      Ο κύριος Υπουργός έχει το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, το θέμα τέθηκε κατά τη διάρκεια της συζήτησης με την Πανελλήνια Ναυτική Ομοσπονδία, όταν είχαμε την ευκαιρία να αναπτύξουμε τα μέτρα πολιτικής για την ελαστικοποίηση των συνθέσεων και των μέτρων για τη βελτίωση της θέσης της ελληνικής σημαίας και για την προσέλκυση νέων πλοίων στην ελληνική σημαία. 
      Από το Υπουργείο Εμπορικής Ναυτιλίας έχουν δοθεί αυστηρές εντολές στις υπηρεσίες, να γίνονται οι σχετικοί έλεγχοι κατά τη διάρκεια των ετήσιων εργασιών συντήρησης στα πλοία της ακτοπλοΐας. Οι εκπρόσωποι των ναυτικών και των ναυτεργατών είχαν δίκιο σε πολλές από τις καταγγελίες τους. Είμαι σήμερα σε θέση να αναφέρω στη Βουλή ότι από την 1η Ιανουαρίου 2007 έχουν βεβαιωθεί συνολικά είκοσι μία παραβάσεις. 
      Η συζήτηση με την Πανελλήνια Ναυτική Ομοσπονδία έγινε στο πρώτο δεκαήμερο του μήνα Φεβρουαρίου. Οι έλεγχοι γίνονται βεβαίως καθ’ όλο το διάστημα, τους τελευταίους μήνες του 2006 και καθ’ όλη τη διάρκεια του έτους 2007.
      Γι’ αυτές τις είκοσι μία παραβάσεις, έχουν κινηθεί διαδικασίες επιβολής των προβλεπόμενων κυρώσεων. Στα περισσότερα από αυτά τα πλοία, στα οποία αναφέρθηκε η κ. Παντελάκη στην επίκαιρη ερώτησή της, υπάρχουν αυτές οι παραβάσεις και έχουν κινηθεί διαδικασίες επιβολής των προβλεπόμενων κυρώσεων και για το πλοίο «ΡΟΔΑΝΘΗ» και για το πλοίο «ΔΗΜΗΤΡΟΥΛΑ» και για άλλες είκοσι μία περιπτώσεις.
      Σε κάποιες άλλες περιπτώσεις, οι οποίες αναφέρονται στην ερώτηση, ό,τι έχει γίνει, έχει γίνει μέσα στα πλαίσια του νόμου, με συναίνεση από τους εργαζόμενους στα συγκεκριμένα πλοία και στις περισσότερες από τις περιπτώσεις, με δική τους γραπτή δήλωση στις αρμόδιες Λιμενικές Αρχές.
      Οι έλεγχοι για την αξιοπλοΐα των πλοίων θα συνεχιστούν λόγω της επικείμενης μεγάλης εξόδου κατά τη διάρκεια του Πάσχα και βεβαίως λόγω της μεγάλης κίνησης που θα παρουσιαστεί κατά τους καλοκαιρινούς μήνες. Είναι γνωστό ότι μόνο από τα λιμάνια του Πειραιά, της Ραφήνας και του Λαυρίου διακινούνται τους καλοκαιρινούς μήνες περισσότεροι από επτά εκατομμύρια συμπολίτες μας και ξένοι τουρίστες. Προτεραιότητα της πολιτικής του Υπουργείου Εμπορικής Ναυτιλίας, είναι η ασφάλεια των επιβατών και βεβαίως η κατοχύρωση των εργασιακών δικαιωμάτων των εργαζομένων στα πλοία, των Ελλήνων ναυτικών.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Κύριε Υπουργέ, δεν είναι μόνο τα ζητήματα μέχρι το πρώτο δεκαήμερο του Φεβρουαρίου. Μακάρι να ήταν μόνο αυτά και να ήταν ένα αποσπασματικό γεγονός που έγινε, που θα παρθούν μέτρα και δεν θα ξαναγίνει. 
      Εδώ έχουμε σωρεία παραβάσεων και αποδεικνύεται για άλλη μια φορά ότι οι εφοπλιστές, οι ακτοπλοϊκές εταιρείες, κάνουν κουμάντο στο λιμάνι του Πειραιά. Είναι κράτος εν κράτει και αυτό γίνεται με τις πλάτες του Υπουργείου Εμπορικής Ναυτιλίας. Όχι μόνο καταπατούν τις συλλογικές συμβάσεις εργασίας, που θα μπορούσατε να μου πείτε –όπως και πολλές άλλες φορές μου το έχετε πει- ότι αυτό είναι διμερές πρόβλημα που αφορά τον εργαζόμενο και την εταιρεία, αλλά εδώ καταργείται το π.δ. 177/74 περί οργανικών συνθέσεων.
      Θα σας φέρω ορισμένα παραδείγματα από ένα κείμενο, που θα το καταθέσω έπειτα στα Πρακτικά. Από τις 16 Φεβρουαρίου μέχρι και τις 8 Μαρτίου, έχουμε αρκετές δεκάδες ακόμα περιπτώσεις παραβάσεων στο λιμάνι του Πειραιά. Σας ήλθαν χαρτιά στο Υπουργείο Εμπορικής Ναυτιλίας από την «ΠΕΜΕΝ-ΣΤΕΦΕΝΣΩΝ» και από το Σωματείο Αμμοβολιστών, που αφορούν τα πλοία «ΡΟΜΙΛΝΤΑ»,  «ΜΙΛΕΝΑ», «ΝΤΑΛΙΑΝΑ». 
      Επίσης, υπήρχαν στοιχεία συγκεκριμένα για το «ΣΑΜΟΘΡΑΚΗ», το οποίο μάλιστα ήταν επιδοτούμενο, δημοσίου συμφέροντος, δρομολογημένο στην ακτοπλοΐα. Αναφέρεται: «Εκτελεί επισκευές δίπλα στη δεξαμενή Βασιλειάδη και η πρόσβαση στο πλοίο γίνεται με ανεμόσκαλα από την πλευρά του ντόκου». Αυτά γράφονται στις 7 Μαρτίου. Επίσης: «Επιπλέον εκτελούνται επισκευαστικές εργασίες με φλόγα από το πλήρωμα, χωρίς να έχουν άδεια εργασιών και χωρίς να μπορεί να γίνει έλεγχος».
      Στις 8 Μαρτίου συγκεκριμένα, στο «ΜΠΟΛΑΡΗ» του εφοπλιστή Βεντούρη, διαπιστώθηκε ότι εργάζονται πενήντα επτά ναυτεργάτες, εκ των οποίων οι δεκαέξι είναι αλλοδαποί, χαμηλόμισθοι, χωρίς συλλογικές συμβάσεις. Το ίδιο έγινε και από κλιμάκιο της Π.Ν.Ο., που πήγε για έλεγχο στην Ηγουμενίτσα.
      Έχουμε όμως και μία τελευταία περίπτωση, πολύ πρόσφατη, σημερινή, που αποτελεί σκάνδαλο και μεγάλη πρόκληση. Θυμάστε τότε που κουβεντιάζαμε για την κρουαζιέρα. Εγώ τώρα μιλάω στη βάση του νόμου, που εσείς ο ίδιος είχατε ψηφίσει εδώ. Το Υπουργείο και η Κυβέρνηση έχουν την ευθύνη συνολικά. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Να ολοκληρώσω μόνο, κύριε Πρόεδρε, αυτό που λέω.
      Ποιο είναι το αποτέλεσμα; Ζήτησε αντικατάσταση και εκκαθάριση του ναυτολογίου ο κ. Λούης για τα τέσσερα κρουαζιερόπλοια. Τι έγινε, λοιπόν; Σας διαβάζω: «Αποφάσισε το Διοικητικό Συμβούλιο του Ν.Α.Τ. σήμερα, με ημερομηνία 12.3.2007, με μειοψηφία των κ.κ. Τσιμπόγλου και Δαούση, να εγκρίνει το αίτημά τους να απαλλαγούν από τις ασφαλιστικές εισφορές του Ν.Α.Τ.». 
      Πότε να απαλλαγούν, όμως; Πώς έγινε αυτό; Αναφέρεται το εξής: «Όταν η ίδια η υπηρεσία είχε στείλει ένα αίτημα στο νομικό γραφείο του Υ.Ε.Ν., το οποίο άνοιξε το δρόμο. ώστε κατά παράβαση του νόμου, στον οποίο τα πλοία αυτά είχαν ενταχθεί, να προχωρήσει στην κάλυψη των ασφαλιστικών εισφορών».
      Η Υπηρεσία, λοιπόν, λέει το εξής στο διοικητικό συμβούλιο του Ν.Α.Τ., παρά το ότι οι Υπηρεσίες σας από το Υπουργείο Εμπορικής Ναυτιλίας του άνοιγαν το δρόμο.
      Λέει: «Η άποψη της Υπηρεσίας είναι ότι δεν προκύπτει από τις διατάξεις του άρθρου 24 του ν. 3409/05 η δυνατότητα αντικατάστασης των ναυτολογίων των πλοίων με την καταβολή μόνο των ασφαλιστικών εισφορών των λοιπών ταμείων κεφαλαίων και λογαριασμών πλην κεφαλαίων του Ν.Α.Τ.. Άλλωστε οι διατάξεις του άρθρου 24 του ν. 3409/05 δεν ισχύουν για τα ανωτέρω πλοία, τα οποία έχουν νηολογηθεί με τις διατάξεις του άρθρου 13 του ν. 2687/53 και διέπονται από τις διατάξεις που αναφέρονται μόνο στις εγκριτικές τους πράξεις, ενώ κάθε άλλη διάταξη του νόμου αντίθετη προς αυτές δεν ισχύει. Ύστερα από τα παραπάνω η Υπηρεσία εισηγείται την αντικατάσταση των ναυτολογίων των πλοίων της εταιρείας με την καταβολή όλων των ασφαλιστικών εισφορών υπέρ Ν.Α.Τ. και λοιπών ταμείων κεφαλαίων και λογαριασμών». 
      Το αποτέλεσμα είναι αυτό που είπα στη αρχή, ότι το διοικητικό συμβούλιο του Ν.Α.Τ. κατά πλειοψηφία δίνει αέρα στα πανιά του κ. Λούη -κέρδισε ό,τι κέρδισε- και δεν εφαρμόζεται ούτε αυτός ο εκτρωματικός νόμος που τους δίνει αυτήν την ευκαιρία κι αυτήν τη δυνατότητα να κερδίζουν από σας, δηλαδή και ο νόμος ακόμη που εσείς ψηφίσατε. Ο κόσμος πρέπει να βγάλει συμπεράσματα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παντελάκη.
      Κύριε Υπουργέ, έχετε το λόγο. 
      ΕΛΠΙΔΑ ΠΑΝΤΕΛΑΚΗ: Πάντως πρόκειται για σημερινό έγγραφο, κύριε Υπουργέ. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  
      Θα τα βρούμε όλα, κυρία συνάδελφε.
      Κυρία και κύριοι συνάδελφοι, βεβαίως, υπάρχει η δυνατότητα -άλλωστε η κ. Παντελάκη, ως επιμελής Βουλευτής του ελληνικού Κοινοβουλίου σχεδόν κάθε εβδομάδα καταθέτει μια ερώτηση εκ μέρους του κόμματός της- και είχαμε πολλές φορές την ευκαιρία να διευκρινίσουμε πολλά και σημαντικά θέματα, τα οποία έθεσε στην Εθνική Αντιπροσωπεία. 
      Πρώτα απ’ όλα για τις κυρώσεις, επειδή αναφερθήκατε, σας έχω ξαναπεί σ’ αυτή την Αίθουσα ότι από το 1981 μέχρι το 2004 είχαν επιβληθεί κυρώσεις που αντιστοιχούσαν σε 880.000 ευρώ. Τη διετία, τα δυόμισι χρόνια -δεν έχουμε βάλει τις τελευταίες κυρώσεις που έχουμε επιβάλει σε παραβάσεις, οι οποίες γίνονται με βάση τον Κώδικα Ναυτικού Δικαίου- στο λιμάνι του Πειραιά έχουν επιβληθεί πρόστιμα 5,5 εκατομμυρίων ευρώ. Το λέω για να κάνετε και μια σύγκριση.
      Δεύτερο θέμα. Αναφερθήκατε σε τρεις-τέσσερις περιπτώσεις. Εγώ σας λέω ότι είναι είκοσι μία οι παραβάσεις, οι οποίες ούτε στη δική σας, βεβαίως, ερώτηση αναφέρονται ούτε στις καταγγελίες οι οποίες έχουν γίνει από τα διάφορα σωματεία και την Πανελλήνια Ναυτική Ομοσπονδία. Το καταθέτω στα Πρακτικά. Είναι είκοσι μια περιπτώσεις, στις οποίες επιβλήθηκαν κυρώσεις για παραβάσεις θεμάτων, στα οποία κι εσείς αναφερθήκατε.
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο έχει ως εξής:
      (να φωτογραφηθούν οι σελίδες 24-25)
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ανοίξατε ένα θέμα εκτός ερώτησης, για την κρουαζιέρα. Εμείς είμαστε υπερήφανοι για την πολιτική μας στην κρουαζιέρα, με την επιδότηση των ασφαλιστικών εισφορών, που σημαίνει επιδότηση της εργασίας και όχι της ανεργίας, που σημαίνει ότι οι Έλληνες άνεργοι ναυτικοί δεν πληρώνονται με 300 ευρώ από το Γραφείο Ευρέσεως Ναυτικής Εργασίας αλλά με 2.000 έως 4.500 ευρώ, που είναι οι συλλογικές συμβάσεις εργασίας. Για τους καπεταναίους φθάνουν και τα 6.000 ευρώ οι συλλογικές συμβάσεις εργασίας. Για τον ναυτόπαιδα ξεκινούν από 2.000 ευρώ και για τους καμαρότους, αφού αναφέρεστε στην κρουαζιέρα, οι συλλογικές συμβάσεις εργασίας ξεκινούν από τις 3.000 ευρώ. Και αν κανείς δει ότι έχουν εγγυημένα και τα φιλοδωρήματα, τα λεγόμενα «tips» στη γλώσσα της κρουαζιέρας, οι άνθρωποι αυτοί αντί να πληρώνονται στην ανεργία με 300 ευρώ απολαμβάνουν εισόδημα που ξεπερνά τα 3.800 ευρώ. 
     Αυτή είναι η πολιτική μας και με βάση την πολιτική αυτή, που στο ελληνικό δημόσιο στοίχισε λιγότερο από 10.000.000 ευρώ, το 13% των ανέργων ναυτικών βρήκαν δουλειά και το ελληνικό δημόσιο κατάφερε να βρει δουλειά στο 30% των επιδοτούμενων ανέργων ναυτικών. Γι’ αυτήν την πολιτική είμαστε υπερήφανοι.
     Βλέπω ότι υπάρχει μεγάλη απήχηση και στο κομμάτι που σχετίζεται με την ποντοπόρο ναυτιλία, γιατί κι εκεί προτιθέμεθα να επιδοτήσουμε τις ασφαλιστικές εισφορές των εργαζομένων και βλέπουμε ότι υπάρχει μια τεράστια ροή έλευσης στην ελληνική σημαία πολλών πλοίων. Θα σας καλέσουμε, λοιπόν, κι εσάς στον Πειραιά όταν θα γιορτάσουμε τα χίλια πλοία στην ελληνική σημαία πολύ σύντομα.
     Σας ευχαριστώ, κύριε Πρόεδρε. 
     ΕΛΠΙΔΑ ΠΑΝΤΕΛΑΚΗ: Είμαι στον Πειραιά. Δεν τηρούν ούτε τους όρους που τους έχετε βάλει. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Θα συζητήσουμε τώρα την με αριθμό 386/6-3-2007 τρίτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Δημόσιας Τάξης, σχετικά με τις χορηγήσεις αδειών κατοχής κυνηγετικών όπλων.
     Ο κ. Λεβέντης στην επίκαιρη ερώτησή του αναλυτικότερα αναφέρει:
     «Το τραγικό έγκλημα της Νέας Αγχιάλου, όπου πατέρας με βεβαρημένο ψυχιατρικό παρελθόν και ποινικό μητρώο, πρώην χρήστης τοξικών ουσιών, σκότωσε με κυνηγετική καραμπίνα, που νόμιμα κατείχε, το εξάχρονο παιδί και την πεθερά του, φέρνει στο προσκήνιο αφ’ ενός το πρόβλημα του τρόπου χορήγησης αδειών οπλοκατοχής και αφ’ ετέρου το πρόβλημα του τεράστιου αριθμού όπλων που νόμιμα και παράνομα υπάρχουν στην Ελλάδα.
      Δεδομένου ότι για την έκδοση άδειας κατοχής κυνηγετικού όπλου πρακτικά αρκεί μια βεβαίωση έστω και παθολόγου ιατρού ότι ο αιτών «έχει σώας τας φρένας», από το ένα εκατομμύριο όπλα στην Ελλάδα, το 1/3 βρίσκεται στα χέρια ανθρώπων που δηλώνουν ότι έχουν το όπλο για δική τους προστασία και ότι υπάρχουν άλλο ενάμισι εκατομμύριο όπλα αδήλωτα ή παράνομα, ερωτάται ο κύριος Υπουργός:
      Τι μέτρα προτίθεται να λάβει, προκειμένου οι χορηγήσεις αδειών κατοχής κυνηγετικών όπλων να δίδονται με τρόπο που θα εξασφαλίζουν ότι οι κάτοχοί τους πληρούν τις προϋποθέσεις, προκειμένου να διαφυλαχθούν οι ίδιοι, οι οικογένειές τους, αλλά και η κοινωνία από γεγονότα ως ανωτέρω;
      Τι μέτρα θα λάβει, προκειμένου να περιορισθεί ο αριθμός των όπλων και μάλιστα των παρανόμων; Ποιος είναι ο αριθμός των νομίμων αδειών κατοχής κυνηγετικού ή άλλου όπλου στην Κρήτη, όπου υπολογίζεται ότι υπάρχει ο μεγαλύτερος αριθμός παρανόμων όπλων στην Ελλάδα»;
      Ο Υπουργός Δημόσιας Τάξης, κ. Πολύδωρας, έχει το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, συναντώμεθα και εσείς και ο ερωτών συνάδελφος κ. Λεβέντης -και επιτρέψτε μου να πω- και εγώ μ’ αυτήν την ερώτηση στον τόπο της κοινωνικής ευαισθησίας, της κοινοβουλευτικής ευαισθησίας και της εγρήγορσης, για να λάβουμε μέτρα.
      Είναι δύσκολο να περιλάβεις σε μία απάντηση ή σε μια ερώτηση –για τον κ. Λεβέντη- ένα τέτοιο κοινωνικό και ψυχολογικό δράμα, διότι δεν είναι ότι σκότωσε το παιδί του και την πεθερά του, είναι ότι στη συνέχεια έβαλε τον οκταετή γιο του να τον πυροβολήσει, έφυγε το παιδάκι, αυτοπυροβολήθηκε εκείνος, τραυματίστηκε και στη συνέχεια πέθανε και η παραπληγική, στο καροτσάκι ευρισκόμενη, μητέρα και μάρτυρας αυτού του δράματος. 
      Στο σημείο της κοινωνικής και πολιτικής εγρήγορσης, για να μην επαναληφθεί κάτι τέτοιο στο μέλλον, υποδέχομαι με ιδιαίτερη ικανοποίηση την ερώτηση του συναδέλφου. Αναθεωρούμε το νόμο για την κατοχή κυρίως και τη χρήση όπλων. Γινόμαστε αυστηρότεροι, όσον αφορά τα κυνηγετικά. Η ασαφής διάταξη για την παροχή πιστοποιητικού από ψυχολόγο, ψυχίατρο ή παθολόγο γίνεται αυστηρότερη και στενότερη και μιλούμε μόνο για ειδικό ψυχίατρο.
      Όσον αφορά την εκτίμηση όχι του ιατρικού μέρους, που δεν μπορεί η Αστυνομία να υπεισέλθει, αλλά την εκτίμηση της ποινικής υπόστασης του αιτούντος, είμαστε -αυτή είναι και η απόφασή  μας- δραματικά αυστηρότεροι.
      Επίσης θέλω να σημειώσω γενικώς για την οπλοκατοχή ότι έχουμε συστήσει από το καλοκαίρι και προ του δραματικού επεισοδίου μία επιτροπή για τον έλεγχο των αδειών. Και καταλήξαμε στη διαπίστωση και πολλά όπλα να κατασχεθούν και πολλοί να υποβάλουν αίτηση για να νομιμοποιήσουν τα όπλα τους.
      Ακόμη θέλω να σας πω ότι έχουμε και την επιτροπή που συνεδριάζει με τις κατευθυντήριες οδηγίες που έχουμε από την Ευρώπη και από το Υπουργείο Εξωτερικών γιατί έχει να κάνει με τα όπλα, πόθεν εισάγονται, τι είδους όπλα επιτρέπονται για την εισαγωγή τους κ.λπ. Αυτή η επιτροπή βρίσκεται στο περατούσθαι. Όμως θέλουμε και την ευρωπαϊκή πολιτική για την κατοχή όπλων γενικώς και όχι μόνο των κυνηγετικών.
      Επίσης συνεργαζόμαστε με τους κυνηγετικούς συλλόγους, για να είμεθα τουλάχιστον σε μία εναρμόνιση με το σκοπό του κυνηγετικού όπλου και της άδειας για κυνηγετικό όπλο που είναι το σπορ αυτό, παρά το γεγονός ότι το ίδιο το σπορ δέχεται και επιθέσεις για την υφή του και την υπόστασή του. 
      Για την περίπτωση της Κρήτης, που δευτερευόντως αλλά ουσιαστικά θίγει ο κύριος συνάδελφος, θα απαντήσω στη δευτερολογία μου. 
      Αυτό που ενδιαφέρει να πούμε τώρα είναι το εξής: Έχω εκδώσει μια εγκύκλιο, η οποία αφορά ένα συναγερμό για την παρατήρηση κοινωνικού προβλήματος, ώστε η Αστυνομία, εφόσον λαμβάνει γνώση είτε από μόνη της από παρατήρηση του πεδίου ή από εγγραφή στο βιβλίο συμβάντων, υποχρεωτικώς να ειδοποιεί τις υπηρεσίες κοινωνικής πρόνοιας του δήμου, της νομαρχίας ή της κεντρικής υπηρεσίας για να επιλαμβανόμαστε όσο γίνεται πιο νωρίς ως προμηθείς και όχι ως επιμηθείς για περιπτώσεις τέτοιες δραματικές σαν αυτή που είχαμε στη Νέα Αγχίαλο και σαν την άλλη που είχαμε στη Νίκαια με τη δραματική, επίσης, περίπτωση –δεν έχουμε αντιμετώπιση όπλου εκεί- του πατροκτόνου. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Τα πυροβόλα όπλα είναι φονικά όργανα και, κατ’ αρχάς, θα έπρεπε να μην υπάρχουν και πολύ περισσότερο να μη χρησιμοποιούνται. Βέβαια σε πάρα πολλούς υπάρχει η εντύπωση ότι τους δίνουν μια αίσθηση ασφάλειας και γι’ αυτό τα έχουν. Υπάρχουν μερικές εκατοντάδες, χιλιάδες όπλων, κύριε Υπουργέ, όπως ξέρετε πολύ καλά, για ιδίαν χρήση γιατί κάποιοι νομίζουν ότι έτσι προστατεύουν καλύτερα τον εαυτό τους. Είναι πέρα για πέρα τραβηγμένο και δεν νομίζω ότι εξασφαλίζουν τίποτα …
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Με συγχωρείτε, κύριε Λεβέντη. 
      Νομίζω ότι είναι και εκτός νόμου αυτό το «διά ιδίαν χρήση». Το κυνηγετικό πρέπει να είναι με άδεια αγοράς όπλου …
      ΑΘΑΝΑΣΙΟΣ ΛΕΒΕΝΤΗΣ: Εκτός απ’ αυτό, κύριε Υπουργέ, παίρνουν μια άδεια της Αστυνομίας ότι οπλοφορούν για να προστατεύσουν τον εαυτό τους από έναν ενδεχόμενο κίνδυνο, δεν ξέρω ποιος είναι αυτός ο κίνδυνος. Δεν νομίζω ότι μπορεί έτσι να εξασφαλίζει κανένας τη ζωή του ή οτιδήποτε άλλο. 
      Από εκεί και πέρα, εκτός απ’ αυτά τα γεγονότα που αναφέρουμε εδώ στην ερώτηση, κύριε Υπουργέ, προχθές είχαμε στην Καρδίτσα άλλα δύο θύματα, επίσης, με πυροβόλα κυνηγετικά όπλα. Αυτό το σπορ, όπως το ονομάσατε εσείς, μόνο σπορ δεν είναι. Είναι ένα φονικό σπορ. Σκοτώνουν ζωντανές υπάρξεις και δεν έχουν απομείνει και τόσα πολλά ζωντανά πλάσματα που να πετάνε ή να τρέχουν. Υπάρχει ένα πουλάκι στο δέντρο και κελαηδάει, μπαμ κάτω, γιατί έτσι ο άλλος ικανοποιεί, δεν ξέρω εγώ ποια διάθεση για σπορ, για άθληση. Αυτό είναι πέρα για πέρα απαράδεκτο. Κανονικά νομίζω ότι και το κυνήγι θα πρέπει να αντιμετωπισθεί σε άλλη βάση, αλλά δεν είναι του παρόντος. 
      Αυτό που θα ήθελα όμως να πω, κύριε Υπουργέ, είναι το εξής: Πώς δίνονται οι άδειες. Εδώ είπατε –και χαίρομαι που το άκουσα- ότι αναθεωρείτε το νόμο και τον κάνετε αυστηρότερο. Εγώ θα έλεγα να τον κάνετε πολύ, πολύ αυστηρότερο, κύριε Υπουργέ. Για να παίρνει κάποιος όπλο στα χέρια του πρέπει να έχει πάρα πολλές εγγυήσεις. 
      Βέβαια όπλα έχουν τα όργανα της τάξεως και θα ήθελα εδώ να παρατηρήσω ότι ακόμη και όργανα της τάξεως μερικές φορές έστρεψαν το όπλο τους εναντίον του εαυτού τους ή εναντίον δικών τους συναδέλφων, συγγενών τους, κ.λπ.. Από αυτήν την άποψη πρέπει, επομένως, πάρα πολύ εξονυχιστικά να εξετάζονται οι περιπτώσεις αυτών που κρατάνε στα χέρια τους όπλα.
      Είπατε και εσείς κάποια στιγμή σε μια αποστροφή ότι άνθρωποι είναι και οι φρουροί, δεν ξέρουμε πως μπορεί να αντιδράσουν. Είδαμε προχθές μια αντίδραση: τον πυροβολισμό, που είχαμε πολλά χρόνια να ακούσουμε σε διαδήλωση. Ευτυχώς ήταν στον αέρα και ελπίζουμε να ήταν ο πρώτος και ο τελευταίος τέτοιος πυροβολισμός. 
      Επομένως, κύριε Υπουργέ, θα πρέπει να ελέγξουμε, κατ’ αρχάς, τα νόμιμα όπλα, αυτούς που τα έχουν και να υπάρχουν απόλυτες εγγυήσεις. Το σπορ του κυνηγιού πρέπει να αντιμετωπισθεί σε άλλη βάση. Είναι ένα φονικό σπορ γιατί σκοτώνει ζωντανές υπάρξεις. 
      Και ένα άλλο ακόμα: Πρέπει να κοιτάξουμε τα παράνομα όπλα από τα οποία έχουμε πλημμυρίσει. Εδώ υπάρχουν διάφορα κυκλώματα που τα διακινούν. Εσείς ξέρετε πολύ περισσότερα πάνω σ’ αυτόν τον τομέα. Κι εδώ, όμως, θα πρέπει να παρθούν μέτρα ώστε να μη γίνει η χώρα μας –μια φιλειρηνική κατά τα άλλα χώρα- Σικάγο της εποχής της ποτοαπαγόρευσης. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, πριν πάρετε το λόγο θα μου επιτρέψετε να πω ότι την επόμενη ημέρα του δράματος στη Νέα Αγχίαλο που είναι και η περιοχή μου –σε μια οικογένεια την οποία γνώριζα και προσωπικά, αλλά δεν γνώριζα όμως τα όσα συνδιαδραματίζονταν σ’ αυτήν την οικογένεια- απηύθυνα μια επιστολή και ζητούσα από εσάς και από τον Υπουργό Αγροτικής Ανάπτυξης να γίνει -αυτό που με ικανοποίηση σήμερα ανακοινώνετε στη Βουλή, επισήμως, και για πρώτη φορά- πολύ αυστηρός ο νόμος. 
      Δεν μπορεί να μην εξετάζεται και από ψυχίατρο. Ήταν παθολόγος ή ψυχίατρος. Αυτό ήταν λάθος.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ειδικό ψυχίατρο. 
      ΠΡΟΕΔΡΕΥΩΝ (Γεώργιος Σούρλας): Και όσα προβλέπουν οι της ψυχιατρικής για την χορήγηση γνωμάτευσης, γιατί και εκεί θα υπάρχει πρόβλημα. Εγώ θέλω να προσθέσω ότι πρέπει να εξετάζει και ο οφθαλμίατρος για την άδεια, διότι γνωρίζω προσωπικά περιστατικά όπου άτομα που έχουν στην κατοχή τους όπλα, λόγω μειωμένης όρασης εκλαμβάνουν τους κυνηγούς ως θηράματα. 
      ΑΘΑΝΑΣΙΟΣ ΛΕΒΕΝΤΗΣ: Ως αγριογούρουνα.
      ΠΡΟΕΔΡΕΥΩΝ (Γεώργιος Σούρλας): Βεβαίως ως αγριογούρουνα. Και αυτό το λέω γιατί έχω και προσωπική εμπειρία ασκώντας το επάγγελμα του γιατρού. Και εκφράζω την ικανοποίησή μου, κύριε Υπουργέ, γι’ αυτήν την προσπάθειά σας. 
      Ορίστε, κύριε Υπουργέ, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ πολύ και τον κ. Λεβέντη και εσάς, κύριε Πρόεδρε, για την παρατήρησή σας η οποία αποτελεί οδηγό σκέψεως για εμάς που χειριζόμαστε αυτά τα θέματα. 
      Συνοψίζω την απάντησή μου. Πρώτον, αυστηρός έλεγχος για τη χορήγηση της άδειας αγοράς όπλου και της άδειας κυνηγίου. Και τα δύο είναι σε δύο φάσεις. 
      Σημειώνω ιστορικώς ότι το 1993 που ψηφίστηκε αυτός ο βασικός νόμος για την άδεια αγοράς και την έκδοση άδειας κυνηγίου, η αρμοδιότητα ήταν εκτός Αστυνομίας. Ήταν στη δασική υπηρεσία η οποία εξυπηρετούσε αυτήν την ανάγκη ή απαίτηση σε συνεργασία με τους κυνηγετικούς συλλόγους. Και εμείς διατηρούμε τη συνεργασία με τους κυνηγετικούς συλλόγους, όπως προείπα. 
      Η συζήτησή μας και στην ερώτησή σας για τα κυνηγετικά όπλα είναι διάφορη από τη συζήτηση για τα όπλα «προς ιδίαν χρήσιν» ή «για ασφάλεια». Επειδή, όμως, επικαίρως εγείρεται αυτό το θέμα έστω και ως παρεμπίπτον, σας λέγω ότι εκεί ο απλός ισχυρισμός «προς ιδίαν χρήσιν» για το όπλο, δηλαδή, πιστόλι ή περίστροφο, δεν ισχύει. Εκτιμάται, υποβάλλεται μια αιτιολογία από τον αιτούντα για κίνδυνο ζωής που τον αφορά. Και αυτό ελέγχεται από τις υπηρεσίες ασφαλείας. 
      ΑΘΑΝΑΣΙΟΣ ΛΕΒΕΝΤΗΣ: Και το χρησιμοποιεί για μπαλοθιές. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Και αυτό είναι εκτός των γραμμών του νόμου και των προβλέψεων.
      Ερχόμαστε στην τελευταία παρατήρησή μου, όπως σας υποσχέθηκα, που έχει ειδικό ενδιαφέρον και αφορά την κατάσταση στην Κρήτη. 
      Δεν είναι ανησυχητική ή μάλλον δεν είναι απελπιστική. Από την αναφορά που έχουμε από τις τέσσερις αστυνομικές διευθύνσεις, έχουν χορηγηθεί πεντακόσιες είκοσι έξι άδειες οπλοφορίας για ατομική ασφάλεια –αυτό που συζητούσαμε μόλις προηγουμένως- και τριακόσιες εβδομήντα τρεις άδειες για σκοποβολή, ενώ έχουν μηχανογραφηθεί –τα πρώτα είναι τα πιστόλια τα ηρωικά- εβδομήντα εννέα χιλιάδες σαράντα επτά άδειες κατοχής κυνηγετικών όπλων.
     Θέλω να ελπίζω ότι η πρωτοβουλία την οποία είχε αναλάβει ο κ. Βουλγαράκης με προσωπικότητες της Κρήτης για την εκφορά ενός μηνύματος, ενός σήματος ότι μη διακινδυνεύουμε ζωές και αναπηρίες μ’ αυτό το έθιμο των μπαλοθιών ή της μπαλοθιάς, ελπίζω, επαναλαμβάνω, ότι αυτή η πρωτοβουλία κρατείται ζωντανή και αποσκοπεί στην εκφορά αυτού του μηνύματος μαζί με σύντονες δράσεις που θα αναλάβουν η Τοπική Αυτοδιοίκηση, οι τοπικοί φορείς, οι τοπικοί παράγοντες, έτσι ώστε να εξομαλυνθεί στο δρόμο αυτή η αντίληψη ότι αυτό το έθιμο, να το πούμε όπως λέει μια διαφήμιση, «βλάπτει σοβαρά την υγεία». 
     Το ίδιο κοινό, κύριε Λεβέντη και κύριοι συνάδελφοι, πάλι και για τα βεγγαλικά του Πάσχα, διότι τα στατιστικά στοιχεία που έχουμε -και δεν είναι ανάγκη να τρομοκρατούμε εαυτούς και αλλήλους -είναι ανησυχητικά για τα παιδιά με τους ακρωτηριασμούς, ίσως και το μοιραίο. 
     Έτσι, λοιπόν, σε πρώτο επίπεδο, χωρίς αστυνόμευση, παιδαγωγικά με ενδιαφέρει να εκπεμφθεί το σήμα ότι το έθιμο της Κρήτης, της μπαλοθιάς, να ρίχνουμε στον αέρα, βλάπτει -εκτός από το ποινικό των ασκόπων πυροβολισμών- σοβαρά την υγεία το ίδιο με τα βεγγαλικά του Πάσχα. 
     Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
    Επίκαιρες ερωτήσεις δευτέρου κύκλου. 
    Θα συζητηθεί η με αριθμό 371/5-3-2007 πρώτη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Οικονομίας και Οικονομικών, σχετικά με την επαναλειτουργία της εταιρείας «ΒΙΟΜΑΓΝ» στην Εύβοια, την καταβολή των δεδουλευμένων κ.λπ.. 
    Αναλυτικότερα η επίκαιρη ερώτηση του κ. Πιπεργιά έχει ως εξής: 
    «Στις αρχές Δεκεμβρίου 2006 ανακοινώθηκε στη Χαλκίδα από το διαχειριστή της πτωχευμένης «ΒΙΟΜΑΓΝ» ότι: «Επήλθε πτωχευτικός συμβιβασμός μεταξύ των πιστωτών και της πτωχευμένης εταιρείας «ΒΙΟΜΑΓΝ». Παρουσιάσθηκε, μάλιστα, το επενδυτικό πρόγραμμα της νέας «ΒΙΟΜΑΓΝ» και των επενδυτών που συνέβαλαν στην αναβίωσή της. Στις δεσμεύσεις της νεκραναστημένης «ΒΙΟΜΑΓΝ», ήταν και η άμεση εξόφληση των υποχρεώσεων, που είχαν εξάλλου αναγγελθεί προς τους εργαζομένους σ’ αυτήν και η καταβολή των δεδουλευμένων τους. 
    Ανακοινώθηκε ότι η εξόφληση των υποχρεώσεων αυτών θα γίνει πριν από τις εορτές των Χριστουγέννων 2006 και Πρωτοχρονιάς 2007. Με νέες ανακοινώσεις, όμως, ανεστάλη η εξόφληση των υποχρεώσεων αυτών, γιατί το Υπουργείο Οικονομίας και Οικονομικών θεωρεί ότι η άφεση χρέους, που έγινε από τις τράπεζες, προκειμένου να αναβιώσει η «ΒΙΟΜΑΓΝ», δημιουργεί εισόδημα στην πτωχή εταιρεία, άρα και λογιστικά κέρδη τα οποία και θα φορολογηθούν. 
    Με αυτόν τον τρόπο, αντί το κράτος να συμβάλει στην αναβίωση της πτωχής εταιρείας και έτσι στην άμεση πληρωμή των δεδουλευμένων των εργαζομένων, των εισφορών προς τα ασφαλιστικά ταμεία, των οφειλών προς τους επαγγελματίες της περιοχής και μέρους των χρεών προς τις τράπεζες, δημιουργεί νέες  υποχρεώσεις προς την υπό νεκρανάσταση εταιρεία και την οδηγεί σε νέα πτώχευση. 
    Ερωτάται ο αρμόδιος Υπουργός:
    Για ποιους λόγους η Κυβέρνηση θεωρεί την άφεση χρέους προς πτωχή εταιρεία εισόδημα;
    Γιατί οι εργαζόμενοι και οι κάτοικοι της περιοχής Μαντουδίου αντιμετωπίζονται μ' αυτόν τον παράλογο τρόπο;».
    Στην ερώτηση του κ. Πιπεργιά θα απαντήσει ο Υφυπουργός Οικονομίας και Οικονομικών κ. Μπέζας. 
    Ορίστε, κύριε Υπουργέ, έχετε το λόγο. 
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, με την ερώτησή σας μου δίνεται η δυνατότητα να αναφερθώ σ’ ένα θέμα που οπωσδήποτε απασχολεί ιδιαίτερα την τοπική κοινωνία της Εύβοιας.
    Όπως είναι γνωστό, η ανώνυμη μεταλλευτική, εμπορική, τεχνική και βιομηχανική εταιρεία, «ΒΙΟΜΑΓΝ» κηρύχτηκε σε πτώχευση το 2000, με την 137/2000 απόφαση του Πολυμελούς Πρωτοδικείου Αθηνών. 
    Όπως μας έχει γνωρίσει η εταιρεία, από τα στοιχεία τα οποία έχει θέσει στη διάθεσή μας στο Υπουργείο η ίδια η εταιρεία, στη διάρκεια της πτωχευτικής διαδικασίας και μετά την ολοκλήρωση της επαλήθευσης των απαιτήσεων που είχαν οι πιστωτές, καταρτίστηκε μεταξύ της εταιρείας και των πιστωτών συμφωνία πτωχευτικού συμβιβασμού, με βάση πάντα την ισχύουσα νομοθεσία, ο οποίος στη συνέχεια επικυρώθηκε με πρόσφατη απόφαση του 2006, με τη 1283/2006 απόφαση του Πολυμελούς Πρωτοδικείου Αθηνών. 
    Αποτέλεσμα αυτού του συμβιβασμού ήταν η ικανοποίηση των πιστωτών για ένα συγκεκριμένο ποσοστό, για ποσοστό 25,5% επί των πιστώσεών τους, δηλαδή, από το συνολικό ποσό των επαληθευμένων πιστώσεων που ανέρχονται περίπου στα 31.000.000 ευρώ, οι πιστωτές, εξαιρουμένων των προνομιούχων, δηλαδή των εργαζομένων, του δημοσίου, του Ι.Κ.Α. και γενικά των ασφαλιστικών ταμείων, απεδέχθησαν να εισπράξουν το 25,5% αυτού του ποσού. 
    Με βάση, λοιπόν, τα παραπάνω στοιχεία, τα οποία επαναλαμβάνω έχει θέσει υπ' όψιν μας, η ίδια η εταιρεία, η νέα, θα λέγαμε, «ΒΙΟΜΑΓΝ», γεννάται το ερώτημα, αν το ποσό που ωφελήθηκε η εταιρεία «ΒΙΟΜΑΓΝ» από τη διαγραφή του υπολοίπου των απαιτήσεων των πιστωτών της αποτελεί ή όχι φορολογητέο εισόδημα. Δηλαδή το φορολογικό ζήτημα που τίθεται είναι η φορολογική μεταχείριση της άφεσης χρέους των πιστωτών της εταιρείας και συγκεκριμένα των τραπεζών. 
    Η άφεση χρέους που έγινε από τις τράπεζες, προκειμένου η «ΒΙΟΜΑΓΝ» να μπορέσει να αναβιώσει, αν ερμηνευθεί κατά το γράμμα του νόμου, δημιουργεί εισόδημα στην πτωχή εταιρεία και επομένως, λογιστικά κέρδη και τα κέρδη αυτά θα πρέπει να φορολογηθούν. 
    Θα πρέπει εδώ να σημειώσω ότι δεν υπάρχει στην ελληνική φορολογική νομοθεσία ρητή διάταξη, η οποία να απαλλάσσει από φόρους την ωφέλεια η οποία προκύπτει υπέρ μιας επιχείρησης, βάσει πτωχευτικού συμβιβασμού, όπως είναι η περίπτωση της «ΒΙΟΜΑΓΝ». 
    Υπάρχει παλιότερη γνωμοδότηση του Νομικού Συμβουλίου του Κράτους του 1994, η οποία έγινε αποδεκτή από τον τότε Υφυπουργό Οικονομικών, η οποία γνωμοδότηση δέχτηκε ότι το έσοδο που προκύπτει από τη διαγραφή υποχρεώσεων προβληματικών και υπερχρεωμένων επιχειρήσεων κατ’ εφαρμογή του ν. 1892/90 δεν αποτελεί φορολογητέο εισόδημα. 
    Εδώ, όμως, δεν πρόκειται για την ίδια περίπτωση. Πρόκειται για διαδικασία πτωχευτικού συμβιβασμού και επαναλαμβάνω ότι δεν υπάρχει ρητή διάταξη νόμου στη νομοθεσία που να καλύπτει αυτήν την περίπτωση. 
      Επιπλέον θα πρέπει να σας θυμίσω ότι οι φορολογικές διατάξεις ερμηνεύονται στενά και ότι σε καμία περίπτωση με βάση το άρθρο 78 του Συντάγματος, το Υπουργείο Οικονομίας και Οικονομικών δεν μπορεί να χορηγήσει φορολογική απαλλαγή χωρίς να υπάρχει ρητή διάταξη νόμου. Αυτή είναι η πραγματικότητα. Είναι δεδομένη η ευαισθησία της Κυβέρνησής μας για τα ζητήματα που έχουν να κάνουν με την προστασία των εργαζομένων, για τα ζητήματα που έχουν να κάνουν με τη στήριξη της υγιούς επιχειρηματικής δραστηριότητας και των βιώσιμων επενδύσεων. Γι’ αυτούς, λοιπόν, τους λόγους έχουμε υποβάλει ερώτημα προς το Νομικό Συμβούλιο του Κράτους, δηλαδή το όργανο το οποίο είναι καθ’ ύλην αρμόδιο για να ερμηνεύσει τις νομοθετικές διατάξεις. 
      Δεν μπορείτε επομένως, κύριε συνάδελφε, να ισχυρίζεστε στην ερώτησή σας, ότι αντιμετωπίζει η Κυβέρνηση με παράλογο τρόπο τους κατοίκους της περιοχής. Έχουμε υποβάλει ερώτημα, επαναλαμβάνω, στο Νομικό Συμβούλιο του Κράτους και μετά την έκδοση της σχετικής γνωμοδότησης θα προχωρήσουμε στις απαραίτητες ενέργειες, διαφυλάσσοντας πάντα τα συμφέροντα των πολιτών. Νομίζω ότι παράλογος είναι ο τρόπος με τον οποίο εσείς προσπαθείτε να εμπλέξετε σ’ αυτό το ζήτημα το Υπουργείο Οικονομίας και Οικονομικών. Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, ο παραλογισμός που υπάρχει στο Υπουργείο Οικονομικών συνεχίζεται και στη συγκεκριμένη περίπτωση. Ο κύριος Υφυπουργός είπε  ότι σωστά προβλέπεται μία πτωχή εταιρεία, όταν της χαρίζονται χρέη και ανασταίνεται από πτωχή, και «νεκρή» γίνεται πλούσια. Διότι αυτό μας είπε. Εάν, η ρύθμιση του χρέους είχε γίνει πριν από το θάνατό της, είχε δηλαδή εφαρμοσθεί ο ν. 1892/90 και οι τράπεζες είχαν ρυθμίσει τα χρέη πριν κηρυχθεί σε πτώχευση, τότε η «άφεση» χρέους δεν θα ήταν έσοδο, άρα εδώ θα υπήρχε φορολογικό αντικείμενο. 
      Επειδή όμως τώρα οι τράπεζες με τη λογική «ουκ αν λάβοις παρά του μη έχοντος» ρύθμισαν όπως-όπως τις απαιτήσεις τους για να πάρουν το κάτι τι, θεωρείται ότι η «άφεση» χρέους δημιούργησε έσοδα άρα φορολογικό αντικείμενο σε μια νεκρή εταιρεία, η οποία δεν έχει δραστηριότητα! 
      Εδώ υπάρχει ο παραλογισμός. Το Υπουργείο θέλει να φορολογήσει τα λείψανα της «ΒΙΟΜΑΓΝ». Και αυτό είναι ο παραλογισμός. Δεν είναι ζωντανή εταιρεία, μιλάμε για μια εταιρεία σε καθεστώς νεκραναστάσεως και το πραγματικό γεγονός είναι ότι εμπαίζονται τριακόσιοι ογδόντα οκτώ εργαζόμενοι, οι οποίοι περίμεναν να κάνουν Χριστούγεννα με την καταβολή των δεδουλευμένων και η αναλγησία της Κυβέρνησης εκδηλώνεται με αυτόν τον τρόπο. Ένα τέτοιο ζήτημα, αντί να έλθει εδώ με μια τροπολογία και να λυθεί με ρητή διάταξη, το παραπέμπουμε σε γραφειοκρατικές διαδικασίες. 
      Δεν είναι λογικό αυτό, κύριε Υπουργέ, είναι παραλογισμός. Παραλογισμός ο οποίος δεν δικαιολογείται με πολιτική σκέψη. Δεν δικαιολογείται με λογική σκέψη, εκτός εάν τα συμφέροντα που διαγκωνίζονται στο χώρο της ενέργειας, μια και ανακοινώθηκε ότι η νέα «ΒΙΟΜΑΓΝ» θα ασχοληθεί με την ενέργεια, είναι σε θέση να δημιουργούν καταστάσεις, και να επιχαίρουν. Δεν υπάρχει άλλη αιτιολογία. Και η Κυβέρνηση γι’ αυτό είναι. Εάν διαπιστώσει ότι κάπου ο νόμος είναι παράλογος, δεν το παραπέμπει στο Νομικό Συμβούλιο. Το Κοινοβούλιο λειτουργεί. Τόσες τροπολογίες φέρατε. Δεν μπορούσατε να φέρετε τόσους μήνες τώρα, μία τροπολογία, για να δημιουργηθεί ελπίδα σ’ ένα νεκρό τόπο, όπως είναι η περιοχή του Μαντουδιού να διαβιώσει η «ΒΙΟΜΑΓΝ» και να πάρουν τα λεφτά τους οι τετρακόσιοι εργαζόμενοι και άλλοι τόσοι επαγγελματίες της περιοχής; Πολύ περισσότερο μάλιστα, κύριε Πρόεδρε, όταν ο ίδιος ο Πρωθυπουργός είχε δεσμευθεί στη Χαλκίδα στις 5-9-2003, λέγοντας ότι οι εργαζόμενοι της πρώην «ΒΙΟΜΑΓΝ» θα πάρουν τα δεδουλευμένα μέχρι δραχμής. Αυτή είναι, λοιπόν, η υλοποίηση της πρωθυπουργικής εξαγγελίας; 
      Μη γελιόμαστε, θα πρέπει επιτέλους να σταματήσει αυτό το καλαμπούρι. Και θα πρέπει επιτέλους, αν υπάρχει κενό νόμου, να το φέρετε εδώ να λυθεί. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πιπεργιά.
      Κύριε Υπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, θα μου επιτρέψετε να σας πω ότι, παραλογισμός και καλαμπούρι –δεν θέλω να χρησιμοποιώ, βέβαια, τέτοιους όρους στο Κοινοβούλιο, αλλά θα το κάνω γιατί τους χρησιμοποιήσατε εσείς- είναι η δική σας επιχειρηματολογία και η δική σας στάση. Η δική μας στάση είναι συνετή και υπεύθυνη. 
      Σας είπα ότι με βάση το Σύνταγμα, δεν μπορούμε να δώσουμε φορολογική απαλλαγή, αν δεν υπάρχει ρητή διάταξη του νόμου. Και για να φέρουμε νόμο, πρέπει να διερευνήσουμε όλες τις προϋποθέσεις και όλα όσα συμβαίνουν σε σχέση με τη συγκεκριμένη υπόθεση. 
      Όλοι θέλουμε να καταβληθούν στους εργαζόμενους τα δεδουλευμένα και όλοι θέλουμε να αναβιώσει μια επιχείρηση η οποία μπορεί να στηρίξει την τοπική οικονομία. Εξάλλου εμείς έχουμε δώσει δείγματα γραφής σαν Κυβέρνηση, με μία σειρά από μέτρα, με τη φορολογική μεταρρύθμιση –τη μείωση, δηλαδή, της φορολογίας στις επιχειρήσεις- με τον επενδυτικό νόμο, με τον νόμο για την απλοποίηση των διαδικασιών στην έναρξη λειτουργίας των μεταποιητικών επιχειρήσεων, έχουμε δώσει δείγματα γραφής ότι στηρίζουμε την υγιή επιχειρηματική πρωτοβουλία και τις βιώσιμες επενδύσεις. 
      Το δικό σας ενδιαφέρον είναι όψιμο και υποκριτικό ενδιαφέρον. Και ισχυρίζομαι ότι είναι όψιμο και υποκριτικό, διότι η «ΒΙΟΜΑΓΝ» πήγε σε πτώχευση το 2000. Και τι κάνατε εσείς από το 2000 μέχρι το 2004 που ήσασταν στην κυβέρνηση; 
      ΔΗΜΗΤΡΙΟΣ ΠΙΠΕΡΓΙΑΣ: Τώρα έγινε ο πτωχευτικός συμβιβασμός. Δεν έγινε επί των ημερών μας. 
        ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν ήρθε, κύριε συνάδελφε, ο κ. Καραμανλής να δώσει υποσχέσεις στην Εύβοια. Ο κ. Καραμανλής όταν ήρθε και μίλησε προεκλογικά στην Εύβοια το  2004, επέκρινε τις δικές σας υποσχέσεις και ανέδειξε τη δική σας αναξιοπιστία. Διότι ο κ. Σημίτης ως Πρωθυπουργός, παραμονές εκλογών του 2000, είχε πάει στην Εύβοια και είχε υποσχεθεί ότι θα δοθούν τα δεδουλευμένα στους εργαζόμενους. Αυτή είναι η πραγματικότητα.
        Επιπλέον, πρέπει να αποφασίσετε τι θέλετε. Από τη μια μεριά, μας κατηγορείτε ότι μειώνουμε τη φορολογία στις επιχειρήσεις και ότι βολεύουμε τους έχοντες και κατέχοντες και από την άλλη μεριά έρχεστε τώρα εδώ και ζητάτε να απαλλάξουμε από τη φορολογία τη συγκεκριμένη επιχείρηση. Έχω την εντύπωση ότι οι θέσεις τις οποίες παίρνετε, προσαρμόζονται κάθε φορά στην περίσταση. 
        ΔΗΜΗΤΡΙΟΣ ΠΙΠΕΡΓΙΑΣ:  Μα ανακοίνωσαν ότι αν δεν γίνει η ρύθμιση, δεν θα προχωρήσει η αναβίωση.
        ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Δεν γνωρίζω, κύριε συνάδελφε, αν οι υπεύθυνοι της «ΒΙΟΜΑΓΝ» έχουν κάνει ανακοινώσεις, ότι δεν έδωσαν τα δεδουλευμένα λόγω ενεργειών του Υπουργείου Οικονομίας και Οικονομικών. 
        ΔΗΜΗΤΡΙΟΣ ΠΙΠΕΡΓΙΑΣ: Το ανακοίνωσαν δημόσια. Υπάρχει δημόσια ανακοίνωση. 
        ΠΡΟΕΔΡΕΥΩΝ (Γεώργιος Σούρλας):  Κύριε Πιπεργιά, σας παρακαλώ. Ο Υπουργός δεν σας διέκοψε.
        ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Αν έχουν κάνει κάτι τέτοιο, κακώς το έκαναν. Εκείνο το οποίο θέλω εγώ να πω είναι ότι κακώς εμπλέκετε το Υπουργείο Οικονομίας και Οικονομικών στο ζήτημα της αποπληρωμής των εργαζομένων, διότι οι αρμοδιότητες, κύριε συνάδελφε, των φορολογικών αρχών δεν συνδέονται μ' αυτό το ζήτημα. 
        Μας έχει τεθεί ένα ζήτημα. Έχουμε υποβάλει ερώτημα για γνωμοδότηση στο Νομικό Συμβούλιο του Κράτους, ερευνούμε τη βιωσιμότητα της επένδυσης και όταν υπάρξει γνωμοδότηση, θα προβούμε στις απαραίτητες ενέργειες.
        Και επειδή μίλησα για βιωσιμότητα της επένδυσης, να σας κάνω γνωστό και κάτι άλλο. Το Νοέμβριο του 2005, το Υπουργείο μας μετά από αίτημα των Δημάρχων της περιοχής του Μαντουδίου, προέβη σε έλεγχο σχετικά με τις ενέργειες του σύνδικου που σχετίζονται με την εκποίηση τμημάτων της κινητής –κυρίως- περιουσίας της εταιρείας. 
        Δεν ξέρω αν το γνωρίζετε αυτό, κύριε συνάδελφε. Εμείς όμως που είμαστε Υπουργείο Οικονομίας και Οικονομικών, οφείλουμε να τα γνωρίζουμε όλα. 
        Όλα, λοιπόν, τα ευρήματα και τα πορίσματα αυτής της έρευνας έχουν διαβιβαστεί από 12.7.2006 με αναφορά στον Εισαγγελέα.
        Σας ευχαριστώ.
        ΠΡΟΕΔΡΕΥΩΝ (Γεώργιος Σούρλας): Σας ευχαριστούμε, κύριε Υπουργέ.
      Η με αριθμό 387/6.3.2007 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Πολιτισμού, σχετικά με την αντιμετώπιση του προβλήματος των συμβασιούχων στο Υπουργείο κ.λπ., διαγράφεται λόγω κωλύματος του κυρίου Υπουργού.
      Κυρίες και κύριοι συνάδελφοι, κηρύσσεται περαιωμένη η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 45/15.2.2007 επερώτηση των Βουλευτών του Πανελλήνιου Σοσιαλιστικού Κινήματος κ.κ. Παρασκευής (Εύης) Χριστοφιλοπούλου, Έκτορα Νασιώκα, Λεωνίδα Γρηγοράκου, Εμμανουήλ Σκουλάκη, Δημητρίου Λιντζέρη, Παναγιώτη Αντωνακόπουλου, Μιλτιάδη Βέρρα, Αγαθής – Ρόζας Βρεττού, Κωνσταντίνου Γείτονα, Μαρίας Δαμανάκη, Ροδούλας Ζήση, Μιχαήλ Καρχιμάκη, Σωκράτη Κοσμίδη, Ελένης Κούρκουλα, Ιωάννη Κουτσούκου, Στυλιανού Ματζαπετάκη, Αριστείδη Μουσιώνη, Μιλτιάδη Παπαϊωάννου, Αικατερίνης Περλεπέ – Σηφουνάκη, Αναστασίας – Συλβάνας Ράπτη, Κωνσταντίνου Ρόβλια, Νικολάου Σαλαγιάννη, Ιωάννη Σκουλά, Αντωνίας (Τόνιας) Αντωνίου, Εμμανουήλ Στρατάκη, Στέφανου Τζουμάκα, Θεοχάρη Τσιόκα, Αθανασίου Τσούρα, Ελπίδας Τσουρή, Εμμανουήλ Φραγκιαδουλάκη, Χρήστου Χάιδου, Αναστασίου Χωρέμη, Χρήστου Πρωτόπαπα προς τους Υπουργούς Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Απασχόλησης και Κοινωνικής Προστασίας, σχετικά με την κοινωνική πολιτική για την υποστήριξη της οικογένειας και του παιδιού. 
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει Κοινοβουλευτικό Εκπρόσωπο για τη σημερινή συνεδρίαση τον κ. Μιλτιάδη Βαρβιτσιώτη.
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει για την σημερινή συνεδρίαση Κοινοβουλευτικό Εκπρόσωπο τον κ. Λεβέντη.
      Το λόγο έχει η πρώτη επερωτώσα συνάδελφος κ. Χριστοφιλοπούλου Παρασκευή.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε. 
      Κυρίες και κύριοι συνάδελφοι, σήμερα βρισκόμαστε εδώ για να συζητήσουμε αυτό που αποτελεί τον πυρήνα του κοινωνικού κράτους, τη στήριξη στην οικογένεια, τη στήριξη στις κοινωνικά ευαίσθητες ομάδες.
      Όμως, το κοινωνικό κράτος φαίνεται ότι έχει αφεθεί στη μοίρα του από την Κυβέρνηση αυτή και φαίνεται ότι ματαιοπονούμε επί τρία χρόνια οι Βουλευτές της Αντιπολίτευσης από τούτα εδώ τα έδρανα, να υπερασπιστούμε την κοινωνική προστασία, την αξιοπρεπή διαβίωση, την οικογένεια, το παιδί, τη φροντίδα στον ηλικιωμένο, στον ανάπηρο. Γιατί, βεβαίως, έχουμε απέναντί μας μια Κυβέρνηση που νοιάζεται για τους λίγους και ισχυρούς, στους οποίους και χαρίζεται.
Έχουμε μια Κυβέρνηση που μας έχει επαναφέρει στον εργασιακό μεσαίωνα, μια Κυβέρνηση η οποία ξυλοκοπά φοιτητές και υποθάλπει κουκουλοφόρους. Πώς είναι δυνατόν αυτή η Κυβέρνηση -με ποιο πολιτικό πολιτισμό, με ποιο ιδεολογικό και αξιακό υπόβαθρο- να ενδιαφερθεί για τα Προγράμματα «Βοήθεια στο Σπίτι», για τους βρεφονηπιακούς σταθμούς, για το Κέντρο Κοινωνικής Υποστήριξης, για τους ξενώνες κακοποιημένων γυναικών, γι’ αυτές, λοιπόν, τις υποδομές του κοινωνικού κράτους τις οποίες παρέλαβε πριν από τρία χρόνια από την κυβέρνηση του ΠΑ.ΣΟ.Κ. το 2004;
      Και παραλάβατε, κύριε Υπουργέ -γιατί εδώ εκπροσωπείτε πολλά Υπουργεία- ακριβώς εννιακόσιες ογδόντα οκτώ μονάδες «Βοήθειας στο Σπίτι», τετρακόσια πενήντα Κέντρα Δημιουργικής Απασχόλησης Παιδιών και Παιδιών με Αναπηρία, διακόσιους δέκα παιδικούς σταθμούς, πενήντα πέντε Κέντρα Ημερήσιας Φροντίδας Ηλικιωμένων, συγχρηματοδοτούμενα τότε και τώρα από το Γ’ Κοινοτικό Πλαίσιο Στήριξης, τα οποία υλοποιούν, ως γνωστόν, οι δήμοι της χώρας μέσω δημοτικών επιχειρήσεων. 
      Και για ν’ αρχίσουμε από κάπου, ας δούμε τι απέγιναν. Πού βρίσκονται σήμερα αυτές οι υπηρεσίες, οι υπηρεσίες για τον πολίτη, οι υπηρεσίες για τον ηλικιωμένο, τελικά οι υπηρεσίες όχι μόνο για το παιδί το οποίο απασχολείται, το οποίο φυλάσσεται και το οποίο έχει τη δυνατότητα να του παρέχεται φροντίδα και στήριξη, αλλά οι υπηρεσίες για την οικογένεια, για τους εργαζόμενους γονείς και ιδίως για τις γυναίκες, που σήμερα οι περισσότερες είναι άνεργες, ενώ οι εργαζόμενες δεν έχουν πού να αφήσουν το παιδί τους, αν δεν υπάρχουν  αυτές οι υποδομές, αν δεν υπάρχουν οι παιδικοί σταθμοί. 
      Άρα, λοιπόν, παραλάβατε υπηρεσίες οι οποίες στηρίζουν την οικογένεια στο σύνολό της. Από την φροντίδα και την φύλαξη των παιδιών, όπως είπα πριν, έως την υποστήριξη των ηλικιωμένων, τα μοναχικά ηλικιωμένα άτομα τα οποία επισκέπτεται ο κοινωνικός λειτουργός του Προγράμματος «Βοήθεια στο Σπίτι» και τους προσφέρει τη συμβουλή. Ο οικιακός βοηθός τους κάνει τα ψώνια, ακόμα και το σιδέρωμα. Τους παίρνουν την πίεση, τους βοηθάνε. Επρόκειτο για ένα θεσμό που είχε όχι απλώς την καταξίωση, αλλά την αγάπη των συμπολιτών μας σ’ όλη την Ελλάδα. Πού να πάει κάποιος;
      Ας δούμε τι γίνεται σήμερα. Αν σας πάρω, κύριε Υπουργέ, να πάμε στο Μενίδι για παράδειγμα, που είναι στη δική μου εκλογική περιφέρεια, αλλά και σε άλλους δήμους, σ’ όλη την Αττική, σε όλη την Ελλάδα, θα δείτε εκεί ότι εργάζονται άνθρωποι, από κοινωνικούς λειτουργούς ως τραπεζοκόμους, οι οποίοι είναι στα όριά τους, διότι δουλεύουν επί μήνες απλήρωτοι και δεν έχουν καμία διασφάλιση για το εργασιακό τους μέλλον και παρ’ όλα αυτά παραμένουν εκεί.
      Θα σας πω μόνο ένα παράδειγμα. Στο Κέντρο Δημιουργικής Απασχόλησης Παιδιών με Αναπηρία στις Αχαρνές υπάρχουν άνθρωποι οι οποίοι δουλεύουν απλήρωτοι πάνω από έξι μήνες. Γιατί; Για να μην μείνουν αυτά τα ανάπηρα παιδιά χωρίς τη φροντίδα και την προστασία και την απασχόληση που τους παρέχει το Κέντρο. Βέβαια, υπάρχουν και πολλά άλλα τέτοια παραδείγματα. Τρείς χιλιάδες επτακόσιοι εργαζόμενοι είναι στον αέρα και αυτό δεν είναι το μόνο πρόβλημα. Το μεγαλύτερο ακόμα πρόβλημα είναι όλες οι προηγούμενες κατηγορίες πολιτών που προανέφερα, που στερούνται ή θα στερηθούν στο μέλλον αυτών των πολύτιμων υπηρεσιών που τους παρέχονται. 
      Ας δούμε τι κάνετε εσείς, τι κάνετε ως Κυβέρνηση. Τίποτα απολύτως. Ξέρετε τι κάνατε; Μια μέρα μετά την επιστολή του Υπουργού Απασχόλησης προς την Κ.Ε.Δ.Κ.Ε., η οποία Κ.Ε.Δ.Κ.Ε. έχει κινητοποιηθεί για τη διαφύλαξη αυτών των κοινωνικών υποδομών -στην οποία επιστολή ο κύριος Υπουργός τότε δεν ανέφερε τίποτα περί χρηματοδότησης- την 1η Μαρτίου, λοιπόν, γίνεται μια κοινή συνέντευξη του κ. Παυλόπουλου, Υπουργού Εσωτερικών και του κ. Τσιτουρίδη, Υπουργού Απασχόλησης. Ο Υπουργός Οικονομίας απουσιάζει, σηκώνει ψηλά τα χέρια. Όσο για το Υπουργείο Υγείας, θα μας πείτε εσείς. Εκεί, λοιπόν, αναγγέλλεται καλή συνεργασία, διασφάλιση της χρηματοδότησης και της συνέχειας και σταθερότητας αυτών των υπηρεσιών που κινδυνεύουν να κλείσουν. Ο  τρόπος, βέβαια, χρηματοδότησης δεν φαίνεται πουθενά στην ανακοίνωση. Λόγια του αέρα, χωρίς καμμία διασφάλιση. «Θα» μπουν στον προϋπολογισμό. Σε ποιον; Στον τρέχοντα; Δεν έχει εγγραφεί ούτε ένα ευρώ, κύριε Υπουργέ! Δεσμευθείτε σήμερα εσείς στην απάντησή σας ότι θα χρηματοδοτήσετε αυτές τις υποδομές και θα σας χειροκροτήσουμε. Δεσμευθείτε όμως! Και με συγκεκριμένο κονδύλι που θα το εγγράψετε και θα κάνετε συμπλήρωμα, τροποποίηση του προϋπολογισμού.
      Δεύτερον. Θα το πάτε στο 2008; Και τι θα κάνετε μέχρι το 2007; Και τι έχει συμβεί με το θεσμικό πλαίσιο; Γιατί αυτοί οι άνθρωποι κάπως πρέπει να εργαστούν για να δουλέψουν τα Προγράμματα «Βοήθεια στο Σπίτι» και τους παιδικούς σταθμούς. Τι γίνεται με την κάλυψη αυτών των ανθρώπων; Έχει συσταθεί, τον Ιούνιο του 2006, ομάδα διοίκησης έργου για να επεξεργαστεί –συμμετέχει και η Κ.Ε.Δ.Κ.Ε. εκεί- το θεσμικό πλαίσιο και να δούμε πώς μπορούν να συνεχίσουν αυτές οι υπηρεσίες. Εσείς τη συστήσατε, η Κυβέρνησή σας την συνέστησε. 
      Τι έχει απογίνει; Δεν έχει συνέλθει ούτε μία φορά  να συσκεφθεί. Είναι στον αέρα αυτή η ομάδα, που υποτίθεται ότι θα σχεδίαζε το θεσμικό μέλλον και τη θεσμική βάση αυτών των υπηρεσιών του κοινωνικού κράτους. 
      Άρα έχουμε θεσμικό έλλειμμα και χρηματοδοτικό έλλειμμα. Έχουμε υποστελέχωση. Έχουμε συρρίκνωση. Αυτή είναι η πολιτική σας: η συρρίκνωση. Όπως ακριβώς συρρικνώνετε κάθε μέρα και περισσότερο το Εθνικό Σύστημα Υγείας, με τον ίδιο τρόπο συρρικνώνετε και τις δομές του κοινωνικού κράτους. Δεν μας έχετε παρουσιάσει κανένα σχέδιο. Μόνο λόγια.
      Το ίδιο, βεβαίως, συμβαίνει και για έναν άλλο θεσμό, ένα θεσμό που δημιουργήθηκε, επίσης, από τις κυβερνήσεις του ΠΑ.ΣΟ.Κ., το Εθνικό Κέντρο Κοινωνικής Αλληλεγγύης. Είχαμε και εκεί βαφτίσια. Όπως τα Πε.Σ.Υ.Π. τα κάνατε Δ.Υ.ΠΕ., έτσι και το παλιό Ε.Κ.Α.Κ.Β. το μετονομάσατε σε Ε.Κ.Κ.Α.. 
      Ποιος είναι ο ρόλος του; Τον ξέρετε πολύ καλά, κύριε Υπουργέ. Ο ρόλος του είναι να στηρίζει ψυχολογικά και κοινωνικά με εξειδικευμένο επιστημονικό προσωπικό την οικογένεια και ιδίως την οικογένεια, όταν αυτή βρίσκεται σε κρίση. 
      Να αναφέρω παραδείγματα; Αυτά μπορεί να είναι από απλά περιστατικά σύγκρουσης –ίσως και βίας- λόγω εφηβείας έως πολύ πιο βαριά περιστατικά, που χρειάζονται ακόμη και εισαγγελική παρέμβαση, όταν κάποιο μέλος της οικογένειας κινδυνεύει, είτε η σωματική του υγεία είτε η ψυχική του υγεία. Σ΄ αυτές τις περιπτώσεις γνωρίζετε πολύ καλά ότι χρειάζεται πολλές φορές ακόμη και εισαγγελική παρέμβαση. 
      Παραλάβατε, λοιπόν, ένα πρώτο δίκτυο υπηρεσιών, το οποίο είχε κέντρα κοινωνικής υποστήριξης για την οικογένεια και ξενώνες φύλαξης θυμάτων κακοποίησης, ιδιαίτερα κακοποιημένων γυναικών. Γνωρίζουμε όλοι ότι τα θέματα της ενδοοικογενειακής βίας, που πολλές φορές δεν βγαίνουν στο φως της δημοσιότητας, είναι πάρα πολύ έντονα και ιδιαίτερα σε οικογένειες που έχουν και άλλα προβλήματα: οικονομικά, κοινωνικά, προβλήματα ενσωμάτωσης, ιδιαίτερα σε περιπτώσεις ευπαθών ομάδων του πληθυσμού. 
      Τι έχει συμβεί, κυρίες και κύριοι συνάδελφοι, με το Εθνικό Κέντρο Κοινωνικής Στήριξης; Και εδώ το ίδιο: Υποστελέχωση. Για παράδειγμα το Εθνικό Κέντρο Κοινωνικής Στήριξης Λαυρίου το παραλάβατε με επτά στελέχη. Έχει ένα. Ο ξενώνας δε στου Ρέντη λειτουργεί χωρίς φύλαξη και μόνο δύο κοινωνικούς λειτουργούς για εβδομήντα πέντε φιλοξενούμενους!. Στη Δραπετσώνα έχουμε ένα άτομο. Στον Πειραιά έχουμε ένα άτομο. Μόνο οι Αμπελόκηποι λειτουργούν κάπως καλά με έξι άτομα. 
      Έχουμε, λοιπόν, υποστελέχωση. Δεν υπάρχει η δυνατότητα να στηριχθούν τα περιστατικά. Δεν υπάρχει η δυνατότητα το επιστημονικό προσωπικό να έχει μια σταθερή σχέση με την κοινότητα, της οποίας τα προβλήματα καλείται να καλύψει. 
      Τι συμβαίνει, λοιπόν, στην πράξη; Μα αυτοί οι  υπάλληλοι μετατίθενται από εσάς και αποσπώνται από εδώ εκεί. Λέτε –μας το είχατε πει και εδώ στη Βουλή παλαιότερα- ότι είναι σταθερή σας πολιτική να φτιάξετε την τηλεφωνική γραμμή «197». 
      Βεβαίως, εδώ θα ήθελα να αναφέρω ως μνημείο αναξιοπιστίας τα λόγια του ίδιου του Πρωθυπουργού μας κ. Καραμανλή. Μνημείο αναξιοπιστίας! Τι έλεγε, λοιπόν, ο κ. Πρωθυπουργός μας εδώ στις 18 Μαρτίου 2005 στην προ ημερησίας διατάξεως συζήτηση για την υγεία; 
      Κύριε Υπουργέ, μας έλεγε ο κ. Καραμανλής ότι θα ενδυναμώσει το Εθνικό Κέντρο Κοινωνικής Στήριξης. Και όχι μόνο αυτό, αλλά έλεγε ότι θα λειτουργήσουν σύντομα και άλλα δέκα. Καταθέτω το απόσπασμα των Πρακτικών, για να δούμε την αξιοπιστία του Πρωθυπουργού μας άλλη μια φορά! Αυτήν την φοβερή αξιοπιστία! Όλο «θα» και «θα» και «θα»! Τη συνέχεια την ξέρετε. 
      (Στο σημείο αυτό η Βουλευτής κ. Παρασκευή Χριστοφιλοπούλου                       καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Υπουργέ, θα σας στενοχωρήσω λίγο. Και θα σας στενοχωρήσω, γιατί, πραγματικά, βλέπουμε ότι όχι μόνο είστε κοινωνικά ανάλγητοι, αλλά δεν θέλετε να σκύψετε πραγματικά με ποιοτικές υπηρεσίες στην κοινωνική φροντίδα και την κοινωνική περίθαλψη. 
      Θα αναφέρω ένα παράδειγμα, κύριε Υπουργέ. Θέλω να το ακούσετε πολύ προσεκτικά και ελπίζω να μην το γνωρίζετε. 
      Σ΄ ένα κέντρο κοινωνικής στήριξης, σ΄ έναν ξενώνα, έναν απ’ αυτούς τους ξενώνες που έχετε αφύλακτους -γιατί δεν προσλαμβάνετε προσωπικό- μπήκε ο θύτης-σύζυγος, βρίσκοντας το κλειδί κάτω από τη γλάστρα. Εκεί ήταν κακοποιημένες γυναίκες. Εκεί ήταν τα θύματα. 
      Βρήκε, κύριε Υπουργέ, εκεί το θύμα του και έγινε χαμός: Έκλαιγαν παιδιά. Έκλαιγαν γυναίκες. Φοβερή αναστάτωση! 
      Κάποια στιγμή τον έπεισαν να φύγει. Ευτυχώς. Ο άνθρωπος ήταν σε διαταραχή. Πιθανόν να είχε και ψυχολογικά προβλήματα, ψυχική νόσο. Κανείς δεν ξέρει. Τον πείθουν να φύγει. Φεύγει. Το ευάλωτο ψυχολογικά θύμα του, το οποίο είχε υποστεί και ψυχολογική βία εκείνη τη νύχτα για άλλη μια φορά, υποκύπτει στις πιέσεις του. Τρεις μέρες αργότερα ζητά άδεια να φύγει από τον ξενώνα. Τη λαμβάνει. Φεύγει έξω με το ανήλικο παιδί και γίνεται μια μέρα μετά ένα τροχαίο ατύχημα. Ένα τροχαίο ατύχημα μυστήριο, καθώς ο θύτης με το θύμα και το παιδί τους μπήκε στο αντίθετο ρεύμα της Αθηνών-Λαμίας όχι γιατί παρεξετράπη το αυτοκίνητο, αλλά μπήκε φαίνεται -είναι πια όλοι νεκροί δυστυχώς- επίτηδες. Αναρωτιέται κάποιος: σε μια τάση αυτοκτονίας;
      Κύριε Υπουργέ, ρωτήσατε να μάθετε; Σας ενδιαφέρει τι έγινε σε εκείνο τον ξενώνα που ήταν αφύλαχτος; Παραπέμπετε στα τηλέφωνα του 197. Τηλεφωνεί κάποιος και ζητά βοήθεια. Πού θα πάει αυτός; Σε αφύλαχτο ξενώνα; Σ΄ ένα Κέντρο Κοινωνικής Στήριξης που έχει ένα άτομο προσωπικό; Αυτό είναι το κράτος πρόνοιας που εσείς χτίζετε; Να το χαίρεστε! Στον ιδιωτικό τομέα τα δίνετε όλα. Να το χαίρεστε αυτό το κράτος πρόνοιας που χτίζετε! Διότι δεν χτίζετε, αλλά κατεδαφίζετε. 
      Άλλο ένα παράδειγμα. Εκεί όπου βάζετε φύλακες, όπως στο Ιλίον, οι φύλακες αυτοί δεν έχουν καμία εκπαίδευση και καμμία προετοιμασία για να προστατευτούν και οι ίδιοι. Γιατί υπάρχουν προβλήματα μέσα στους ξενώνες και το γνωρίζετε. Και έχουμε περιστατικά όπου φύλακες αποθηκών και τραπεζών κάνουν φύλαξη σε ξενώνες.
      Πάρτε τηλέφωνο το διοικητή του Ε.Κ.Κ.Α. και ρωτήστε τον πρόσφατα ένας τέτοιος φύλακας τι έπαθε. Όχι μόνο δεν βάζετε φύλακες σε πολλά, αλλά και στα άλλα που τοποθετείτε, τοποθετείτε ευκαιριακά. Γιατί αυτό είναι το μοντέλο σας: η ευκαιριακή απασχόληση. Μπαίνουν-βγαίνουν. Μπαίνουν ψυχολόγοι, βγαίνουν ψυχολόγοι. Αλλάζουν από το ένα κέντρο, πάνε στο άλλο κέντρο. Πάνε στην τηλεφωνική γραμμή. Ένα αλαλούμ μεταθέσεων απασχολήσιμων, ευκαιριακών και άλλων. Αυτή είναι η πολιτική σας.
      Εγώ θέλω, κύριε Υπουργέ, να σας καλέσω να πάρετε θέση εδώ. Διότι εμείς σας κατηγορούμε ότι επί τρία χρόνια έχετε εγκαταλείψει το κράτος πρόνοιας. Και δεν είναι μόνο αυτά τα παραδείγματα που εγώ σήμερα από αυτό το Βήμα σας αναφέρω. Είναι και πολλά άλλα που και οι συνάδελφοί μου που θα ακολουθήσουν, θα σας πουν. 
      Θέλω λοιπόν να σας καλέσω να πάρετε θέση και να πείτε, όπως εμείς δεσμευτήκαμε και δεσμευόμαστε με το δικό μας πρόγραμμα για το νέο κύμα δομών, ότι μέσα σε τέσσερα χρόνια θα διπλασιάσουμε τους βρεφονηπιακούς σταθμούς και σε οκτώ χρόνια θα καλύψουμε τις ανάγκες, όπως δεσμευόμαστε για την επέκταση παντού στο πρόγραμμα «Βοήθεια στο Σπίτι», να κάνετε το ελάχιστο που μπορείτε ως Κυβέρνηση θα σας καλέσω. Αυτά που παραλάβατε να τα διατηρήσετε. Να δώσετε το θεσμικό πλαίσιο για να μπορέσουν να συνεχίσουν να λειτουργούν τα προγράμματα «Βοήθεια στο Σπίτι». Να χρηματοδοτήσετε αυτές τις δομές, όχι όπως υποσχεθήκατε με λόγια στον αέρα. Να κάνετε πράξη αυτά που είπε ο Πρωθυπουργός σας για τα δέκα Κέντρα Κοινωνικής Στήριξης. Και επειδή δεν μπορείτε τώρα να τα κάνετε πράξη, τουλάχιστον να στελεχώσετε αυτά τα Κέντρα που τα έχετε έρημα, με ένα άτομο. Και το Κέντρο της Νέας Ιωνίας το κλείσατε, όταν είχε να εξυπηρετήσει όλη τη βόρεια Αττική. 
      Αυτά που κάνετε, τα κάνετε γιατί σας αρέσει μόνο ένα είδος πρόνοιας: Η τηλεοπτική πρόνοια. Είναι μια αλληλεγγύη, φιλανθρωπία, που βλέπουμε εκφράζεται από Υπουργούς που παρεμβαίνουν από τα τηλεοπτικά παράθυρα. Έλεος, όλα αυτά, σαν το περιστατικό που είπα εγώ σήμερα στη Βουλή, βγαίνουν στην τηλεόραση! Και μόνο από την τηλεόραση ερχόμαστε να στηρίξουμε, να δείξουμε τα αισθήματα φιλανθρωπίας και αλληλεγγύης προς το συνάνθρωπό μας! Και βγαίνετε τότε, κύριε Υπουργέ, εσείς και άλλοι συνάδελφοί σας και είστε αρωγοί με κοινωνικό πρόσωπο και κοινωνική ευαισθησία. Και η κυβερνητική σας πράξη λέει ακριβώς το αντίθετο. Κοινωνική αναλγησία και συρρίκνωση του κράτους πρόνοιας παντού.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Χριστοφιλοπούλου.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κολοζώφ, ορίζει Κοινοβουλευτική Εκπρόσωπο στη σημερινή συζήτηση την κ. Παντελάκη.
      Το λόγο έχει ο κ. Πρωτόπαπας.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, πράγματι σήμερα συζητούμε ένα ιδιαίτερα σοβαρό θέμα, όπως είναι τα θέματα που σχετίζονται με τη φροντίδα για την οικογένεια και το παιδί. Υποτίθεται ότι σε μία προηγμένη ευρωπαϊκή χώρα, σε ένα σύγχρονο κοινωνικό κράτος τα ζητήματα αυτά θα έπρεπε να θεωρούνται αυτονόητα. Δυστυχώς, σήμερα μιλάμε μόνο για φιλανθρωπία και όπως το όρισε και η κ. Χριστοφιλοπούλου, για τηλεοπτικές παρεμβάσεις. Καμμία μέριμνα, καμία στρατηγική, καμμία συγκεκριμένη φροντίδα. 
     Ας τα πάρουμε ένα-ένα: 
     Εθνικό Κέντρο Κοινωνικής Αλληλεγγύης: Κατά δήλωση και των κυρίων Υπουργών και του κυρίου Πρωθυπουργού θα ήταν το μεγάλο επίτευγμα της σημερινής Κυβέρνησης. Είναι αυτό που χρησιμοποιείται  για τηλεοπτικούς λόγους συνήθως, όταν προκύπτουν κάποια προβλήματα και βέβαια πάντα εκ των υστέρων. 
     Ξενώνας Ρέντη: Εξήντα άτομα εκεί, μόλις με δύο κοινωνικούς λειτουργούς. 
     Ξενώνας Δραπετσώνας: Μία κοινωνική λειτουργός, που κάνει και το φύλακα και την καθαρίστρια. 
     Ξενώνας Νέας Ιωνίας: Κλειστός. 
     Ξενώνας Αγίου Σώστη, που υποτίθεται ότι ήταν και το πρότυπο στην οδό Βρένοβιτς. 
     Κύριε Υφυπουργέ, θα σας χαρίσω τη φωτογραφία που πήγαμε και βγάλαμε. Κλειστό και όχι μόνο κλειστό, αλλά κατά την ομολογία όλων των κατοίκων της περιοχής, έχει γίνει κέντρο πλέον για περιθωριακά άτομα, τη νύχτα εννοείται, όχι την ημέρα και όχι με την προστασία του κράτους, μόνοι τους το χρησιμοποιούν. 
     Την καταθέτω τη φωτογραφία αυτή για τα Πρακτικά.
     (Στο σημείο αυτό ο Βουλευτής κ. Χρήστος Πρωτόπαπας καταθέτει για τα Πρακτικά την προαναφερθείσα φωτογραφία, η οποία βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αν αυτό λέγεται κοινωνική πρόνοια, εγώ θέλω να μάθω τι δεν λέγεται. Εάν αυτή είναι η πρόνοια του κράτους στην εποχή σας, υπάρχει μόνο μία λέξη που έχει να απαντήσει σε αυτό, «ντροπή», δεν υπάρχει άλλη.
      Δεν ξέρω αν δεν διατίθενται οι απαιτούμενοι πόροι, -όπως είδαμε πρόσφατα να δημοσιεύεται- ύψους 250.000 ευρώ σε διάφορα νομικά πρόσωπα δημοσίου δικαίου, για το δικό τους κοινωφελές έργο. Αυτό είναι με ξένα κόλλυβα. Και αν το κάνουν! Ο σκοπός είναι ότι στον τομέα στον οποίο η Κυβέρνηση, το δημόσιο, το κράτος δείχνει το πρόσωπό του, υπάρχουν όχι απλά ελλείμματα, αλλά τραγικά ελλείμματα. 
     Να έλθω στις παιδουπόλεις; 
     Παιδούπολη Αγία Σοφία: Κλειστό. Παιδούπολη Αγία Ελένη: Κλειστό. Όπως λέτε, «θα» αξιοποιηθεί. Απαντάτε συνεχώς στις ερωτήσεις, «θα». Πότε; 
     Να πούμε για το πρόγραμμα «Βοήθεια στο σπίτι»; Δεν ξέρουμε τι θα γίνει. Ρωτάμε όλους τους Υπουργούς και παίρνουμε απαντήσεις, «άλλα λόγια να αγαπιόμαστε»! 
     Κανείς δεν ξέρει αν τα Κέντρα Ημερήσιας Φροντίδας Ηλικιωμένων και το «Βοήθεια στο σπίτι» συνεχιστούν μετά τον Ιούνιο και με ποια μορφή.
      Κανείς δεν ξέρει τι θα γίνουν αυτοί οι τρία εκατομμύρια επτακόσιες είκοσι χιλιάδες άνθρωποι, που προσφέρουν σε εκατό χιλιάδες ηλικιωμένους συμπολίτες μας, πολίτες αυτής της χώρας μάλλον, οι οποίοι έχουν ανάγκη.
      Θα συνεχιστούν τα προγράμματα «Βοήθεια στο σπίτι» και τα Κέντρα Ημερήσιας Φροντίδας Ηλικιωμένων; Περιμένουμε μία απάντηση. Τα μασάει ο Υπουργός Εσωτερικών, τα μασάει ο Υπουργός Οικονομικών, τα μασάει ο Υπουργός Απασχόλησης και ο Υπουργός Υγείας. Να τα μασάτε! Λύσεις θα δίνετε; Για να ξέρουμε αν θα είναι Υπουργείο που «θα» γίνει Υπουργείο κάποια στιγμή, ή αν τελικώς δίνει συγκεκριμένες απαντήσεις στα προβλήματα! 
     Να μην αναφέρω αυτά που γίνονται με το Π.Ι.Κ.Π.Α. και το «Χρονίων Παθήσεων», θα έχουμε την ευκαιρία να τα πούμε αυτά αναλυτικά σε ειδικές επερωτήσεις για την πρόνοια. 
     Έρχομαι σε ένα σύγχρονο θέμα, το οποίο αφορά και παιδιά κατά μία έννοια, σημερινό θέμα που είδε το φως της δημοσιότητας -και κλείνω με αυτό-, το θέμα του Νταού Πεντέλης.
     Υποτίθεται, όπως διαβάζουμε σήμερα σύμφωνα με δημοσίευμα της εφημερίδας «ΤΑ ΝΕΑ», ότι τριάντα πέντε παιδιά είναι αιχμάλωτα, με μία διαμάχη η οποία υπάρχει μεταξύ γιατρών, του Νοσοκομείου και του Υπουργείου. Τα πράγματα είναι πάρα πολύ σοβαρά και εμείς δεν φέραμε αυτό το θέμα, παρ’ ότι υπήρχαν και θάνατοι σε ορισμένες δομές, διότι σεβόμαστε ορισμένα πράγματα. Προσέξατε ότι δεν κατατέθηκε ούτε ερώτηση, παρ’ ότι σας πληροφορώ ότι το παρακολουθήσαμε το θέμα πολύ στενά. Σήμερα όμως είμαι αναγκασμένος να το θέσω το θέμα! 
     Υπήρξαν τρεις θάνατοι παιδιών που είχαν φύγει και που είχαν πάει σε ιδιωτικές δομές.  Σε μία περίπτωση έγινε και μήνυση και στις δύο περιπτώσεις δεν έγινε. Θα μου πείτε, ο νόμος σας προέβλεπε τις ιδιωτικές δομές. Σας λέω, όμως, ότι προέβλεπε και ελέγχους στις ιδιωτικές δομές, οι οποίοι έλεγχοι δεν έγιναν, δεν γίνονται. Κανείς δεν ξέρει ποιες είναι καλές και ποιες δεν είναι. 
      Από κει και πέρα τίθεται ένα θέμα. Έχουμε τριάντα πέντε παιδιά που είναι «αιχμάλωτα». Έχουμε ένα νοσοκομείο, το Νταού Πεντέλης. Μάλλον δεν είναι μόνο νοσοκομείο, όπως γνωρίζετε καλύτερα από μένα, έχει και τις δομές γύρω-γύρω, τις εξωνοσοκομειακές δημόσιες δομές και σμπαραλιάζει. Για παράδειγμα, μου λένε ότι δεν μπορεί να εξυπηρετήσει κάποιο έκτακτο περιστατικό που είναι ήπιο. Έχει σμπαραλιάσει η λειτουργία του και δεν μπορεί να το κάνει. Κανείς δεν ξέρει τι του ξημερώνει. Άλλοι θέλουν να φύγουν, άλλοι θέλουν να μείνουν, άλλοι το θέλουν έτσι, άλλοι το θέλουν αλλιώς και το Υπουργείο σιωπά. 
      Ερωτώ συγκεκριμένα: Έχετε ερευνήσει τελικά το θέμα των θανάτων των παιδιών στις ιδιωτικές δομές που έγιναν; Σε τι οφείλονται; Οι ιδιωτικές αυτές δομές έχουν ελεγχθεί και είναι σε θέση να δώσουν σωστή περίθαλψη στα παιδιά ή στους μεγαλύτερους πάσχοντες που έχουν πάει εκεί; Τι θα γίνει τελικά με το Νταού Πεντέλης; Θα μείνει ως μία μεγάλη παρέμβαση του Δημοσίου σ’ αυτό το ιδιαίτερα ευαίσθητο και κρίσιμο κοινωνικό ζήτημα ή θα σμπαραλιάσει τελείως και θα διαλυθεί και θα ανοίξει πάλι το δρόμο για ιδιωτικές παρεμβάσεις, ανεξέλεγκτες αυτήν τη φορά;
      Περιμένουμε συγκεκριμένες απαντήσεις. Είναι πάρα πολύ κρίσιμα θέματα και κανένας δεν μπορεί να παίζει ούτε με τα παιδιά, ούτε με τις οικογένειές τους και να τους κρατά ομήρους. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πρωτόπαπα.
      Το λόγο έχει ο κ. Σκουλάκης.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κύριε Υφυπουργέ, αγαπητοί συνάδελφοι, σήμερα συζητάμε ένα πάρα πολύ σοβαρό θέμα για τη χώρα μας, την πορεία του κράτους πρόνοιας τα τελευταία χρόνια. 
      Είμαστε περήφανοι που το κίνημά μας, η παράταξή μας είναι συνδεδεμένη με τη φράση «κράτος πρόνοιας», με τον Ανδρέα Παπανδρέου. Αυτό σας το λέει ένας άνθρωπος που υπηρέτησε σ’ αυτό το πόστο που είστε εσείς, κύριε Υφυπουργέ, τρεις διαφορετικές περιόδους, 1988-1989, 1993-1996 και 1996-1998 και ξέρω τι τραβάτε και τι τραβούσα. Εγώ όμως κι εμείς τότε είχαμε Υπουργούς Οικονομικών που δεν δέχονταν όλα τα αιτήματά μας. Είχαμε Πρωθυπουργό που δεν δεχόταν όλα τα αιτήματά μας, γιατί δεν υπήρχε τίποτα όταν αναλάβαμε, από το 1981 και μετά, αλλά τουλάχιστον χτίζαμε. Σιγά-σιγά θεμελιώσαμε και φθάσαμε σ’ ένα σημείο να σας παραδώσουμε το 2004 ένα κράτος πρόνοιας με εξελισσόμενες δομές, με πάρα πολλές λειτουργίες που εν πάση περιπτώσει πολλές απ’ αυτές δεν είχαν να ζηλέψουν τίποτα από αντίστοιχες της Ευρώπης. Σαν τέτοια σας αναφέρω τη λειτουργία των προγραμμάτων «Βοήθεια στο σπίτι». 
      Το 1995 στο «Τιτάνια» μαζί με τον Ε.Ο.Π. τότε, τον Εθνικό Οργανισμό Πρόνοιας, την Κ.Ε.Δ.Κ.Ε. και το Υπουργείο Εσωτερικών ανακοινώναμε τα προγράμματα «Βοήθεια στο σπίτι» κόντρα στα άσυλα κι εσείς μας κάνατε αντιπολίτευση -και καλά κάνατε τότε- για τα γηροκομεία. Εμείς βρήκαμε λύση και είπαμε ότι θα πάμε εμείς στο πρόβλημα και θα δημιουργήσουμε τα προγράμματα «Βοήθεια στο σπίτι». 
      Δεν μπορούσα να διανοηθώ μετά από δώδεκα χρόνια ότι αυτά τα προγράμματα, τα εννιακόσια ογδόντα προγράμματα που λειτουργούν σε όλη την Ελλάδα θα κινδυνεύουν με κλείσιμο, γιατί κινδυνεύουν με κλείσιμο, κύριε Υφυπουργέ, αφού η χρηματοδότησή τους τελειώνει τον Ιούλιο του 2007. Δεν υπάρχει ουδεμία υπεύθυνη απάντηση στις αλλεπάλληλες ερωτήσεις μας από τα συναρμόδια Υπουργεία. Άλλα λόγια ν΄ αγαπιόμαστε, το ένα Υπουργείο παραπέμπει στο άλλο και εν πάση περιπτώσει υπάρχει μία ανασφάλεια σε όλη την Ελλάδα. Κάπου εκατό χιλιάδες μοναχικά, υπερήλικα άτομα ή άτομα με ειδικές ανάγκες εξυπηρετούνται. Κάπου τέσσερις χιλιάδες εργαζόμενοι είναι ανασφαλείς.
      Προχθές είχα την ευκαιρία να συναντήσω τους εργαζόμενους στα Χανιά σ’ αυτές τις δομές. Είναι δεκαπέντε άτομα με ανασφάλεια, με άγχος για το μέλλον τους, απλήρωτοι. Αυτή είναι η αλήθεια, κύριε Υφυπουργέ. Και πρέπει σήμερα ξεκάθαρα να μας πείτε. Θα ενταχτούν αυτές οι δομές, τα προγράμματα «Βοήθειας στο σπίτι» στον κρατικό προϋπολογισμό, ναι ή όχι; Δεν θα παραπέμψετε ούτε στο Υπουργείο Κοινωνικών Ασφαλίσεων, ούτε στο Υπουργείο Οικονομικών. Εκπροσωπείτε την Κυβέρνηση. Εκπροσωπείτε τα συναρμόδια Υπουργεία και θέλουμε ξεκάθαρες απαντήσεις. 
      Ούτε μπορούσα να διανοηθώ, κύριε Υπουργέ, ότι αυτό που πετύχαμε στη Λέρο, το «ΨΥΧΑΡΓΩΣ», το πρόγραμμα αποασυλοποίησης, θα έφτανε στο σημείο σήμερα μετά από οκτώ-εννέα χρόνια να κινδυνεύει από αναίρεση από τη δική σας κυβερνητική πολιτική. Σας μεταφέρω για πολλοστή φορά την αγωνία κάπου δύο χιλιάδων εργαζόμενων στα Νομικά Πρόσωπα Ιδιωτικού Δικαίου, την αγωνία χιλιάδων οικογενειών ότι αυτές οι δομές αν δεν ενισχυθούν οι ξενώνες, τα οικοτροφεία, τα διαμερίσματα με έκτακτη χρηματοδότηση τώρα άμεσα μέσα στο πρώτο τρίμηνο του 2007 θα κλείσουν, κύριε Υφυπουργέ. Και το ξέρετε πολύ καλά. Γιατί και εσείς είχατε ψυχιατρείο στην περιοχή σας και ξέρετε ότι όλες αυτές οι δομές κινδυνεύουν από κλείσιμο. Και αυτό, γιατί το 2005 δεν πληρώθηκαν σ’ αυτές τις δομές 13.000.000 ευρώ, το 2006 17.000.000 ευρώ. Και το 2007 εγγράψατε στον προϋπολογισμό 23.000.000 ευρώ ενώ οι ανάγκες για τη λειτουργία αυτών είναι περίπου 60.000.000 ευρώ. Χρωστάτε 30.000.000, οι ανάγκες είναι 60.000.000 για το 2007 και έχετε γράψει μόνο 23.000.000 ευρώ. Θα κλείσουν ή δεν θα κλείσουν, κύριε Υφυπουργέ; 
      Σας κάνω έκκληση για τελευταία φορά. Έχουμε Μάρτη μήνα. Προλαβαίνετε ίσα-ίσα τούτο το πρώτο τρίμηνο να κάνετε έκτακτη ενίσχυση των δομών αυτών διότι θα κλείσουν. Θα απολυθούν χιλιάδες εργαζόμενοι, θα ξαναγυρίσουν στα ψυχιατρεία χιλιάδες ψυχασθενείς και βέβαια θα εκτεθεί η χώρα μας ανεπανόρθωτα. Και δεν αποκλείεται να μας ζητήσουν πίσω τα χρήματα, δεδομένου ότι υπάρχει δέσμευση της χώρας ότι αυτά τα προγράμματα μετά τη λήξη του δεκαοκτάμηνου συγχρηματοδότησης από την Ευρωπαϊκή Ένωση θα ενταχθούν στον κρατικό προϋπολογισμό. 
      Αυτή η κατάσταση, κύριε Υφυπουργέ, υπάρχει σε πολλούς τομείς του κράτους πρόνοιας: Στα κέντρα ημερήσιας φροντίδας -τα είπαν οι συνάδελφοι- στους δημόσιους βρεφονηπιακούς σταθμούς που είναι κάπου τετρακόσια πενήντα σε όλη την Ελλάδα, σε άλλες λειτουργίες και σε άλλες δομές. Σας παρακαλώ πάρα πολύ, πείσετε την Κυβέρνηση ότι δεν γίνεται κοινωνική πολιτική με το να βγαίνετε και εσείς και ο κ. Γιαννόπουλος στα πρωϊνάδικα και να κάνετε κοινωνικές παρεμβάσεις και να λύνετε προβλήματα, λέτε και αυτό είναι το συνολικό πρόβλημα της χώρας. Καλά κάνετε και βγαίνετε, αλλά για όνομα του Θεού δεν ασκείται κοινωνική πολιτική της Κυβέρνησης μόνο με αυτό τον τρόπο. 
      Πείσετέ μας σήμερα ότι δεν θεωρείτε τις κοινωνικές δαπάνες περιττές, γιατί φοβάμαι ότι αυτή είναι η πολιτική σας βούληση: Ότι είναι οι κοινωνικές δαπάνες περιτττές ότι αυτοί οι άνθρωποι στους οποίους απευθύνονται οι δομές δεν έχουν και μεγάλη δύναμη, είναι στο περιθώριο, ότι δεν μας ενδιαφέρει και πάρα πολύ, ότι εμείς ασκούμε κοινωνική πολιτική από το περίσσευμα του πλούτου. Γιατί εμείς δεν θέλουμε να κάνουμε κοινωνική πολιτική με δανεικά. Βεβαίως όχι με δανεικά, αλλά δεν βάζετε προτεραιότητες. Γιατί για μας οι κοινωνικές δαπάνες είναι πρώτης προτεραιότητας. 
Και η κοινωνική πολιτική στην πατρίδα μας είναι αναπτυξιακός μοχλός, ιστός κοινωνικής συνοχής.
      Τελειώνοντας, κύριε Υφυπουργέ, θα σας περιγράψω ένα περιστατικό. Πήγα στην Αγιάσο Μυτιλήνης το 1995 και συνάντησα κι εγώ καταστάσεις, που συναντάτε σήμερα. Λέω: «Πού είναι ο γιατρός»; «Δεν έχουμε γιατρό». «Πού είναι η προϊσταμένη»; «Δεν έχουμε προϊσταμένη». «Πόσο νοσηλευτικό προσωπικό έχετε»; Μου είπαν: «Δύο, τρία άτομα. Νοσηλευόμενους εκατό». Και είπα τότε: «Σταματάω την επίσκεψη. Ντρέπομαι που είμαι Υπουργός Υγείας. Δεν θα ξανάρθω εδώ αν δεν αλλάξει η κατάσταση». Ήρθα στην Αθήνα, έκανα αυτό που πρέπει να κάνετε εσείς και δεν το κάνετε. Πήγα και είπα: «Ή δίνετε τριάντα θέσεις, για να λειτουργήσει το ίδρυμα αυτό, ή παραιτούμαι από Υπουργός».
       Κάντε το. Ο Υπουργός σας θα υποχωρήσει. Δεν έχετε πείσει τους Υπουργούς Οικονομικών τι σημαίνει αυτή η κατάσταση σ΄αυτούς τους χώρους. Στείλτε τους μια φορά, για να πάνε να δούνε, σε έναν ξενώνα, σε ένα ψυχιατρείο, σε ένα ίδρυμα που στεγάζει άτομα με ειδικές ανάγκες, άτομα με αναπηρία, υπερήλικες. Είμαι σίγουρός ότι η σημερινή συνεδρίαση θα σας οπλίσει με επιχειρήματα, ώστε να πείσετε την Κυβέρνησή σας τι σημαίνουν αυτές οι λειτουργίες, αυτές οι δομές, τι σημαίνει ανθρώπινος πόνος.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκουλάκη.
      Κύριε Σκουλάκη, εκείνη η στάση σας έκανε πολύ καλό. Κοινωνικά έγινε αποδεκτή, αλλά δεν ξέρω πόσο σας ωφέλησε πολιτικά. Το λέω, επειδή έζησα εκείνη την προσπάθειά σας και την αγωνία σας.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σαράντα χρόνια Βουλευτής είναι, κύριε Πρόεδρε.
      ΧΡΗΣΤΟΣ ΠΡΩΤΟΠΑΠΑΣ: Ο καλύτερος Βουλευτής.
      ΠΡΟΕΔΡΕΥΩΝ (Γεώργιος Σούρλας): Όχι τόσα πολλά, κύριε Παπαϊωάννου. Όχι και σαράντα χρόνια. Υπερβολές.
      Ο κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ, κύριε Πρόεδρε.
      Κύριε Υπουργέ, ξέρετε την απεριόριστη εκτίμηση που έχω στο πρόσωπό σας σαν συνάδελφο γιατρό. Και σήμερα βρίσκομαι πραγματικά σε δύσκολη θέση, γιατί θα πρέπει να πούμε αρκετές αλήθειες από το Βήμα της Βουλής και δεν θα πρέπει να κρύψουμε τίποτα ο ένας από τον άλλο.
      Το θέμα της σημερινής μας επερώτησης «Οικογένεια και Παιδί», περιλαμβάνεται βέβαια μέσα στον όρο «κοινωνικό κράτος». Αυτός ο όρος, κύριε Υπουργέ, φαίνεται ότι τον τελευταίο καιρό –και θέλει ιδιαίτερη προσοχή από εσάς- έχει εξοβελιστεί από το λεξιλόγιο της Νέας Δημοκρατίας και έχει καταστεί μουσειακό είδος.
      Βρίσκομαι στη δυσάρεστη θέση να πω από αυτό το Βήμα, ότι ο Πρωθυπουργός προεκλογικά, το 2004, αλλά και τα προηγούμενα χρόνια, μιλούσε για τις τρίτεκνες οικογένειες, πουλώντας ελπίδα για την ψήφο, που «ξεσάλωσαν» διακόσιες πενήντα χιλιάδες συμβασιούχους του Ελληνικού Δημοσίου και τους άφησαν απλήρωτους. Άφησαν απλήρωτα τα προγράμματα «Βοήθεια στο Σπίτι», τα Κέντρα Ημερήσιας Φροντίδας Ηλικιωμένων και όλες αυτές τις κοινωνικές δομές, οι οποίες είχαν δημιουργηθεί τα προηγούμενα χρόνια με μεγάλη πίεση και από εμάς τους Βουλευτές, αλλά και από την κοινωνία, για ένα καλύτερο κοινωνικό κράτος και μεγαλύτερες κοινωνικές παροχές στον Έλληνα πολίτη.
      Κύριε Υπουργέ, εσείς και η Κυβέρνησή σας απουσιάζετε από τα Προγράμματα Κοινωνικής Προστασίας και Αλληλεγγύης. Αλλάξατε το όνομα του Υπουργείου σε «Υπουργείο Υγείας και Κοινωνικής Αλληλεγγύης» και αυτό σας γύρισε μπούμερανγκ, διότι καμμία αλληλεγγύη δεν είδε κανένας Έλληνας από εσάς. Αντιθέτως, βλέπει κανείς σήμερα, χθες, προχθές, τους δύο τελευταίους μήνες ένα ρεσιτάλ με το γαϊτανάκι, τους κουκουλοφόρους στους δρόμους, μία μεταρρύθμιση «αλά Νέα Δημοκρατία», η οποία έχει πάρει τεράστιες κοινωνικές διαστάσεις. Η μεταρρύθμιση του Λούθηρου θα ζήλευε τα πάντα από εσάς, πουλώντας τηλεοπτική βία, κύριε Υπουργέ, φωτιές, μολότοφ, γνωστούς, αγνώστους, πραίτορες, ξεπραίτορες. 
      Τι ενδιαφέρει τον ελληνικό λαό;
Τον ελληνικό λαό τον ενδιαφέρει μια καλύτερη ποιότητα ζωής, την οποία εσείς την υποσχεθήκατε και τίποτα δεν κάνετε. 
      Κάνετε μια τηλεδιακυβέρνηση, κύριε Υπουργέ. Μάλιστα, βάζοντας και life style πρόσωπα να διευθύνουν αυτές τις κοινωνικές δομές τις τελευταίες μέρες, νομίζω ότι πια υπερβήκατε τα πάντα, χωρίς να θέλω να υποτιμήσω την επιστημονικότητα και την προσωπικότητα κανενός. 
      Το ερώτημα, κύριε Υπουργέ, είναι απλό. Βελτιώθηκε το επίπεδο της ζωής των Ελλήνων μετά το 2004; Περιορίστηκε το φαινόμενο της ακρίβειας; Λύθηκε το θέμα της παιδείας; Προσλήφθηκαν περισσότεροι νοσηλευτές από αυτούς που είχατε τάξει εσείς για τις κοινωνικές δομές; Ανοίξανε περισσότερα κρεβάτια στις μονάδες εντατικής θεραπείας, ή έκλεισαν; Έγιναν οι τρίτεκνες οικογένειες πολύτεκνες; Αυτό αφορά και εσάς και απαντήστε. 
      Σήμερα υπάρχει ένα πρωτοσέλιδο στα «ΝΕΑ», το οποίο προηγουμένως ανέφερε και ο κ. Πρωτόπαπας και θα το καταθέσω στη συνέχεια για τα Πρακτικά. Πριν όμως το καταθέσω, θα διαβάσω τη γνώμη φίλων μου, συναδέλφων γιατρών στο πανεπιστήμιο. Η υπεύθυνη του Παιδοψυχιατρικού του Νοσοκομείου Πεντέλης αναφέρει: «Η αποασυλοποίηση έγινε στα παιδιά μας με τον τρόπο που εφαρμόστηκε και στους ενήλικες στο Δαφνί. Υπάρχει όμως τεράστια διαφορά. Οι άνθρωποι στο Δαφνί έζησαν μια φυσιολογική ζωή μέχρι που αρρώστησαν. Ήξεραν το διαφορετικό. Είχαν ζήσει. Τα δικά μας παιδιά γεννήθηκαν άρρωστα ψυχικά, νοητικά και με αναπηρίες. Ήθελαν άλλη προσέγγιση. Αλλά εμάς που ασχολούμαστε μια ζωή μαζί τους, δεν μας ρώτησε κανείς». 
      Πιστεύω ότι θα το έχετε δει και θα σας διαβάσω και την τελευταία παράγραφο αυτού του δημοσιεύματος. «Πρέπει να γίνεται μια πιο ακριβής, εμπεριστατωμένη, μεγαλύτερη και κατάλληλη προετοιμασία, ενώ το κράτος πρόνοιας να αναλαμβάνει το κόστος και την ευθύνη και των θανάτων που συνέπεσαν, όταν έγινε η αποασυλοποίηση των παιδιών». 
      (Στο σημείο αυτό ο Βουλευτής κ. Λεωνίδας Γρηγοράκος,                   καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Την πλήρη λοιπόν ανεπάρκεια των δομών πρόνοιας ανέδειξαν άλλωστε δυο ακόμη περιστατικά της προηγούμενης επικαιρότητας, στη Νίκαια με τον δεκαοκτάχρονο που σκότωσε τον πατέρα του και στο Βόλο με τον ψυχασθενή που αφάνισε την οικογένειά του και έδειξε για άλλη μια φορά την κατάρρευση του κοινωνικού κράτους, το οποίο εσείς τα τρία τελευταία χρόνια δεν προστατεύσατε. Μια τεράστια λοιπόν κοινωνική κρίση αναμένετε να ξεσπάσει σύντομα σε χιλιάδες δημοτικές και περιφερειακές υπηρεσίες πρόνοιας. Τον ερχόμενο Ιούλιο κλείνει η κάνουλα –και το ξέρουν όλοι οι συνάδελφοι στη Νέα Δημοκρατία και εσείς καλύτερα απ’ όλους, όπως και οι προηγούμενοι Υπουργοί- από τα κοινοτικά κονδύλια 2000-2006. Η χρηματοδότηση όλων αυτών των δομών κοινωνικής πρόνοιας –ψυχικής υγείας, θα γίνεται αποκλειστικά από εθνικούς πόρους που σπάνια βρίσκονται. Εκατοντάδες χιλιάδες πολίτες κινδυνεύουν να χάσουν ακόμη και την υποτυπώδη κοινωνική πρόνοια που τους παρέχεται. 
      Στον αέρα σήμερα, κύριε Υπουργέ -και έχετε τεράστια και προσωπική ευθύνη εσείς ως γιατρός, αλλά και ως αρμόδιος Υπουργός- βρίσκονται τα προγράμματα «Βοήθεια στο σπίτι», τα κέντρα δημιουργικής απασχόλησης παιδιών, τα κέντρα ημερήσιας φροντίδας ηλικιωμένων, τα γραφεία κοινωνικών υποστηρικτικών υπηρεσιών, οι παιδικοί σταθμοί ολοκληρωμένης φροντίδας σε όλη την Ελλάδα. 
      Όλες αυτές οι δράσεις, κυρίες και κύριοι συνάδελφοι, λειτουργούν με δεκάδες προβλήματα και συνήθως απλήρωτο και αναλώσιμο εργατικό δυναμικό. Η Ευρωπαϊκή Ένωση έχει στείλει το τελεσίγραφό της. Πρέπει να ενσωματωθούν μόνιμα στις πάγιες πολιτικές πρόνοιες της χώρας. Σας έχει προειδοποιήσει πολύ έγκαιρα. Και όμως τέσσερις μήνες πριν από την προθεσμία της Ευρωπαϊκής Ένωσης δεν έχει καταστεί και δεν έχει καταρτιστεί ούτε ένα προσχέδιο νόμου χρηματοδοτικού και νομικού πλαισίου που πρέπει να ενισχύει τη λειτουργία τους. 
      Ακόμη εσείς ο ίδιος πριν από έναν χρόνο, λέγατε για μια ομάδα έργου, που συστήθηκε με αυτό το σκοπό από τα Υπουργεία Εσωτερικών και Υγείας. Δεν υπάρχει τίποτα. 
      Εξ ίσου όμως μετέωρο φαίνεται και προδιαγράφεται το μέλλον και άλλων χρηματοδοτούμενων προγραμμάτων από την Ευρωπαϊκή Ένωση στο πλαίσιο των δομών πρόνοιας. Μεταξύ αυτών υπάρχουν δεκάδες κέντρα εκπαίδευσης, κοινωνικής υποστήριξης, κατάρτισης ατόμων με ειδικές ανάγκες και αποθεραπείας, φυσικής και κοινωνικής αποκατάστασης. Τα χίλια προγράμματα «Βοήθεια στο Σπίτι» που οι κυβερνήσεις του ΠΑ.ΣΟ.Κ. άρχισαν να εφαρμόζουν από το 1997, σταδιακά επεκτάθηκαν σε ολόκληρη τη χώρα, καλύπτοντας περίπου εκατό χιλιάδες ηλικιωμένους και άτομα με αναπηρίες. 
    Κύριε Υπουργέ, εάν αυτά αρχίσουν και εκλείπουν από την ελληνική κοινωνία, θα έχετε τεράστιες πολιτικές, κοινωνικές ευθύνες. Αν και ο ετήσιος προϋπολογισμός όλων αυτών των προγραμμάτων ξεπερνά τα 60.000.000  ευρώ -75% είναι βέβαια κοινοτική συμμετοχή- οι τρεις χιλιάδες επτακόσιοι εργαζόμενοι σ’ αυτά τα προγράμματα θα μείνουν όλοι άνεργοι, απλήρωτοι, αλλά το μεγαλύτερο πρόβλημα που θα δημιουργηθεί είναι ότι θα αφήσουν κάποιους ανθρώπους απροστάτευτους μέσα στο χάος που έχετε δημιουργήσει στην κοινωνική πρόνοια. 
    Πιστεύω ότι στη δευτερολογία μου, αν μου δοθεί ο χρόνος, θα μπορέσω να πω περισσότερα πράγματα. 
    ΠΡΟΕΔΡΕΥΩΝ (Γεώργιος Σούρλας): Εξαντλήθηκε ο χρόνος της δευτερολογίας σας, κύριε Γρηγοράκο. Πείτε δύο κουβέντες ακόμη, για να μην αισθάνεστε αδικημένος.
    ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ, κύριε Πρόεδρε.
    Κύριε Υπουργέ, θέλω να πω ότι θεωρώ ότι είστε ένας ευαίσθητος άνθρωπος και πιστεύω ότι θα δώσετε μια ιδιαίτερη προσοχή στα προβλήματα που έχουν ενσκύψει στα θέματα του κράτους κοινωνικής πρόνοιας. 
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γρηγοράκο.
    Το λόγο έχει η συνάδελφος κα Αικατερίνη Περλεπέ-Σηφουνάκη. 
    ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κύριε Πρόεδρε, κυρίες και κύριοι συνάδελφοι, κύριε Υπουργέ, πριν από λίγες ημέρες με αφορμή την Παγκόσμια Ημέρα για τα δικαιώματα των Γυναικών περίσσεψαν οι δηλώσεις των κυβερνητικών στελεχών για τη στήριξη που πρέπει να παράσχει η πολιτεία προς το γυναικείο πληθυσμό, ώστε να μπορέσει να ανταπεξέλθει στους πολλαπλούς του ρόλους. Απ’ ό,τι φαίνεται, μόνο επετειακά θυμάται η Νέα Δημοκρατία τα προβλήματα των διαφόρων κατηγοριών και ομάδων του ελληνικού πληθυσμού και δυστυχώς, μόνο επικοινωνιακά προσπαθεί να χειριστεί αυτές τις ανάγκες και τις απαιτήσεις που υπάρχουν. 
    Ειδικά για τις γυναίκες φαίνεται ότι δεν γνωρίζει η Κυβέρνηση το πόσο πολύ απέχουν οι δείκτες απασχόλησης από το μέσο όρο της Ευρωπαϊκής Κοινότητας για τη γυναίκα στην Ελλάδα, πόσο δυσχερής είναι η θέση της και πώς δεν μπορεί να βρει δουλειά, γιατί δεν υπάρχουν και υποστηρικτικές δομές. Επιβαρύνεται κατά πολύ, επειδή δεν υπάρχει όλο αυτό το κράτος πρόνοιας, που θα έπρεπε να υπάρχει, ώστε να παρέχει τη δυνατότητα και στις γυναίκες να βγουν στην αγορά εργασίας και να βρουν πιο εύκολα δουλειά. Αναφέρω εδώ εν τάχει ότι οι λίγοι παιδικοί και βρεφονηπιακοί σταθμοί που υπάρχουν, έχουν τεράστια προβλήματα χρηματοδότησης, όπως και τα Κέντρα Δημιουργικής Απασχόλησης Παιδιών, και τα Κέντρα Ημερήσιας Φροντίδας Ηλικιωμένων.
    Ας έρθουμε λίγο στα προγράμματα «Βοήθεια στο Σπίτι». Υπολειτουργούν, από τη μία, έχουν απλήρωτους τους εργαζόμενους για πάρα πολύ μεγάλο χρονικό διάστημα. Το πρόγραμμα «Βοήθεια στο Σπίτι» είναι από τα πιο σημαντικά. Το γνωρίζετε πάρα πολύ καλά, κύριε Υπουργέ, ξέρετε πόσο μεγάλη είναι η προσφορά όλων αυτών των ανθρώπων που εργάζονται στο πρόγραμμα «Βοήθεια στο Σπίτι».
    Και εδώ το πρόβλημα είναι διπλό. Το ένα είναι ότι το πρόγραμμα τελειώνει τον Ιούνιο του 2007. Από τη μία, οι εργαζόμενοι θα μείνουν στο δρόμο και από την άλλη, οι χιλιάδες των συνανθρώπων μας που εξυπηρετούνται από το πρόγραμμα «Βοήθεια στο Σπίτι», θα μείνουν στην τύχη τους. Μόνο στην Εύβοια υπάρχουν ογδόντα επτά εργαζόμενοι και εξυπηρετούν περίπου τρεις χιλιάδες άτομα. Μέχρι στιγμής δεν υπάρχει φως στον ορίζοντα. 
    Και εδώ θέλω να κάνω μία επισήμανση. Ο κ. Τσιτουρίδης και ο κ. Παυλόπουλος την 1η του Μάρτη συναντήθηκαν και αν κρίνω από το δελτίο Τύπου που έβγαλαν, αναλώθηκαν και οι δυο στο να ευχαριστεί ο ένας τον άλλον για την καλή συνεργασία. Δηλαδή για το αυτονόητο, για τη συνεργασία που έπρεπε να έχουν οι Υπουργοί μεταξύ τους για να λύσουν προβλήματα, ευχαριστούσε ο ένας τον άλλον, χωρίς να μας πουν τι θα γίνει τελικά με το πρόγραμμα «Βοήθεια στο Σπίτι», από πού θα βρεθούν τα λεφτά, πότε θα βρεθούν, πότε θα δοθούν. Καμία απάντηση σ’ αυτό. Και πάλι εξαγγελία, όπως χιλιάδες άλλες, χωρίς αντίκρισμα όμως. 
    Για τους εργαζόμενους που υπάρχουν αυτήν τη στιγμή στο πρόγραμμα «Βοήθεια στο Σπίτι» το πρόβλημα είναι τεράστιο. Η γραφειοκρατία είναι τεράστια. Ζητούν είτε ασφαλιστικές ενημερότητες είτε φορολογικές είτε προϋπολογισμό των δήμων. Και σαν να μη φθάνει αυτό, σ’ ένα Δήμο της Εύβοιας –το αναφέρω έτσι, για να αναδείξω τη γραφειοκρατία που υπάρχει στο Δήμο Ταμυνέων δεν μπορούν να πληρωθούν οι εργαζόμενοι για τους προηγούμενους μήνες, γιατί κρίνει η περιφέρεια ότι δεν έχουν φωτοτυπία των ενταλμάτων, η οποία φαίνεται κάλλιστα από την κίνηση των λογαριασμών. Δηλαδή κολλάνε τόσο πολύ!
      Και αυτό είναι εις βάρος των εργαζομένων, όταν ο άλλος δουλεύει ώρες ατέλειωτες, δεν πληρώνεται επί μήνες και δεν ξέρει αν θα πληρωθεί. Θα πρέπει, λοιπόν, εσείς ως Κυβέρνηση, τουλάχιστον αυτή τη γραφειοκρατία που υπάρχει σήμερα να τη μειώσετε. Θέλω γι’ αυτό το πρόγραμμα απαντήσεις, από πού θα βρεθούν τα λεφτά και πώς θα συνεχιστεί το πρόγραμμα, όπως επίσης θέλω απαντήσεις για το τι θα γίνει με αυτούς τους εργαζόμενους. Οι εργαζόμενοι αυτοί έχουν προσληφθεί μέσω Α.Σ.Ε.Π. και εξυπηρετούν πάγιες και διαρκείς ανάγκες.  Θα πρέπει, λοιπόν, σοβαρά η Κυβέρνηση να λύσει το πρόβλημα της μονιμοποίησής τους. 
      Θέλω να αναφέρω και κάτι άλλο για το πρόγραμμα «Βοήθεια στο Σπίτι». Το ΠΑ.ΣΟ.Κ. είχε προβλέψει και είχαν αγοραστεί, περίπου χίλια οχήματα, για να μπορέσει να εξυπηρετηθεί αυτή η υπηρεσία, να μπορούν να πηγαίνουν στα σπίτια κ.λπ. Εδώ και μήνες, από το Σεπτέμβρη, σας είχα κάνει μία ερώτηση για ένα όχημα πάλι στο Δήμο Ελυμνίων. Δεν υπάρχει εκεί και δεν υπάρχει ούτε κέντρο υγείας κοντά. Δεν υπήρχε καν όχημα για να πηγαίνουν οι εργαζόμενοι στο «Βοήθεια στο Σπίτι», στα σπίτια, όπου υπήρχε ανάγκη. 
      Η απάντησή σας, λοιπόν, ήταν ήξεις αφίξεις, ότι το Υπουργείο θα προμηθευτεί κάποια οχήματα και θα διαθέσει, όπου υπάρχουν ανάγκες, αλλά επτά-οκτώ μήνες μετά, δεν έχει γίνει τίποτα. Δεν ξέρω καν, αν έχετε προμηθευτεί κάποιο όχημα, πού το δώσατε τελικά και ποιες ανάγκες προσπαθείτε να εξυπηρετήσετε. 
      Το άλλο που θέλω να επισημάνω είναι για τα θεραπευτήρια χρονίων παθήσεων. Οι άρρωστοι είναι πάρα πολλοί σε όλα τα θεραπευτήρια χρονίων παθήσεων και οι εργαζόμενοι νοσηλευτές ειδικά, ελάχιστοι. Μήνες περιμένουμε πάλι σ' αυτό το θεραπευτήριο χρονίων παθήσεων -και αναφέρομαι επιγραμματικά πάλι σε κάποια που υπάρχουν στο νομό, για να αναδείξω και το πρόβλημα, γιατί το ίδιο συμβαίνει σε όλους τους νομούς της χώρας, διότι μακάρι να ήταν το πρόβλημα μόνο το Νομό Εύβοιας και στους άλλους να μην υπήρχε- για τέσσερις νοσηλεύτριες, οι οποίες όλο έρχονται και αυτά τα τρία χρόνια δεν έχουν εμφανιστεί. Δηλαδή πόσα χρόνια θα πρέπει να περιμένουμε για να διοριστούν κάποιοι που είναι άκρως απαραίτητοι; Γιατί τα άτομα είναι πολλά και δεν μπορούν να εξυπηρετηθούν, να έχουν την περίθαλψη που πρέπει. Οι εργαζόμενοι έχουν φθάσει στα όριά τους. Στο τέλος θα αρρωστήσουν όλοι, γιατί δεν προλαβαίνουν. Ούτε ρεπό μπορούν να πάρουν, ούτε τίποτα, για να μπορέσουν να ανταπεξέλθουν.
      Το άλλο μείζον πρόβλημα που υπάρχει είναι με τη ψυχιατρική μεταρρύθμιση. Και εδώ, θέλω να αναφέρω, ότι οι επιχορηγήσεις στις μονάδες ψυχικής υγείας, σε σχέση με την ψυχιατρική μεταρρύθμιση, είναι μειωμένες, κατά 17,3 εκατομμύρια ευρώ, σε σχέση με τον προϋπολογισμό του 2006. Τα τρία χρόνια που κυβερνάτε εσείς, το έλλειμμα στις μονάδες ψυχικής υγείας αγγίζει τα 65.000.000 ευρώ και εγώ λέω, τι θα γίνει με αυτές τις μονάδες; Ήδη οι πιο πολλές μονάδες έχουν αρχίσει και απολύουν προσωπικό, γιατί δεν μπορούν να ανταπεξέλθουν στα έξοδα, διότι δεν παίρνουν την επιχορήγηση που θα πρέπει να πάρουν. Υπάρχουν δύο χιλιάδες επτακόσιοι ψυχικά ασθενείς. Τι θα τους κάνουμε αυτούς δηλαδή; Θα τους ξανακλείσουμε στα ψυχιατρεία; Τι θα γίνει με αυτές τις δομές; Έχουμε φθάσει να ακούμε όλα αυτά τα χρόνια μόνο υποσχέσεις και «θα...», χωρίς να έχουμε ορατό αποτέλεσμα πουθενά. Θα πρέπει κάποτε να σταματήσουν οι υποσχέσεις και να αρχίσουν να υλοποιούνται αυτά που υπόσχεστε στον ελληνικό λαό. Επικρατεί παντού ένα χάος.   
      Φαίνεται ότι το κράτος-πρόνοιας δεν είναι όραμα για τη Νέα Δημοκρατία, αυτό αποδεικνύεται. Εξαγγέλλονται διάφορα, για να φανεί δήθεν, ότι και εσείς είσαστε υπέρ του κοινωνικού κράτους, αλλά δεν είναι στις προτεραιότητές σας. Γιατί το μόνο που κάνετε, είναι εξαγγελίες. 
      Πρόσφατα ήρθε και ο Υπουργός Υγείας στην Εύβοια και εξήγγειλε ξανά το νοσοκομείο. Είπε ότι «μετά από οκτώ μήνες θα ξεκινήσει», χωρίς να δώσει πάλι ημερομηνία δημοπράτησης, από πού θα βρεθεί το κονδύλι και τα λοιπά. Μίλησε για αναβάθμιση του Κέντρου Υγείας Ιστιαίας, λες και αναβάθμιση είναι να φτιάξουμε ένα δωμάτιο ακόμα, και δεν είναι η αναβάθμιση στο προσωπικό και στους γιατρούς που δεν υπάρχουν εκεί πώς θα γίνει η επέκταση του Ε.Κ.Α.Β., όταν σ’ αυτό για τρία χρόνια δεν έχει έρθει, ούτε ένα πλήρωμα στην Εύβοια και χρειάζονται τριάντα πληρώματα; Το Υπουργείο Οικονομικών, δεν έχει εγκρίνει κανένα πλήρωμα για να επεκταθεί το Ε.Κ.Α.Β.. Μόνο υποσχέσεις. Υλοποιήστε και κάτι. Ένα ελάχιστο, αλλά υλοποιήστε το. Μην αφήνετε την τέλεια αποδιοργάνωση σε όλο το κράτος πρόνοιας, σε όλη τη χώρα και κατ’ επέκταση και στο νομό μου, αφού είναι σε όλη τη χώρα αυτή η χαοτική κατάσταση.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κυρία Περλεπέ-Σηφουνάκη.
      Έχω την τιμή να ανακοινώσω στο Σώμα ότι ο Υπουργός Δικαιοσύνης, διαβίβασε στη Βουλή, σύμφωνα με το άρθρο 86 του Συντάγματος και το ν. 3126/2003, περί ποινικής ευθύνης των Υπουργών, μηνυτήρια αναφορά κατά του αρμόδιου Υπουργού Οικονομίας και Οικονομικών.
      Το λόγο έχει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, έχω την τιμή να απαντώ στους επερωτώντες Βουλευτές του Πανελλήνιου Σοσιαλιστικού Κινήματος, αυτούς κυρίως που τα τελευταία χρόνια φέρνουν το βάρος της Αντιπολίτευσης στο χώρο της υγείας και της κοινωνικής πρόνοιας. Δυστυχώς όμως, σε αυτήν την Αίθουσα δεν είναι σήμερα οι Υπουργοί και οι Υφυπουργοί του ΠΑ.ΣΟ.Κ., οι οποίοι είχαν το βάρος –πλην του κ. Σκουλάκη που μίλησε προηγουμένως- της πρόνοιας στην χώρα μας. 
      Κατανοώ και τις ανησυχίες τους και την κοινωνική κραυγή την οποία βγάζουν για τη βιωσιμότητα του κοινωνικού κράτους στη χώρα μας. Κάπου έχουν δίκιο, κάπου υπάρχει μια υπερβολή που άλλοι θα κρίνουν αν είναι αντιπολιτευτική υπερβολή ή άλλου είδους υπερβολή, δεν μπορώ όμως να μην συμμεριστώ την ανησυχία τους για το ότι το κοινωνικό κράτος είναι όντως στην κόψη του ξυραφιού, για τα πολλά προβλήματα τα οποία υπάρχουν. 
      Είμαι από αυτούς που θέλω να κοιτάω και τους συναδέλφους μου είτε στην Κυβέρνηση είτε στην Αντιπολίτευση, στα μάτια, μη κρύβοντας τα προβλήματα, βάζοντας όπως και αυτοί τα δάχτυλα τους επί τον τύπον των ήλων, εκεί που πραγματικά υπάρχουν! ‘Ομως, κύριοι συνάδελφοι, ας μην ισοπεδώνουμε τα πάντα. Υπάρχουν προβλήματα και είμαι ο τελευταίος που δεν θα τα έβλεπα, γυρνώντας όλη τη χώρα και στα Θεραπευτήρια Χρόνιων Παθήσεων και στις Παιδουπόλεις μας και στα προγράμματα «Βοήθειας στο Σπίτι», προβλήματα που ξέρετε πολύ καλά από πού έρχονται, γιατί βρίσκονται εδώ που βρίσκονται και γνωρίζετε πολύ καλά αν υπάρχουν λύσεις και ποιες είναι αυτές. Γιατί σίγουρα κυβερνήσατε αυτόν τον τόπο και γνωρίζετε πολύ καλά αν η πρόνοια ήταν ισότιμος συγγενής της υγείας και στα χρόνια που κυβερνήσατε ή εάν ήταν ο φτωχός συγγενής της υγείας. Το γνωρίζετε πολύ καλά κι αυτό. Επίσης, γνωρίζετε πολύ καλά και τις σημαντικές προσπάθειες που έγιναν επί των ημερών σας και για ποιο λόγο ναυάγησαν αυτές οι σημαντικές προσπάθειες.
      Ενδεικτικά, θα σας αναφέρω το νόμο 2646 του κ. Γείτονα, σημερινού Βουλευτή, πρώην Υπουργού Υγείας, νόμος με προοπτική, νόμος ο οποίος έγινε από επιστήμονες ειδικούς σε θέματα της πρόνοιας αυτής της χώρας –ο μοναδικός νόμος ο οποίος έγινε από τέτοιους επιστήμονες - οι υπουργικές όμως αποφάσεις και τα προεδρικά διατάγματα για την υλοποίηση αυτού του νόμου ακόμα εκκρεμούν. Και εμείς, ως Κυβέρνηση της Νέας Δημοκρατίας, είμαστε εδώ σήμερα παίρνοντας εκείνο το νόμο και θεσμοθετώντας εμείς τώρα τις Στέγες Υποστηριζόμενης Διαβίωσης, τότε τις έλεγε «Στέγες Αυτόνομης Διαβίωσης» και τα προστατευμένα εργαστήρια, νόμος ο οποίος έμεινε ημιτελής, δεν προχώρησε καν. Βλέπετε, το 1998, δημιουργήθηκαν με την πρωτοβάθμια, δευτεροβάθμια και τριτοβάθμια κοινωνική φροντίδα, το Π.Ι.Κ.Π.Α., ο Οργανισμός Πρόνοιας, το Ίδρυμα Βρεφονηπιακών Σταθμών και το 2001 τα καταργήσατε εν μία νυκτί. Βλέπετε, το 2000 είχατε κερδίσει στις εκλογές με διαφορά στήθους και ξέρατε ότι έχετε ημερομηνία λήξεως. Ξέρατε ότι νομοτελειακά ερχόταν μία νέα κυβέρνηση, η Κυβέρνηση της Νέας Δημοκρατίας, η οποία θα ήταν υπόλογη για το κοινωνικό κράτος.
      Και κατορθώσατε το 2001 και το 2003 να καταργήσετε το κράτος πρόνοιας στη χώρα μας με την κατάργηση του ΠΙΚΠΑ, του Οργανισμού Προνοίας, του Οργανισμού Βρεφονηπιακών Σταθμών στην Αθήνα και σε άλλες μεγάλες πόλεις αδιαφορώντας ακόμη και για την τύχη του προσωπικού, φορτώνοντας τα ιδρύματά μας με άχρηστο προσωπικό. Και το γνωρίζετε πολύ καλά ότι το πρόβλημά μας σήμερα δεν είναι ποσοτικό στη σύνθεση των ιδρυμάτων μας αλλά κατ’ εξοχήν ποιοτικό. Γνωρίζετε πολύ καλύτερα από τον καθένα ότι το 50% του προσωπικού στα ιδρύματά μας είναι υποχρεωτικής εκπαίδευσης, απόφοιτοι Δημοτικού που δεν έχουν καμία σχέση με το χώρο της πρόνοιας, της κοινωνικής φροντίδας; Οι υπηρετούντες στις παιδουπόλεις μας, στα θεραπευτήρια χρονίων παθήσεων, σε σημαντικά ιδρύματα όπου χτυπά η καρδιά της πρόνοιας, παρά τις φιλότιμες προσπάθειες είναι στα όρια της επαγγελματικής εξουθένωσης, δεν αντέχουν άλλο. Δεν αντέχουν όμως και για έναν ακόμη λόγο: Δεν μπορούν, γιατί μας φορτώσατε εκεί όλο το προσωπικό το οποίο περίσσευε από κατηργημένους οργανισμούς. Και έρχεστε σήμερα –θα το πω- με κάποιο θράσος να μας πείτε ότι για όλα φταίμε εμείς. 
      Θα σας πω πού έχετε δίκιο, πού έχουμε εμείς άδικο και πού επιτέλους πρέπει να κάνετε και εσείς την αυτοκριτική σας. Εκτός αν πιστεύετε ότι θα κυβερνήσετε μετά από πάρα πολλά χρόνια και γι' αυτό τις όποιες προτάσεις κάνετε, τις κάνετε χωρίς εμπεριστατωμένη αιτιολογική έκθεση, χωρίς να γνωρίζετε γιατί τις κάνετε, πώς τις κάνετε, πού στοχεύετε, αν στοχεύετε κάπου. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Μα, δεν έχετε κάνει ούτε μια πρόσληψη.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Προστασίας): Θα πούμε και γι’ αυτά τι έχουμε κάνει. Αν έχουμε κάνει προσλήψεις ή όχι, το γνωρίζουν και στα ιδρύματα και στους διαγωνισμούς του Α.Σ.Ε.Π.  που τρέχουν αυτή τη στιγμή και πηγαίνει νέο προσωπικό. Και ξέρετε πολύ καλά ότι στα ιδρύματά μας μπαίνει νέο προσωπικό, νέο αίμα. Γι' αυτό είπα ότι η παρουσία ιδιαίτερα του κυρίου Θάνου εδώ μέσα θα ήταν πολύ σημαντική. Αυτός γνωρίζει γιατί δεν πηγαίνει προσωπικό ακόμη και στις προκηρύξεις που κάνουμε μέσω ΑΣΕΠ στα ιδρύματα κοινωνικής πρόνοιας. Αυτός γνωρίζει επίσης πολύ καλά –γιατί το έζησε στο πετσί του τα χρόνια που κάθισε εκεί στο Υπουργείο- όλη την παθογένεια του ελληνικού συστήματος πρόνοιας, αυτού του αχταρμά που παλεύει μεταξύ των γνωστών μοντέλων κοινωνικής πρόνοιας στην Ευρώπη, του αγγλοσαξονικού μοντέλου, του κεντροευρωπαϊκού μοντέλου παίρνοντας μερικά από το μεσογειακό μοντέλο και δημιουργώντας αυτό το απίθανο ελληνικό μοντέλο πρόνοιας, το οποίο φυσικά το κληρονομήσαμε. 
      Και γράφετε, πιο κάτω, στην αρχή της επερώτησή σας: «σε κάθε περίπτωση χωρίς στρατηγικό σχέδιο». Δεν βλέπετε στρατηγικό σχέδιο.  Μας κάνατε δύο  Κ.Α.Φ.Κ.Α., ένα στο Αμύνταιο και ένα στο Άργος Ορεστικό, ένα Κ.Α.Φ.Κ.Α. στη Νιγρίτα, το άλλο στα Φιλιατρά, το άλλο στο Αίγιο, το άλλο στην Αμφιλοχία, το άλλο στο Λουτράκι για την ανάγκη αποκατάστασης στη χώρα μας, δίπλα στα μεγάλα νοσοκομεία, δίπλα στις ορθοπεδικές κλινικές, δίπλα στις πανεπιστημιακές κλινικές και τα Κ.Ε.Κ.Υ.Κ.Α.Μ.Ε.Α. σε απίθανα σημεία της χώρας. Αυτή είναι εθνική στρατηγική, για να μπορέσουμε εμείς να λειτουργήσουμε κέντρα αποκατάστασης σήμερα. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Στην Αρτάκη ακόμη να λειτουργήσει.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία Περλεπέ, μην διακόπτετε. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Προστασίας): Αυτή είναι εθνική στρατηγική, όπως εθνική στρατηγική είναι στην ψυχιατρική μεταρρύθμιση να πληρώνουμε οκτώ ευρώ ενοίκιο είτε η δομή είναι στην Αθήνα, στην Κηφισιά είτε είναι στη Κόνιτσα είτε είναι στην Κατερίνη είτε είναι σε ένα χωριό της Κρήτης. Είναι εθνική στρατηγική να φορτώνουμε το πρόγραμμα αυτό με κόστος 3.500 ευρώ ανά άτομο χωρίς να κάνουμε ουσιαστικά κανένα έλεγχο, χωρίς να έχουμε προβλέψει κανένα έλεγχο. Είναι εθνική στρατηγική να ενοικιάζουμε δομές με απίθανα ενοίκια σε όλη τη χώρα πληρώνοντας μέχρι τώρα, δεκαπέντε χρόνια. Αν είχαμε κάνει μια στοιχειώδη συμφωνία με τράπεζες με μέθοδο leasing  ή με οτιδήποτε άλλο, αυτά θα ήταν δικά μας και σήμερα δεν θα πληρώναμε  τα ενοίκια. 
      Και ήταν βιώσιμες αυτές οι δομές. Τότε, όμως, άλλα είχαμε στο μυαλό μας. Σήμερα χύνουμε «κροκοδείλια δάκρυα». Να πούμε ότι δεν υπάρχει εθνική στρατηγική στο χώρο της ψυχιατρικής μεταρρύθμισης, γιατί όλα «έγιναν στο πόδι» και ξέρετε γιατί έγιναν στο πόδι και πώς έγιναν στο πόδι. Γιατί είναι βιώσιμες οι δημόσιες μονάδες της ψυχιατρικής μεταρρύθμισης από τα ψυχιατρικά νοσοκομεία τα οποία έκλεισαν. Εκεί είναι βιώσιμες και το ξέρετε ότι είναι. 
      Μας ενδιαφέρουν και χύνουμε «κροκοδείλια δάκρυα» για τους δύο χιλιάδες εργαζόμενους στα νομικά πρόσωπα ιδιωτικού δικαίου στο χώρο της ψυχιατρικής μεταρρύθμισης και για τους ψυχικά ασθενείς, οι οποίοι –δήθεν- θα ξαναγυρίσουν σε ποια; Στα ψυχιατρικά νοσοκομεία, τα οποία έκλεισαν χωρίς καμία στρατηγική; Κλείνοντας τα ψυχιατρικά νοσοκομεία, πιστέψαμε ότι καταργούμε και την ψυχική ασθένεια, ότι δεν θα υπάρχουν πλέον ψυχικά ασθενείς. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κάναμε αποασυλοποίηση εμείς. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Στο θέμα της αποασυλοποίησης, λοιπόν, καμία εθνική στρατηγική. Και ερχόμαστε σήμερα και λέμε για έλλειμμα. Ναι, η κάνουλα της Ευρωπαϊκής Ένωσης έχει κλείσει πλέον και το γνωρίζετε πολύ καλά αυτό, όπως γνωρίζουμε και εμείς πολύ καλά ότι πληρώνοντας το 70% των χρημάτων τα οποία δώσαμε το είπατε επιχορήγηση. Όχι. Το ξέρετε πολύ καλά ότι δεν είναι επιχορήγηση, είναι αποκλειστικά 100% χορήγηση. Το κράτος αιμοδοτεί, το κράτος στηρίζει κατά 100% την αποασυλοποίηση από τα νομικά πρόσωπα ιδιωτικού δικαίου, την ψυχιατρική μεταρρύθμιση, το ιδιωτικό κομμάτι. Είναι 100% χρηματοδοτούμενα από το κράτος. Και θέλω να μου πείτε, αυτά έστω τα 23.000.000 που δώσαμε πέρυσι πού πήγαν. Πήγαν σε μισθούς εργαζομένων; Πήγαν σε ενοίκια; Πήγαν σε λειτουργικά έξοδα; Σε τι ποσό λειτουργικών εξόδων; Και κάνουμε ενδελεχή έλεγχο, καθημερινό έλεγχο με το Σώμα Επιθεωρητών Υγείας Πρόνοιας, για να δούμε πού πήγαν αυτά τα χρήματα. Σίγουρα ναι, χρωστάμε το υπόλοιπο 30%, όπως χρωστάμε και τα δεκαεπτά συν δεκατρία του 2006-2005. Αναρωτηθήκατε ποτέ αν έβαλαν έστω και κατά μία δραχμή, κατά ένα ευρώ το χέρι στην τσέπη όλοι αυτοί; Αν τα χρήματα, τα όποια χρήματα πήραν, τα έδωσαν πρώτα για να πληρώσουν τους μισθούς των εργαζομένων που τους έχουν απλήρωτους μήνες ή αν πλήρωσαν άλλα λειτουργικά έξοδα; 
      Ναι, οφείλουμε, σας το λέω. Ξέρουμε τι χρωστάμε και θα βρούμε τα χρήματα και το γνωρίζετε πολύ καλά ότι στο νέο νομοσχέδιο για τις προμήθειες το 2% του τζίρου των προμηθειών και του τεχνολογικού εξοπλισμού θα πηγαίνει για τις μονάδες αποασυλοποίησης και ψυχιατρικής μεταρρύθμισης και στον τομέα επίσης της αποασυλοποίησης και της μεταρρύθμισης στο χώρο της πρόνοιας, γιατί τα χρήματα πρέπει να τα βρούμε και από εκεί, γιατί η στρόφιγγα της Ευρωπαϊκής Ένωσης έχει κλείσει πλέον -το γνωρίζετε, το γνωρίζουμε- όπως και στο πρόγραμμα «Βοήθεια στο Σπίτι». 
      Το 2004 και σ’ αυτό το πρόγραμμα, το οποίο είναι ένα πρόγραμμα με ονοματεπώνυμο, το πιο επιτυχημένο πρόγραμμά σας -δεν το αμφισβήτησε κανένας αυτό- ήταν το πρόγραμμα με ονοματεπώνυμο το οποίο ήταν επιτυχημένο, μια καλή πρακτική της χώρας μας, μια πρακτική προς μίμηση και στις υπόλοιπες χώρες της Ευρωπαϊκής Ένωσης. Είμαι ο πρώτος που το αναγνωρίζω. Και το 2004 φωνάξατε ότι δεν θα έχει βιωσιμότητα, ότι θα σταματήσει.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Τώρα τελειώνει. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Προχώρησε, δεν έκλεισε και τώρα το 2007 δεν θα σταματήσει. Σας το διαβεβαίωσε και ο κ. Παυλόπουλος και ο  κ. Τσιτουρίδης ότι εμείς δεν θα μπούμε στην τακτική των προηγούμενων κυβερνήσεων που τα προγράμματα τα φόρτωναν όλα στους Οργανισμούς Τοπικής Αυτοδιοίκησης. Γνωρίζουμε πολύ καλά τι θα φορτώσουμε σε αυτούς και τι αναλαμβάνουμε εμείς και σας διαβεβαιώνουμε ότι το πρόγραμμα αυτό θα συνεχιστεί. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Χωρίς κονδύλια όμως. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και το εθνικό κομμάτι, τα προγράμματα του Υπουργείου μας, τα οποία συγχρηματοδοτούνται με το Υπουργείο Εσωτερικών, Δημόσιας Διοίκησης και Αποκέντρωσης και τα υπόλοιπα τα οποία είναι από το Γ΄ Κοινοτικό Πλαίσιο Στήριξης και μετά το Δ΄ Κοινοτικό Πλαίσιο Στήριξης. Χίλια πενήντα ένα προγράμματα σήμερα, μέσω του Κ.Π.Σ. συν ενενήντα ένα προγράμματα σήμερα, από τον Κρατικό Προϋπολογισμό. 
      Σας διαβεβαιώ, λοιπόν, ότι σύντομα έρχεται στην Κυβερνητική Επιτροπή ένα ολοκληρωμένο πρόγραμμα, το οποίο θα δώσει προοπτική στο πρόγραμμα «Βοήθεια στο Σπίτι» και στους εργαζόμενους. Υπάρχει ένα πρόβλημα με τους εργαζόμενους στο εθνικό κομμάτι, τα ενενήντα ένα δηλαδή προγράμματα, από τα οποία το 50% με το νόμο Παυλόπουλου έχουν μονιμοποιηθεί. Στο υπόλοιπο κομμάτι δίνουμε επιπλέον μοριοδότηση, επιπλέον κίνητρα για να μπορέσουν να τακτοποιηθούν και αυτοί, ώστε το πρόγραμμα αυτό να είναι βιώσιμο. Το πρόγραμμα, λοιπόν, αυτό το οποίο το πιστεύει η Κυβέρνηση, πιστεύει στην  βιωσιμότητά του, πιστεύει στην αναγκαιότητά του, πιστεύει στο ότι δίνει ουσιαστική βοήθεια σε ευαίσθητες ομάδες του πληθυσμού, να είστε βέβαιοι ότι θα συνεχιστεί. 
      Ο κ. Πρωτόπαπας αναφέρθηκε στο επίκαιρο θέμα του Νταού Πεντέλης του Παιδοψυχιατρικού Νοσοκομείου Αττικής, στα τριάντα πέντε παιδιά τα οποία ανέφερε χαρακτηριστικά όπως και μια εφημερίδα ότι βρίσκονται σε ιδιότυπη ομηρία. Οι παιδοψυχίατροι του κέντρου δεν υπογράφουν την μεταφορά τους στις δομές αποασυλοποίησης. Είναι σημαντικό πρόβλημα. Και είναι σημαντικό ότι είχαμε τρεις θανάτους παιδιών τον τελευταίο καιρό ενώ είχαμε μόνο δυο θανάτους τα προηγούμενα χρόνια. 
      Θα σας μιλήσω και σαν ειδικός του χώρου, κύριε Πρωτόπαπα. Μπορεί να υπάρχει διχογνωμία στο συγκεκριμένο ίδρυμα αν κάποιο παιδί πάσχει από αυτισμό ή από πρώιμο νηπιακό αυτισμό ή από σύνδρομο Σμπέργκερ που κυριαρχεί η  νοητική υστέρηση και έχει διάχυτα αναπτυξιακά προβλήματα. Αν είχε πρώιμο νηπιακό αυτισμό δεν θα μπορούσε να μεταφερθεί γιατί κάθε μεταφορά, κάθε αλλαγή περιβάλλοντος, το βλάπτει. Ακόμη και αν ένα τέτοιο παιδί ζει σε τρώγλη θέλει να ζήσει στην τρώγλη και δεν μπορεί με μεταφερθεί εύκολα διότι υφίσταται ένα σοκ στη νέα δομή ακόμη και αν αυτή η νέα δομή είναι μια βίλα, ακόμα και αν είναι η καλύτερη δομή που υπάρχει με πισίνες ή ό,τι άλλο εμείς οι υπόλοιποι θα θεωρούσαμε καλό. Αν λοιπόν κάποιος επιμείνει στη μεταφορά του κάνει λάθος. 
      Κάποιοι άλλοι έλεγαν ότι δεν είναι πρώιμος νηπιακός αυτισμός αλλά είναι διάχυτες αναπτυξιακές διαταραχές αυτό που ο κόσμος λέει αυτιστικό σύνδρομο ή αυτιστικές διαταραχές ή αυτιστικά στοιχεία. Τότε μπορεί να μεταφερθεί. Υπήρχε λοιπόν μια διχογνωμία. Επιχειρήσαμε να τους μεταπείσουμε αλλά επέμειναν στην άποψή τους. Ξέρετε καλά ότι οι γιατροί και οι ψυχίατροι έχουν τη δική τους γνώμη, επιμένουν σε αυτήν και οποιαδήποτε παρέμβαση, από την πολιτική ηγεσία τουλάχιστον, δεν είναι σωστή. Υπήρχαν ιδιαίτερα επιστημονικά θέματα για τους τρεις θανάτους αυτών των παιδιών. Δεν μπορούμε να πυροβολούμε τις δομές της ψυχιατρικής μεταρρύθμισης οι οποίες όχι άριστα αλλά σε μεγάλο βαθμό κάνουν αρκετά καλά τη δουλειά τους με σύγχρονες δομές. Και η συγκεκριμένη δομή ήταν στην Κηφισιά, στην Πεύκη.
      Όμως υπήρχε ένα πρόβλημα. Σήμερα η διοικητής του νοσοκομείου δήλωσε ότι πρώτα θα φύγουν τα παιδιά και μετά οι παιδοψυχιατρικές κλινικές. Το ανέφερε προηγουμένως κάποιος συνάδελφος. Είπε ότι δεν ρωτήθηκαν οι εργαζόμενοι στο χώρο. Η ψυχιατρική μεταρρύθμιση και η παιδοψυχιατρική μεταρρύθμιση δεν σχεδιάστηκαν από εμάς. Σχεδιάστηκαν πολύ καλά από τον κ. Στεφανή και υλοποιείται το πρόγραμμα του κ. Στεφανή. Και πρέπει να είμαστε εξαιρετικά προσεκτικοί στο κομμάτι αυτό για το οποίο είμαστε υπερήφανοι και στην Ευρωπαϊκή Ένωση, με τις όποιες αδυναμίες του γιατί και η παιδοψυχιατρική μεταρρύθμιση δεν είναι πανάκεια. Δεν είναι το κουτί της Πανδώρας που λύνει τα πάντα γιατί για κάθε δημόσιο ψυχιατρικό νοσοκομείο το οποίο κλείνει ξεφυτρώνουν ιδιωτικά ψυχιατρικά νοσοκομεία σαν τα μανιτάρια πλέον στη χώρα μας. Το ότι κλείσαμε τα ψυχιατρεία δεν σημαίνει ότι κλείσαμε και την ψυχική ασθένεια. Δεν εξαφανίσαμε τις ψυχώσεις και τις νευρώσεις και τα άσχημα περιστατικά τα οποία θα χρειάζονται πάντοτε ψυχιατρικά κρεβάτια και άσυλα. Δεν είναι ηλίθιοι οι Αμερικάνοι που δεν κλείνουν ψυχιατρεία.
      Λοιπόν, την ψυχιατρική μεταρρύθμιση την πιστεύουμε, τη συνεχίζουμε αλλά πρέπει να την δούμε καλά όλοι μαζί. Ας καθίσουμε σε ένα τραπέζι χωρίς κραυγές και να δούμε την πορεία της. Να μάθουμε από τα λάθη μας και τα δικά μας και τα δικά σας και από τα λάθη σχεδιασμού που έγιναν ιδιαίτερα στο λεγόμενο ιδιωτικό κομμάτι που είναι 100% χρηματοδοτούμενο από εμάς, από το Υπουργείο από την Ευρωπαϊκή Ένωση. Να δούμε πώς φτάσαμε να μας στοιχίζει 3.500 ευρώ ο κάθε άρρωστος που βγαίνει σε δομή έξω.
      Πρέπει να δούμε αν αυτό το κόστος, το αρχικό κόστος, μπορεί να είναι και  κόστος σημερινό, κόστος το οποίο περιείχε μέσα και την εκπαίδευση των εκπαιδευτών και άλλα μεγάλα κόστη τα οποία δεν υπάρχουν σήμερα. 
      Πρέπει να επανασχεδιάσουμε τα πάντα, να δούμε γιατί συνεχίζουμε να πληρώνουμε ενοίκιο, το ίδιο ενοίκιο σ’ όλη τη χώρα, πριν μπούμε στη λογική της πίεσης των διαφόρων κέντρων, των διαφόρων ιδιωτών, οι οποίοι για τους δικούς τους λόγους φυσικά βγάζουν μπροστά τους εργαζόμενους, πιστεύοντας ότι εκβιάζοντας την εκάστοτε κυβέρνηση θα βγουν οι ψυχικά ασθενείς, με τα ψυχικά τους προβλήματα, στους δρόμους, στα παγκάκια. 
      Δεν κινδυνεύει κανένας. Οι ψυχιατρικές δομές θα είναι υπό την επίβλεψη του Υπουργείου. Τα χρήματα βρίσκονται, αρκεί να υπάρχει καλή διαχείριση και νομίζω… 
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Αφού έχει υποχρηματοδοτηθεί ήδη. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας επαναλαμβάνω ότι πέρυσι δώσαμε το 70%. Χρωστάμε 17.000.000 συν 13.000.000 από τα προηγούμενα χρόνια. Φέτος 23.000.000 είναι διασφαλισμένα. Ήδη στο νέο νομοσχέδιο βάζουμε φόρους από τις προμήθειες στο χώρο της Υγείας, όπου το 2% θα πηγαίνει στο χώρο της αποασυλοποίησης...
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Μέχρι τότε, τι θα γίνει; 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ναι, πρέπει να πάει και αυτό. Σε κάθε περίπτωση όμως τα χρήματα θα βρεθούν. Και μέχρι τότε φροντίστε κι εσείς να μην χαϊδεύετε μονίμως τα αυτιά των διαφόρων διαχειριστών των μονάδων αυτών, αλλά να είστε φυσικά με τους εργαζόμενους και να ενδιαφέρεστε για το κομμάτι της ψυχικής υγείας, για τους ψυχικά ασθενείς και μόνο γι’ αυτούς. 
      Αυτά έχω να σας πω και καταλαβαίνετε πολύ καλά τι εννοώ. Μη βιάζεστε… 
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Κύριε Υπουργέ, δημόσιο χωρίς κώλυμα…
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μην βιάζεστε να χαϊδεύετε αυτιά και σε αυτό το χώρο. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κυρία Σηφουνάκη, μην διακόπτετε.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όσον αφορά στο ότι κάνουμε πολιτική πρόνοιας από τα τηλεοπτικά παράθυρα, θέλω να σας πω τα εξής:
      Αγαπητοί συνάδελφοι, γνωρίζετε πολύ καλά πως το θέμα δεν είναι τι κάνουν τα Μέσα με εμάς, αλλά τι κάνουμε εμείς με τα Μέσα. Θα ήθελα πάρα πολύ η Τοπική Αυτοδιοίκηση Α΄ και Β΄ βαθμού, κάθε αντιδήμαρχος, κάθε αντινομάρχης, ο οποίος είναι επιφορτισμένος με την κοινωνική πολιτική, να παρακολουθεί αυτά τα Μέσα είτε είναι τοπικής είτε εθνικής εμβέλειας. Ουσιαστικά πολλές φορές κάνουμε δουλειά για εμάς. Τα έχω κατηγορήσει επανειλημμένως. 
      Έχω κατηγορήσει τη μιντιοκρατία επανειλημμένως, αλλά σ’ αυτό το κομμάτι είναι το μάτι της κοινωνίας εκεί όπου θα έπρεπε να ήμασταν εμείς εκεί, εκεί που θα έπρεπε να είναι οι δικοί μας κοινωνικοί λειτουργοί, που θα έπρεπε να είναι οι δικοί μας αντιδήμαρχοι –περίπου χίλιοι, με χίλιοι εκατό αντιδήμαρχοι κοινωνικής πολιτικής- έξω, μέσα στη κοινωνία, στα κύτταρα της δημοκρατίας -αυτοί που βρίσκονται κοντά, που ξέρουν ποιος ζει σε τρώγλη, που ξέρουν ποιος ζει κάτω από τα όρια της φτώχειας, που ξέρουν ποιος είναι ο ανάπηρος ο οποίος δεν μπορεί να πλησιάσει τις κοινωνικές υπηρεσίες- και να παρεμβαίνουν ουσιαστικά.
      Κάνουμε αυτό στέλνοντας ένα μήνυμα σ’ όλους τους κοινωνικούς μας λειτουργούς να αφήσουν τα γραφεία τους, να βγουν έξω, μέσα στη κοινωνία για τη κοινωνία. Αυτό πρέπει να κάνουν και οι αντιδήμαρχοι και οι αντινομάρχες κοινωνικής πολιτικής και ένας ολόκληρος κόσμος, ο οποίος πρέπει να είναι συνέχεια κοντά, στήνοντας ένα πραγματικό δίκτυο κοινωνικών υπηρεσιών, όχι σαν αυτό το δίκτυο.
      Όπως σας είπα την καλή πρακτική, σας λέω και την κακή πρακτική σας. Το πρόγραμμα 3-1, το οποίο κάνατε και το οποίο είχε τη φιλοδοξία να γίνει ένα δίκτυο κοινωνικών υπηρεσιών σ’ όλη τη χώρα, είναι ένα αποτυχημένο πρόγραμμα, ένα πρόγραμμα χωρίς προοπτική, χωρίς μέλλον. Είναι ένα πρόγραμμα με το οποίο βάλαμε κοινωνικούς λειτουργούς ή κοινωνιολόγους στα γραφεία στους Ο.Τ.Α., στους δήμους της χώρας και κατάντησαν να είναι απλώς συνεργάτες των δημάρχων, να κάνουν οτιδήποτε άλλο εκτός από κοινωνική στήριξη. 
      Όπως σας είπα την καλή πρακτική του προγράμματος «Βοήθεια στο Σπίτι», σας λέω και την κακή πρακτική, η οποία θεωρήθηκε κακή σ’ όλη την Ευρωπαϊκή Ένωση. Το γνωρίζετε πολύ καλά, όπως επίσης το γνωρίζουν και οι επιστήμονες κοινωνιολόγοι του χώρου σας. 
      ΧΡΗΣΤΟΣ ΠΡΩΤΟΠΑΠΑΣ: Το Ε.Κ.Κ.Α. λέτε, κύριε Υπουργέ;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Για το Ε.Κ.Κ.Α. μιλάτε;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν σας λέω για το Ε.Κ.Κ.Α.. Σας λέω για το πρόγραμμα 3-1…
      ΠΡΟΕΔΡΕΥΩΝ (Γεώργιος Σούρλας): Θα μιλήσει ο κ. Παπαϊωάννου, κύριοι συνάδελφοι. Μην διακόπτετε, σας παρακαλώ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …το οποίο αναφέρετε στην επερώτησή σας. Είναι το δίκτυο κοινωνικών υποστηρικτικών υπηρεσιών των Ο.Τ.Α., το οποίο είναι κακή πρακτική για τη χώρα μας. Ξεκίνησε πολύ φιλόδοξα, με διαφορετική πυξίδα και κατέληξε εντελώς διαφορετικά. Είναι δύο διαφορετικά πράγματα. Προσέξτε την επερώτησή σας, στην οποία το αναφέρετε.
      Κατηγορήσατε για πολλά το Ε.Κ.Κ.Α.. Ξέρετε πολύ καλά ότι είναι αιχμή του δόρατος σε πολλά θέματα παρέμβασης του κράτους, εκεί που υπάρχει ανάγκη. Μήπως είναι λοιπόν στη φαντασία μας το ότι τα τελευταία δύο χρόνια τριακόσιες ογδόντα κακοποιημένες γυναίκες, παιδιά και ηλικιωμένοι βρήκαν στήριξη στους ξενώνες του Ε.Κ.Κ.Α.;
      Είναι στη φαντασία μας ότι τα πληρώματα του Ε.Κ.Κ.Α. πραγματοποίησαν τετρακόσιες είκοσι επιτόπιες παρεμβάσεις και επτακόσιες ογδόντα τέσσερις επισκέψεις κατ’ οίκον προκειμένου να προσφέρουν βοήθεια σε άτομα που βρίσκονται σε κρίση; Είναι στην φαντασία μας μήπως ότι η τηλεφωνική μας γραμμή, η 197, δέχθηκε εξήντα τέσσερις χιλιάδες τετρακόσιες δεκατρείς κλήσεις; Μήπως είναι μόνο αυτά που κάνουμε στα τηλεοπτικά παράθυρα; Είναι  τρεις χιλιάδες πεντακόσιες δεκατρείς οι παρεμβάσεις που κάναμε και δεκατέσσερις χιλιάδες εννιακόσιες σαράντα επτά οι συνεδρίες που έχουμε κάνει για τα άτομα αυτά, τα οποία είναι καταχωρημένα και αν δεν τα πιστεύετε, είναι στη διάθεσή σας. Μπορείτε να επισκεφθείτε το στρατηγείο του Ε.Κ.Κ.Α στους Αμπελοκήπους, να δείτε όλα αυτά που έγιναν, παρά τις όποιες ελλείψεις και σε προσωπικό, που υπάρχουν και είναι σημαντικές. Αλλά, τουλάχιστον, η γραμμή 197 δεν εγκαινιάστηκε όπως εγκαινιάστηκε από σας τότε, από τον τότε πρωθυπουργό, που τον εκθέσατε, γιατί μετά από δύο μέρες δεν λειτουργούσε, όπως και ο ξενώνας στο Καλαμάκι μέχρι το 2005. Επί δυο χρόνια δεν είχαν βγει τα νάιλον από τα στρώματα για να τοποθετηθούν, όπως και στον ξενώνα των Αμπελοκήπων και σε άλλους ξενώνες. Λειτουργούν με πολλά προβλήματα, ναι, που καθημερινά όμως λύνονται. Καθημερινά έρχεται νέο προσωπικό. Τριακόσια άτομα προσωπικό θα πάει με τις νέες προσλήψεις, τις οποίες αναγγείλαμε. Ήδη είναι σε προκήρυξη και άλλες. 
      (Στο σημείο αυτό την Προεδρική Έδρα  καταλαμβάνει ο  Γ’ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Και μην θίγετε θέματα προσωπικού. Ας αναλογιστούμε όλοι, όπως είπα, τα δικά μας λάθη και τις δικές μας παραλείψεις. Γιατί η πρόνοια δεν είναι προσελκύσιμη, δεν την θέλει ο κόσμος να πάει να δουλέψει; Γιατί ακόμη και ο όγδοος αναπληρωματικός στο Θεραπευτήριο Χρονίων Παθήσεων Παίδων στου Σκαραμαγκά δεν δέχεται να πάει; Γιατί βγαίνουν οι τελικές κατατάξεις του προσωπικού και αρνούνται και ο πρώτος και ο δεύτερος και  ο τρίτος και  ο τέταρτος να πάνε; Γιατί υπάρχει αυτή η χρόνια παθολογία στο χώρο αυτό; Είναι θέματα, τα οποία…
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Άμα είναι πενήντα άτομα και προκηρύξατε μία θέση, είναι λογικό να μην πηγαίνει κανείς για μία θέση. Προκηρύξτε πολλές θέσεις, για να μπορούν να λειτουργήσουν.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μάλιστα. Παρ’ όλα αυτά, που δεν προκηρύσσουμε θέσεις, παρ’ όλα αυτά που λέτε, ότι υπάρχουν τέτοια προβλήματα, να ξέρετε ότι για κάθε ασθενή μας, τρόφιμό μας στα θεραπευτήριά μας το μέσο κόστος νοσηλείας σήμερα είναι 3.000 ευρώ, δυστυχώς, το άτομο. Και ξέρετε γιατί; Το είπα και στην αρχή,  αλλά φαίνεται ότι δεν το καταλάβατε. Γιατί, εκτός από ποσοτικό, το θέμα είναι και ποιοτικό. 
      ΑΘΑΝΑΣΙΟΣ ΛΕΒΕΝΤΗΣ: Είναι ετήσιο κόστος αυτό, κύριε Υπουργέ;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εκτός από ποσοτικό, το θέμα είναι και ποιοτικό. Και πρέπει να μας δώσετε εσείς την απάντηση για ποιο λόγο το 50% των εργαζόμενων στο χώρο της πρόνοιας, των θεραπευτηρίων και στα άλλα ιδρύματά μας είναι απόφοιτοι δημοτικού σχολείου, για ποιο λόγο αυτά είναι αποθήκες ψυχών, κυριολεκτικά, όπου οι εργαζόμενοι θέλουν, αλλά δεν μπορούν. Αυτές είναι απαντήσεις που πρέπει να μας τις δώσετε εσείς. 
      Εμείς καταβάλλουμε προσπάθειες να βάζουμε πλέον εργαζόμενους Τ.Ε., Π.Ε., εργαζόμενους υψηλού επιπέδου, που να έχουν γνώσεις, που να έχουν τελειώσει Τ.Ε.Ι., που να έχουν τελειώσει φυσιοθεραπεία, εργοθεραπεία, λογοθεραπεία, ειδική παιδαγωγική, ειδική αγωγή, τέτοιους εργαζόμενους. Κάνουμε προσπάθειες σήμερα να το αλλάξουμε, με νέους οργανισμούς. Για ποιο λόγο οι οργανισμοί ήταν καθηλωμένοι στα συρτάριά σας και δεν έβγαιναν προς τα έξω; Αυτά είναι ερωτήματα, στα οποία πρέπει να απαντήσουμε όλοι.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Οι εργαζόμενοι που αναφέρετε είναι είκοσι πέντε χρόνια εργαζόμενοι.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, μην διακόπτετε.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όπως επίσης και για το ότι δεν έγινε ποτέ rotation του προσωπικού, ώστε και το προσωπικό της πρόνοιας να μπορέσει να δει καλύτερες μέρες. Γιατί το έχουμε εξουθενώσει επαγγελματικά πλέον να ζει σ’ αυτή την κατάσταση στην οποία είναι σήμερα και να μην μπορεί να εργαστεί στο χώρο δουλειάς του, ενώ θέλει. 
      Σας είπα ότι δέχθηκα και πολλές καλές πρακτικές που υπήρξαν και την αγωνία σας. Σας γνωρίζω έναν προς έναν προσωπικά. Ξέρω τις κοινωνικές ευαισθησίες σας, ξέρω τους κοινωνικούς σας αγώνες. Ξέρω ότι όλοι σας είστε, όπως το νευρολογικό σφυράκι, το κοινωνικό σφυράκι, το οποίο κτυπάει σήμερα στην Κυβέρνηση ώστε να κινητοποιηθούν και τα δικά μας αντανακλαστικά και σας ευχαριστώ γι’ αυτό. Σας γνωρίζω έναν προς έναν προσωπικά: Από το Μανώλη Σκουλάκη, τον κ. Πρωτόπαπα, μέχρι τους νεότερους οι οποίοι ασχολείστε με την πρόνοια τα τελευταία χρόνια, για την οποία όμως πολλά θα είχαν να σας πουν και οι παλαιότεροι. Πλην του Μανώλη Σκουλάκη είναι ο Θάνος,  ο Κοντογιαννόπουλος και άλλοι, οι οποίοι ξέρουν πολύ περισσότερο τις αδυναμίες του προνοιακού συστήματος στη χώρα μας. 
      Ας τα συζητήσουμε λοιπόν πρώην και νυν και επόμενοι όλα αυτά, για να βρούμε τις καλύτερες λύσεις για το χώρο της κοινωνικής πρόνοιας στη χώρα μας και να δούμε πώς αυτό το κοινωνικό κράτος, το οποίο βρίσκεται στην κόψη του ξυραφιού κυριολεκτικά, θα μπορέσει να έχει προοπτική, ένα κοινωνικό κράτος το οποίο θα είναι για όλους. Και να ξέρετε ότι αυτό το κράτος το χρειαζόμαστε όλοι. Δεν το χρειάζονται μονάχα οι ευαίσθητες κοινωνικές ομάδες οι οποίες οδηγούνται στον κοινωνικό αποκλεισμό, αλλά όλοι οι Έλληνες όπου και αν βρίσκονται, όπως και αν βρίσκονται. 
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. Βέβαια θα κρατηθεί ο χρόνος από τη δευτερολογία σας.
      Το λόγο έχει ο συνάδελφος, Κοινοβουλευτικός Εκπρόσωπος του ΠΑ.ΣΟ.Κ., κ. Μιλτιάδης Παπαϊωάννου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρίες και κύριοι συνάδελφοι, παρακολούθησα όπως όλοι μας με ιδιαίτερη προσοχή την ομιλία του κυρίου Υπουργού και κατέληξα σε μια διαπίστωση ότι μας ομιλούσε ένας ιδιαίτερος άνθρωπος με ανάμεικτα συναισθήματα, κύριε Υπουργέ, συναισθήματα κοινωνικής και ανθρώπινης ευαισθησίας –την γνωρίζαμε άλλωστε- αλλά και ένας άνθρωπος που ως εκ της θέσεώς του έπρεπε να υπερασπιστεί μια πολιτική που δεν έχει και δεν μπορεί να έχει υποστηρικτές. Και αισθανθήκατε την ανάγκη να αναφερθείτε σε συναδέλφους σας του παρελθόντος που πέρασαν από το ίδιο πόστο και αντιμετώπισαν λιγότερο ή περισσότερο συναφή προβλήματα. 
      Όμως, εδώ είμαστε ασφαλώς για να κάνουμε κριτική –αυτό είναι το θεσμικό μας χρέος- για να βελτιώσουμε τα πράγματα, να πάμε πιο μπροστά και δεν είναι χώρος για να έχουμε μια οξεία αντιπαράθεση, ιδιαίτερα όπως είπα σε ζητήματα και θέματα που δεν χωρεί. 
      Θέλω όμως να γνωρίζετε ότι η οικοδόμηση του κοινωνικού κράτους είναι θέμα ιδεολογίας κύριε Υπουργέ, θέμα αντίληψης. Είναι και θέμα ευαισθησίας. Οι κοινωνικές δαπάνες γενικότερα στις καπιταλιστικές χώρες δεν θεωρούνται αναπτυξιακές δαπάνες. Και δυστυχώς πάρα πολλοί Υπουργοί Εθνικής Οικονομίας δεν είναι σε αυτή τη λογική. Δεν έχουν κατανοήσει ότι είναι και αναπτυξιακές δαπάνες και πάνω από όλα διασφαλίζουν την κοινωνική συνοχή μιας χώρας που είναι αναγκαίος όρος για να πάει μπροστά, για να προοδεύσει. 
      Δεν είναι η ώρα για να κάνουμε απολογισμό, αλλά επειδή εσείς έχετε ζήσει σε αυτή εδώ τη χώρα και την έχετε ζήσει στο πετσί σας, πρέπει να ξέρετε –και το ξέρετε- ότι το κοινωνικό κράτος στην Ελλάδα ουσιαστικά αρχίζει να οικοδομείται το 1981. Δεν υπήρχε πριν. 
      Όλα αυτά τα άτομα, στα οποία σήμερα αναφερθήκαμε και που ωφελούνται από αυτά τα προγράμματα –και θα έλθω στο αν ήταν ή δεν ήταν ολοκληρωμένη η πολιτική- πριν ήταν στο περιθώριο. Τα έκρυβαν οι γονείς τους. Σήμερα είναι στην επιφάνεια. Και ξέρετε, δεν ζητούν ελεημοσύνη. Ζητούν δικαιώματα και πολύ σωστά. Και έχει υποχρέωση η λοιπή κοινωνία, η λεγόμενη υγιής, σε αυτά τα δικαιώματα να έχουν συμμετοχή είτε μέσα από μια φορολογική πολιτική είτε μέσα από τον εθελοντισμό είτε μέσα από άλλες δραστηριότητες. 
      Σ’ αυτήν την κατεύθυνση, επειδή σας άκουσα και μιλούσατε για προγράμματα, θέλω να σας πω κάτι. Εμείς από το 1981 από το πρώτο μας πρόγραμμα πιστέψαμε και εξακολουθούμε να πιστεύουμε ότι εδώ ιδιαίτερα σημαντικός πρέπει να είναι ο ρόλος της Tοπικής Aυτοδιοίκησης και ότι πρέπει να ενισχύσουμε τις δομές σε επίπεδο δήμου. Εκεί πρέπει να δοθεί το ιδιαίτερο βάρος, χωρίς αυτό να σημαίνει ότι κάποιες δομές, δεν πρέπει να είναι παραπάνω. 
      Υποχώρησε το κοινωνικό κράτος την περίοδο 1990-1993 και βέβαια τώρα, μετά το 2004, κατεδαφίζεται, κύριε Υπουργέ. Σας παρακαλώ, κοιτάξτε τις δαπάνες. Θα ήθελα να σας ρωτήσω –πέρα από το ό,τι λέμε για καλύτερη οργάνωση και όλα αυτά- εάν είσαστε ικανοποιημένος από τις δαπάνες του κρατικού προϋπολογισμού.
      Είναι ή δεν είναι αλήθεια ότι φέτος, το 2007, οι κοινωνικές δαπάνες στο πρόγραμμα της ψυχικής υγείας είναι κάτω 17,3% σε σχέση με το 2006; Είναι ή δεν είναι αλήθεια ότι τα τρία τελευταία χρόνια, πάλι στο χώρο της ψυχικής υγείας, έχουμε έλλειμμα 65.000.000 ευρώ; Πώς θα κάνετε κοινωνική πολιτική; Να ξεκινήσουμε από το μεγάλο θέμα της χρηματοδότησης. 
      Ας πάμε τώρα σε κάποια άλλα επιμέρους ζητήματα, κύριε Υπουργέ, γιατί σε αυτά θέλω να μείνω. Πολύ σωστά αναφερθήκατε στα θέματα της αποασυλοποίησης. Είναι ένα κομμάτι αυτής της πολιτικής. Και πολύ σωστά αναφερθήκατε στον ιδιαίτερα σημαντικό ρόλο που διαδραμάτισε στη διαμόρφωση του προγράμματος «ΨΥΧΑΡΓΩΣ» ένας εξαίρετος καθηγητής διεθνούς κύρους και Υπουργός στη δική μας κυβέρνηση, ο Κώστας Στεφανής. Και είπατε ότι είμαστε υπερήφανοι. 
      Μπορούμε σήμερα να είμαστε υπερήφανοι, ιδιαίτερα με την πολιτική σας των τριών τελευταίων χρόνων; Αυτό είναι το κρίσιμο ερώτημα. 
Προχωράει τα τρία τελευταία χρόνια το πρόγραμμα της ψυχιατρικής μεταρρύθμισης; 
      Επειδή υπάρχει και η κατάσταση που αναφέρθηκε προηγούμενα, και σε σχέση με το Νταού Πεντέλης και σε σχέση με τους ξενώνες αποασυλοποίησης –σωστό ως σύλληψη να είναι και ο ιδιωτικός τομέας- εγώ ρωτώ: Αυτές οι μονάδες που ξεκίνησαν να γίνονται από τότε, σήμερα έχουν άδειες ίδρυσης και λειτουργίας; Γίνονται έλεγχοι; Εφαρμόζεται το νομικό πλαίσιο το οποίο ισχύει; Όπως ξέρετε, λειτουργούν τετρακόσιες είκοσι μονάδες. 
      Να σας πω κάτι; Έχουμε τους θανάτους. Έχουμε τον τραγικό θάνατο ενός παιδιού, του εικοσιοδυάχρονου Στέλιου Μαστορόπουλου, που συγκλόνισε το πανελλήνιο, έγινε πρωτοσέλιδα στις εφημερίδες. Μεταφέρθηκε από το κρατικό παιδοψυχιατρικό νοσοκομείο σε κάποιο ξενώνα ψυχοκοινωνικής αποκατάστασης.
      Κύριε Υπουργέ, από την πρώτη μέρα που πήγε εκεί –πήγε ουσιαστικά ένα υγιές παιδί, πέρα από το πρόβλημα που είχε, ένα χαμογελαστό παιδί, να το πω πολύ απλά- οι γονείς του αρχίζουν και σας στέλνουν γράμματα. Θα τα καταθέσω. Δεν τα καταθέσαμε τόσο καιρό γιατί πράγματι δεν ήρθαν σ’ εσάς, αλλά στον Υπουργό σας, κ. Αβραμόπουλο. 
      (Στο σημείο αυτό ο Βουλευτής κ. Μιλτιάδης Παπαϊωάννου                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Βάζουν, λοιπόν, οι γονείς το ζήτημα –και το βάζουν έντονα- ότι στο ξενώνα δεν μπορεί να προσαρμοστεί το παιδί. Εδώ υπάρχουν ζητήματα και σε σχέση με αυτά που είπατε με τόση ορθότητα λόγου και με τόση ευαισθησία. Ανταποκριθήκατε; Τους δώσατε κάποιες εξηγήσεις εσείς ή οι συνεργάτες σας; Τους έχετε φωνάξει μια φορά να τους πείτε ποιο είναι το ζήτημα; 
      Δεν θέλω να πάω στα επιμέρους ζητήματα, όπως τι φάρμακα τους έδιναν, πώς τους συμπεριφέρονταν κ.λπ., αλλά έγιναν έλεγχοι; Διατάξατε μια ΕΔΕ στην οποία να συμμετέχουν και ειδικοί επιστήμονες; Δηλαδή, συγκλονίζεται το πανελλήνιο, υπάρχουν πρωτοσέλιδα –να πάω σε μια φιλοκυβερνητική εφημερίδα, την «Καθημερινή» που μιλάει για βίαιη αποασυλοποίηση- και εσείς τι κάνατε από τότε μέχρι σήμερα; Δεν έχετε κάνει τίποτα, κύριε Υπουργέ. Και δεν αναφέρομαι σε εσάς προσωπικά,  υπάρχει και Υπουργός, υπάρχει μια γενικότερη πολιτική. Πώς και πού δείχνει την ευαισθησία του το κράτος σε αυτές τις περιπτώσεις; 
      Και το νεκρό αυτό παιδί σήμερα ζητάει βελτίωση, ζητάει να δει πού θα πάνε τα άλλα τριάντα πέντε παιδιά του Νταού Πεντέλης, που θα πρέπει να αδειάσει μέχρι τις 15 Μαρτίου. Και σωστά βάλατε αυτό που είπατε προηγούμενα –συμφωνώ απόλυτα μαζί σας- ότι αν δεν φύγει και το τελευταίο παιδί, δεν μπορούν να φύγουν οι κλινικές, αλλά πού και πώς και πότε; Πρέπει να αλλάξουν ή να ζητήσουμε να κάνουν μεταρρυθμίσεις. Δεν κάνατε τίποτα ως Υπουργείο. Κατά συνέπεια, πώς εγγυάστε μια καλύτερη προοπτική και ότι όλα θα πάνε καλά; Χωρίς χρήματα, χωρίς μέτρα, χωρίς ελέγχους, πώς θα πάνε όλα καλά; Αυτό είναι το ερώτημα. 
      Υπάρχει καλύτερη κατάσταση αυτή τη στιγμή στα δημόσια ψυχιατρεία; Πάνε από το κακό στο χειρότερο. Και να μην πάω στο Δρομοκαϊτειο. Προ ημερών ο κ. Λεβέντης είχε καταθέσει μια ερώτηση και ανέφερε την τραγική κατάσταση που υπάρχει στα Θεραπευτήρια Χρόνιων Παθήσεων Μελισσίων και Γλυφάδας. Του δώσατε κάποια ικανοποιητική απάντηση; Αν του δώσατε κάποια ικανοποιητική απάντηση, ας την έχουμε σήμερα και εμείς εδώ. 
      Αντί να δείτε όλο το πλέγμα των προβλημάτων, λέτε ότι φταίει το προσωπικό. Κι αν πράγματι υπήρχε στο παρελθόν θέμα προσωπικού –διότι υπάρχουν ιδρύματα τα οποία έχουν ιδρυθεί πριν από είκοσι ή και παραπάνω χρόνια που δεν υπήρχε αυτή η κατάλληλη σύνθεση προσωπικού- τι κάνατε μέχρι σήμερα εσείς; Τρία χρόνια είσαστε στην Κυβέρνηση, κύριε Υπουργέ. Δεν κυβερνάει το ΠΑ.ΣΟ.Κ. Υπάρχει μια παρανόηση. Ερχόσαστε εδώ και αντί να απολογηθείτε ή να μας ενημερώσετε –με την καλή έννοια ο απολογισμός, δεν είσαστε κατηγορούμενος προσωπικά- λέτε για το ΠΑ.ΣΟ.Κ.. Τέλειωσε αυτό το παραμύθι. Το ΠΑ.ΣΟ.Κ. έχει να καταθέσει το τεράστιο έργο του και στο χώρο αυτό στη λογική οικοδόμησης του σύγχρονου κοινωνικού κράτους αλλά, αν θέλετε, έχει και τις παραλείψεις του για τις οποίες είπε το τι δεν έκανε. Γιατί πάντα λέτε τι δεν έκανε το ΠΑ.ΣΟ.Κ. και όχι τι έκανε. Αυτό το ξεχνάτε. Αυτά ήταν αυτονόητα. Αυτά έγιναν με τον αυτόματο πιλότο. 
      Αλλά εσείς τι κάνατε; Ξέρετε ότι έχουν γίνει εκατόν πενήντα χιλιάδες προσλήψεις από την ημέρα που αναλάβατε την εξουσία και ότι στο μόνο χώρο που δεν έχουν γίνει προσλήψεις είναι στην υγεία και στο χώρο το δικό σας, με όλα αυτά τα κριτήρια που είπατε; Πέρασαν τρία χρόνια.
      Ξέρετε γιατί; Γιατί εδώ υπάρχει Α.Σ.Ε.Π., ενώ εκεί υπάρχει συνέντευξη και βάζουμε τα δικά μας παιδιά. Άμα βάλουμε εδώ κριτήρια μπορεί να μη βρούμε δικά μας παιδιά που να έχουν τελειώσει τα Τ.Ε.Ι. ή τις άλλες σχολές. Γιατί δυστυχώς είμαστε στη λογική της επανίδρυσης του κομματικού κράτους και όχι του κράτους πρόνοιας, όχι του κράτους αξιοκρατίας, όχι του κράτους των προτεραιοτήτων. Αγροφύλακες, λέει ο προϋπολογισμός, δεν λέει νοσοκόμους. Ανοίξτε τον κρατικό προϋπολογισμό. Προσπαθείτε αυτές τις ευθύνες να τις μεταφέρετε πάλι σ’ εμάς; Έ, όχι, έλεος!
      Θα προχωρήσω στη δεύτερη μεγάλη ενότητα. Κατ’ αρχάς, όσον αφορά το πλαίσιο, ο ίδιος το αναφέρατε. Εγώ είχα την τύχη να προσυπογράψω το σχετικό νόμο που πράγματι κατέθεσε ο κ. Γείτονας τότε, το ν. 2476, αν θυμάμαι καλά, γιατί δεν θυμάμαι και όλους τους νόμους απέξω...
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι ο ν. 2646. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ναι, ο ν. 2646. 
      ...που ήταν η κατάθεση ενός ολοκληρωμένου εθνικού συστήματος κοινωνικής φροντίδας. 
      Λέτε ότι εμείς δεν κάναμε πολλά και ότι πολλές υπουργικές αποφάσεις δεν έχουν βγει. Οι λιγότερες δεν έχουν βγει. Ολοκληρώστε τις. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αλλάξατε το νόμο εσείς. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Αναμορφώθηκε ο νόμος σε κάποια σημεία του. Δεν τον καταργήσαμε. Αναμορφώθηκε το 2003.
      Ακούστε. Μιλάτε σ’ έναν άνθρωπο που τα έχει παρακολουθήσει όλα από κοντά. Μην τα λέτε τώρα αυτά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τον Οργανισμό Κοινωνικής Φροντίδας τον καταργήσατε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, εγώ δεν σας διέκοψα. Σας άκουσα με ιδιαίτερη προσοχή. 
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, σας παρακαλώ μη διακόπτετε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κατά συνέπεια, κύριε Υπουργέ, αφήστε το τι δεν έχει. Εγώ σας τα είπα, γιατί σας άκουσα να μιλάτε για ευθύνες δημάρχων, αντιδημάρχων κ.λπ.
      Θα έρθω, λοιπόν, στο άλλο μεγάλο ζήτημα. Το άλλο μεγάλο ζήτημα είναι οι νέες δομές κοινωνικού κράτους. Πράγματι –και τυχαίνει να είναι εδώ και οι δύο άμεσοι συνεργάτες μου και ο κ. Πρωτόπαπας και η κ. Χριστοφιλοπούλου- στο Υπουργείο Εργασίας το 1996 και το 1997 κυρίως, αν θυμάμαι καλά -ήταν το σημείο αιχμής- έγινε μεγάλη προσπάθεια να εντάξουμε στο Γ΄ Κοινοτικό Πλαίσιο Στήριξης το πρόγραμμα «Βοήθεια στο Σπίτι» και όχι μόνο, τα Κέντρα Δημιουργικής Απασχόλησης Παιδιού, τους βρεφονηπιακούς σταθμούς κ.ο.κ. Και εξασφαλίσαμε χρηματοδότηση. Σας παραπέμπω σ’ εκείνες τις συνεντεύξεις μου. Και βέβαια είχε συμμετοχή και το Υπουργείο Υγείας, γιατί μετά ήταν συνδιαχείριση αυτού του προγράμματος. 
      Είχαμε πει τα εξής απλά πράγματα: Μετά την ολοκλήρωση του Γ΄ Κοινοτικού Πλαισίου Στήριξης, αυτές οι δομές πρέπει να ενσωματωθούν στην Τοπική Αυτοδιοίκηση. Το σχέδιο δεν είναι τωρινό. Ήταν από το 1997. Σήμερα είναι 2007, δέκα χρόνια μετά. Πώς θα γινόταν αυτό; Ασφαλώς με μεταφορά πόρων στην Τοπική Αυτοδιοίκηση, γιατί η Τοπική Αυτοδιοίκηση έχει συγκεκριμένους πόρους, πέρα από το τι υποσχέθηκε ο κύριος Πρωθυπουργός. Αλλά τώρα, τι σημασία έχει να αναφερόμαστε στην αθέτηση των υποσχέσεων του Πρωθυπουργού και της Κυβέρνησης; Είναι η πλέον αναξιόπιστη Κυβέρνηση -αυτό το έχει καταγράψει στη συνείδησή του ο ελληνικός λαός- σε σχέση με τις υποσχέσεις της. Αλλά αυτό είναι άλλο ζήτημα. 
      Φωνάζει η Κ.Ε.Δ.Κ.Ε., φωνάζουν όλοι: «Θα τα εντάξετε αυτά κανονικά, όσον αφορά τις δομές του Γ΄ Κοινοτικού Πλαισίου Στήριξης, στην Τοπική Αυτοδιοίκηση;» Τι κάνατε για να εντάξετε καινούργιες δομές στο Δ΄ Κοινοτικό Πλαίσιο Στήριξης; Έχετε κάποια απάντηση να μας δώσετε; Σας ερωτώ, γιατί έχουμε ρωτήσει και τους άλλους Υπουργούς και τον Υπουργό Απασχόλησης και Κοινωνικής Προστάσιας και τον Υπουργό Εσωτερικών, Δημόσιας Διοίκησης και Αποκέντρωσης και δεν μας έχουν δώσει απάντηση. Όλοι, όμως, είστε συναρμόδιοι. 
      Ξέρετε, κύριε Υπουργέ, ποιο θα είναι το κόστος, εάν θα σταματήσουν αυτά τα προγράμματα; Δεν είναι μόνο οι τρεις χιλιάδες επτακόσιοι εργαζόμενοι ή όσοι άλλοι εργαζόμενοι είναι. Μου έλεγαν κάποιοι συνάδελφοί σας γιατροί και κυρίως ψυχίατροι, ότι εάν είναι να μη συνεχιστούν αυτά τα  προγράμματα –ακούστε το αυτό, κύριε Υπουργέ- καλύτερα να μην τα είχατε κάνει. Είναι βαριά η φράση. 
      Για σκεφτείτε σήμερα μια οικογένεια ή μάλλον καλύτερα ένα πρόσωπο, γιατί συνήθως είναι μοναχικοί άνθρωποι αυτοί, ηλικιωμένοι, που έχουν μια υποστήριξη, μπαίνει κάποιος μέσα στο σπίτι τους, τους παρέχει τη λογική φροντίδα, τους παρέχει υγεία, εξυπηρετήσεις. Σκεφτείτε να τους χάσουν ξαφνικά, να μην μπαίνουν στο σπίτι τους, ενώ έμπαιναν για πέντε, έξι ή επτά χρόνια. Αυτοί μένουν ορφανοί και αυτό το λέω  με υπογράμμιση, με ό,τι αυτό μπορεί να σημαίνει σε σχέση για τη δική τους ψυχική υγεία. Γιατί εάν είχαν μείνει όπως ήταν στην αρχή, τα πράγματα θα ήταν διαφορετικά. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Συμφωνώ απολύτως. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Άρα, σήμερα για εμάς αυτό το ζήτημα είναι τεράστιας σημασίας. Και όμως, δεν υπάρχουν και τώρα που μιλάμε συγκεκριμένες δεσμεύσεις. 
      Σας άκουσα να λέτε ότι θα συνέλθει η Κυβερνητική Επιτροπή. Μακάρι να συνέλθει και ν’ αποφασίσει. Αλλά να μην αποφασίσει ευκαιριακά για να βγει μέχρι τις εκλογές. Γιατί εάν είναι ο στόχος να τη βγάλουμε μέχρι τις εκλογές, μην τη βγάζετε καλύτερα.
      Είναι τεράστιο το ζήτημα. Και εδώ πρέπει κάποια στιγμή η Κυβέρνηση και κυρίως εσείς που έχετε ουσιαστικά τη διαχείριση –γιατί εδώ είναι και θέμα Υπουργείου Απασχόλησης και Κοινωνικής Προστασίας όπως είπα- να δείτε τι θα γίνει και κυρίως να μας απαντήσετε αν θα ενσωματωθούν ή όχι στην Τοπική Αυτοδιοίκηση ως βασικές δομές αναλλοίωτες στο χρόνο. Βέβαια, πρέπει να δείτε τι θα κάνετε με αυτούς που μέχρι σήμερα είναι απλήρωτοι και που συνέχεια τους υπόσχεστε κ.λπ..
      Κατά συνέπεια τα πράγματα είναι τελείως διαφορετικά, τουλάχιστον από κάποια που παρουσιάσατε, διότι δεν τα παρουσιάσατε όλα.
       Όπως είπα στην αρχή –και κλείνω με αυτό- τα ζητήματα της στήριξης και της οικοδόμησης ενός κοινωνικού κράτους –και δεν χρησιμοποιώ τυχαίως τη λέξη «οικοδόμηση»- δεν γίνονται από τη μια μέρα στην άλλη και η προσπάθεια πρέπει να είναι συνεχής. Το κρίσιμο ερώτημα είναι το εξής: Πάμε μπροστά ή πάμε πίσω; Και το σίγουρο είναι ότι στα χρόνια του ΠΑ.ΣΟ.Κ. πήγαμε μπροστά, ενώ μ’ εσάς πάμε πίσω. 
      Εμείς, όπως ξέρετε, στο πρόγραμμα που έχουμε καταθέσει, έχουμε σαφείς δεσμεύσεις σε σχέση με την οικογένεια και το παιδί. Και όσον αφορά τη φύλαξη βρεφών και νηπίων, πλήρης κάλυψη των αναγκών σε μία οκταετία και διπλασιασμό των υφισταμένων σήμερα βρεφονηπιακών σταθμών, στα επόμενα τέσσερα χρόνια οι βρεφονηπιακοί σταθμοί δεν είναι λίγοι, είναι πάρα πολλοί και είναι πάρα πολλοί όσους εμείς παραδώσαμε- η νέα Κυβέρνηση και αναφέρομαι στους συναδέλφους της Νέας Δημοκρατίας, δεν έχτισε ούτε ένα νέο παιδικό σταθμό από την ημέρα που ήρθε. 
      Μιλήσατε για τις εφάπαξ παροχές και τα δίκτυα κοινωνικής παρέμβασης και για όλα όσα έχουν να κάνουν με την ενδοοικογενειακή βία και τόσα άλλα. 
      Κατά συνέπεια εδώ, κύριε Υπουργέ, πέρα από όσα λέμε και πέρα από τις προθέσεις του συγκεκριμένου Υφυπουργού –διότι τον ξεχωρίζω, γιατί βαθιά πιστεύω πως όταν βγαίνει στις τηλεοράσεις, βγαίνει από κοινωνική ευαισθησία, άλλοι δεν το κάνουν γι’ αυτό, αλλά το κάνουν για επικοινωνιακούς λόγους, δεν κάνω αναφορά σε ονόματα- συγκρούονται δύο διαφορετικές αντιλήψεις για το πώς πρέπει να έχουμε ένα σύγχρονο αναπτυξιακό, αλλά ταυτόχρονα και κοινωνικό κράτος. Είναι διαφορετικές οι απόψεις μας και διαφορετικές οι αντιλήψεις μας. 
      Κατά συνέπεια δεν έχει να κάνει με ανθρώπινες προσπάθειες, έχει να κάνει με πολιτικές. Και εδώ έχετε αποτύχει, κύριε Υπουργέ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε.
      Το λόγο έχει ο συνάδελφος Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, δεν υπάρχει καμμία –μα, καμμία αμφιβολία- ότι η εμπέδωση του κοινωνικού κράτους, η εμπέδωση ενός δείκτη ασφαλείας απέναντι στην κοινωνία μας και απέναντι στους ανθρώπους που έχουν ιδιαίτερη ανάγκη, δεν αποτελεί πολιτική ενός κόμματος, αλλά αποτελεί πολιτική έκφραση του συνόλου της Βουλής. 
      Άλλοι, όπως το Κομμουνιστικό Κόμμα Ελλάδος ενδεχομένως, θα ήθελαν την ύπαρξη ενός ευρύτατου, εκτεταμένου κοινωνικού κράτους, το οποίο όπου εφαρμόσθηκε απέτυχε παταγωδώς, διότι ένα κεντρικό σύστημα ουδέποτε μπόρεσε ν’ ανταποκριθεί στις ανάγκες.
      Έτσι και εμείς, λοιπόν, πιστεύουμε –και το έχουμε υπηρετήσει συνολικά και το έχει υπηρετήσει αυτή η παράταξη, η Νέα Δημοκρατία, από τη στιγμή της ίδρυσής της, από τις πολιτικές που εφάρμοσε ο Κωνσταντίνος Καραμανλής, από τις πολιτικές θέσεις που εξέφρασε στην πορεία όλων αυτών των ετών, αλλά και από τις πολιτικές που σήμερα ασκεί η Κυβέρνησή μας- ότι αυτή η παράταξη έχει εκφράσει τη βαθειά της εμπιστοσύνη στο κοινωνικό κράτος και πιστεύει στην εμπέδωση και την ενίσχυσή του. 
      Σε ποιο κοινωνικό κράτος όμως; Σ’ ένα κοινωνικό κράτος που δεν δίνει λίγα σε πάρα πολλούς. Δεν είναι ένα κοινωνικό κράτος το οποίο θέτει όρια ή χαμηλώνει τον πήχυ. Είναι ένα κοινωνικό κράτος που δίνει πολλά σε αυτούς που έχουν ανάγκη και προσφέρει σε αυτούς που έχουν ανάγκη. 
      Αυτή είναι η πραγματική μεταρρύθμιση του κοινωνικού κράτους, την οποία οφείλουμε να ολοκληρώσουμε. Σ’ αυτήν τη μεταρρύθμιση βαδίζουμε με σίγουρα βήματα. Δεν βαδίζουμε κάνοντας μεγάλες ανατροπές ή αλλοιώνοντας δομές οι οποίες –έστω και με κακό τρόπο- έχουν προσφέρει. Αντιθέτως, ο δικός μας στόχος είναι μέσα απ’ αυτήν τη μεταρρύθμιση που κάνουμε, να φέρουμε αποτελέσματα δημιουργώντας ακριβώς ένα δίχτυ κοινωνικής προστασίας και να δημιουργήσουμε στον Έλληνα πολίτη το αίσθημα της ασφάλειας. 
      Θέλουμε να δημιουργήσουμε το αίσθημα της ασφάλειας προς την οικογένεια. Θέλουμε να δημιουργήσουμε το αίσθημα της ασφάλειας στη μονογονεϊκή οικογένεια, στην πολύτεκνη οικογένεια.
      Και ο δικός μας στόχος, αν θέλετε, και η προσπάθεια της οικονομικής πολιτικής είναι ακριβώς να βρει τους υγιείς αυτούς πόρους μέσα από τους οποίους θα χρηματοδοτήσει όλα αυτά τα προγράμματα. 
      Δεν είμαστε, λοιπόν, όπως όλοι οι συνάδελφοι του ΠΑ.ΣΟ.Κ. προσπάθησαν να πουν ότι είμαστε. Δεν είμαστε κατά του κοινωνικού κράτους. Δεν είμαστε αυτοί που καταργούμε το κοινωνικό κράτος, αλλά αυτοί που στηρίζουμε, αναμορφώνουμε και διαμορφώνουμε ένα κοινωνικό κράτος το οποίο λειτουργεί ουσιαστικά και αποδοτικά. Είμαστε αυτοί οι οποίοι θέλουμε να μεταρρυθμίσουμε το σύστημα. 
      Μεταρρυθμίζουμε το σύστημα –και αυτή θα είναι και από τις προτεραιότητές μας στην αμέσως επόμενη περίοδο, η μεταρρύθμιση του κοινωνικού συστήματος- και επιμερίζουμε την ευθύνη για τη λειτουργία του κοινωνικού κράτους. Δεν μπορεί να υπάρχει υπόλογος και υπεύθυνος μόνο ένας Υπουργός. Υπάρχουν δομές, υπάρχουν δίκτυα προστασίας, υπάρχει επιμερισμός της ευθύνης μέχρι και στην Τοπική Αυτοδιοίκηση. Και ο στόχος αυτού του καινούργιου κοινωνικού κράτους το οποίο οικοδομούμε είναι να βρισκόμαστε δίπλα σ’ αυτούς που μας έχουν ανάγκη την ώρα που μας έχουν ανάγκη, να καταργήσουμε τα πλέγματα της μεγάλης γραφειοκρατίας, να καταργήσουμε τους μηχανισμούς του αυταπόδεικτου. 
      Σήμερα αντιθέτως, έχουμε ένα πολυκερματισμένο κοινωνικό κράτος το οποίο λειτουργεί κατά το δοκούν, κατά την εμπειρία, τη γνώση ή την αφοσίωση που μπορεί να δείξει ο άλφα ή ο βήτα λειτουργός της Τοπικής Αυτοδιοίκησης. Λειτουργούμε μ’ ένα κοινωνικό κράτος το οποίο δεν έχει δομηθεί απαραιτήτως βάσει των αναγκών, αλλά έχει δομηθεί βάσει του τι ήθελε ο εκάστοτε πολιτικά προϊστάμενος να πετύχει τη συγκεκριμένη στιγμή και σίγουρα, είναι ένα κοινωνικό κράτος το οποίο δεν απαντά με ασφάλεια απέναντι στην ανασφάλεια που νιώθει ο πολίτης που έχει ανάγκη. Αυτό είναι δεδομένο και δεν το κατάφερε ούτε η προηγούμενη κυβέρνηση. Και σήμερα δεν έχει διαμορφωθεί αυτό το πλαίσιο, αλλά στόχος μας είναι να το δημιουργήσουμε. 
      Και το γεγονός ότι δεν καταργούμε το κοινωνικό κράτος, φαίνεται από τον κοινωνικό προϋπολογισμό. Επειδή μιλήσαμε για κονδύλια, επειδή μιλήσαμε για λεφτά, ο κοινωνικός προϋπολογισμός των προηγούμενων ετών δεν υπολείπετο σε καμμία περίπτωση στα κονδύλια τα οποία μας είχε κληρονομήσει η προηγούμενη κυβέρνηση. Το αντίθετο θα σας έλεγα ότι έχουν αυξηθεί τα κονδύλια του κοινωνικού προϋπολογισμού. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ποια;
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Το σύνολο του Κοινωνικού προϋπολογισμού. 
      Το σύνολο του κοινωνικού προϋπολογισμού το συζητάμε εδώ κάθε Νοέμβριο και το επεξεργαζόμαστε στις αρμόδιες επιτροπές. Και θα δείτε πόσο γενναία και μεγάλη θα είναι η αύξηση των κονδυλίων του κοινωνικού προϋπολογισμού του 2007 ο οποίος θα συζητηθεί πάλι το Νοέμβριο.
      Επίσης, είμαστε αυτοί –γιατί μία πολιτική πρέπει να την κρίνετε συνολικά και όχι επιμέρους- οι οποίοι δώσαμε λύση στο πρόβλημα του προσωπικού που είχε το πρόγραμμα «Βοήθεια στο Σπίτι». Το πρόγραμμα αυτό λειτουργούσε με τους συμβασιούχους, με τους γνωστούς «ομήρους». Αυτοί οι άνθρωποι που μπήκαν για το πρόγραμμα «Βοήθεια στο Σπίτι» είναι αυτοί που μονιμοποιήθηκαν από το προεδρικό διάταγμα 164 του κ. Παυλόπουλου. Αυτοί είναι που μπήκαν στους Ο.Τ.Α., μέσα από το πρόγραμμα «Βοήθεια στο Σπίτι». Άρα, δώσαμε το μόνιμο προσωπικό, δώσαμε την απάντηση στην Τοπική Αυτοδιοίκηση που ήθελε μόνιμο προσωπικό. 
      Πέρασαν οι δημοτικές εκλογές, κυρίες και κύριοι συνάδελφοι, στις οποίες οι συνδυασμοί που στήριζε η Νέα Δημοκρατία κατήγαγαν μια σημαντική πολιτική νίκη, και σ’ αυτές κανένας δήμος, κανένας δήμαρχος, κανένας νομάρχης, καμμία Κ.Ε.Δ.Κ.Ε., καμία Ένωση Δήμων και Κοινοτήτων, καμία Ε.Ν.Α.Ε. δεν μίλησε για υποχρηματοδότηση από τη Νέα Δημοκρατία, αυτό το οποίο συστηματικά αποτελούσε την αιχμή του δόρατος σε όλες τις δημοτικές εκλογές -όσο θυμόμαστε από το παρελθόν- δηλαδή ότι το κράτος δεν μας δίνει αυτά που μας αναλογούν. 
      Σήμερα, οι δήμοι παίρνουν αυτά που τους αναλογούν και έχουν τα έσοδα για να στηρίξουν αυτήν την κοινωνική πολιτική. Γι’ αυτό σας είπα ότι θέλουμε ένα σύστημα πέρα από την κοινωνική ευθύνη και ένα σύστημα κοινωνικής λογοδοσίας που κάθε οργανισμός θα λογοδοτεί στον πολίτη γι’ αυτά τα οποία του προσφέρει. Διότι αν θέλει ο άλφα ή ο βήτα προϊστάμενος Οργανισμού Τοπικής Αυτοδιοίκησης τα χρήματα τα οποία αναλογούν για κοινωνική πολιτική να τα κάνει συναυλίες του καλοκαιριού για την επανεκλογή του, αυτό ας κριθεί, ας κριθεί από τους πολίτες, ας κριθεί από την αποτελεσματικότητά του. 
      Γι’ αυτό, λοιπόν, στη δική μας μεταρρύθμιση, στη μεταρρύθμιση του στόχου να δώσουμε ασφάλεια στον κάθε πολίτη, να φτιάξουμε ένα κοινωνικό κράτος το οποίο δεν θα δίνει λίγα σε πάρα πολλούς, αλλά θα δίνει αυτά που χρειάζονται σ’ αυτούς που τα έχουν ανάγκη, είναι ένα κοινωνικό κράτος το οποίο μεταρρυθμίζεται, είναι ένα κοινωνικό κράτος ευθύνης, είναι ένα σύστημα το οποίο λειτουργεί σε πολλά επίπεδα.
      Σ’ αυτό το σύστημα, σ’ αυτήν τη μεταρρύθμιση θα έρθουμε το αμέσως επόμενο διάστημα και, κύριε Πρόεδρε, πιστεύω ότι τότε και η καλόπιστη, αλλά και η κακόπιστη κριτική, η οποία πολλές φορές έχει ασκηθεί για την κοινωνική πολιτική της Κυβέρνησης, θα καταρρεύσει μπροστά στο εύρος των επιχειρημάτων και πάνω απ’ όλα των πολιτικών που θα υιοθετηθούν. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε. 
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Ελπίδα Παντελάκη. 
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Με αφορμή την επερώτηση του ΠΑ.ΣΟ.Κ. για τα ζητήματα της προστασίας της οικογένειας και του παιδιού, αναδείχθηκαν όλα τα ζητήματα. Μάλιστα υπήρχε και μια σε βάθος –θα έλεγα- ιστορική αναδρομή των γεγονότων. Ακόμη έγινε αναφορά και από τον Κοινοβουλευτικό Εκπρόσωπο της Νέας Δημοκρατίας για το κοινωνικό κράτος και το σοσιαλισμό. 
	Θα ήθελα, λοιπόν, να ξεκινήσω με την αναδρομή. 
	ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Από το ΠΑ.ΣΟ.Κ. θα ξεκινούσατε! Από πού αλλού; 
	ΕΛΠΙΔΑ ΠΑΝΤΕΛΑΚΗ: Από το σοσιαλισμό ξεκινάω, κυρία συνάδελφε. 
	ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε! 
	ΜΙΛΤΙΑΔΗΣ ΠΑΠΑΪΩΑΝΝΟΥ: Με χαμόγελο, κύριε Πρόεδρε!
	ΕΛΠΙΔΑ ΠΑΝΤΕΛΑΚΗ: Είστε τόσο προκατειλημμένοι! 
	Θα ξεκινήσω, λοιπόν, με αυτό που είπε ο Κοινοβουλευτικός Εκπρόσωπος της Νέας Δημοκρατίας, πως όπου εφαρμόστηκε η υγεία και η πρόνοια, που ήταν πραγματικά αποκλειστικά δημόσια κοινωνική υπηρεσία, καθολική, για όλο το λαό, απέτυχε. 
	Θα ήθελα να πω στον κ. Βαρβιτσιώτη, που τον παρακολουθώ και στην αντιπαράθεση που έχει απέναντί μας, ότι θα πρέπει να κοιτάξει καλύτερα και πιο προσεκτικά ότι η αχίλλειος πτέρνα που δεν άντεξε το σοσιαλιστικό σύστημα δεν ήταν το σύστημα υγείας. 
      Αντιθέτως, το σύστημα υγείας και πρόνοιας ήταν στην κυριολεξία απλόχερο σε όλο το λαό. Μάλιστα, η προϋπόθεση για να πάει μια εργαζόμενη γυναίκα να πληρωθεί έφθανε μέχρι εκεί. Δηλαδή έπρεπε να έχει μαζί της το βιβλιάριο, για να δείξει αν έχει κάνει μαστογραφία και γυναικολογικές εξετάσεις. Αν αυτά δεν ήταν εντάξει, δεν πληρωνόταν. Είχαν πάρει τέτοια μέτρα. 
	Μάλιστα, είχε ειπωθεί και από τους πιο γνωστούς αστούς επιστήμονες ότι είναι το πιο δυνατό τους σημείο και γι’ αυτό μάλιστα τα νοσοκομεία ήταν ανοικτά. Όποιος ήθελε –απ’ όλες τις χώρες του κόσμου- μπορούσε να πάει στα νοσοκομεία να κάνει δωρεάν την πιο δύσκολη εγχείρηση. Ήταν μια συγκεκριμένη πολιτική που ακολουθούσαν, γιατί ακριβώς ήθελαν να ασκήσουν πίεση στον καπιταλισμό. Αυτό το ξέρετε. Άρα, είναι δυνατό σημείο. 
	Ίσα-ίσα δεν απέτυχε. Αυτή η δυνατότητα που έγινε πραγματικότητα δείχνει ότι, όταν έχεις την εξουσία στα χέρια σου και πραγματικά ασκείς μια πολιτική και έχεις μια οικονομία που λειτουργεί προς όφελος συνολικά της κοινωνίας, ε, τότε πραγματικά εκεί δεν μετράς το κόστος! Δεν μετράς δημοσιονομικά ελλείμματα! Γιατί το ζήτημα σε σχέση με την υγεία πραγματικά δεν είναι μόνο αυτονόητο, αλλά και ιερό. 
	Όλα τα λεφτά που λέμε ότι παράγει ο πλούτος σε μια χώρα, όλα τα λεφτά που παράγουν οι εργαζόμενοι πραγματικά πρέπει να πηγαίνουν στο νούμερο «ένα» θέμα, που είναι η υγεία και η κοινωνική πρόνοια, ιδιαίτερα στο παιδί, στους ηλικιωμένους, στους ανήμπορους και στους ανάπηρους. Δεν είναι ζήτημα φιλανθρωπίας, αλλά είναι ζήτημα ότι έχεις δικαίωμα να απολαμβάνεις από το κράτος αυτό, που πρέπει να στο δίνει. 
	Όμως, σήμερα στις συνθήκες ζούγκλας και ανταγωνισμού, όπου έχουν φθάσει τα πράγματα, το κράτος πρόνοιας –για να είμαστε ειλικρινείς και σαφείς- είναι για τους βιομηχάνους και τους ομίλους. Έτσι δεν είναι, κύριε Υπουργέ; Εκεί είναι η πρόνοια. Αυτή είναι η προτεραιότητα και του κρατικού προϋπολογισμού και συνολικά της πολιτικής. Εδώ κυνηγάς να πιάσεις προθεσμίες. Αυτό είναι. Οι προθεσμίες δεν έχουν να κάνουν με το πώς θα πιαστούν τα πλάνα, για να φτιαχτούν οι δημόσιες υποδομές, να προσληφθεί κόσμος και να μονιμοποιηθεί αυτός ο κόσμος. Όμως, την ίδια στιγμή που λέτε ότι δεν αντέχει η οικονομία -γι’ αυτό και σιγά-σιγά προσπαθείτε να τα προλάβετε- αντέχει η οικονομία. 
      Για δείτε τώρα ένα τελευταίο παράδειγμα: Από το Πρόγραμμα Δημοσίων Επενδύσεων η οικονομία αντέχει 146.000.000 ευρώ. Από τον κρατικό προϋπολογισμό, από το Πρόγραμμα Δημοσίων Επενδύσεων πηγαίνει για το Νομό Μεσσηνίας το τουριστικό αναπτυξιακό πρόγραμμα για τις τέσσερις μεγάλες ξενοδοχειακές εγκαταστάσεις πέντε αστέρων. 
      Αυτό μας έλειπε; Μα, είναι επιλογή πού επιχορηγούνται τα λεφτά. Και μιλάτε εσείς για 20 ή για 30.000.000; Το ΠΑ.ΣΟ.Κ. λέει για 40.000.000. Αυτά είναι στραγάλια! Εκατόν σαράντα έξι εκατομμύρια ευρώ τα πήρε ένας εφοπλιστής, ο κ. Κωνσταντακόπουλος! Και λέτε ότι δεν υπάρχουν λεφτά; 
      Επιμένω σε αυτό το παράδειγμα, γιατί είναι το πρώτο μεγάλο αναπτυξιακό σχέδιο τουριστικής ανάπτυξης σε ένα νομό και έρχονται και άλλα στην πορεία. Αυτό είναι το κρίσιμο πρόβλημα.
        Ειπώθηκε ότι από το 1981 άρχισε το κοινωνικό κράτος και μαλώνετε μεταξύ σας για το ποιος ξεκίνησε αυτές τις υποδομές που έχει η χώρα μας. Αυτό όμως ήταν αποτέλεσμα της πίεσης, των αγώνων του λαϊκού κινήματος όλα αυτά τα χρόνια και στον καπιταλισμό όχι μόνο στη χώρα μας, αλλά και σε άλλες χώρες της Ευρώπης. Το κοινωνικό κράτος που έχει δημιουργηθεί, δεν έπεσε από τον ουρανό, ούτε επειδή υπήρξε μια καλή κυβέρνηση, ήταν φιλάνθρωπη, είχε ευαισθησίες και το έφτιαξε. Ήταν κάτω από την πίεση και του σοσιαλιστικού συστήματος γιατί ακριβώς επιδρούσε και σ’ αυτό, αλλά και από την πίεση σε κάθε χώρα ξεχωριστά. 
        Βεβαίως ό,τι έγινε όλα αυτά τα χρόνια, είναι μια παρακαταθήκη, είναι ένα κρατούμενο. Τίποτα δεν απορρίπτουμε, όλα είναι ένα κρατούμενο. Αλλά τι είναι όλα αυτά; Είναι ψίχουλα όλα αυτά.
        Υπάρχει αντιπαράθεση μεταξύ σας για τις δύο αντιλήψεις. Μία αντίληψη όμως υπάρχει: εμπορευματοποίηση της πρόνοιας. Αυτήν τη στιγμή η επερώτηση του ΠΑ.ΣΟ.Κ. δεν γίνεται για να σας κάνει κριτική για να βελτιώσετε το ζήτημα. Είναι μια προεκλογική δημαγωγία και θα το αποδείξω αυτό, γιατί είναι πολύ σοβαρό. 
        Το ΠΑ.ΣΟ.Κ. έχει το γραπτό πρόγραμμα «δίκαιη κοινωνία, ισχυρή κοινωνία» που παρουσίασε ο κ. Παπανδρέου, για τους δήμους όσον αφορά το πρόγραμμα «Βοήθεια στο Σπίτι». Και έρχεται η Κυβέρνηση σήμερα –δεν τα λέει βέβαια όλα, κρατάει κάποια προσχήματα- να υλοποιήσει αυτά που λέτε εσείς ακριβώς. 
        Η κατάσταση είναι πολύ πιο πολύπλοκη και δύσκολη απ’ αυτά που συμβαίνουν τώρα. Γιατί άκουσα και για ορφάνια, ότι αυτός ο κόσμος που εξυπηρετείται, θα μείνει ορφανός. Το λέτε από πόνο αυτήν τη στιγμή; Είναι πολιτική υποκρισία και σας το λέω καθαρά. Και ξέρετε γιατί είναι πολιτική υποκρισία; Γιατί όταν ξεκίνησε αυτό το πρόγραμμα εμείς διαφωνούσαμε. Και δυστυχώς ήταν μόνο το Κομμουνιστικό Κόμμα τότε που διαφωνούσε. Και στους δήμους τότε γινόταν το έλα να δεις από τις φασαρίες στα δημοτικά συμβούλια, γιατί μόνο εμείς διαφωνούσαμε και μας λέγανε ότι είμαστε δογματικοί, είμαστε αγκυλωμένοι. 
        Γιατί διαφωνούσαμε τότε; Γιατί λέγαμε ότι το πρόγραμμα αυτό έχει ημερομηνία λήξης. Τις ανάγκες αυτές τις είχε ο κόσμος και έπρεπε το κράτος να τις καλύψει. Λέγαμε λοιπόν ότι θα δημιουργήσετε ανάγκη, μετά αυτή η ανάγκη θα έχει ημερομηνία λήξης και ο κρατικός προϋπολογισμός θα τα φορτώσει στους δήμους. Αυτό που είχαμε πει γίνεται τώρα. 
        Εμείς από τότε είχαμε προτείνει από τον κρατικό προϋπολογισμό να δημιουργηθούν δημόσιες υποδομές, με προσωπικό και αυτό το πράγμα να επεκταθεί σιγά-σιγά σε όλη τη χώρα. Δεν είπαμε από τη μια στιγμή στην άλλη να γίνει παντού. Αυτό, όμως, όχι μόνο δεν έγινε, αλλά έρχεται τώρα και κάνει κριτική το ΠΑ.ΣΟ.Κ. και κλαίει και οδύρεται. Γι’ αυτό λέμε ότι είναι προεκλογική και δημαγωγική αυτή η ρητορεία, γιατί έχει ευθύνη. Είστε υπόλογοι και πρέπει να απολογηθείτε στον ελληνικό λαό.
        Κύριε Υπουργέ, δεν σας απαλλάσσει από εδώ και πέρα καθόλου η στάση του ΠΑ.ΣΟ.Κ. απέναντι συνολικά στα προβλήματα. Το ’να χέρι νίβει τ’ άλλο και τα δύο την ίδια πολιτική: τους επιχειρηματίες. Αν είναι δυνατόν εσείς να ασκείτε πολιτική με βάση την αντιπολίτευση που κάνει το ΠΑ.ΣΟ.Κ.. Γι’ αυτά που έκανε το ΠΑ.ΣΟ.Κ. έχασε τη διακυβέρνηση. Ήρθατε τώρα εσείς και πρέπει να αναμετρηθείτε με τις ανάγκες που έχει ο κόσμος. Και ο κόσμος υποφέρει και εσείς από τον μπεζαχτά του κράτους τα δίνετε στους λίγους και δεν μπορούν να τα πάρουν οι πολλοί να καλύψουν τις ανάγκες. Και είναι απολύτως ρεαλιστικό και αναγκαίο το αίτημα για μια ολοκληρωμένη κοινωνική προστασία αποκλειστικά δημόσια.
        Αυτό είναι το κρίσιμο ζήτημα. Κι εσείς αυτήν τη στιγμή διυλίζετε τον κώνωπα και καταπίνετε την κάμηλο! Για να μη θεωρηθεί ότι αδικώ ή την Κυβέρνηση ή το ΠΑ.ΣΟ.Κ., να πω το εξής: Εσείς τι λέτε τώρα για τους εργαζόμενους; Σαν να τους κάνετε χάρη και στους μισούς που έμειναν από το προεδρικό διάταγμα θα τους δώσετε μοριοδότηση, τη μεγαλύτερη δυνατή, 50%.
        Εμείς λέμε το εξής: Ας αφήσετε αυτές τις ιστορίες, που δεν είπαν και τίποτα οι κύριοι Βουλευτές από το χώρο του ΠΑ.ΣΟ.Κ…
        ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πάλι με το ΠΑ.ΣΟ.Κ. τα έχετε;
        ΕΛΠΙΔΑ ΠΑΝΤΕΛΑΚΗ: Μιλάω με επιχειρήματα. Προσέξτε, μην είστε δογματικοί. Θα απαντάτε με επιχειρήματα στο Κομμουνιστικό Κόμμα.
        Ο κόσμος καίγεται και έχετε υποχρέωση να απολογηθείτε. Αυτή τη στιγμή πρέπει να πιέσετε την Κυβέρνηση να λύσει το πρόβλημα. Τι πρέπει να κάνει η Κυβέρνηση; Οι άνθρωποι που δουλεύουν σ’ αυτό το πλέγμα «Βοήθειας στο Σπίτι» πρέπει να μονιμοποιηθούν εδώ και τώρα όλοι. Τέρμα τα κόλπα. Αυτό είναι. Να υπάρξουν νέες υποδομές, λεφτά από τον κρατικό προϋπολογισμό και νέες προσλήψεις. 
        Τι λέει η Νέα Δημοκρατία; Να κάνει ο δήμος υπηρεσία δομών κοινωνικής πρόνοιας. Να αρχίσει η ιστορία, λοιπόν, να αντιμετωπίσετε τα ακραία φαινόμενα για εκτόνωση της αγανάκτησης. Μόνιμη ομηρία των εργαζομένων.
      Και γιατί φωνάζετε, κύριοι συνάδελφοι από το ΠΑ.ΣΟ.Κ.; Τι λέτε, λοιπόν, στο καινούργιο πρόγραμμα που καλείτε τον ελληνικό λαό να ψηφίσει τώρα εσάς κυβέρνηση και όχι τη Νέα Δημοκρατία; Με θέμα «δίκαιη κοινωνία», με τον τίτλο «Δυνατή Ελλάδα» λέει, λοιπόν, επ’ αυτού που συζητώ: …
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε πάντως, αλλά δεν κατάλαβα την απειλή! 
      ΕΛΠΙΔΑ ΠΑΝΤΕΛΑΚΗ: Η πρόταση, λοιπόν, του ΠΑ.ΣΟ.Κ. ποια είναι γι’ αυτά τα ζητήματα του προγράμματος; 
      ΠΡΟΕΔΡΕΥΩΝ (Ιωάννης Τραγάκης): Όταν δεν είναι αρεστά αυτά που ακούμε, διαμαρτυρόμαστε. Γιατί παρακαλώ; 
      Συνεχίστε και ολοκληρώστε σε τριάντα δευτερόλεπτα.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε, και ολοκληρώνω.
      Το ΠΑ.ΣΟ.Κ. τι λέει αυτήν τη στιγμή στον ελληνικό λαό; Λέει «ψηφίστε με» και εγώ στα ζητήματα της κοινωνικής πρόνοιας, θα διπλασιάσω τους παιδικούς σταθμούς και αντί να πληρώνεις ένα ποσό τόσο, θα πληρώνεις ένα άλλο. Μα, δεν λέει το ΠΑ.ΣΟ.Κ. ότι θα σου διπλασιάσω τους παιδικούς σταθμούς αλλά θα τους πληρώνεις, εργαζόμενε! Και λέει ότι η χρηματοδότηση θα προέρχεται συγκεκριμένα από πού; Από το κράτος, από την Εκκλησία, μη κυβερνητικές οργανώσεις, από τους κοινωνικούς εταίρους. 
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε! Παρακαλώ, τελειώστε.
      ΕΛΠΙΔΑ ΠΑΝΤΕΛΑΚΗ: Αυτή είναι η κοινωνική πολιτική που υπόσχεται το ΠΑ.ΣΟ.Κ., που εγγυάται και η Νέα Δημοκρατία. Γι’ αυτό πρέπει ο λαός να σας γυρίσει την πλάτη. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του Συνασπισμού, κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Υπάρχουν επιταγές στο Σύνταγμα για προστασία της οικογένειας και του παιδιού. Υπάρχει υποχρέωση της πολιτείας να σχεδιάζει και να εφαρμόσει μέτρα που θα συμβάλουν στην αύξηση των γεννήσεων. Επίσης, το άρθρο 6 του  Ευρωπαϊκού Κοινωνικού Χάρτη, που τονίζει τα δικαιώματα της οικογένειας. Το άρθρο 6 επίσης, παράγραφος 1 της σύμβασης του Ο.Η.Ε. για τα δικαιώματα του παιδιού και τα μέτρα προστασίας του. Τώρα τηρούνται αυτά; Προφανώς όχι. 
      Γενικά το κράτος  πρόνοιας βάλλεται τα τελευταία χρόνια παγκοσμίως στην Ευρώπη και στη χώρα μας. Και το ΠΑ.ΣΟ.Κ. απ’ αυτήν την άποψη οπωσδήποτε υποχώρησε σε σχέση με τις προηγούμενες πολιτικές του και φθάσαμε τώρα να έχουμε προβλήματα στην οικογένεια, να φθίνει ο ελληνικός πληθυσμός και να δημιουργείται το ερώτημα γιατί φθίνει, γιατί έχουμε οξύτατο δημογραφικό πρόβλημα, γιατί δεν κάνουν παιδιά οι Έλληνες; Αλλά πώς θα κάνουν παιδιά οι Έλληνες; Οι νέοι πρέπει πρώτα πρώτα να μεγαλώσουν, να σπουδάσουν. Υπάρχει η ισοτιμία της γυναίκας που τη διεκδικεί και πολύ σωστά και σχεδόν την έχει πετύχει, γιατί ακόμη υπάρχουν κενά. Οι νέοι σπουδάζουν, τελειώνουν και πρέπει να βρουν εργασία και αυτοί που έχουν σπουδάσει και αυτοί που δεν έχουν σπουδάσει. Είναι ένα εγχείρημα  καθόλου εύκολο και μάλιστα για τους νέους, για τις γυναίκες. Από εκεί και πέρα μπαίνει το πρόβλημα πώς να δημιουργηθεί η οικογένεια; Τα οικονομικά δεν επαρκούν, στέγη δεν υπάρχει, οι κοινωνικοπολιτικές συνθήκες έχουν αλλάξει και δεν προσφέρονται για τη δημιουργία οικογένειας. Πάει πια αυτή η εποχή που υπήρχαν οι παππούδες, οι γιαγιάδες, οι θείες, οι γειτόνισσες. Δεν υπάρχει καν χώρος, δεν υπάρχουν αυλές, δεν υπάρχουν αλάνες, δεν υπάρχουν πάρκα για να κινηθούν τα παιδιά. Όλοι μας ζούμε πια απομονωμένοι μέσα στα διαμερίσματα, μέσα σε «τείχη» και χωρίς να ακούσουμε μάλιστα και τον ήχο των κτιστών που μας έκλεισαν μέσα. 
      Υπ’ αυτές τις συνθήκες, έστω ότι ένα νέο ζευγάρι ή και μια κοπέλα κάνει ένα παιδί ή και περισσότερα. Τι γίνεται; Πώς θα το μεγαλώσει; Πού θα το αφήσει; Θα πρέπει να εγκαταλείψει τη δουλειά της, πρέπει να εξασφαλίσει τα οικονομικά της. Να μην πω πόσα πρέπει να ξοδεύει από τον προγεννητικό έλεγχο, τον τοκετό, τον παιδίατρο κ.λπ.. Και ξέρετε πολύ καλά τι γίνεται με τους παιδιάτρους. Πόσο καλύπτονται οι ανάγκες; Τα κέντρα υγείας έχουν λίγους παιδιάτρους μερικές ώρες, μερικές μέρες τη εβδομάδα, ενώ θα πρέπει να είναι διαθέσιμοι κανονικά όλο το εικοσιτετράωρο, όλες τις μέρες. Δεν είναι εύκολο αυτό θα μου πείτε, πλην, όμως είναι ένα πρόβλημα που υποχρεώνει τους ανθρώπους να καταφεύγουν αλλού και να πληρώνουν. Και αυτό δεν είναι το μόνο που πρέπει να πληρώνουν. Είναι πάρα πολλά. Δεν υπάρχουν οι βρεφονηπιακοί σταθμοί, δεν υπάρχουν ιατροπαιδαγωγικοί σταθμοί και τα προβλήματα είναι ακόμη δυσκολότερα για τις πολύτεκνες οικογένειες. 
      Να μην αναφερθούμε στις οικογένειες των περιθωριοποιημένων ομάδων. Πάρτε τους τσιγγάνους, δεν μπορούν να γραφτούν τα παιδιά τους στο σχολείο, γιατί δεν υπάρχουν αρκετές σχολικές αίθουσες. Υπάρχει πρόβλημα κάθε φορά στο Μενίδι, στα Άνω Λιόσια, στο Ζεφύρι ή στον Ασπρόπυργο. 
      Είναι οι οικονομικοί μετανάστες. Γεννώνται παιδιά και δεν τα γράφουμε στα Δημοτολόγια, κύριε Υπουργέ, και το ξέρετε πολύ καλά. Δεν μπορεί να γραφτεί ένα παιδί από αλλοδαπούς γονείς που γεννήθηκε στη χώρα μας και που κανονικά είμαστε υποχρεωμένοι να το κάνουμε.
      Να μην πούμε από εκεί και πέρα τα διάφορα προβλήματα που υπάρχουν και αν τα παιδιά χρειάζεται να είναι σε διάφορα ιδρύματα, όπως είναι τα προνοιακά ιδρύματα, που εδώ μας έχουν απασχολήσει τόσες φορές τα προβλήματα στο Π.Ι.Κ.Π.Α. της Βούλας, στα Λεχαινά, στο Σκαραμαγκά και σε τόσα άλλα μέρη. 
      Είπατε, κύριε Υπουργέ, ότι το προσωπικό που είχε πάρει το ΠΑ.ΣΟ.Κ. είναι ανεκπαίδευτο, υποχρεωτικής εκπαίδευσης κ.λπ.. Είσαστε τρία χρόνια και μερικές μέρες –ξεπεράσαμε τα τρία χρόνια- σωστά κατηγορείτε το ΠΑ.ΣΟ.Κ.. Έπρεπε να είχε πάρει περισσότερο προσωπικό, έπρεπε να ήταν εκπαιδευμένο και θα έπρεπε μάλιστα να ήταν μονιμοποιημένο, να μην είναι μετέωρο. Έρχεστε τώρα εσείς και τι κάνατε σ’ αυτό το διάστημα; Εάν δεν σας κάνουν αυτοί, θα πάρετε αυτούς που σας κάνουν, αλλά πρέπει να τους πάρετε. Δεν μπορείτε να αφήσετε τα παιδιά έρμαια και να χάνονται παιδιά, να πεθαίνουν. Εδώ έχουμε απασχοληθεί τόσες φορές και δεν θέλω να τα επαναλάβω. Επομένως εσείς έχετε την ευθύνη. Τώρα, τι θα κάνετε αν αυτό το προσωπικό δεν είναι κατάλληλο, αυτό θα το κρίνετε. Εγώ δεν μπορώ να αποφασίσω γιατί δεν ξέρω και τα στοιχεία. 
      Υπάρχει και μια σειρά από άλλα προβλήματα. Έχουμε την ψυχιατρική μεταρρύθμιση και την αποασυλοποίηση. Ο κ. Στεφανής, είπατε και εσείς, έκανε μια σοβαρή προσπάθεια. Είχε γίνει μια συστηματική προσπάθεια. Εμείς λέμε ότι η αποασυλοποίηση είναι ένα σημαντικό βήμα, το οποίο όμως έχει μείνει μετέωρο, κύριε Υπουργέ, και είπατε δεν κλείνουν ψυχιατρεία οι Αμερικανοί, κουτοί είναι αυτοί; Μα, ξέρετε κάτι; Εμείς, δεν λέμε να κλείσουν τα ψυχιατρεία, πλην, όμως, δεν μπορεί να έχουν όλους αυτούς τους ανθρώπους εκεί μέσα. Γιατί οι Αμερικανοί κρίνουν ότι ενδεχομένως αυτό τους στοιχίζει λιγότερο, γιατί  η αποασυλοποίηση έχει εκτός των άλλων και οικονομικό κόστος. Έχει και μια σειρά από άλλες προϋποθέσεις, οι οποίες εδώ δεν καλύπτονται, κύριε Υπουργέ. Οι ξενώνες υπολειτουργούν. Αυτή τη στιγμή υπάρχουν σοβαρότατα προβλήματα, γιατί έχουν μείνει οι άνθρωποι κυριολεκτικά μετέωροι. Χρωστάνε στο προσωπικό, χρωστάνε, στους προμηθευτές. Υπάρχει πρόβλημα ακόμη και διατροφής. 
      Υπάρχει κίνδυνος, θέλω να ελπίζω αυτό που είπατε ότι δεν θα βρεθούν στους δρόμους. Ασφαλώς δεν πρέπει να βρεθούν σε καμιά περίπτωση στους δρόμους αλλά και εκεί που είναι να μην είναι εγκαταλελειμμένοι.  Και ανάμεσα στα άλλα είναι και απαραίτητη προϋπόθεση να νιώθουν και την ανθρώπινη παρουσία και την ανθρώπινη ζεστασιά. Είναι καθοριστικό αυτό για τους ανθρώπους με ψυχικά προβλήματα, κύριε Υπουργέ. Δεν μπορούμε να το παραγνωρίσουμε. 
      Βέβαια, για τη στήριξη της οικογένειας χρειάζεται μια σειρά μέτρων που αντιστρατεύονται τη σημερινή αντιλαϊκή κυβερνητική πολιτική. Το πρόγραμμα «Βοήθεια στο Σπίτι» καλύπτει εκατό χιλιάδες ηλικιωμένους και άτομα με αναπηρίες που δεν μπορούν να εξυπηρετηθούν μόνοι τους και απασχολεί τρεις χιλιάδες επτακόσιους εργαζόμενους. Οι εργαζόμενοι παραμένουν απλήρωτοι όπως είπαμε. Στην ίδια κατάσταση βρίσκονται τα πενήντα πέντε κέντρα ημερήσιας φροντίδας ηλικιωμένων που φιλοξενούν άτομα με κινητικές δυσκολίες ή και με άνοια, διακόσιοι δέκα βρεφικοί και παιδικοί σταθμοί ολοκληρωμένης φροντίδας που εξυπηρετούν κυρίως μονογονεϊκές και φτωχές οικογένειες. Επίσης, προβλήματα στα τετρακόσια κέντρα δημιουργικής απασχόλησης παιδιών, ανάμεσά τους και αυτά για άτομα με αναπηρίες. Έχουν τεράστιες ελλείψεις, οι δε εργαζόμενοι παραμένουν απλήρωτοι εδώ και επτά μήνες σε πολλά απ’ αυτά. Μέχρι το τέλος του 2006 προβλεπόταν η δημιουργία εκατόν σαράντα γραφείων κοινωνικών υποστηρικτικών υπηρεσιών. Έχουν φτιαχτεί ενενήντα και αυτά με σοβαρότατες ελλείψεις σε στελέχωση, σε εξοπλισμό και σε μια σειρά από άλλες ανάγκες. Τα είκοσι τέσσερα κέντρα υποστήριξης αναπήρων και τα 6 κέντρα αποθεραπείας φυσικής και κοινωνικής αποκατάστασης που απευθύνονται σε άτομα με αναπηρίες και προσφέρουν υπηρεσίες διαγνωστικής συμβουλευτικής στήριξης, όπως είναι η παραπομπή σε εξειδικευμένες υπηρεσίες αποκατάστασης και κοινωνικής ένταξης, είναι επιεικώς παραμελημένα. 
      Τα θεραπευτήρια χρόνιων παθήσεων, το πρώην Π.Ι.Κ.Π.Α., το Εθνικό Κέντρο Άμεσης Κοινωνικής Βοήθειας, που έχουν προσφέρει και θα μπορούσαν πολλά να προσφέρουν ακόμη, έχουν κυριολεκτικά εγκαταλειφθεί. 
      Εμείς, κύριε Πρόεδρε, προτείνουμε μια άλλη πολιτική, που θα έχει βασικούς άξονες όχι αυτή την εφαρμογή των νεοφιλελεύθερων πολιτικών που ακολουθήθηκαν την τελευταία δεκαετία αλλά την ενίσχυση του κράτους-πρόνοιας με προτεραιότητα στις κοινωνικές ομάδες που σήμερα βρίσκονται στο περιθώριο και υφίστανται τις συνέπειες αυτών των νεοφιλελεύθερων επιλογών.
     Την αύξηση της χρηματοδότησης συνολικά για την υγεία και πρόνοια και ειδικότερα για προγράμματα και φορείς που αναπτύσσουν τέτοια δραστηριότητα.
      Τη χρηματοδότηση της Τοπικής Αυτοδιοίκησης, η οποία έχει βρεθεί μετέωρη, ώστε να μπορέσει να λειτουργήσει τις δομές που έχει υποδεχθεί και να επεκτείνει παραπέρα τις δράσεις τους.
      Τη χάραξη πολιτικών που καλύπτουν τομείς, όπως τη φτώχεια, τους αναπήρους, την τρίτη ηλικία, την παιδική προστασία, τους  μετανάστες, τη μητρότητα, τις κοινωνικά αποκλεισμένες ομάδες του πληθυσμού.
      Την ύπαρξη ενός ελάχιστα εγγυημένου εισοδήματος, το οποίο έχουμε φέρει κι εδώ στη Βουλή, το οποίο θα ανακουφίσει ευαίσθητες κατηγορίες πληθυσμού. 
     Τη μετατροπή των επιδομάτων σε κοινωνική σύνταξη, προκειμένου οι περιθωριοποιημένες ομάδες του πληθυσμού να έχουν ένα αξιοπρεπές επίπεδο ζωής. 
     Μέτρα για την ανεργία, ίση αντιμετώπιση των ελαστικών μορφών απασχόλησης, τη δημιουργία κεντρικών και αποκεντρωμένων δομών που να καλύπτουν τις ευπαθείς ομάδες του πληθυσμού. 
     Η μεταφορά των δομών στην Τοπική Αυτοδιοίκηση δεν μπορεί να γίνει σε βάρος της ποιότητας των υπηρεσιών και με την οικονομική επιβάρυνση των χρηστών. 
     Τέλος, την ουσιαστική αξιοποίηση των πόρων από τον κρατικό προϋπολογισμό και τα ευρωπαϊκά προγράμματα -και ξέρουμε πόσο χαμηλή είναι η απορροφητικότητα- τον κοινωνικό έλεγχο στη διαχείριση των κονδυλίων, τη συμμετοχή των κοινωνικών φορέων και των συλλογικών εκπροσώπων των χρηστών στην ιεράρχηση των αναγκών και στο σχεδιασμό των πολιτικών. 
	Αυτή την πολιτική προτείνει ο Συνασπισμός, που υποστηρίζει το κοινωνικό αγαθό και πολιτικό δικαίωμα της υγείας και της κοινωνικής φροντίδας και παλεύει για τη διεύρυνσή του. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Η κ. Χριστοφιλοπούλου έχει το λόγο.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Για μισό λεπτό θα ήθελα να απαντήσω στην αγαπητή συνάδελφο, Κοινοβουλευτική Εκπρόσωπο του Κ.Κ.Ε., αλλά έφυγε. Αυτό είναι το δείγμα της δημοκρατικής ευαισθησίας! Και κατανοώ και τον πανικό του Κ.Κ.Ε. για το πρόγραμμα του ΠΑ.ΣΟ.Κ., ένα πραγματικά κοινωνικά δίκαιο και ρεαλιστικό πρόγραμμα. Εκείνο που δεν κατανοώ είναι γιατί επιμένει να μη θέλει να ακούει το τι είπαμε εμείς για την κατοχύρωση των εργαζομένων στο «Βοήθεια στο Σπίτι», τους βρεφονηπιακούς σταθμούς κ.λπ.. 
     Αλλά επί του προκειμένου:
     Κύριε Υπουργέ, ακούγοντάς σας να μιλάτε, θα έλεγε κανείς ότι ήταν Μάρτιος του 2004 και όχι Μάρτιος του 2007.
     Θα ήθελα βεβαίως να διαπιστώσω κι εγώ –και το έχω διαπιστώσει τρία χρόνια τώρα- την προσωπική κοινωνική σας ευαισθησία, την γνωρίζω πάρα πολύ καλά, την έχω δει κι εδώ και σήμερα φάνηκε στην ομιλία σας, αλλά δεν φτάνει, γιατί εκπροσωπείτε εδώ μία Κυβέρνηση, της οποίας είστε μέλος, η οποία δεν την έχει αποδείξει αυτήν και δεν μπορούσατε βέβαια να μας πείτε κι εσείς κάτι συγκεκριμένο. 
     Είπατε, να ενώσουμε τη φωνή μας για να μην είναι η πρόνοια ο μεγάλος ασθενής.
      Θα συμφωνήσω μαζί σας. Όμως τι κάνετε τρία χρόνια τώρα για να μην είναι ο μεγάλος ασθενής η πρόνοια; Χρειάζεται η πρόνοια να είναι προτεραιότητα. 
     Κύριε Υπουργέ, αναφερθήκατε και στον προκάτοχό σας, τον κ. Θάνο και πρέπει να σας πω ότι ο κ. Θάνος σάς παρέδωσε εκτός των άλλων ένα ολοκληρωμένο σχέδιο, ένα χάρτη προνοιακό ως εκεί που ήταν υλοποιημένος και υπήρχαν ελλείψεις, υπήρχαν και αδυναμίες. Σας τα είπε και ο κ. Παπαϊωάννου. Κάναμε πάρα πολλά, δεν είπαμε ότι δεν υπάρχουν και αδυναμίες σε αυτά που παραδώσαμε, αλλά σε ποιο σημείο τον βελτιώσατε; Κάνατε ένα «Βοήθεια στο Σπίτι» παραπάνω; Κι εμείς δεν σας λέμε να κάνετε παραπάνω, εμείς θα το κάνουμε, δεσμευτήκαμε, αλλά τουλάχιστον σήμερα δεν μπορέσατε να μας δώσετε μία συγκεκριμένη απάντηση, είτε στο θεσμικό πλαίσιο είτε στο χρηματοδοτικό πλαίσιο! Διότι θα πρέπει να κάνετε δύο πράγματα. Δεν κλείνει η στρόφιγγα του Κοινοτικού Πλαισίου Στήριξης, κύριε Υπουργέ, παρά μόνο για τις υπάρχουσες δομές. 
     Άρα, πρέπει, πρώτον, να εξασφαλίσετε από τον κρατικό προϋπολογισμό τη χρηματοδότηση αυτών των δομών και από πόρους αυτοδιοίκησης. Μπορείτε να έλθετε σε διάλογο με την αυτοδιοίκηση γι’ αυτό και αφού την εξασφαλίσετε, να σχεδιάσετε στο Δ΄ Κοινοτικό Πλαίσιο Στήριξης την επέκταση του δικτύου, το οποίο μετά, όταν τελειώσει το Δ΄ Κοινοτικό Πλαίσιο Στήριξης, πρέπει να ενταχθεί στον κρατικό προϋπολογισμό.
      Αλλά βέβαια για να κάνετε αυτό, χρειάζεται να έχετε μία σοβαρή οικονομική πολιτική, η οποία να είναι και κοινωνικά δίκαιη και ανταγωνιστική και αποτελεσματική οικονομικά και δεν την έχετε. Ξέρετε γιατί; Γιατί χαρίσατε 2.000.000.000 ευρώ στους μεγάλους επιχειρηματίες σε φοροελαφρύνσεις, χωρίς καμμία δέσμευση, ούτε για επενδύσεις, που θα γεννήσουν θέσεις εργασίας, ούτε για να συνδέσετε αυτές τις επενδύσεις με θέσεις εργασίας, όπως είχαμε κάνει εμείς.
Χαρίζετε λοιπόν αυτά τα 2.000.000.000 ευρώ, τα οποία θα μπορούσατε να είχατε δώσει στις δομές, αυτές που λέτε ότι το ΠΑ.ΣΟ.Κ. δεν τις είχε καλά στελεχωμένες.
	Αυτό λοιπόν σημαίνει προτεραιότητα, κύριε Υπουργέ, και αυτό σημαίνει δέσμευση κι εμείς αυτό το καταγγέλλουμε και καταγγέλλουμε την άνιση κατανομή των φορολογικών βαρών, διότι με έμμεσους φόρους έχετε ξετινάξει όλους τους χαμηλοσυνταξιούχους, τον απλό πολίτη, το μεσαίο οικογενειάρχη, όλους. 
      Έρχεται ο Κοινοβουλευτικός σας Εκπρόσωπος σήμερα και αποκαλύπτει την πραγματική σας πολιτική. Είπε ότι δεν θέλετε να δώσετε λίγα στους πολλούς, θέλετε να δώσετε πολλά στους λίγους. Αυτό το ξέρουμε, αλλά σε ποιους λίγους; Στα ισχυρά συμφέροντα τα οποία υπηρετείτε. Αυτό φαίνεται από το πώς διαχειρίζεστε τα λεφτά των ασφαλισμένων και μη μας μιλάτε εδώ για μεγάλα ενοίκια, γιατί θα μιλήσουμε για κουμπαριές, για χρηματιστηριακές και για «κουμπαράδες» των ασφαλισμένων που διακυβεύονται. Μην τα λέτε σε μας αυτά. Άρα οι προτεραιότητές σας είναι άλλες. 
	Είπε λοιπόν ο κ. Βαρβιτσιώτης, ο αξιότιμος Κοινοβουλευτικός Εκπρόσωπος της Νέας Δημοκρατίας, ότι η πολιτική σας είναι να δώσετε πολλά στους λίγους, εννοώντας στους πλέον αναξιοπαθούντες. Άρα οδεύουμε –αν το εννοούσε έτσι- προς ένα κοινωνικό κράτος το οποίο είναι για τον περίφημο –ποιος τον προσδιορίζει άλλωστε- μεσαίο χώρο– που έλεγε ο κ. Καραμανλής –άλλο ένα «θα» για το μεσαίο χώρο. Ο μεσαίων εισοδημάτων εργαζόμενος και ο χαμηλοεισοδηματίας, ο χαμηλοσυνταξιούχος είναι μέσα; Αυτοί είναι οι πολλοί, κύριε Υπουργέ, και ο Κοινοβουλευτικός σας Εκπρόσωπος είπε ότι θα κάνετε ένα κοινωνικό κράτος που θα είναι για τους λίγους, άρα μόνο για τους τελείως αναξιοπαθούντες. 
      Εμείς λέμε «ναι» γι’ αυτούς, ειδική προστασία γι’ αυτούς και δείκτη ασφαλείας γι’ αυτούς, όμως σε ένα κοινωνικό κράτος με ολοήμερα σχολεία για όλους, με ολοήμερα νηπιαγωγεία για όλους, με διπλασιασμό των παιδικών σταθμών στην πρώτη τετραετία, με παροχές για τη γέννηση κάθε παιδιού και με σοβαρή κοινωνική πρόνοια. Αυτό λέμε εμείς. Είπε ο Κοινοβουλευτικός σας Εκπρόσωπος τι λέτε εσείς. 
	Όσον αφορά στο πολύπαθο Εθνικό Κέντρο Κοινωνικής Στήριξης, κύριε Υπουργέ, δεν άκουσα να μου απαντήσετε τίποτα ούτε σε κανέναν άλλον από τους συναδέλφους μας. Γιατί; Διότι παραθέσατε κάποια στοιχεία, πόσες ακροάσεις κ.λπ.. Εμείς δεν σας ρωτήσαμε πόσες έκανε. Αφήστε που δεν μπορώ να καταλάβω πώς ένας κοινωνικός λειτουργός, παραδείγματος χάριν, στη Δραπετσώνα, μπορεί να κάνει πόσες συνεδρίες και πόση σχέση μπορεί να αναπτύξει με την κοινωνία της Δραπετσώνας ή πώς μπορεί να υπάρχει ένας στο Λαύριο. 
      Ελάτε να πάμε μαζί αύριο στο Λαύριο -σας προσκαλώ εγώ- να ακούσετε τον έναν υπάλληλο. Πριν από ένα χρόνο εγώ είχα ακούσει τους τρεις εναπομείναντες από τους επτά. Ελάτε να ακούσετε αυτόν τον έναν υπάλληλο, να σας πει τι; Ότι δεν μπορεί να κάνει καμία παρέμβαση; 
      Δεν μας απαντήσατε ούτε καν για το περιστατικό που σας ανέφερα. Αύριο αν βγει σε τηλεοπτικό παράθυρο, θα βγείτε να απαντήσετε, κύριε Υπουργέ; Σε μένα θέλω να απαντήσετε. Υπήρχε μία γυναίκα μέσα που ήταν θύμα κακοποίησης. Μπήκε ο άντρας της μέσα. Ο ξενώνας ήταν αφύλακτος. Θα αναζητήσετε ευθύνες, κύριε Υπουργέ; Θα χρηματοδοτήσετε για να μπουν φύλακες στους ξενώνες και μάλιστα σοβαροί φύλακες; Σας ρώτησα, σας ξαναρωτώ. 
	Εν τέλει, τι θα την κάνετε αυτήν την πρωθυπουργική δέσμευση ότι το Ε.Κ.Κ.Α., το Εθνικό Κέντρο Κοινωνικής Αλληλεγγύης θα αναπτυχθεί και θα έχουμε δέκα επιπλέον δομές; Εσείς μου απαντήσατε πόσοι απαντούν στα τηλέφωνα, πόσες συνεδρίες έχουμε κάνει. Τι να το κάνω εγώ αυτό, όταν δεν υπάρχει ουσιαστική παρέμβαση επί τόπου; 
	Άρα, λοιπόν, χρειαζόμαστε συγκεκριμένες απαντήσεις και χρειαζόμαστε συγκεκριμένη δέσμευση από σας, γιατί ειλικρινά σας ερωτώ –και τελειώνω μ’ αυτό, κύριε Πρόεδρε- πώς θα γίνουν αυτά που μας είπατε πριν, «θα εξασφαλίσουμε τη χρηματοδότηση, θα γίνει θεσμικό πλαίσιο, θα εξασφαλιστούν οι όμηροι εργαζόμενοι». Πώς; Τι συγκεκριμένο έχετε να πείτε σήμερα στη Βουλή των Ελλήνων τρία χρόνια αφού αναλάβατε την εξουσία; Ότι το κακό ΠΑ.ΣΟ.Κ. φταίει για όλα, όταν από το 1981 το σύστημα κοινωνικής ασφάλισης, το σύστημα δημόσιας υγείας, το Ε.Σ.Υ. και όλη η κοινωνική φροντίδα με τις ελλείψεις και τις ατέλειές της, αυτή που είναι, αν υπάρχει σήμερα, υπάρχει γιατί υπήρξαν οι κυβερνήσεις του ΠΑ.ΣΟ.Κ.; 
	Θέλω λοιπόν έστω στη δευτερολογία σας να δώσετε κάποιες συγκεκριμένες απαντήσεις σ’ αυτά. 
	Ευχαριστώ, κύριε Πρόεδρε.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε την κ. Χριστοφιλοπούλου.
	Το λόγο έχει ο συνάδελφος κ. Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, θέλω να επισημάνω και εγώ με τη σειρά μου ότι φοβάμαι ότι το ρολόι σας σταμάτησε στο Μάρτιο του 2004. Άλλα περίμενα να μας πείτε σήμερα. Το μόνο συγκεκριμένο που έβγαλα είναι ότι το «Βοήθεια στο Σπίτι» θα συνεχιστεί. Περιμένουμε να το δούμε. Κατά τα άλλα δεν πήραμε συγκεκριμένες απαντήσεις. Αν θέλετε να έχετε ευρύτερη στήριξη στα θέματα της πρόνοιας, εγώ θα έλεγα ευχαρίστως. Αλλά υπάρχουν κάποιες προϋποθέσεις. 
      Θα υλοποιήσετε αυτά που μας είπατε για το «Βοήθεια στο Σπίτι». Θα υλοποιήσετε τη στήριξη της ψυχιατρικής μεταρρύθμισης. Βαρέθηκα να ακούω για 3500 ευρώ και ούτω καθ’ εξής. Αν σας φαινόταν τρία χρόνια ακριβό, επαναδιαπραγματευθείτε το. Ούτε εγώ ούτε κανένας μας έχει κανένα συμφέρον στο χώρο αυτόν. Αν εκτιμάτε ότι είναι ακριβό, όπως λέτε, θέστε τα στοιχεία του κόστους και επαναδιαπραγματευθείτε το. Γιατί δεν άκουσα να καταμαρτυρείτε τίποτα πολιτικό. Ίσα-ίσα που δώσατε συγχαρητήρια. 
      Δεύτερη προϋπόθεση η ψυχιατρική μεταρρύθμιση. Θα στηριχθεί. Φοβάμαι ότι δεν έχετε τα λεφτά όμως. 
      Τρίτη προϋπόθεση: Π.Ι.Κ.Π.Α. και Χρονίων Παθήσεων. Ξέρετε πολύ καλά ότι ο ιδιωτικός τομέας βρίσκει κενό. Όταν η πισίνα και το γυμναστήριο του Θεραπευτηρίου Χρονίων Παθήσεων Δυτικής Αθήνας είναι κλειστό την ώρα που ο «Φιλοκτήτης» δημιουργείται από ιδιωτικά συμφέροντα, δημιουργείται ένα handicap σε βάρος του δημόσιου τομέα. Και το πληρώνει ο κόσμος. Δεν το πληρώνουμε εμείς από την τσέπη μας. Άρα σημαίνει πρακτικά ότι είναι ένα τρίτο ζήτημα που πρέπει να λύσετε. 
      Και μη μου λέτε ότι το προσωπικό δεν κάνει. Σε πολλά απ’ αυτά τα θεραπευτήρια ή στο Π.Ι.Κ.Π.Α. το προσωπικό είναι πολλών ετών. Μη μου λέτε ότι το προσωπικό δεν κάνει γιατί είναι του δημοτικού κ.λπ.. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είπατε για το Π.Ι.Κ.Π.Α. ότι είναι πάρα πολύ καλό το προσωπικό;
      ΧΡΗΣΤΟΣ ΠΡΩΤΟΠΑΠΑΣ: Λέω ότι σε πολλά απ’ αυτά τα ιδρύματα το προσωπικό είναι πάρα πολλές δεκαετίες. Αν όχι πάρα πολλές –δεν έχει πάρει σύνταξη- αρκετές δεκαετίες. Δεν είναι ότι προσελήφθησαν όλοι το 2000.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν είπα 2000. Είπα δεκαετία του ’80. 
      ΧΡΗΣΤΟΣ ΠΡΩΤΟΠΑΠΑΣ: Εν πάση περιπτώσει, πάρτε καλύτερους.  Το 1990 επί Μητσοτάκη, δηλαδή, δεν έγινε τίποτα. Πάρτε καλύτερους. Γιατί δεν το κάνετε;
      Δίνετε 250.000 ευρώ στον Αρχιεπίσκοπο για τους αστέγους του Δήμου Πειραιά. Αν μου πείτε ότι αυτά γινόντουσαν και επί ΠΑ.ΣΟ.Κ., αυτό δεν με καλύπτει καθόλου. Σας το έγραψα κιόλας. Πάρτε αυτά τα λεφτά και πάρτε τους. Γιατί δεν το κάνετε; 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θέλετε απάντηση σ’ αυτό;
      ΧΡΗΣΤΟΣ ΠΡΩΤΟΠΑΠΑΣ: Κάντε εσείς κοινωνικό έργο να σας πούμε και μπράβο. Μην το δίνετε στις ράμπες των εκκλησιών. Δεν έχω άδικο. Και όμως επικαλείστε έλλειψη χρημάτων. Βρείτε τα. Εγώ σας λέω και πού θα τα βρείτε. Και θα σας στηρίξουμε σ’ αυτό αν το κάνετε. Κάντε το. Τολμήστε. Γιατί ο καθένας τελικά αναλαμβάνει τις ευθύνες του σ’ αυτή την ιστορία. Αν δεν μας φτάνουν τα λεφτά στο κράτος, είναι λογικό ότι θα αναγκαστείτε να ζητήσετε πόρους από εκεί που διατίθενται αλλού. Και ας κάνει ο καθένας κοινωνική πολιτική με δικούς του πόρους άμα θέλει. Δεν του το αρνείται κανείς. 
      «Βοήθεια στο Σπίτι», ψυχιατρική μεταρρύθμιση, Π.Ι.Κ.Π.Α. και Θεραπευτήριο Χρονίων Παθήσεων, το τέως Π.Ι.Κ.Π.Α.. Το Εθνικό Κέντρο Κοινωνικής Αλληλεγγύης να ξανανοίξει μαζί με όλα τα συμπαρομαρτυρούντα, να υπάρχει πολιτική για την πρόνοια στην Ελλάδα. 
      Εμείς θα το ξαναφέρουμε το θέμα. Έχετε ένα χρόνο στη διακυβέρνηση όπως διακηρύσσει ο Πρωθυπουργός. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Το πιστεύετε αυτό;
      ΧΡΗΣΤΟΣ ΠΡΩΤΟΠΑΠΑΣ: Όχι, αλλά έτσι λέει.  
      ΧΡΗΣΤΟΣ ΠΡΩΤΟΠΑΠΑΣ: Εμείς θα το ξαναφέρουμε. Σας το λέω. Και να δούμε τι θα μας πείτε τότε. Πάλι θα φταίει το ΠΑ.ΣΟ.Κ.; 
      Άρα αν θέλετε πραγματικά σ’ αυτό το σημείο να μας πείσετε ότι έχετε καλές προθέσεις –διότι μπορεί να τις έχετε στο μυαλό σας, αλλά στην πράξη να μη μπορείτε να κάνετε τίποτα- σ’ αυτά τα ζητήματα που σας πρότεινα, φέρτε το σχέδιό σας, αναλάβετε τις δεσμεύσεις και τότε θα σας πούμε καλώς. Αν όχι να ξέρετε ότι αυτά τα ζητήματα θα τα έχουμε συνεχώς στην επικαιρότητα. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για δέκα λεπτά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Χριστοφιλοπούλου, δεν θα ήθελα να ξύσω πληγές ειλικρινά. Μας λέτε τι μας παραδώσατε στο «Βοήθεια στο Σπίτι». Εγώ σ’ ένα λεπτό μόνο θα σας θυμίσω μερικά πράγματα, γιατί όταν ανέλαβα τα καθήκοντά μου τον πρώτο καιρό έκανα το δικηγόρο, κυρία Χριστοφιλοπούλου. Έτρεχα να βρω χρήματα και έτρεχα να κλείσω τις υποθέσεις, που μας παραδώσατε. Θα σας θυμίσω κάτι πολύ απλό. Δεν φταίτε εσείς. Χρειαζόμουν 6.000.000 ευρώ. Είχατε πάρει για το «Βοήθεια στο Σπίτι» αν τα θυμάστε εκείνα τα αυτοκίνητα της «HYUNDAI». Τα θυμάστε καθόλου; Τα παραδώσατε και μάλιστα προεκλογικά και μετά πληρώνατε και έξοδα αποθήκευσης στις εγκαταστάσεις της «HYUNDAI»για να τα παραδώσετε το Μάρτιο του 2004. 
Μόνο που ξεχάσατε να τα βάλετε στον προϋπολογισμό του 2004. Και ήμουν μονίμως σε διαπραγματεύσεις, αλλάζοντας κωδικούς, κυρίως για να μην εκτεθείτε, αλλά και γιατί ήθελα και προοπτική για το πρόγραμμα «Βοήθεια στο Σπίτι». Μου έλειπαν 6.000.000 ευρώ. Δεν ήταν στον προϋπολογισμό. Και αυτό το γνωρίζει όλος ο κόσμος.
      Μας παραδώσατε, λοιπόν, εννιακόσια πενήντα προγράμματα, τα οποία τα κάναμε χίλια πενήντα ένα συν ενενήντα ένα, πάνω από χίλια εκατό.
      Αυξήσαμε, λοιπόν, τα προγράμματα «Βοήθεια στο Σπίτι». 
      Δυστυχώς, δεν μπορέσαμε να δώσουμε ούτε ένα αυτοκίνητο, διότι είχατε φροντίσει να τα δώσετε σε συγκεκριμένους δήμους. Φωνάζουν οι υπόλοιποι δήμοι. Μόλις τώρα, το 2007, μπορέσαμε να βάλουμε στον προϋπολογισμό άλλα τόσα χρήματα, για να δώσουμε και τα υπόλοιπα αυτοκίνητα για το πρόγραμμα «Βοήθεια στο Σπίτι».
      Αυτά, λοιπόν, όσον αφορά το τι μας παραδώσατε.
      Για το αν είμαστε υπερήφανοι για τη σχετική μεταρρύθμιση, θα ήθελα να σας πω το εξής: Είμαστε υπερήφανοι για το δημόσιο κομμάτι της ψυχιατρικής μεταρρύθμισης. Όπου έχουμε δημόσιους τομείς ψυχιατρικής μεταρρύθμισης, είμαστε πραγματικά υπερήφανοι για τις δομές, τις οποίες και αυξάνουμε και στηρίζουμε και είναι και βιώσιμες.
      Επίσης, θέλω να ξέρετε ότι στο χώρο της πρόνοιας προσωπικά έτρεχα να κλείσω εκατόν σαράντα έναν πλειστηριασμούς. Και αυτό το ξεχνάτε ή κάνετε πως το ξεχνάτε. Σας είπα να μην ανατρέξουμε, για να μην ξύσουμε πληγές. Εκατόν σαράντα ένα σοβαρά ακίνητα στην Αθήνα για απαιτήσεις εργαζομένων της πρόνοιας. Το Π.Ι.Κ.Π.Α. και ο Ε.Ο.Π. έκλεισαν κυριολεκτικά στο γόνατο, με τους εργαζόμενους κυριολεκτικά να βρίσκονται στον αέρα. Για 3.000 ευρώ χάσαμε κεντρικό ακίνητο στην Κηφισιά. Ακόμη είμαστε στα δικαστήρια. Για 3.000 ευρώ, διεκδικήσεις εργαζομένων από τα εφάπαξ. Είχε στηθεί ολόκληρη φάμπρικα στην Αθήνα με δικαστικούς επιμελητές σε αυτόν τον τομέα! 
      Είναι και αυτό μερικά από τα πράγματα, τα οποία οφείλουμε όλοι να ξεχάσουμε, τι πήραμε δηλαδή και τι κάναμε τον πρώτο καιρό για να επιβιώσουμε, για να μπορέσουμε τουλάχιστον να μη χάσουμε την περιουσία στο χώρο της πρόνοιας. 
      Επίσης, μας αδικείτε στο χώρο του Ε.Κ.Κ.Α.. Το Εθνικό Κέντρο Άμεσης Κοινωνικής Βοήθειας και τώρα Εθνικό Κέντρο Κοινωνικής Αλληλεγγύης δεν υπήρχε λόγος να αλλάξει. Όλος ο κόσμος, όμως, κυριολεκτικά μπέρδευε το Ε.Κ.Α.Β. με το Ε.Κ.Α.Κ.Β.. Γι’ αυτό το λόγο έγινε. Για κανέναν άλλο λόγο. Μέχρι και όλη η αλληλογραφία πήγαινε στο Ε.Κ.Α.Β.. Κανένας δεν ήξερε το Ε.Κ.Α.Κ.Β.. Θα μου πείτε, τώρα που το κάναμε Ε.Κ.Κ.Α., καλύτερο είναι; Τουλάχιστον δεν χάνουμε την αλληλογραφία.
      Θα ήθελα να σας πω ότι κι εδώ οι ξενώνες αρχίζουν να λειτουργούν. Με μεγάλες ελλείψεις. Τουλάχιστον, όμως, να ξέρετε ότι οι ξενώνες προσωρινής φιλοξενίας για κακοποιημένες γυναίκες και για γυναίκες θύματα παράνομης εμπορίας και διακίνησης λειτουργούν. Θα μου πείτε, με τι προσωπικό; Με οκτάμηνες συμβάσεις, με τα προγράμματα stage, με όλα αυτά, για τα οποία δεν είμαστε υπερήφανοι. Δεν είναι ο καλύτερος τρόπος το να προσλαμβάνεις προσωπικό, το οποίο μετά φεύγει.
      Τις προσλήψεις, που κατορθώσαμε να κάνουμε τώρα, τις χίλιες, στο χώρο της πρόνοιας, τις διοχετεύουμε κυρίως σε αυτά τα κέντρα, τις νέες δομές, τις οποίες, ναι, μεν τις δημιουργήσατε, τις αφήσατε, όμως, για πολύ μεγάλο διάστημα –πιστέψτε με- στην τύχη τους.
      Ο ξενώνας στο Καλαμάκι μέχρι το 2005 δεν είχε ούτε ταμπέλα. Τον είχατε εγκαινιάσει πριν δύο χρόνια. Έγιναν και γίνονται σημαντικά βήματα. 
      Μην ισοπεδώνετε το Εθνικό Κέντρο Κοινωνικής Αλληλεγγύης και τη γραμμή «197». Βάλατε σοβαρό προσωπικό, κοινωνικούς λειτουργούς κλπ. Δεν είπα ότι βάλατε στο Ε.Κ.Κ.Α. αποφοίτους δημοτικού. Δεν βάλατε. Βάλατε σοβαρούς ανθρώπους. Βάλατε κοινωνιολόγους, κοινωνικούς λειτουργούς, ψυχολόγους. Λίγους, όμως. Προσπαθούμε να προσλάβουμε κι άλλους. Και προσλαμβάνουμε καθημερινά κι άλλους. Δεν μας φτάνουν. Και να τους τριπλασιάσουμε και πάλι δεν μας φτάνουν, για να επεκτείνουμε το πρόγραμμα του Εθνικού Κέντρου Κοινωνικής Αλληλεγγύης σε όλη τη χώρα.
      Είπατε για τους ξενώνες. Αναγκάστηκα να πάρω προσωπικό. Ναι, αναγκάστηκα να κλείσω ξενώνα, αλλά για να καταφέρω να λειτουργήσω την τηλεφωνική γραμμή ανθρωπιάς «197», στην οποία και έβαλα προτεραιότητα. Εκεί είχα την προτεραιότητά μου. Εκεί έπρεπε να δώσω μάχη. Έπρεπε να τη λειτουργήσω είκοσι τέσσερις ώρες το εικοσιτετράωρο. Ναι, αναγκάστηκα προσωρινά να κλείσω τον ξενώνα στη Νέα Ιωνία. Θα ξαναλειτουργήσει όμως. Εκεί όπου υπήρχε περισσότερη ανάγκη, κάποιους τους δυνάμωσα. Για παράδειγμα στους Αμπελόκηπους, που είπατε. Κάποιους άλλους τους αποδυνάμωσα. Προσπαθήσαμε, δηλαδή, να κάνουμε ένα καλύτερο μάνατζμεντ. Αυτό έγινε. Και να ξέρετε ότι κανένας ξενώνας δεν θα κλείσει στην πραγματικότητα. Θα επαναλειτουργήσουν και αυτοί οι οποίοι αποδυναμώθηκαν.
    Σας είπε προηγουμένως κάτι ο κ. Βαρβιτσιώτης και το παρεξηγήσατε. Ξέρετε, παρά τα τρία Κοινοτικά Πλαίσια Στήριξης, υπάρχουν τριακόσιες χιλιάδες συμπολίτες μας, οι οποίοι βιώνουν την απόλυτη -όχι τη σχετική, την απόλυτη- φτώχεια. Δεν καταφέρνει να φθάσει το εισόδημά τους παρά τα τρία Κοινοτικά Πλαίσια Στήριξης, ούτε στο 30% του Α.Ε.Π. στη χώρα μας. Γι’ αυτούς σας είπε -το είχε πει επανειλημμένως και προς τιμήν του ο Αρχηγός σας Γιώργος Παπανδρέου- ότι χρειαζόμαστε στοχευμένη κοινωνική πολιτική. Δεν πετύχατε ποτέ στα είκοσι χρόνια διακυβέρνησης στοχευμένη κοινωνική πολιτική, η οποία είναι η πεμπτουσία της δίκαιης κοινωνίας. Το είπε επανειλημμένως, αλλά δεν κατορθώσατε να το κάνετε ποτέ. Προσπαθούμε να το πετύχουμε με συγκεκριμένα μέτρα στοχευμένης κοινωνικής πολιτικής...
    ΧΡΗΣΤΟΣ ΠΡΩΤΟΠΑΠΑΣ: Πότε το είπε αυτό;
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πότε το είπε αυτό; Έχει πει επανειλημμένως ότι η στοχευμένη κοινωνική πολιτική –το ξέρετε καλά αυτό…
    ΧΡΗΣΤΟΣ ΠΡΩΤΟΠΑΠΑΣ: Ό,τι έγινε στο  κοινωνικό κράτος, έγινε από το ΠΑ.ΣΟ.Κ.. 
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Στοχευμένη κοινωνική πολιτική, δεν κατορθώσατε να κάνετε, κύριε Πρωτόπαπα. Οι κοινωνικές δαπάνες και επί των ημερών σας και επί των ημερών μας είναι κοντά στο μέσο ευρωπαϊκό όρο. Δεν αποκλίνουμε πολύ. Αποκλίνουμε το πολύ 1% και εσείς και εμείς. Αυτές οι κοινωνικές δαπάνες, όμως, πηγαίνουν σε όλους, πηγαίνουν σε όλα τα δεκατημόρια του πληθυσμού. Δεν πηγαίνουν στα τέσσερα κατώτερα κοινωνικοοικονομικά δεκατημόρια του πληθυσμού, δεν πηγαίνουν εκεί που πρέπει να πάνε. Ξέρετε πολύ καλά ότι ο φτωχός ανάπηρος, ο οποίος ζει σ’ ένα χαρτοκούτι στην Ομόνοια, παίρνει τα ίδια επιδόματα με κάποιον άλλον, ο οποίος έχει κάποια περιουσιακά στοιχεία, μικρά ή μεγάλα. Ξέρετε ότι πολλά από τα κοινωνικά επιδόματα δίνονται χωρίς κριτήρια. Μόνο για το Ε.Κ.Α.Σ. έχουν μπει κριτήρια και πλαφόν. 
    Υπάρχει μια παθογένεια. Πώς να το κάνουμε; Υπάρχει στο κοινωνικό μας σύστημα, υπάρχει στο κράτος πρόνοιάς μας. Γι’ αυτό και το ελάχιστο εγγυημένο εισόδημα –το γνωρίζετε και σεις πολύ καλά- παρά τις προτάσεις νόμου, που κατέθεταν οι Βουλευτές σας, δεν το υιοθετήσατε ποτέ, διότι σε μία χώρα, η οποία πραγματικά πλήττεται από τη φοροδιαφυγή, δεν μπορούμε να στοχεύσουμε σωστά, εκεί που θέλουμε να στοχεύσουμε. 
    Εκεί πρέπει να συνεννοηθούμε, εάν θέλετε να συνεννοηθούμε. Εκεί πρέπει να έχουμε μια κοινή εθνική στρατηγική, εάν θέλετε να έχουμε κοινή εθνική στρατηγική. Εκεί μπορούμε να κάνουμε μια πλατφόρμα δράσεων, όπως έγινε και στο Ηνωμένο Βασίλειο από όλα τα κόμματα για συγκεκριμένες στρατηγικές, για συγκεκριμένες πολιτικές, για μια πραγματικά στοχευμένη κοινωνική πολιτική. 
    Θα το θελήσετε να το κάνουμε αυτό, εάν πιστεύετε πραγματικά σ' αυτό που αναφέρατε –το έχουμε πει και εμείς επανειλημμένως- σε μία πραγματικά δίκαιη κοινωνία; Και μια δίκαιη κοινωνία χωρίς στοχευμένη κοινωνική πολιτική δεν μπορεί να υπάρξει. 
    Όσον αφορά τον κοινωνικό προϋπολογισμό, ναι, υπάρχουν αποκλίσεις. Γιατί όμως; Εδώ δημιουργούνται καθημερινά νέοι κοινωνικοί κίνδυνοι και νέες κοινωνικές ανάγκες, που δεν είχαμε μέχρι πρότινος. 
    Τα άλλα σημεία στην επερώτηση σας, στα οποία όντως δεν απάντησα, αφορούν τα προγράμματα προσφύγων. Νομίζω ότι εδώ έχετε άδικο να λέτε ότι δεν κάνουμε κάτι για τις ευαίσθητες κοινωνικές ομάδες. Μήπως δεν λειτουργεί αποκλειστικά από τον κρατικό προϋπολογισμό το Κέντρο Προσφύγων Λαυρίου, δυναμικότητας τριακοσίων κλινών, το Κέντρο Σπερχειάδας Φθιώτιδας δυναμικότητας εκατό ατόμων, το Κέντρο Ασυνόδευτων Παιδιών Ανωγείων Κρήτης δυναμικότητας είκοσι πέντε ατόμων, προγράμματα φιλοξενίας σε ξενοδοχεία αιτούντων άσυλο -κυρίως ΑΜ.Ε.Α. και μονογονεϊκών οικογενειών- προγράμματα εθελοντικού επαναπατρισμού του Διεθνούς Οργανισμού Μετανάστευσης; Μήπως στο χώρο αυτό, στο χώρο του κοινωνικού αποκλεισμού, οι δράσεις μας δεν στοχεύουν σωστά, ώστε ο κόσμος αυτός να μην οδηγηθεί στον κοινωνικό και στον πολιτικό αποκλεισμό; 
    Επαναλαμβάνω ότι και για τα θέματα χρόνιων παθήσεων και για τα υπόλοιπα για τα οποία είπατε, λέτε τη μισή αλήθεια. Έχουμε να κάνουμε πολλά και να είστε σίγουροι ότι θα τα κάνουμε. 
    Σας λέω για μια ακόμη φορά ότι το κομμάτι της ψυχιατρικής μεταρρύθμισης και το προσέχουμε και το πιστεύουμε, όμως, δεν είναι πανάκεια, δεν είναι το κουτί της Πανδώρας. Η χρηματοδότηση θα εξασφαλιστεί και για το πρόγραμμα «Βοήθεια στο Σπίτι». 
    ΜΙΛΤΙΑΔΗΣ ΠΑΠΑΪΩΑΝΝΟΥ: Πότε; 
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεσμεύτηκαν και οι δύο συναρμόδιοι Υπουργοί, ο Υπουργός Απασχόλησης και ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος, για τα θέματα αυτά, για τα οποία νομίζω ότι ήταν σαφείς και οι δύο στη συνέντευξη Τύπου που έδωσαν την 1η Μαρτίου. Σε πολύ σύντομο χρονικό διάστημα η κυβερνητική επιτροπή θα πάρει τις αποφάσεις της, ώστε και οι εργαζόμενοι στο πρόγραμμα «Βοήθεια στο Σπίτι», κυρίως, όμως, οι ωφελούμενοι από αυτό το πρόγραμμα να μη μείνουν, όπως είπατε, ορφανοί, αλλά να έχουν τις υπηρεσίες, τις οποίες έχουν σήμερα. 
    Σας ευχαριστώ. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
    Ο Κοινοβουλευτικός Εκπρόσωπος του ΠΑ.ΣΟ.Κ. κ. Παπαϊωάννου έχει το λόγο. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κύριε Υπουργέ, υπάρχει μεταξύ μας, όσον αφορά το τι είναι κοινωνικό κράτος, όπως καταλαβαίνετε, μεγάλη ιδεολογική και πολιτική διαφορά. 
      Είστε στα τρία χρόνια διακυβέρνησης και όλο «θα» ακούμε: «Θα» βρούμε λεφτά, «θα» προβλέψουμε, «θα» προχωρήσουμε. Όμως, η πραγματικότητα σας διαψεύδει και μάλιστα κατά δραματικό τρόπο. Εγώ σας είπα να ρίξετε μια ματιά στους προϋπολογισμούς των προηγούμενων χρόνων και να έρθετε μετά να συζητήσουμε σε σχέση με τις δαπάνες. Το αποφύγατε. 
      Μιλήσατε για στοχευμένες κοινωνικές πολιτικές. Ο Πρόεδρός μας είπε ότι θα συνεχίσουμε τις στοχευμένες κοινωνικές πολιτικές. Γιατί; Δεν μας παρακολουθείτε καλά ούτε καν μας ερμηνεύετε. Πολλές φορές και εσείς, ιδιαίτερα το Κομμουνιστικό Κόμμα, μας παρερμηνεύετε. Αν δεν είναι στοχευμένη κοινωνική πολιτική το τι θα κάνουμε για την οικογένεια, για το παιδί, για την εργαζόμενη μητέρα -που έχουμε κάνει για όλα αυτά- το τι θα κάνουμε για τις ευπαθείς ομάδες, για τους ηλικιωμένους από τα Κ.Α.Π.Η. μέχρι το πρόγραμμα «Βοήθεια στο Σπίτι», το τι θα κάνουμε για τα άτομα με ειδικές ανάγκες, τους ανάπηρους, τους άστεγους, τα παιδιά στο δρόμο, την παιδική εργασία, τότε τι είναι στοχευμένες πολιτικές; Μπορείτε να μας πείτε; 
      Εκείνο που μπορούμε να σας πούμε εμείς, είναι ότι επί των ημερών σας, και τώρα και την περίοδο 1990-1993, οι κοινωνικές ανισότητες διευρύνονται. Ξέρετε τι λέει ο απλός κόσμος στα καφενεία; Είσαστε και από την επαρχία και πρέπει να πηγαίνετε και να τους ρωτάτε με απλά λόγια. Με το ΠΑ.ΣΟ.Κ. δεκάδες χιλιάδες οικογένειες, από φτωχές οικογένειες έγιναν μεσαίου εισοδήματος. Εγώ θα σας πω ότι μπορεί και κάποιοι να πλούτισαν αδικαιολογήτως και αυτό να μας βαραίνει. Είναι ένα ζήτημα. Το εισπράξαμε, όμως, το τίμημα και ισχύει αυτό που σας είπα. Δεκάδες χιλιάδες οικογένειες από φτωχές οικογένειες έγιναν μεσαίου εισοδήματος. Επί των ημερών σας δεκάδες χιλιάδες οικογένειες, που είχαν καταγραφεί ως μεσαίου εισοδήματος, γίνονται φτωχές οικογένειες. Και μιλάμε πλέον για πραγματική φτώχεια, όχι για φτώχεια, όπως καταγράφεται στην Ευρωπαϊκή Ένωση, γιατί εκεί υπάρχουν ζητήματα με το μέσο όρο του Α.Ε.Π., εκεί δεν προσμετρώνται τα ζητήματα, που έχουν να κάνουν με τη στέγη, δεν προσμετράται η παραοικονομία και  τόσα άλλα.
      Θα ήθελα εδώ να ενημερώσω, ιδιαίτερα εσάς, αλλά και τους συναδέλφους  της Νέας Δημοκρατίας, που δεν τα παρακολουθούν δικαιολογημένα ή αδικαιολόγητα, ότι στην Ελλάδα για να φθάσουμε στο μέσο όρο των κοινωνικών δαπανών της Ευρωπαϊκής Ένωσης αυτό έγινε τα τελευταία οκτώ χρόνια. Και επειδή συγκρινόμαστε με τις χώρες του Νότου –γιατί δεν μπορεί να γίνεται η σύγκριση με το Βορρά, γιατί το κοινωνικό κράτος στη Γερμανία ή στη Δανία ή στη Σουηδία ή στη Φιλανδία έχει κριθεί χρόνια τώρα, το τι αποστάσεις καλύψαμε έχει σημασία από το 1981 και μετά –υπάρχουν δύο ειδών κοινωνικές δαπάνες και αυτό σας αφορά. Υπάρχει αύξηση των κοινωνικών δαπανών, που είναι αναπόφευκτες, όπως για παράδειγμα οι συντάξεις, και υπάρχουν και οι κοινωνικές δαπάνες που πάνε κυρίως στα προγράμματα, που συνηθίσαμε να λέμε πρόνοιας και κοινωνικής αλληλεγγύης. Για κοιτάξτε, εκεί έχουν αυξηθεί επί των ημερών σας; Έχουν μειωθεί δραματικά. 
      Έχουν αυξηθεί οι κοινωνικές δαπάνες, ξέρετε γιατί; Γιατί τα τελευταία χρόνια προστέθηκαν δεκάδες χιλιάδες συνταξιούχοι και στον κοινωνικό προϋπολογισμό αναφέρονται και οι δαπάνες που πάνε για τις συντάξεις συν τη φυσιολογική αύξηση που δίνετε είτε αφορά το Ε.Κ.Α.Σ. είτε τον Ο.Γ.Α. είτε οτιδήποτε άλλο. Κατά συνέπεια υπάρχει ο σκληρός πυρήνας των δαπανών, που αφορούν την οικοδόμηση του κοινωνικού κράτους και είναι και οι άλλες δαπάνες. 
      Βέβαια, στις άλλες δαπάνες είναι και η σπατάλη για τα φάρμακα. Δεν είναι μόνο η αύξηση των δαπανών για τα φάρμακα, ιδιαίτερα με την κατάρτιση της λίστας κ.λπ.. Κατά συνέπεια, αυτά τα οποία λέει ο κ. Βαρβιτσιώτης -στον οποίο έχω πει να προσέχει λίγο και να διαβάζει περισσότερο τα νούμερα και τις εξελίξεις- όλα αυτά είναι φανερό ότι δεν σας οδηγούν σε καλά συμπεράσματα. 
      Σας άκουσα να μας καταθέτετε στη δευτερολογία σας το διαχειριστικό σας πρόβλημα και ότι αντιμετωπίζετε μια πολύ άσχημη κατάσταση. Γιατί διαχειριστικό είναι το πρόβλημα το πού θα βρείτε 6.000.000 ευρώ, για να πληρώσετε τα αυτοκίνητα της «HUYNDAI» που αναφέρατε προηγουμένως.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ήταν δική σας μαύρη τρύπα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν με καταλάβατε. Τέτοια προβλήματα τα αντιμετωπίζουν όλοι οι Υπουργοί κατά καιρούς, δεν τα αντιμετωπίζετε μόνο εσείς. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εσείς τα αγοράσατε και δεν τα βάλατε στον προϋπολογισμό.
      ΜΙΛΤΙΑΔΗΣ ΠΑΠΑΪΩΑΝΝΟΥ: Λέτε ότι δεν είχαν εγγραφεί στον προϋπολογισμό. Και αυτό μπορεί να έχει συμβεί. Εγώ δεν το ξέρω, αλλά μπορεί να έχει συμβεί. Εδώ εσείς δεν εγγράφετε στον προϋπολογισμό τα χρέη προς τα νοσοκομεία. Μιλάμε για εκατοντάδες εκατομμύρια ευρώ και τώρα έρχεστε και «πιάνεστε» από αυτό το θέμα, λες και το πρόβλημα είναι τα αυτοκίνητα που θα αγοράζαμε για το πρόγραμμα «Βοήθεια στο Σπίτι». Εκεί εντοπίζεται το ζήτημα; 
        Ή μου λέτε ότι χάσατε ολόκληρο  ακίνητο για χρέος 3.000 ευρώ. Να αναζητήσετε ευθύνες. 
        ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εσείς το χάσατε το…
        ΜΙΛΤΙΑΔΗΣ ΠΑΠΑΪΩΑΝΝΟΥ: Να αναζητήσετε ευθύνες, εάν το χάσαμε και επί των ημερών μας. Αυτή είναι η πολιτική, που συζητάμε σήμερα εδώ;
         Ακούστε, κύριε Υφυπουργέ, προσπάθησα από την αρχή να είμαι επιεικής απέναντί σας, γιατί κατανοώ τη δυσχέρεια της διαχείρισης. Αλλά είναι άλλο ζήτημα η διαχείριση και άλλο ζήτημα είναι οι πολιτικές. Και εδώ έχουμε πολιτικές αποδόμησης, κατάρρευσης του κοινωνικού κράτους. Αυτές είναι οι διαφορετικές πολιτικές και δεν μου απαντάτε στα κρίσιμα ερωτήματα, τι λέει ο προϋπολογισμός, τι γίνεται με το «ΨΥΧΑΡΓΩΣ»; Η αποασυλοποίηση τελικά θα είναι βίαιη; Σας ρώτησα, οι καινούργιες δομές που γίνονται, αυτά τα ξενοδοχεία, οι φιλοξενίες, τις ελέγχετε; Τηρούνται οι προδιαγραφές; Σας ανέφερα συγκεκριμένο παράδειγμα. Είχαμε το θάνατο ενός παιδιού. Τηρήθηκαν; Το ελέγξατε; Απαντήστε μας. Αυτά είναι τα ερωτήματα. Και αν δεν απαντήσετε σ’ εμάς, φωνάξτε τους γονείς αυτού του παιδιού και δώστε τους μία εξήγηση για το τι κάνατε ως κράτος, ως πολιτεία. Πού είναι οι ευαισθησίες σας; Όχι οι προσωπικές σας, δεν τις αμφισβητώ αυτές. 
        Κατά συνέπεια αυτά είναι τα ερωτήματα που σας θέσαμε και όμως, δεν πήραμε απάντηση. Απλώς και μόνο ακούστηκε η θεώρηση του Κοινοβουλευτικού Εκπροσώπου του κ. Βαρβιτσιώτη, που είναι η κυρίαρχη άποψη της Κυβέρνησης ότι κάποια στιγμή τι να κάνουμε, πρέπει να δώσουμε κάποια λίγα χρήματα σε πολλούς, αν θέλετε ή σε λιγότερους, για να τους εξασφαλίσουμε το κουλούρι τους και το γάλα τους. Είναι μια προσέγγιση αυτή που την έκανα πολλές φορές. Αυτή είναι η άποψή σας. Αλλά εδώ, δεν  μιλάμε πλέον  για κοινωνικό κράτος ούτε για κράτος αλληλεγγύης, μιλάμε για τα συσσίτια, που θα μπορούσε να τα δώσει σε μία εκκλησία, σ’ ένα φιλανθρωπικό ίδρυμα, άρα μιλάμε για φιλανθρωπία. Είναι τελείως διαφορετική η θεώρηση της φιλανθρωπίας από το τι είναι κοινωνικό κράτος, πώς οικοδομείται για όλους τους Έλληνες και τι σημαίνει αυτό για την ανάπτυξη και την πρόοδο του τόπου και εδώ βρίσκονται οι θεμελιακές μας διαφορές. 
        ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι,  έχουν διανεμηθεί τα Πρακτικά της Τρίτης 30 Ιανουαρίου 2007 και παρακαλώ το Σώμα για την επικύρωσή τους.
        ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
        ΠΡΟΕΔΡΕΥΩΝ (Ιωάννης Τραγάκης):  Συνεπώς τα Πρακτικά της Τρίτης 30 Ιανουαρίου 2007 επικυρώθηκαν. 
        Ο κύριος Υφυπουργός έχει το λόγο.
        ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Σεβόμενος την ευαισθησία σας για το θάνατο του παιδιού, που νοσηλευόταν στο Παιδοψυχιατρικό Νοσοκομείο του Νταού Πεντέλης έχω να σας πω ότι παρά τις εκκλήσεις μας στο ψυχιατρικό τιμ του συγκεκριμένου νοσοκομείου, επέμεναν στην άποψή τους ότι ο νεαρός έπρεπε να μείνει στη δομή αποασυλοποίησης, πιστεύοντας ότι δεν ήταν –αυτό είπα προηγουμένως στην πρωτομιλία μου- πρώιμος νηπιακός αυτισμός, όπως κατά τη γνώμη μου και εκ των υστέρων αποδείχθηκε ότι ήταν, αλλά μία διάχυτη αναπτυξιακή διαταραχή, όπου μπορούσε να παραμείνει εκεί.
        Δυστυχώς, το Υπουργείο δεν μπορεί να παρέμβει, όπως γνωρίζετε και να αλλάξει τις τεκμηριωμένες ή όχι απόψεις της επιστημονικής κοινότητας του εν λόγω ιδρύματος, το οποίο επέμενε στην άποψή του αυτή και σε πολλές περιπτώσεις έχετε δίκιο, ναι, επιχειρήθηκε πολλές φορές μια βίαιη αποασυλοποίηση στο βωμό του να αυξήσουμε την ταχύτητα κλεισίματος των ψυχιατρικών νοσοκομείων, επιμένοντας και βλέποντας μόνο το δέντρο και όχι το δάσος, λες και το κλείσιμο των νοσοκομείων και οι στόχοι που μας έβαλε η Ευρωπαϊκή Ένωση είναι ο αυτοσκοπός και η μοναδική λύση. 
        Γι’ αυτό σας είπα ότι έγιναν λάθη στρατηγικής, τα οποία οφείλουμε να τα ψάξουμε, να δούμε, γιατί έγιναν, πώς έγιναν και πώς μπορούμε να τα διορθώσουμε. Ακόμη και σήμερα πολλά παιδιά και πολλοί ασθενείς μας είναι όμηροι σε μία ιδιότυπη ομηρεία αυτών των επιλογών και αυτών των στρατηγικών. Ξεκινήσαμε σωστά, αλλά σε πολλές περιπτώσεις χαθήκαμε στο δρόμο, εξαιτίας λάθος επιλογών κατά το παρελθόν. Δεν είναι μια απλή ιστορία η αποασυλοποίηση. Και ας μην επιμένουμε σε  περιπτωσιολογικές αναλύσεις, που όλοι θλιβόμαστε και ιδιαίτερα προσωπικά και ο κύριος Υπουργός, ο οποίος έχει πάρει τις επιστολές και ένιωσε απέραντη θλίψη για το συγκεκριμένο περιστατικό. Δεν μπορεί, όμως, να μείνουμε σε τέτοια περιστατικά και να ανακόψουμε αυτήν τη μεγάλη προσπάθεια, η οποία ξεκίνησε από σας -οφείλω να το ομολογήσω- και την οποία πρέπει να συνεχίσουμε.
      Το κόστος πολλές φορές είναι πάρα πολύ μεγάλο και η συγκεκριμένη περίπτωση μεταφράστηκε με θανάτους παιδιών, τα οποία δεν μπόρεσαν να προσαρμοστούν λόγω της φύσης της ασθένειάς τους. Και εδώ μιλάμε για αυτισμό, που δεν μπόρεσαν να ενσωματωθούν, να προσαρμοστούν σε αυτές τις νέες δομές, όσο και αν για εμάς αυτές οι δομές φαίνονταν καλύτερες. 
      Αυτά είχα να σας πω, τα οποία είναι θέματα, που μπορεί να «πουλάνε» στα μέσα ενημέρωσης, είναι θέματα τα οποία προκαλούν θλίψη, προκαλούν το ενδιαφέρον της κοινής γνώμης, αλλά εδώ έχουμε υποχρέωση να το δούμε νηφάλια, να δούμε τον τελικό μας στόχο, να δούμε την Ιθάκη και όχι τις επιμέρους περιπλανήσεις, που μπορεί να υπάρχουν, γιατί να είστε σίγουροι ότι έτσι θα χαθούμε.
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Κηρύσσεται περαιωμένη η συζήτηση επί της υπ’ αριθμόν 45/15.02.2007 επερώτησης των Βουλευτών του ΠΑ.ΣΟ.Κ. προς τους Υπουργούς Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Απασχόλησης και Κοινωνικής Προστασίας, σχετικά με την κοινωνική πολιτική για την υποστήριξη της οικογένειας και του παιδιού. 
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.50΄ λύεται η συνεδρίαση για αύριο ημέρα Τρίτη 13 Μαρτίου 2007 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ 						ΟΙ ΓΡΑΜΜΑΤΕΙΣ 
Τελευταία Αποθήκευση:	16/3/2007 4:14:00 μμ	Από:	M.velioti
Εκτυπώθηκε:	16/3/2007 11:06:00 πμ

