ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ Δ'
Σάββατο 22 Απριλίου 2000
ΘΕΜΑΤΑ
ΕΙΔΙΚΑ ΘΕΜΑΤΑ 
1. Επικύρωση Πρακτικών,  
2. Ανάγνωση των προγραμματικών δηλώσεων της Κυβέρνησης από τον Πρωθυπουργό K. Σημίτη,  

Π Ρ Α Κ Τ Ι Κ Α   Β Ο Υ Λ Η Σ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
Ζ' ΑΝΑΘΕΩΡΗΤΙΚΗ ΒΟΥΛΗ
ΣΥΝΟΔΟΣ Α'
ΣΥΝΕΔΡΙΑΣΗ Δ'
Σάββατο 22 Απριλίου 2000
---
Aθήνα, σήμερα στις 22 Απριλίου 2000, ημέρα Σάββατο και ώρα 12.30' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ.  ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 21.4.2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της Γ' συνεδριάσεώς του, της 21ης Απριλίου 2000 (απογευματινή).) 'Εχω την τιμή να ανακοινώσω στο Σώμα ότι ο Πρόεδρος του Συνασπισμού της Αριστεράς και της Προόδου, με επιστολή που μου απηύθυνε, ορίζει ως Αναπληρωτή Εκπρόσωπο της Κοινοβουλευτικής Ομάδας του Κόμματός του τον Βουλευτή της Β' Περιφέρειας Αθηνών κ. Φώτη Κουβέλη.
Εισερχόμεθα στην ΕΙΔΙΚΗ ΗΜΕΡΗΣΙΑ ΔΙΑΤΑΞΗ μοναδικό αντικείμενο της οποίας είναι η ανάγνωση των Προγραμματικών Δηλώσεων της Κυβερνήσεως.
Κατά τη συνήθη διαδικασία ο Πρόεδρος της Κυβερνήσεως θα αναγνώσει τις Προγραμματικές Δηλώσεις και στη συνέχεια θα λύσουμε τη συνεδρίαση για αύριο το απόγευμα, ώρα 18.00', κατά την οποία θα απαντήσει, σε χρόνο για τον οποίο θα συνεννοηθούμε, ο Αρχηγός της Αξιωματικής Αντιπολίτευσης και όποιος άλλος αρχηγός το επιθυμεί -αύριο ή και τη Δευτέρα- και κατόπιν θα λάβουν το λόγο οι Κοινοβουλευτικοί Εκπρόσωποι και όσοι εγγραφούν από τους κυρίους συναδέλφους για να μιλήσουν.
Η συζήτηση θα διεξαχθεί, σύμφωνα με τις διατάξεις του άρθρου 141 του Κανονισμού της Βουλής, σε συνδυασμό και με ανάλογη εφαρμογή των άρθρων 96 και 97 του Κανονισμού.
'Οσοι επιθυμούν να λάβουν μέρος στη συζήτηση θα εγγραφούν με το ηλεκτρονικό σύστημα, όσοι έχουν τις κάρτες τους και οι νεοεκλεγέντες συνάδελφοι θα εγγραφούν προσερχόμενοι στο Προεδρείο, έως το τέλος των ομιλιών των τριών πρώτων αγορητών, δηλαδή του Προέδρου της Νέας Δημοκρατίας, αν θα λάβει το λόγο αμέσως -ή όποιος λάβει το λόγο- και των άλλων δύο που θα ακολουθήσουν.
ΣΤΥΛΙΑΝΟΣ -ΑΓΓΕΛΟΣ ΠΑΠΑΘΕΜΕΛΗΣ: Οι εγγραφές θα γίνουν αύριο; 
ΠΡΟΕΔΡΟΣ (Απόστολος Κακλαμάνης): Φυσικά.
Πρέπει να σας πω ότι αύριο το απόγευμα στις 6 η ώρα θα αρχίσει η συνεδρίαση και στη διάρκεια της ομιλίας των τριών πρώτων αγορητών θα μπορούν να εγγράφονται, σύμφωνα με τον Κανονισμό, όσοι θέλουν να λάβουν το λόγο. Θα ήθελα να σας προτείνω να εφαρμόσουμε τη διάταξη της παραγράφου 5 του άρθρου 65 για την εναλλαγή των ομιλητών.
Επίσης τα κόμματα, εάν το επιθυμούν, μπορούν να προτείνουν τους συναδέλφους του κάθε κόμματος με τη σειρά που εκείνα θεωρούν.
Λυπάμαι γιατί είμαι αναγκασμένος, παρά την ενημέρωση που έκανα σε νεοεκλεγέντες συναδέλφους για τα κινητά τηλέφωνα, να διαπιστώσω ότι μία συνάδελφος εννοεί να χρησιμοποιεί το κινητό της τηλέφωνο μέσα στην Αίθουσα. Λυπάμαι γιατί κάνω αυτήν τη διαπίστωση. Θα πρέπει κάποια πράγματα να τα σεβαστούμε και να τα τηρήσουμε.
Στην περίπτωση που θα δεχθείτε την πρότασή μου για εναλλαγή των ομιλητών θα υπάρξει ένας κύκλος ενός συναδέλφου από κάθε κόμμα και εφόσον υπάρξει μαζική εγγραφή -άκουσα ότι πολλοί συνάδελφοι θέλουν να εγγραφούνθα προτείνω από τώρα να το αποφασίσουμε, στην περίπτωση που θα κρίνουμε ότι είναι πολλοί συνάδελφοι να μιλήσουν, θα κάνουμε συνεδρίαση τη Δευτέρα και θα αρχίσουμε από το πρωϊ στις 11.00' η ώρα.
Στην περίπτωση που θα γίνει η εναλλαγή των ομιλητών δεν είναι απαραίτητο να υποβληθεί κατάλογος. Εάν υποβληθεί κατάλογος, οι Βουλευτές του αντιστοίχου κόμματος θα έχουν τη σειρά του καταλόγου. Εάν όχι και σε κάθε περίπτωση θα ομιλήσουν πέντε Βουλευτές από τη Συμπολίτευση, στη συνέχεια τέσσερις από την Αξιωματική Αντιπολίτευση, ένας από το τρίτο κόμμα το ΚΚΕ, θα ακολουθήσει πάλι ο ίδιος κύκλος και ένας από το Συνασπισμό. Αλλά επαναλαμβάνω θα προηγηθεί και ένας κύκλος ομιλητών  και από τα τέσσερα κόμματα.
Οι Υπουργοί λαμβάνουν το λόγο  όποτε το επιθυμούν κατά τον Κανονισμό.Εάν όμως ακολουθεί Βουλευτής  της Συμπολιτεύσεως, του ΠΑΣΟΚ, θα αφήνει τη θέση του  στον επόμενο να μιλήσει Βουλευτή άλλου κόμματος.
Ο χρόνος ομιλίας σύμφωνα με τον Κανονισμό είναι του Πρωθυπουργού και των Αρχηγών των κομμάτων απεριόριστος. Βέβαια, γίνεται πάντοτε μια συνεννόηση ώστε να υπάρχει  κάποιο λογικό όριο, ώστε να μην καταναλωθεί πολύς χρόνος. Και ο Πρωθυπουργός και οι Αρχηγοί των κομμάτων πάντοτε τηρούν αυτήν την αρχή.
Οι Υπουργοί μπορούν να μιλήσουν τριάντα λεπτά της ώρας. Θα επαναλάβω την παράκληση προς τον Πρωθυπουργό να μιλήσουν εικοσάλεπτο εκτός από Υπουργούς οι οποίοι από την πορεία της συζητήσεως θα προκύψει, ότι θα πρέπει να έχουν  μια μεγαλύτερη σε διάρκεια αγόρευση.
Οι Κοινοβουλευτικοί Εκπρόσωποι επίσης κατά τον Κανονισμό έχουν είκοσι λεπτά της ώρας στη διάθεσή τους και οι ομιλητές από τον κατάλογο, οι λοιποί συνάδελφοι, δέκα λεπτά της ώρας.
Είμαστε  με όλα αυτά σύμφωνοι, αγαπητοί συνάδελφοι; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς, η Βουλή παρεδέχθη.
Ο κύριος Πρόεδρος της Κυβερνήσεως έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, στις 9 Απριλίου ο ελληνικός λαός  έδωσε στο ΠΑΣΟΚ  μια καθαρή εντολή, να συνεχίσει την πολιτική την οποία εφάρμοσε τα προηγούμενα χρόνια αλλά και να ξεκινήσει μια νέα δημιουργική περίοδο για την πατρίδα μας.
Η ψήφος του ελληνικού λαού επικυρώνει την πορεία της πατρίδας μας τα τέσσερα τελευταία χρόνια. Αναγνωρίζει την ανόρθωση της οικονομίας μας και  την πορεία που ακολουθήσαμε προς την Οικονομική και Νομισματική 'Ενωση. Σφραγίζει το νέο ρόλο της Ελλάδος όπως τον αναδείξαμε στην Ευρωπαϊκή 'Ενωση, στα Βαλκάνια και στη διεθνή σκηνή. Στηρίζει τον εκσυγχρονισμό της χώρας  με την αναμόρφωση και τη δημιουργία νέων υποδομών  σε ολόκληρη τη χώρα, αλλά ταυτόχρονα και με τη δημιουργία νέων θεσμών. Συγχρόνως επικυρώνει τη θεμελίωση, τη συνέχεια του κοινωνικού κράτους  το οποίο  επιδιώξαμε  τα τέσσερα τελευταία χρόνια παρ' όλες τις μεγάλες  δυσκολίες που είχαμε  λόγω  της οικονομικής ανόρθωσης  την οποία επιδιώξαμε.
Σήμερα η Ελλάδα  είναι μια καλύτερη χώρα και πάνω σε αυτήν την πραγματικότητα της καλύτερης χώρας, θα προσπαθήσουμε, θα δουλέψουμε να ξεκινήσουμε, να ανοίξουμε ένα νέο δημιουργικό, ένα νέο γόνιμο κύκλο.  Στόχος  της Κυβέρνησής μας για την επόμενη τετραετία είναι η πραγματοποίηση του οράματός μας για μια νέα  δημιουργική Ελλάδα.  Η πραγματοποίηση του οράματος μέσα σε ένα πλαίσιο διεθνών σχέσεων  το οποίο είναι  ασφυκτικό, καθορίζει  τις εξελικτικές πορείες των κοινωνιών  και τα προβλήματα αυτά πρέπει να τα αντιμετωπίσουμε.
Το κρίσιμο ερώτημα που έχουμε  να απαντήσουμε είναι: Ποια Ελλάδα θέλουμε; Πού θέλουμε να οδηγήσουμε  την κοινωνία μας;  Τι  να διασφαλίσουμε  ατομικά για  τον κάθε πολίτη αλλά  και για την οικογένειά του;  Τι θέλουμε για το μέλλον των παιδιών μας; Πώς προωθούμε και ολοκληρώνουμε το εγχείρημα που ξεκινήσαμε πριν από λίγα χρόνια; Πώς αντιμετωπίζουμε  τις παγκόσμιες προκλήσεις; 'Ολα αυτά είναι καθοριστικά ερωτήματα για εμάς, για την πορεία της πολιτικής μας, για τις κατευθύνσεις της πολιτικής μας. Είναι ερωτήματα που απασχολούν τον ελληνικό λαό και εμείς πρέπει να δώσουμε απαντήσεις και θα δώσουμε.
Σήμερα, όσο ποτέ άλλοτε, το μέλλον των Ελλήνων εξαρτάται από τη θέση της χώρας μας στη διεθνή σκηνή, πώς εντάσσεται στην παγκοσμιοποιημένη οικονομία. Κυρίως, όμως, εξαρτάται η θέση της χώρας από την ισχύ της μέσα στην Ευρωπαϊκή 'Ενωση, τη θέση της στην Ευρωπαϊκή 'Ενωση. Από την ισότιμη και δυναμική συμμετοχή μας, από τη θεσμική και οικονομική παρουσία μας κρίνεται και η πολιτική ισχύς της χώρας μας, κρίνεται η δυνατότητά μας να συνδιαμορφώσουμε τις εξελίξεις, πράγμα που θέλουμε. Από τον τρόπο δράσης μας στην ευρωπαϊκή σκηνή, το κύρος μας, κρίνεται η οικονομική πρόοδος και τα περασμένα χρόνια το απέδειξαν.
Η δράση μας, η παρουσία μας, ήταν εκείνη η οποία μας επέτρεψε να προωθήσουμε τους στόχους μας σε σχέση με την οικονομία της χώρας μας. Από αυτήν την παρουσία και τη δράση μας θα φανεί πόσο θα μπορούμε να κυριαρχούμε τις εξελίξεις στο παγκόσμιο περιβάλλον, να δίνουμε απαντήσεις και να μη φοβόμαστε γι'αυτές και να μη φοβόμαστε για τις εξελίξεις που έρχονται.
Από τη συμμετοχή μας κρίνεται και η αντιμετώπιση πολλών σημαντικών προβλημάτων για τη χώρα, τα οποία σήμερα δεν είναι αντικείμενο ρύθμισης μόνο από μια χώρα, αλλά απαιτούν τη ρύθμιση σε υπερεθνικό επίπεδο. Και υπάρχουν πολλά, τα οποία κατατάσσονται σε αυτήν την κατηγορία -σχεδόν όλα θα έλεγα- και τα οποία μας απασχολούν. Η ασφάλεια, η ανεργία, οι περιβαλλοντικές επιπτώσεις, το οργανωμένο έγκλημα, η μάχη κατά των ναρκωτικών, αποτελούν χαρακτηριστικά παραδείγματα, όπου χρειάζεται μια υπερεθνική πρωτοβουλία, υπερεθνική διασύνδεση και αντιμετώπιση για να μπορέσουμε και στη χώρα μας να ελέγξουμε καταστάσεις.
Συγχρόνως, η Ελλάδα απέδειξε και θα αποδεικνύει ότι αποτελεί παράγοντα ειρήνης συνεργασίας και ανάπτυξης στην Νοτιοανατολική Ευρώπη. Είμαστε δύναμη ευθύνης, το δείχνει η παρουσία μας στο Κόσοβο, στη Βοσνία, στην Αλβανία, οι συζητήσεις που κάνουμε με όλες τις άλλες χώρες της Βαλκανικής και έτσι θα συνεχίσουμε. Δημιουργούμε μια Ελλάδα που δεν φοβάται κανένα πρόβλημα, δεν φοβάται γιατί ξέρει ότι είναι σε θέση να λύσει τα προβλήματα! Οι έννοιες που οφείλουν να κατευθύνουν την εξέλιξή μας στα επόμενα χρόνια, είναι η ανάπτυξη και η ολοκλήρωση του κοινωνικού κράτους. Πρώτη και κύρια επιδίωξη είναι να ανεβάσουμε το επίπεδο ζωής όλων των Ελλήνων.  Θέλουμε να συγκλίνει με τα επίπεδα ζωής των κατοίκων των άλλων χωρών της Ευρωπαϊκής 'Ενωσης, να διαμορφώσουμε στέρεες συνθήκες στην οικονομία και στην κοινωνία μας, που διευρύνουν δυνατότητες και ευκαιρίες. Ο εργαζόμενος, ο μισθωτός, ο μικρομεσαίος, ο συνταξιούχος, ο αγρότης, οι γυναίκες, να δούν ότι η πολιτική αλλάζει τις συνθήκες ζωής τους προς το καλύτερο. Και αυτό περιμένουν από την πολιτική. Να δώσει ένα χειροπιαστό αποτέλεσμα για τη βελτίωση των συνθηκών ζωής. Αυτό περιμένουν και αυτό πρέπει να δώσουμε! Να εφοδιάσουμε τη νέα γενιά με γνώση και όπλα που θα ανοίγουν δρόμους καταξίωσης και επιτυχίας. Ο κόσμος αλλάζει και η νέα γενιά πρέπει να έχει απέναντι στον καινούριο κόσμο που διαμορφώνεται, τα μέσα εκείνα για να μπορέσει να βρει ένα δρόμο, ένα δρόμο που την ικανοποιεί.
Πρέπει να οικοδομήσουμε ένα κοινωνικό κράτος που θα περιορίζει την ανασφάλεια. Δεν χρειάζεται να υπάρχει στην Ελλάδα ένα τμήμα πληθυσμού που ζει σε ανασφάλεια, που δεν έχει βεβαιότητα για το μέλλον. 'Ενα τμήμα της κοινωνίας μας είναι μία κοινωνία της ανασφάλειας και πρέπει να περιοριστεί στο ελάχιστο. Και γι' αυτό η πολιτική πρέπει να απαντά στα σύγχρονα θέματα του κοινωνικού αποκλεισμού.
Νοιαζόμαστε για τους κοινωνικά αδύνατους, νοιαζόμαστε για την τρίτη ηλικία, που σύμφωνα με τη δημογραφική εξέλιξη παίζει όλο και μεγαλύτερο ρόλο στη ζωή της κοινωνίας.  Νοιαζόμαστε γι' αυτούς που έχουν πραγματικά ανάγκη. Και υπάρχουν πολλοί.  Συγχρόνως θέλουμε να δώσουμε μία νέα ώθηση στον κόσμο της περιφέρειας.  Θέλουμε να δώσουμε μία νέα ώθηση στη ζωή της υπαίθρου, στους αγρότες.
Για να εγγυηθούμε όλους αυτούς τους στόχους, πρέπει να δράσουμε και σε μία άλλη κατεύθυνση: Στην κατεύθυνση των αξιών, των αρχών οι οποίες είναι παραδεκτές στην κοινωνία μας, οι οποίες δίνουν το στίγμα το οποίο πρέπει να ακολουθήσουμε και κάνουν την κοινωνία πιο ισχυρή. Οι πάγιες αξίες, η ελευθερία, η δημοκρατία, η ατομική πρωτοβουλία με κοινωνική ευθύνη και προπαντός η κοινωνική δικαιοσύνη και η αλληλεγγύη, πρέπει να είναι ζωντανές αξίες μέσα στην κοινωνία μας, κοινά αποδεκτές, αλλά και κοινά εφαρμόσιμες. Αρχές επίσης που θα δυναμώνουν την κοινωνική αλληλεγγύη και τη συλλογικότητα.
Και πιστεύω ότι μπορούμε να έχουμε την πεποίθηση ότι οι δικές μας επιλογές, οι εθνικές μας επιλογές, μπορούν να καθορίσουν την πορεία μας προς την ισχυρή κοινωνία μιας ισχυρής Ελλάδος. Εμείς μπορούμε να την καθορίσουμε. Δεν μας καθορίζουν άλλοι. Εμείς μπορούμε να την καθορίσουμε, αρκεί να δουλέψουμε με γνώση, με σχέδιο, με πρόγραμμα.
Αυτή η ισχυρή Ελλάδα, την οποία επιδιώκουμε, έχει στο επίκεντρό της τον άνθρωπο, τον πολίτη. Τον πολίτη που έχει στη διάθεσή του τις υπηρεσίες του δημόσιου τομέα, που βλέπει χρόνο με το χρόνο να βελτιώνεται η καθημερινότητά του, η ποιότητα ζωής του, οι προοπτικές του ίδιου, το μέλλον των παιδιών του.  Πρέπει να έχουμε στο επίκεντρο της προσοχής μας έναν πολίτη που νιώθει όλο και περισσότερη σιγουριά γι' αυτά που κατέκτησε. Να μη χαθούν οι θυσίες και οι κόποι τους οποίους προσέφερε τόσα χρόνια. Να έχει περισσότερες δυνατότητες ευημερίας, να διευρύνει τα δικαιώματά του, δικαιώματα τα οποία δεν είναι απλώς στο χαρτί, αλλά είναι δικαιώματα τα οποία η κοινωνική εξέλιξη του δίνει τη δυνατότητα να ασκήσει πραγματικά.
Τι σημαίνουν όλα αυτά; Πολύ απλά σημαίνουν μια καλύτερη ζωή για όλους.  Μια καλύτερη ζωή με συγκεκριμένους στόχους, ποιότητα, αξίες, αλλά και υλικά αγαθά. Το 2004 θα έχουμε φτιάξει μια κοινωνία, η οποία δεν θα θυμίζει σε τίποτα το 1994, όταν αρχίσαμε την προσπάθειά μας.
Αλλά πρέπει να ξέρουμε ότι για να πετύχουμε αυτό το στόχο τίποτα δεν μας χαρίστηκε και τίποτα δεν πρόκειται να μας χαριστεί από κανέναν. Τη θέση μας στον κόσμο την κατακτούμε με τις δικές μας επιλογές, με τις δικές μας δράσεις, με τις δικές μας αποφάσεις.
Και γι' αυτό πρέπει να πάρουμε και τις αποφάσεις, να προχωρήσουμε και στις δράσεις. Απλά πρέπει να δουλέψουμε σκληρά. Και θα δουλέψουμε σκληρά -θα δουλέψω σκληρά-γι' αυτούς τους στόχους.
Κυρίες και κύριοι συνάδελφοι, πόσο γρήγορα θα προχωρήσουμε σ' αυτά εξαρτάται από τις πολιτικές που θα ακολουθήσουμε. Εξαρτάται όμως συγχρόνως και από κάτι άλλο. Εξαρτάται από το πόσο οι άλλες πολιτικές δυνάμεις, αλλά όχι μονάχα οι πολιτικές δυνάμεις, οι κοινωνικές δυνάμεις,  οι κοινωνικές ομάδες, θα συνεργασθούν δημιουργικά σ' αυτήν την πορεία. Και όταν λέω να συνεργαστούν μιλάω για μία πραγματική συμβολή. Μιλάω για την τόλμη της συναίνεσης και δεν μιλάω για φραστικές συγκλίσεις ή συγκλίσεις οι οποίες υποκρύπτουν την άρνηση ή την αποχή.
Η κοινωνία για να προχωρήσει σε ορισμένες κατευθύνσεις χρειάζεται τη στήριξη όλων των ομάδων του πληθυσμού τη συνειδητοποίηση ότι όλες οι κατευθύνσεις αυτές είναι κατευθύνσεις οι οποίες μπορούν να βελτιώσουν τη θέση όλων και να πραγματοποιήσουν μία διαφορετική κοινωνία. Και αυτήν τη συναίνεση, τη συμπαράταξη τη θεωρούμε αναγκαία.
Κυρίες και κύριοι συνάδελφοι, η Κυβέρνηση ξεκινά αμέσως το έργο της τετραετίας, σύμφωνα με το πρόγραμμα και τις δεσμεύσεις που αναπτύξαμε πριν την εκλογική αναμέτρηση. Και θέλω να υπογραμμίσω ότι θα τηρήσουμε στο ακέραιο όλες τις δεσμεύσεις που αναλάβαμε απέναντι στον ελληνικό λαό.  Για να μην σας κουράσω σε σχέση με τα οικονομικά μέτρα και τις ειδικές δεσμεύσεις με πολλούς αριθμούς, θα καταθέσω ένα κείμενο στα Πρακτικά όπου περιέχονται τα σημεία αυτά της πολιτικής τα οποία θα εφαρμόσουμε.
(Στο σημείο αυτό ο Πρόεδρος της Κυβέρνησης κ. Κωνσταντίνος Σημίτης καταθέτει για τα Πρακτικά το προαναφερθέν κείμενο, το οποίο έχει ως εξής:  "ΕΙΔΙΚΕΣ ΔΕΣΜΕΥΣΕΙΣ ΟΙΚΟΝΟΜΙΑ - ΑΝΑΠΤΥΞΗ Αξιοποίηση του 3ου ΚΠΣ (2000-2006) για μια ισόρροπη κατανομή της ευημερίας στην Ελλάδα: στα επόμενα 7 χρόνια διατίθενται 15,7 τρισ.   δρχ. για να επεκτείνουν τις υποδομές, να στηρίξουν την περιφερειακή ανάπτυξη και να ενισχύσουν τη βιομηχανία, το εμπόριο, τον τουρισμό και ιδιαίτερα τις μικρομεσαίες επιχειρήσεις.
Το 80% των πόρων του 3ου Κ.Π.Σ. στρέφεται στη περιφέρεια.
ΦΟΡΟΛΟΓΙΑ Σταδιακή μείωση του ανώτατου συντελεστή 45% στα Φυσικά Πρόσωπα μέχρι του ποσοστού 40%.
Προσαρμογή όλων των κλιμακίων της φορολογικής κλίμακας ανά διετία, με βάση τον πληθωρισμό.
'Ενταξη στις δαπάνες που εκπίπτουν από το εισόδημα ποσών που αφορούν την εισαγωγή και χρήση των νέων τεχνολογιών από την ελληνική οικογένεια (εκπαιδευτικό λογισμικό, κόστος πρόσβασης στο Internet).  Σταδιακή μείωση του συντελεστή φορολόγησης 40% των μη εισηγμένων Ανωνύμων Εταιρειών, προκειμένου να μειωθεί η απόσταση από τον συντελεστή φορολόγησης των εισηγμένων Ανωνύμων εταιρειών.  Ολική εφαρμογή, χωρίς ελάχιστο πλαφόν, στο τέλος της τετραετίας, του λογιστικού προσδιορισμού των κερδών όλων των επιχειρηματικών δραστηριοτήτων, όπως αυτός προκύπτει από τα δεδομένα των λογιστικών βιβλίων των επιχειρήσεων και των επιτηδευματιών.
Εισαγωγή φορολογικών κινήτρων για τις συγχωνεύσεις επιχειρήσεων. Σταδιακή μείωση των φόρων και των τελών στα ακίνητα.
Κατάργηση του Ειδικού Φόρου Τραπεζικών εργασιών (ΕΦΤΕ) από 1.1.2001.
Δυνατότητα χορήγησης τραπεζικού δανείου σε Φυσικά και Νομικά Πρόσωπα για εξόφληση ληξιπρόθεσμων φορολογικών οφειλών.
ΑΓΡΟΤΕΣ Χρηματοοικονομικοί πόροι (2000-2006) για επιδοτήσεις προϊόντων 7 τρισ. δρχ. και για την ανάπτυξη της γεωργίας και της υπαίθρου 2,5 τρισ. δρχ.
Μέσα στο 2000 πρόσθετη μείωση των επιτοκίων χορηγήσεων της Αγροτικής Τράπεζας για όλες τις κατηγορίες δανείων κατά 2%.
Αύξηση επιστροφής του Ειδικού Φόρου Κατανάλωσης Πετρελαίου από 40% που είναι σήμερα σε 50% και σε ορισμένες περιπτώσεις έως 80%.
Νέα αύξηση 10.000 δρχ. σε όλα τα κλιμάκια των συντάξεων του ΟΓΑ την επόμενη διετία. Μέχρι το τέλος της τετραετίας οι αγρότες θα έχουν πάρει αυξήσεις ισοδύναμες με το ΕΚΑΣ.
Αύξηση ανωτάτων ορίων των γεωργικών απαλλαγών στη φορολογία μεταβίβασης ακινήτων για όλους τους αγρότες, από 20 εκατ. δρχ. σε 30 εκατ. δρχ. και για τις όμορες εκτάσεις από 40 εκατ. δρχ. σε 72 εκατ. δρχ.
Αύξηση ανωτάτων ορίων γεωργικών απαλλαγών στη φορολογία μεταβίβασης ακινήτων για τους νέους αγρότες, από 150 εκατ. δρχ. σε 180 εκατ. δρχ.
Αύξηση γεωργικών απαλλαγών στη φορολογία κληρονομιών, δωρεών, γονικών παροχών για όλους τους αγρότες από το διπλάσιο στο τριπλάσιο αφορολόγητο ποσό της κλίμακας και μέχρι 40 εκατ. δρχ., από 30 εκατ. δρχ.
Αύξηση γεωργικών απαλλαγών στη φορολογία κληρονομιών, δωρεών και γονικών παροχών για τους νέους αγρότες από το τριπλάσιο αφορολόγητο ποσό της κλίμακας στο τετραπλάσιο και μέχρι 180 εκατ. δρχ., από 150 εκατ. δρχ.
Μετατροπή της ΑΤΕ σε πολυμετοχική εταιρεία με κυρίους μετόχους το Κράτος, τους αγρότες, τους συνεταιρισμούς. Τα αγροτικά προμέτοχα ύψους 200 δισ. δρχ. θα διατεθούν στους αγρότες με έκπτωση 20% κατά την μετατροπή τους σε μετοχές (όφελος 40 δισ. δρχ.).
Καταβολή του συνόλου των επιδοτήσεων και ενισχύσεων μέσα στις συμβατικές προθεσμίες. Μετά την πλήρη λειτουργία του αποκεντρωμένου Οργανισμού Ελέγχου και Πληρωμών, κάθε καθυστέρηση θα καταβάλλεται εντόκως.
Από 1.1.2000 ισχύει η επέκταση και βελτίωση των όρων του προγράμματος πρόωρης συνταξιοδότησης των αγροτών, με αύξηση του ποσού της πρόωρης συνταξιοδότησης κατά 25%. Στο πρόγραμμα πρόωρης συνταξιοδότησης θα μπορούν πλέον να εντάσσονται και οι αλιείς.
Αύξηση συντελεστών επιστροφής ΦΠΑ στους αγρότες που υπάγονται στο ειδικό καθεστώς ΦΠΑ για τις πωλήσεις αγροτικών προϊόντων και τις παροχές αγροτικών υπηρεσιών που πραγματοποιήθηκαν από 1.1.1999 και εφεξής. Οι συντελεστές που ισχύουν είναι 5% για τη φυτική παραγωγή, 6% για τη ζωική παραγωγή και 4% για τη δασική και αλιευτική παραγωγή.  ΑΠΑΣΧΟΛΗΣΗ 300.000 νέες ευκαιρίες απασχόλησης στην τετραετία 2000-2004.
300.000 θέσεις αμειβόμενης κατάρτισης ανέργων μέσω του ΟΑΕΔ και των ΚΕΚ με την αξιοποίηση και των σχετικών χρηματοδοτήσεων της Ε.Ε.  300.000 θέσεις κατάρτισης και επανακατάρτισης εργαζομένων.
Θα διατεθούν 1 τρισεκατομμύριο δραχμές για να μάθουν οι εργαζόμενοι να χειρίζονται νέες τεχνολογίες.
Ο κρατικός προϋπολογισμός αναλαμβάνει να καλύψει την εισφορά κύριας ασφάλισης στο ΙΚΑ όσων αμείβονται με κατώτατο ημερομίσθιο. Αυτό σημαίνει μια βελτίωση για 270.000 εργαζόμενους της τάξης των 140.000 δρχ. το χρόνο δηλαδή 10.000 δρχ. το μήνα.
ΚΟΙΝΩΝΙΚΟ ΚΡΑΤΟΣ Κοινωνικός προϋπολογισμός ύψους 45 τρισ. δρχ. για την τετραετία 2000-2004.
Αύξηση από 1.1.2001 του ΕΚΑΣ κατά 1 ημερομίσθιο ανειδίκευτου εργάτη. Το ΕΚΑΣ θα ανέλθει πλέον στις 28.000 δρχ. Η ποσοστιαία αύξηση είναι 30%. Το μέτρο αφορά 350.000 χαμηλοσυνταξιούχους. Με την εισοδηματική πολιτική και την αύξηση του ΕΚΑΣ η κατώτατη σύνταξη του ΙΚΑ από 1.1.2001 διαμορφώνεται στις 152.000 δρχ. και όλες οι κατώτερες συντάξεις του ΙΚΑ κατά μέσο όρο στις 145.000.
Πρόσθετες φορολογικές ελαφρύνσεις από 1.1.2001 για οικογένειες με τρία παιδιά και άνω: Ι. Αυξάνονται οι εκπτώσεις φόρου για τα παιδιά κατά 20.000 δρχ.  για κάθε παιδί.
ΙΙ. Η απαλλαγή των γονέων από το τεκμήριο του αυτοκινήτου μέχρι 2000 κ.ε. (14 ίπποι) θα ισχύσει και για οικογένειες με τρία παιδιά και άνω.
ΙΙΙ. Το εμβαδόν της κατοικίας της οποίας το τεκμαρτό εισόδημα από ιδιοκατοίκηση απαλλάσσεται του φόρου θα αυξηθεί για κάθε παιδί, από το τρίτο και άνω, από 20 τ.μ. που είναι σήμερα σε 30 τ.μ. για κάθε παιδί.  IV. Για την απόκτηση κατοικίας από οικογένειες με τρία παιδιά και άνω, για τον υπολογισμό του εμβαδού της κατοικίας που καλύπτει τις στεγαστικές ανάγκες της οικογένειας, η επιφάνεια θα προσαυξάνεται κατά 25 τ.μ. για κάθε παιδί, αντί για 15 τ.μ. που είναι σήμερα.
V. Για την απόκτηση πρώτης κατοικίας από οικογένειες με τρία παιδιά και άνω αυξάνεται το αφορολόγητο ποσό για κάθε παιδί από 5.750.000 δρχ. σε 10.000.000 δρχ.
VI. Για την αγορά οικοπέδου προς ανέγερση πρώτης κατοικίας από τις οικογένειες που έχουν τρία παιδιά και άνω αυξάνεται το αφορολόγητο ποσό από 1.955.000 δρχ. σε 3.000.000 δρχ.") 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Πρώτη προτεραιότητά μας είναι να ολοκληρώσουμε την πορεία προς την ΟΝΕ. Καταληκτική ημερομηνία είναι η Σύνοδος Κορυφής, η οποία θα πραγματοποιηθεί στις 19.6.2000. Πριν από τη Σύνοδο Κορυφής υπάρχουν κρίσιμες διαπραγματεύσεις, από τις οποίες διαγράφεται, περιγράφεται το πλαίσιο της πολιτικής, μέσα  στο οποίο θα κινηθεί η ελληνική οικονομία, μετά την ένταξή της στην ΟΝΕ.    Από τις διαπραγματεύσεις αυτές καθορίζεται, προκύπτει το πλαίσιοκατευθύνσεις και γι' αυτό είναι κρίσιμες. Θα τις ξεκινήσουμε μόλις κατατεθούν οι εισηγήσεις στην Ευρωπαϊκή 'Ενωση από τα αρμόδια όργανα, για να διαμορφωθεί η εικόνα πριν από την τελική απόφαση, η οποία θα παρθεί τον Ιούνιο.
Γνώμονάς μας για την επόμενη τετραετία είναι η ανάπτυξη. Επιδιώκουμε την αύξηση του Α.Ε.Π. μέσα στο 2000 κατά 4% με ανοδική τάση.
Επιδίωξή μας είναι στο τέλος της τετραετίας να προσεγγίσουμε το 80%  του βιοτικού επιπέδου της Ευρώπης των δεκαπέντε. 'Ημασταν παλιά στο 60%, φθάσαμε τα τέσσερα περασμένα χρόνια γύρω στο 70% και θέλουμε να κάνουμε μία ακόμη σημαντική πρόοδο, να προχωρήσουμε στο 80%.
Επιδιώκουμε τη διαρκή συμπίεση του πληθωρισμού προς το 2%, να διατηρήσουμε αυτό που πετύχαμε. Εξαρτάται βέβαια από διάφορες εξελίξεις. Τελευταία άνοδος της τιμής του πετρελαίου άλλαξε τα δεδομένα. 'Ομως, με την υπόθεση ότι τα δεδομένα παραμένουν τα ίδια, επιδίωξη θα είναι η ακρίβεια να είναι στην Ελλάδα ένα στοιχείο το οποίο δεν παίζει πια ρόλο για τον ελληνικό πληθυσμό.
Ταυτόχρονα θέλουμε να μειώσουμε το χρέος του δημόσιου τομέα, ως ποσοστό του Α.Ε.Π., κατά έξι περίπου ποσοστιαίες μονάδες. Γιατί; Διότι με μειωμένα τα ελλείμματα, με τη μείωση του χρέους θα διαθέτουμε περισσότερους πόρους για αναπτυξιακές και κοινωνικές πολιτικές.
Και αυτό έχει σημασία: Να έχουμε στη διάθεσή μας τους πόρους, τα χρήματα για να κάνουμε ανάπτυξη και κοινωνική προστασία.
Στόχος μας είναι να αναπτύξουμε μία στρατηγική εθνικής ανταγωνιστικότητας σε όλους τους τομείς.
Κεντρική ιδέα, σύμφωνα με τις επιταγές των καιρών, είναι η ποιότητα, διότι εμείς μπορούμε να ανταγωνιστούμε, όχι βέβαια πια με το χαμηλό κόστος εργασίας, αλλά με την ποιότητα, την επιχειρηματικότητα, την καινοτομία της εθνικής παραγωγής.
Συγχρόνως θέλουμε να πετύχουμε τη σύγκλιση της ελληνικής περιφέρειας προς τις αναπτυγμένες περιφέρειες της Ευρώπης.
'Εχουμε το τρίτο Κοινοτικό Πλαίσιο Στήριξης στη διάθεσή μας, το τρίτο σχέδιο ανάπτυξής μας και έχουμε περίπου 15,5 τρισεκατομμύρια δραχμές για να πραγματοποιήσουμε αυτό το σχέδιο ανάπτυξης μέχρι το 2006.
Ποια είναι τα θέματα, τα οποία θα προωθήσουμε και τι θα επιδιώξουμε; Βεβαίως είναι η επέκταση των υποδομών, η περιφερειακή ανάπτυξη, οι μικρομεσαίες επιχειρήσεις, οι οποίες στην Ελλάδα μπορεί να παίξουν ένα σημαντικό ρόλο, γιατί η χώρα έχει πολλές μικρομεσαίες επιχειρήσεις και με τη σύγχρονη τεχνολογία μπορούν να έχουν παρουσία στη διεθνή οικονομία.
Θα ενισχύσουμε τη βιομηχανία, το εμπόριο και βεβαίως τον τουρισμό. Ενισχύουμε τα δίκτυα ενέργειας και μεταφορών, τις τηλεπικοινωνιακές υποδομές, οι οποίες είναι καθοριστικές για την τεχνολογική εξέλιξη στην σύγχρονη εποχή.
Η ανταγωνιστικότητα θα προωθηθεί και μέσω των διαρθρωτικών αλλαγών, ιδίως με την απελευθέρωση της αγοράς των τηλεπικοινωνιών και της ηλεκτρικής ενέργειας και την επιτάχυνση των ιδιωτικοποιήσεων.  Ενισχύουμε τον εκσυγχρονισμό της αγοράς κεφαλαίου. Οι νέες τεχνολογίες της κοινωνίας της πληροφορίας, αλλά και γενικά οι νέες  τεχνολογίες στηρίζονται όλο και περισσότερο από τις πολιτικές μας, γιατί θέλουμε έτσι να δημιουργήσουμε νέες ευκαιρίες και νέες δυνατότητες στον πολίτη. Να ανοίξουμε τις δυνατότητες, τους ορίζοντες.
Στον βραχυπρόθεσμο ορίζοντα θα υλοποιηθούν και οι φορολογικές αλλαγές, για τις οποίες δεσμευτήκαμε. Θέλουμε οι αλλαγές αυτές να λειτουργήσουν ως κίνητρο για αύξηση της παραγωγικότητας, αλλά και βεβαίως -και αυτό είναι σημαντικό για μας- να είναι μέσο κοινωνικής δικαιοσύνης.  Κυρίες και κύριοι συνάδελφοι, ανάπτυξη και εισόδημα των εργαζομένων αποτελούν για μας έννοιες άρρηκτα συνδεδεμένες με την απασχόληση.
Η επιδίωξή μας είναι οι πολιτικές μας να περιορίζουν τους κινδύνους από τις ταχύτατες τεχνολογικές και κοινωνικές αλλαγές. Η τεχνολογία να μη δημιουργεί διαχωρισμούς, να μη δημιουργεί στρώματα και ομάδες, οι οποίες είναι αποκλεισμένες. Θέλουμε το μοντέλο ανάπτυξής μας να έχει έναν κοινωνικό χαρακτήρα. Και στην Ευρωπαϊκή 'Ενωση έχουμε πάρει σταθερά αυτήν τη θέση και σταθερά θα είναι αυτή η θέση εδώ στον τόπο μας, ο κοινωνικός χαρακτήρας της ανάπτυξής μας.
Η μάχη για την ανεργία, την οποία δίνουμε και θα συνεχίσουμε να δίνουμε, είναι μία δύσκολη μάχη. Χρειάζεται πολιτική βούληση, αλλά χρειάζονται οικονομικά μέσα και κίνητρα. Διαθέτουμε και την πολιτική βούληση και τα οικονομικά μέσα και κίνητρα για να πετύχουμε.
Θέλω να τονίσω εδώ ότι η απασχόληση έχει και ορισμένες άλλες πτυχές.  Ποιες είναι αυτές; Το αξιοπρεπές εισόδημα για τον πιο χαμηλόμισθο και οι ικανοποιητικές σχέσεις εργασίας. Ο εργαζόμενος πρέπει να ζει σε ένα περιβάλλον, το οποίο τον ικανοποιεί, του δίνει ασφάλεια.
Οι θεσμικές αλλαγές είναι αναγκαίες και για τον εργαζόμενο, γιατί αν βοηθήσουμε τον εργαζόμενο θα τονωθεί η ανάπτυξη και η ανάπτυξη είναι εκείνη που δημιουργεί θέσεις απασχόλησης.
Τρεις είναι, λοιπόν, οι άξονες τους οποίους ακολουθούμε, ανάπτυξη, απασχόληση, μείωση των ανισοτήτων. Και βεβαίως, μείωση των ανισοτήτων σημαίνει επίσης και μείωση, καταπολέμηση, περιορισμό δραστικό της ανεργίας.
Ως προς τη μείωση των ανισοτήτων, θέλω από τα μέτρα τα οποία έχουμε αναφέρει, να επαναλάβω ότι ο κρατικός προϋπολογισμός θα καλύψει ήδη από το 2000, όταν ολοκληρωθούν οι διαδικασίες της εθνικής γενικής συλλογικής σύμβασης εργασίας, την εισφορά κύριας ασφάλισης στο ΙΚΑ όσων αμείβονται με κατώτατο ημερομίσθιο.
Γιατί οι διαπραγματεύσεις για την εθνική συλλογική σύμβαση βρίσκονται σε εξέλιξη. Θα περιμένουμε την κατάληξη αυτών των διαπραγματεύσεων και μετά την κατάληξη, θα καλύψουμε την εισφορά κύριας ασφάλισης στο ΙΚΑ όσων αμείβονται με το κατώτατο ημερομίσθιο. Αυτό σημαίνει περίπου μία βελτίωση της τάξεως των εκατόν σαράντα χιλιάδων (140.000) δραχμών το χρόνο, δηλαδή δέκα χιλιάδες δραχμές περίπου. Υπολογίζουμε ότι θα αφορά διακόσιες εβδομήντα χιλιάδες εργαζόμενους.
Κεντρικό εργαλείο μας στη μάχη της απασχόλησης είναι ένα ευρύ φάσμα εξειδικευμένων παρεμβάσεων, οι οποίες παρεμβάσεις συμπυκνώνονται στο εθνικό σχέδιο δράσης για την απασχόληση. Είχαμε ένα εθνικό σχέδιο δράσης, έχουμε για το 2000, θα έχουμε και τα επόμενα χρόνια. Συμπεριλαμβάνει όλες τις δράσεις. Υπάρχουν πόροι πάνω από δύο τρισεκατομμύρια δραχμές για την κατάρτιση, την απασχόληση και την εκπαίδευση, την προώθηση ίσων ευκαιριών για τις γυναίκες. Χρειάζεται και ένα ρυθμιστικό πλαίσιο των αλλοδαπών εργαζομένων στην Ελλάδα. Θα γίνει, θα συνεχίσουμε αυτήν την προσπάθεια, θα ενισχύσουμε τις δράσεις, που αφορούν την κοινωνία της γνώσης.
Εμείς πιστεύουμε ότι μονάχα εάν ενσωματώσουμε στους στόχους, που αφορούν ανέργους και εργαζόμενους, τη διάχυση των νέων οργανωτικών και τεχνολογικών επιτευγμάτων, θα πετύχουμε το διπλό στόχο της απασχόλησης και της ισχυρής ανάπτυξης στην επόμενη δεκαετία.
Αυτή είναι κοινή διαπίστωση στην Ευρωπαϊκή 'Ενωση, ότι το πρόβλημα της απασχόλησης δεν μπορεί να λυθεί, παρά αν συνδέσουμε την απασχόληση με τα τεχνολογικά επιτεύγματα, την αλλαγή τεχνολογιών, τις οργανωτικές αλλαγές και αν δημιουργήσουμε μία οικονομία πάνω σε νέες βάσεις. Αυτό θέλουμε και για τον τόπο μας. 'Οπως γίνεται και στις άλλες χώρες της Ευρωπαϊκής 'Ενωσης, έτσι θα γίνει και εδώ. 'Ενα τρισεκατομμύριο θα διατεθεί, για να μάθουν οι εργαζόμενοι να χειρίζονται νέες τεχνολογίες.  Και η δέσμευσή μας για την απασχόληση είναι για την τετραετία τριακόσιες χιλιάδες νέες ευκαιρίες απασχόλησης. 'Αλλες τριακόσιες χιλιάδες θέσεις αμειβόμενης κατάρτισης για ανέργους και τριακόσιες χιλιάδες θέσεις κατάρτισης και επανακατάρτισης μέχρι το τέλος της τετραετίας. Και βεβαίως, συγχρόνως θα επιδιώξουμε εργασιακή ειρήνη και κοινωνική εμπιστοσύνη.
Κυρίες και κύριοι συνάδελφοι, με το θέμα της απασχόλησης συνδέεται άρρηκτα και η θέση μας απέναντι στους νέους αυτού του τόπου. Οι νέοι, ως ευρωπαίοι πολίτες, θα εργαστούν στο ανταγωνιστικό περιβάλλον της παγκοσμιοποιημένης οικονομίας.
Τι χαρακτηρίζει την παγκόσμια αυτή οικονομία; Είναι η περισσότερη γνώση, η περισσότερη πληροφορία και γι' αυτό πρώτη προτεραιότητά μας είναι η προετοιμασία της νέας γενιάς για την κοινωνία της γνώσης και της πληροφορίας. Η εκπαιδευτική μεταρρύθμιση θα ολοκληρωθεί μετά από έναν ουσιαστικό διάλογο.
Από την εμπειρία της εφαρμογής θα αντλούνται κάθε φορά τα αναγκαία συμπεράσματα για τις βελτιώσεις και τις προσαρμογές, όπου αυτό κριθεί αναγκαίο. Στους στόχους μας είναι η πλήρης αξιοποίηση των νέων τεχνολογιών στη διδακτική πράξη. Μέχρι το 2001 θα έχει πραγματοποιηθεί η σύνδεση κάθε σχολικής μονάδας με το 'Ιντερνετ.
Δίνουμε ιδιαίτερο βάρος στην ολοκλήρωση σύγχρονων κτιριακών υποδομών σε όλη την Ελλάδα, προωθούμε -συνεχίζουμε για την ακρίβεια- τον εκσυγχρονισμό των αναλυτικών προγραμμάτων και βιβλίων που είχαμε αρχίσει την περασμένη τετραετία καθώς και την προσπάθεια για την επέκταση του θεσμού του ολοήμερου σχολείου για να βοηθήσουμε την οικογένεια και το παιδί, τη γενίκευση της πρόσθετης διδακτικής στήριξης για να δώσουμε και άλλα εφόδια στους μαθητές όταν έχουν δυσκολίες, τη σταθερή επέκταση των σχολικών βιβλιοθηκών και βεβαίως και τη διά βίου εκπαίδευση, γιατί πιστεύουμε ότι μία κοινωνία η οποία έχει περισσότερη γνώση μπορεί να λύσει πολύ περισσότερα προβλήματα.
Τα Τεχνικά Επαγγελματικά Εκπαιδευτήρια οφείλουν να παρέχουν άρτια τεχνική εκπαίδευση στους μαθητές αλλά και γενική παιδεία. Θα δώσουμε ιδιαίτερη προσοχή σε αυτό.
Η τριτοβάθμια εκπαίδευση, τα Ανώτατα Εκπαιδευτικά Ιδρύματα και τα ΤΕΙ ενισχύονται σταθερά για να παρέχουν υψηλή ποιότητα γνώσεων, να προωθούν την έρευνα και την καινοτομία.
Τέλος, θέλω να αναφέρω ότι, όπως πάντα, κεντρικό ρόλο στην προσπάθειά μας έχει ο 'Ελληνας εκπαιδευτικός, ο καθηγητής, ο δάσκαλος, το μέλος της τριτοβάθμιας εκπαίδευσης. Η ουσιαστική αναβάθμισή του με την επαναλαμβανόμενη επιμόρφωσή του καθώς και η αναγκαία προϋπόθεση για να εκτελεί το έργο του είναι μέλημά μας, ιδίως η επιμόρφωση και οι καλύτερες συνθήκες δουλειάς.
Κυρίες και κύριοι συνάδελφοι, κρίσιμο για μας θέμα είναι να δημιουργήσουμε και έναν ολοκληρωμένο κοινωνικό ιστό ασφάλειας. Το δίκτυο ενάντια στη φτώχεια και τον αποκλεισμό, η μεταρρύθμιση του ΕΣΥ, η αναβάθμιση των υπηρεσιών υγείας και πρόνοιας, ο εκσυγχρονισμός του  ασφαλιστικού συστήματος, είναι οι άξονες πάνω στους οποίους θα κινηθούμε.  Μπορούμε να εξασφαλίσουμε μία νέα σιγουριά, μία νέα ποιότητα ζωής γι'αυτούς που έχουν πραγματικά ανάγκη. Γι'αυτό και ο κοινωνικός προϋπολογισμός για την τετραετία θα φθάσει το ύψος των σαράντα πέντε τρισεκατομμυρίων (45.000.000.000.000) δραχμών περίπου.
Τα πρώτα μέτρα θα ισχύσουν από την 1η Ιανουαρίου του 2001: Η κατώτατη σύνταξη γήρατος του ΙΚΑ μαζί με το ΕΚΑΣ ανέρχεται στις εκατόν πενήντα δύο χιλιάδες (152.000) δραχμές και από εκεί και πέρα συνεχίζονται οι αυξήσεις μέχρι το τέλος της τετραετίας.  Προς την ίδια κατεύθυνση θα ακολουθήσουν σταδιακά και τα άλλα ταμεία.  Αυξάνεται από 1ης Ιανουαρίου του 2001 το ΕΚΑΣ κατά ένα ημερομίσθιο ανειδίκευτου εργάτη φθάνοντας στις είκοσι οκτώ (28.000) χιλιάδες δραχμές. Το μέτρο αυτό αφορά τριακόσιες πενήντα χιλιάδες περίπου χαμηλοσυνταξιούχους. Το αφορολόγητο όριο του φόρου εισοδήματος αυξάνεται από 1,9 σε 2,3 εκατομμύρια δραχμές.
Τέλος, μπαίνουν σε εφαρμογή οι φορολογικές ελαφρύνσεις που έχουμε εξαγγείλει για τους πολυτέκνους και αναφέρονται λεπτομερειακά στο σημείωμα το οποίο κατέθεσα.
Το δίκτυο ενάντια στη φτώχεια και τον αποκλεισμό που είναι μια νέα πρωτοβουλία της Κυβέρνησης είναι ένας νέος στόχος, μια αποφασιστική παρέμβαση για να αποτρέψουμε και στην Ελλάδα τη δημιουργία μιας κοινωνίας όπου υπάρχουν κάποιες ομάδες περιθωριοποιημένων, να αποτρέψουμε αυτό που λέγεται κοινωνία των 2/3. Το δίκτυο αυτό, όπως το έχουμε σχεδιάσει, καταγράφει ανάγκες, συμπληρώνει δράσεις, συντονίζει φορείς, ώστε οι δυσκολίες που συναντά ο πολίτης στη ζωή του να μην οδηγούν στον αποκλεισμό. Στόχος είναι στην τελική του φάση να προσφέρει ένα δίκτυο ασφάλειας που να βοηθά αποτελεσματικά ειδικές κατηγορίες συμπολιτών, που βρίσκονται παγιδευμένοι στη φτώχεια, την περιθωριοποίηση, την εξάρτηση ή άλλες μορφές κοινωνικής απομόνωσης. Αυτός είναι ο ένας κεντρικός άξονας.  Δεύτερος κεντρικός άξονας είναι η αναμόρφωση του ασφαλιστικού συστήματος και πιστεύω ότι όλοι μπορούν να βγουν κερδισμένοι. Αυτήν τη στιγμή υπάρχει -όλοι ξέρουμε- μία αβεβαιότητα και αυτή η αβεβαιότητα πρέπει να ξεπεραστεί. Πρέπει να εμπεδωθεί το αίσθημα της ασφάλειας στους εργαζόμενους για το μέλλον τους. Τι θα γίνει όταν θα βγουν στη σύνταξη.  Να μην έχουν καμία ανησυχία.
Πάγιες επιδιώξεις μας είναι να μη θιγούν ώριμα δικαιώματα. Να καταβληθεί προσπάθεια, ώστε οι εργαζόμενοι να έχουν την επιλογή μεταξύ παλαιών και νέων ρυθμίσεων. Να αναζητηθούν συστήματα όπου υπάρχει επιλογή της ηλικίας συνταξιοδότησης, χωρίς επιβάρυνση του κοινωνικού συνόλου. Να αναζητηθούν λύσεις που διευκολύνουν την κινητικότητα του εργαζόμενου, χωρίς απώλεια των δικαιωμάτων του. Nα μπορεί να αλλάζει δουλειά και να μη σκέφτεται ότι, αν αλλάξει δουλειά, θα χάσει τα δικαιώματα, τα οποία είχε.
'Ολα αυτά θα τα προχωρήσουμε με προσοχή, με διάλογο, με τεκμηρίωση για την προστασία των συμφερόντων των εργαζομένων. Θέλουμε κλίμα εμπιστοσύνης, γιατί η επιτυχία αυτού του εγχειρήματος βασίζεται στην αίσθηση ότι θα υπάρχει ασφάλεια και βεβαιότητα στο μέλλον και γι' αυτό δεν πρόκειται να αιφνιδιάσουμε κανέναν.
Κυρίες και κύριοι συνάδελφοι, ο τρίτος άξονας σε σχέση με το κοινωνικό κράτος, είναι η υγειονομική περίθαλψη και πιστεύουμε ότι αυτό είναι ένα κοινωνικό αγαθό, το οποίο πρέπει να προσφέρεται έγκαιρα, αποτελεσματικά σε όλους τους 'Ελληνες πολίτες.
Η Ελλάδα έχει σήμερα πολλές σύγχρονες νοσοκομειακές εγκαταστάσεις, ειδικευμένο προσωπικό και επαρκή πρόσβαση του πολίτη στις υπηρεσίες υγείας. Συχνά όμως το αποτέλεσμα είναι κατώτερο από τις δυνατότητες.
Θα προχωρήσουμε, όπως το έχουμε πει, σε μεταρρύθμιση του ΕΣΥ, για να αποκτήσουμε ένα αξιόπιστο και αξιοπρεπές σύστημα περίθαλψης των πολιτών, με επάρκεια υπηρεσιών και ορθολογική διαχείριση των πόρων.
Στόχοι μας είναι σύγχρονα και αξιόπιστα νοσοκομεία, με πλήρη στελέχωση και εξοπλισμό. Καθιέρωση σύγχρονων συστημάτων διαχείρισης και οργάνωσης των νοσοκομείων με αξιοκρατική επιλογή διοίκησης και προσωπικού. Λειτουργία του Οργανισμού Περίθαλψης Ασφαλισμένων του δημοσίου, για να έχει ο δημόσιος υπάλληλος και ο συνταξιούχος σύγχρονες υπηρεσίες υγείας. Οργάνωση της πρωτοβάθμιας περίθαλψης.
Θα σταθώ ενδεικτικά σε ορισμένες άμεσες προοπτικές, οι οποίες επεξηγούν τα όσα είπα παραπάνω και είναι μέσα στο πλαίσιο των όσων ήδη έχουμε κάνει και συνεχίζονται και ολοκληρώνονται.
Μέσα στο 2000 τίθενται σε λειτουργία τα νέα νοσοκομεία Ρόδου, Χανίων, Καλαμάτας, Σερρών και Αλεξανδρούπολης, αλλά και οι νέες πτέρυγες των νοσοκομείων Σπάρτης, Τρίπολης, Κορίνθου και Ψυχιατρικού Αθηνών.   Προσθέτουν όλα αυτά συνολικά περίπου οκτώ χιλιάδες κλίνες στο ΕΣΥ. Μέσα στους επόμενους μήνες θα έχουν ολοκληρωθεί και οι διαδικασίες για την πρόσληψη περισσοτέρων από δέκα χιλιάδες ατόμων, για να λειτουργήσουν τα υπάρχοντα νοσοκομεία καλύτερα. Σύντομα το ΕΚΑΒ θα έχει πέντε ελικόπτερα και δύο μικρά αεροσκάφη, που θα λύνουν οριστικά το πρόβλημα των αεροδιακομιδών.
Κυρίες και κύριοι συνάδελφοι, θέλουμε να αλλάξουμε το πρόσωπο της υπαίθρου. Και αυτό είναι δυνατόν, αν χτίσουμε στη μέχρι σήμερα πολιτική μας μία στρατηγική για την ολοκληρωμένη και βιώσιμη ανάπτυξη της υπαίθρου.  'Εχουμε εννιάμισι τρισεκατομμύρια δραχμές περίπου από το Γ' Κοινοτικό Πλαίσιο Στήριξης. Γιατί είναι αυτά τα χρήματα; Υπάρχουν για να ενισχύσουμε το αγροτικό εισόδημα, την αγροτική παραγωγή, τις υποδομές, την ανταγωνιστικότητα και την ανάπτυξη της υπαίθρου, όλες τις δράσεις στην ύπαιθρο.
Υπάρχουν και άλλα χρήματα από το τρίτο Κοινοτικό Πλαίσιο Στήριξης, τα οποία θα χρησιμοποιηθούν και για την ύπαιθρο. Αλλά ο βασικός κορμός της χρηματοδότησης είναι αυτά τα εννιάμισι τρισεκατομμύρια δραχμές μέχρι το 2006.
Στοχεύουμε στη βελτίωση της ανταγωνιστικότητας με αύξηση της παραγωγικότητας, αλλά και προστιθέμενης αξίας των προϊόντων σε κάθε στάδιο της αγροδιατροφικής αλυσίδας. Αυτό σημαίνει παραγωγή, μεταποίηση και εμπορία των αγροτικών προϊόντων με χαμηλότερο πραγματικό κόστος, καλύτερη ποιότητα και διαφοροποιημένες ιδιότητες. Και λιγότερο κόστος, αλλά προπαντός καλύτερη ποιότητα και ιδιότητες, οι οποίες κάνουν τα προϊόντα μας ελκυστικά στις διεθνείς αγορές.
Σημαίνει βέβαια και προσφορά προϊόντων που προσαρμόζονται στις νέες καταναλωτικές συνήθειες, γιατί αλλάζουν οι καταναλωτικές συνήθειες και τα βιοπροϊόντα και οι βιοκαλλιέργειες είναι ένα πολύ ενδεικτικό παράδειγμα ότι η αγορά ζητάει άλλα προϊόντα και εμείς μπορούμε να τα προσφέρουμε.  Πρέπει να δίνουμε στον καταναλωτή τρόφιμα, τα οποία είναι υγιεινά και ανταποκρίνονται στις απαιτήσεις του και στις συνθήκες ζωής του.  Αποφασιστικής σημασίας θα είναι η συμβολή των συνεταιρισμών, των ομάδων παραγωγών, των διεπαγγελματικών οργανώσεων. Ψηφίσαμε ένα νόμο, το νόμο "Αλέξανδρος Παπαναστασίου", που αφορά όλα αυτά τα θέματα και τώρα μπαίνει σε εφαρμογή. Μόνιμη μέριμνά μας θα είναι βεβαίως και οι νέοι αγρότες.  'Ολα τα μέτρα για τους αγρότες, τα οποία ανέφερα στις προγραμματικές μου δηλώσεις θα γίνουν πραγματικότητα. Αναφέρονται στο κείμενο, το οποίο κατέθεσα.
Κυρίες και κύριοι συναδελφοι, θέλουμε μια καλύτερη ποιότητα ζωής για όλους τους συμπολίτες μας και αυτό αποτελεί προτεραιότητα την επόμενη τετραετία. Η ποιότητα ζωής συνδέεται με την ασφάλεια, συνδέεται με την αίσθηση ότι δεν μπορεί να υπάρξει ένα έκτακτο γεγονός, το οποίο θα ανατρέψει τη ζωή σου. Γι' αυτό η καταπολέμηση του εγκλήματος, η εδραίωση του αισθήματος ασφάλειας στο σπίτι και στη γειτονιά, στην πόλη και στην ύπαιθρο είναι στοιχεία της ποιότητας ζωής. Επεκτείνουμε τις πεζές περιπολίες, τις οποίες ξεκινήσαμε, θα ενισχύσουμε κατά τη διάρκεια της τετραετίας την ελληνική Αστυνομία με πέντε χιλιάδες άτομα, με σύγχρονο εξοπλισμό, ενισχύσαμε και θα ενισχύουμε περαιτέρω τις δυνάμεις συνοριακής φύλαξης, μέχρι το τέλος του 2000.
Κυρίες και κύριοι συναδελφοι, ανάπτυξη την οποία ανέφερα πριν και περιβαλλοντική προστασία είναι άρρηκτα συνδεδεμένες. Γιατί μια ανάπτυξη, η οποία καταστρέφει το περιβάλλον δημιουργεί τις προϋποθέσεις να μην είναι βιώσιμη. Βιώσιμη ανάπτυξη είναι εκείνη, η οποία προστατεύει το περιβάλλον.
Είμαστε στη φάση ολοκλήρωσης χιλιάδων μικρών και μεγάλων έργων υποδομής, αλλά θα δημιουργήσουμε και πολλά νέα έργα, με το τρίτο σχέδιο ανάπτυξης για τη βιώσιμη και ισόρροπη ανάπτυξη της χώρας.
Τα έργα αυτά αντιπροσωπεύουν τα μεγάλα άλματα, τα σταθερά βήματα για να μπει κάθε περιφέρεια, κάθε νομός, κάθε πόλη, κάθε οικισμός ως σύγχρονη χώρα, στην τροχιά του 21ου αιώνα. Η ισόρροπη ανάπτυξη θα είναι το χαρακτηριστικό της πολιτικής μας. 'Ηδη τα χρόνια που πέρασαν, με τις χρηματοδοτήσεις τις οποίες κάναμε, το 75% του δεύτερου Κοινοτικού Πλαισίου Στήριξης αφιερώθηκε στην περιφέρεια. 'Εχουμε προχωρήσει την ανάπτυξη της περιφέρειας και αυτήν τη γραμμή θα συνεχίσουμε. Αποτελεί...  (Θόρυβος στην Αίθουσα) Αν αμφιβάλλετε, δεν έχετε παρά να δείτε τα στοιχεία. Εσείς διαρκώς αμφιβάλλετε, χωρίς να βλέπετε στα στοιχεία. 'Επρεπε να βλέπαμε τι κάνατε εσείς με το πρώτο Κοινοτικό Πλαίσιο Στήριξης. Δεν έγινε απολύτως τίποτα.  Θα σας παρακαλέσω να με ακούσετε και να μιλήσετε μετά.
(Θόρυβος στην Αίθουσα) Η Κρήτη θα φθάσει, κύριε Κεφαλογιάννη, πολύ σύντομα στο ανώτατο επίπεδο εισοδήματος των περιφερειών της Ελλάδας. Αυτό να μη το ξεχνάτε.  (Χειροκροτήματα από την πτέρυγα του ΠΑΣΟΚ) (Θόρυβος στην Αίθουσα) Και η ιδιωτική πρωτοβουλία δουλεύει μέσα στο πλαίσιο, το οποίο δημιουργούμε εμείς. Αυτό μην το ξεχνάτε.
ΠΡΟΕΔΡΟΣ (Απόστολος Κακλαμάνης): Παρακαλώ να μη γράφεται καμία διακοπή.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Αποτελεί σταθερή προτεραιότητα και δέσμευσή μας να δημιουργήσουμε σύγχρονες υποδομές και ολοκληρωμένα δίκτυα περιβάλλοντος σε όλη τη χώρα.  Να διαμορφώσουμε πόλεις με αναβαθμισμένη ποιότητα ζωής. Να προχωρήσουμε έργα και προγράμματα σύγχρονων υποδομών και δικτύων. Στα οδικά δίκτυα, τα λιμάνια, τα αεροδρόμια, τις συγκοινωνίες, τις επικοινωνίες, στην ενέργεια, παντού. Και υπάρχουν πολλά παραδείγματα, που θα μπορούσα να σας απαριθμώ επί ώρα, από την Εγνατία Οδό, η οποία θα ολοκληρωθεί, μέχρι το δυτικό άξονα, ο οποίος θα αρχίσει να κατασκευάζεται. Η αναβάθμιση των συνθηκών και των μέσων μεταφοράς και συγκοινωνίας θα είναι στις προτεραιότητές μας.
Κυρίες και κύριοι συνάδελφοι, ας έλθω τώρα στη Δημόσια Διοίκηση. Τη θέλουμε στην υπηρεσία του πολίτη. Θέλουμε να αλλάξουμε, και το προσπαθήσαμε και θα συνεχίσουμε, μία Δημόσια Διοίκηση, η οποία δεν είναι γραφειοκρατική, αυταρχική, αντιπαραγωγική, αλλά στέκεται κοντά στον πολίτη. Χρειάζεται κόπος γι'αυτό. Η διοίκηση είναι βασικός μοχλός ανάπτυξης και για να ανταποκριθεί στις ανάγκες της νέας εποχής χρειάζονται μεταρρυθμίσεις. Θα συνεχίσουμε τις μεταρρυθμίσεις. Είναι επιδίωξή μας η διαρκής μεταρρύθμιση. Στο πλαίσιο αυτό θα μας απασχολήσει η διοικητική δομή της χώρας. Κρίσιμη επιδίωξη είναι η ολοκλήρωση της αποκέντρωσης και η ενδυνάμωση της αυτοδιοίκησης, η μεταφορά αρμοδιοτήτων στην περιφέρεια, η ενίσχυση των Οργανισμών Τοπικής Αυτοδιοίκησης και παράλληλα η ανάδειξη του επιτελικού χαρακτήρα της κεντρικής διοίκησης. Θα μας απασχολήσει και η λειτουργία του πολιτικού συστήματος. Θέματα, όπως τα οικονομικά των κομμάτων, ο εκλογικός νόμος, θα αποτελέσουν αντικείμενο διερεύνησης και διαλόγου. Εκείνο το οποίο θέλουμε είναι ο πολίτης να έχει εμπιστοσύνη στο πολιτικό σύστημα. Ο πολίτης να μην αισθάνεται ότι το πολιτικό σύστημα και η πολιτική είναι κάτι μακριά από αυτόν, που δεν νοιάζεται γι'αυτόν. 'Αρα καταλαβαίνει ότι το πολιτικό σύστημα είναι εκεί για να εκφράζει, να συμμετέχει, να πραγματοποιεί αυτό το οποίο θέλει.
Στο εξάμηνο το οποίο ακολουθεί θα πρέπει σύμφωνα με τις συνταγματικές διατάξεις να ολοκληρώσουμε την αναθεώρηση του Συντάγματος. Βασικές τομές της πρότασης για την αναθεώρηση είναι η θέσπιση νέων συνταγματικών δικαιωμάτων και η κατοχύρωση για πρώτη φορά των ανεξαρτήτων δημόσιων αρχών. Η καθιέρωση της αρχής του κοινωνικού κράτους, η αποσύνδεση της εκλογής του Προέδρου της Δημοκρατίας από την απειλή της διάλυσης της Βουλής. Η κατοχύρωση της διαφάνειας στα οικονομικά των κομμάτων και υποψηφίων και γενικά στη δημόσια ζωή. Η αποφασιστική ενίσχυση της εσωτερικής και εξωτερικής ανεξαρτησίας των δικαστών.
Στη δικαιοσύνη, τρεις είναι οι βασικοί άξονές μας: Βελτίωση και επιτάχυνση της απονομής της δικαιοσύνης, εκσυγχρονισμός της νομοθεσίας, αναβάθμιση της σωφρονιστικής πολιτικής. Κύριος στόχος μας βελτίωση της ποιότητας και ταχύτητας της παρεχομένης δικαστικής προστασίας.
Κυρίες και κύριοι συνάδελφοι, η αυριανή ταυτότητά μας, το όραμά μας για την κοινωνία που θέλουμε, συνδέεται άρρηκτα με τον πολιτισμό. Η Ελλάδα οφείλει -το είπαμε- να είναι μια επικράτεια πολιτισμού, με την εφαρμογή μιας σύγχρονης αντίληψης, για την ανάδειξη και την προστασία της πολιτιστικής κληρονομίας -θα παρουσιάσουμε την αναμόρφωση της σχετικής νομοθεσίας- με την ανάπτυξη θεσμών πολιτιστικής παιδείας, την ενίσχυση της δημιουργικότητας και της αναζήτησης, με την παρουσίαση της πολιτιστικής μας φυσιογνωμίας, την προβολή της στην παγκόσμια κοινότητα, με τη δημιουργική όσμωση της παράδοσης με το νέο, του ελληνικού με το διεθνή περίγυρο. Πρέπει να δέσουμε το παλιό με το καινούριο, την Ελλάδα με το γύρω κόσμο για να έχει ακτινοβολία η πολιτιστική μας δημιουργία και αυτή η δημιουργία να έχει κίνητρα να εξελιχθεί. Εμείς πιστεύουμε ότι η ελληνική κοινωνία μπορεί να πετύχει μια άνοιξη πολιτισμού, μέσα στην πολυπολιτισμικότητα, η οποία διακρίνει το σύγχρονο κόσμο.
Οι Ολυμπιακοί Αγώνες του 2004 αποτελούν μια εθνική υπόθεση, που αφορά την  Ελλάδα και τους 'Ελληνες. Συνδέονται με τη διεθνή προβολή, την καταξίωση και την ανάπτυξη της χώρας. Οι Ολυμπιακοί Αγώνες του 2004 είναι μια πρόκληση στην οποία θα ανταποκριθούμε με επιτυχία, αναδεικνύοντάς την σε ένα ακόμη σημείο ακμής της πορείας της Ελλάδας, της Ελλάδας που προσπαθεί και πετυχαίνει. Οι Ολυμπιακοί Αγώνες αποτελούν πρώτη προτεραιότητά μας και είμαι βέβαιος ότι θα οργανώσουμε μια άρτια Ολυμπιάδα. Μια Ολυμπιάδα η οποία θα αναδείξει το πρόσωπο όλης της Ελλάδας. Για να το πετύχουμε επιδιώκουμε τη δυνατόν μεγαλύτερη κοινωνική, πολιτική συναίνεση.
Κυρίες και κύριοι συνάδελφοι, στην τετραετία που πέρασε φέραμε την Ελλάδα στο προσκήνιο των διεθνών εξελίξεων με τις πολιτικές μας στην Ευρωπαϊκή 'Ενωση, στα Βαλκάνια και τη γύρω περιοχή. Δεν θα μιλήσω για όλα αυτά. Ο στόχος της εξωτερικής μας πολιτικής, όπως ήταν θα συνεχίσει να είναι η μεγιστοποίηση των ωφελημάτων μας μέσα από την ισχυρή ισότιμη πρωτοβουλιακή παρουσία της Ελλάδας στο ευρωπαϊκό περιφερειακό και διεθνές σύστημα. Στηρίζεται όμως πέρα απ' αυτήν την επιδίωξη σε μια πολιτική αυξημένης αποτρεπτικής ικανότητας, απέναντι σε κάθε εξωτερική επιβουλή. Η ελληνική εξωτερική πολιτική θα συνεχίσει να είναι μια πολιτική διάδοσης και στήριξης των αρχών της δημοκρατίας, του σεβασμού του Διεθνούς Δικαίου, της διεύρυνσης των ανθρωπίνων και κοινωνικών δικαιωμάτων. Είναι μια πολιτική, η οποία έχει ως αφετηρία το σεβασμό των συνόρων της εδαφικής ακεραιότητας όλων των κρατών, την αταλάντευτη υπεράσπιση των κυριαρχικών μας δικαιωμάτων. Είναι μια εξωτερική πολιτική αρχών, ηθικής και δικαίου.
Εργαζόμαστε για μια Ευρώπη πιο κοντά στον πολίτη. Στη νέα διακυβερνητική διάσκεψη θα προωθήσουμε ακριβώς τέτοιους στόχους η Ευρώπη να είναι πιο κοντά στον πολίτη, πιο αποτελεσματική στην εξωτερική της πολιτική και στην πολιτική ασφάλειας και προπαντός με πολιτικές, οι οποίες θα αναδεικνύουν το κοινωνικό της πρόσωπο. 'Εχουν γίνει μεγάλα βήματα τον τελευταίο καιρό, αλλά υπάρχουν ακόμη ελλείμματα σ' αυτήν την κατεύθυνση.  Στοχεύουμε στην ανάδειξη του σταθεροποιητικού ρόλου της Ελλάδας στα Βαλκάνια και στην ανασυγκρότηση των Βαλκανίων. Επιδιώκουμε συγχρόνως τη διεθνή παρουσία της Ελλάδας, να ενδυναμώσουμε τη διεθνή συνεργασία και μέσα στο πλαίσιο αυτό αναπτύσσουμε τις σχέσεις μας με άλλες χώρες και ιδίως με τις Ηνωμένες Πολιτείες της Αμερικής, με τη Ρωσία την Κίνα και τις αναπτυσσόμενες χώρες της περιοχής.
Βασικός στόχος μας για τις ελληνοτουρκικές σχέσεις είναι η πλήρης αξιοποίηση των αποφάσεων του Ευρωπαϊκού Συμβουλίου του Ελσίνκι, στη βάση των παγίων αρχών και θέσεών μας για τη μόνη πραγματική διαφορά, που υπάρχει και που αφορά την υφαλοκρηπίδα, την οριοθέτησή της. Ο δρόμος της επίλυσης αυτής της διαφοράς είναι, όπως το έχουμε πει επανειλημμένα, η παραπομπή του θέματος στο Διεθνές Δικαστήριο της Χάγης.
Σε ό,τι αφορά την Κύπρο, κεντρικός στόχος μας παραμένει η προώθηση της ένταξης της Κύπρου στην Ευρωπαϊκή 'Ενωση και βέβαια η δίκαιη επίλυση του Κυπριακού με βάση τις αποφάσεις του Συμβουλίου Ασφαλείας, στο πλαίσιο μιας δικοινοτικής, διζωνικής ομοσπονδίας σ'ένα κράτος με ενιαία κυριαρχία και διεθνή προσωπικότητα, χωρίς στρατεύματα κατοχής, χωρίς πρόσφυγες.
Για την αποτελεσματική προώθηση των στόχων της εξωτερικής πολιτικής  προϋπόθεση είναι η περαιτέρω ενίσχυση της αμυντικής ικανότητας της χώρας.  'Εγιναν κοσμογονικές αλλαγές. Σημειώθηκαν και εδώ στην περιοχή εξελίξεις θετικές. Η Ελλάδα είναι μια χώρα ταχείας οικονομικής ανασυγκρότησης.  'Εχουμε ένα νέο ρόλο. Αλλά παρ'όλα αυτά, δεν έχουμε φθάσει στο επίπεδο εκείνο των διεθνών σχέσεων στην περιοχή και ευρύτερα, ώστε η αμυντική θωράκιση της χώρας να μην είναι προτεραιότητα. Παραμένει προτεραιότητα της χώρας.
Η αποτρεπτική ικανότητα της χώρας, η υλοποίηση του εξοπλιστικού προγράμματος της χώρας, η νέα δομή των Ενόπλων Δυνάμεων, η διαρκής αναβάθμιση του ανθρώπινου δυναμικού, η συμμετοχή στο ΝΑΤΟ και στις ειρηνευτικές πρωτοβουλίες, θα συνεχίσουν να είναι βασικά στοιχεία της πολιτικής μας.
Η δέσμευσή μας για τη μείωση της θητείας στους δώδεκα μήνες θα πραγματοποιηθεί σταδιακά σε διάστημα τριών ετών.
Κυρίες και κύριοι, με όσα ανέφερα περιορίστηκα σε βασικές κατευθύνσεις, σε ορισμένα κρίσιμα σημεία. Τα μέλη της Κυβέρνησης στις ομιλίες τους, θα ολοκληρώσουν την εικόνα και θα την εξειδικεύσουν.  Για να πετύχουμε τους στόχους αυτούς, καλώ όλους τους 'Ελληνες σε μια μεγάλη συστράτευση για τη δημοκρατία, την ανάπτυξη και την κοινωνική δικαιοσύνη, για να δημιουργήσουμε μαζί μια κοινωνία της ανθρωπιάς και της αλληλεγγύης.
Καλώ σ'αυτήν τη συστράτευση χωρίς διαχωρισμούς. Η παράταξή μας ένωσε και ενώνει τους 'Ελληνες. Εμείς δεν θέλουμε διαχωρισμούς ανάμεσα στους 'Ελληνες. Είμαστε στο κέντρο της πολιτικής ζωής. Είμαστε δύναμη αλλαγής και το δείξαμε όλα αυτά τα χρόνια. Είμαστε δύναμη μεταρρύθμισης.  Πραγματοποιούμε συνεχώς μεταρρυθμίσεις. Είμαστε παράταξη που ανανεώθηκε σταθερά σε ιδέες και πρόσωπα και έχουμε συμβάλει από το 1974 με πολλές ιδέες για τη διαμόρφωση των κατευθύνσεων που ακολουθεί η ελληνική κοινωνία. Και γι'αυτό έχουμε την πεποίθηση ότι και μπορεί και θα συνεχισθεί η πορεία εκσυγχρονισμού και μεταρρύθμισης.
Οδηγός μας στην τετραετία θα είναι το όραμά μας. Θα είναι το όραμά μας ότι η Ελλάδα πρέπει να είναι ψηλά στην κοινωνία των ευρωπαϊκών κρατών. Να είναι μια χώρα με αυτοπεποίθηση, μια χώρα με αισιοδοξία. 'Οτι η Ελλάδα θα είναι μια δημιουργική κοινωνία, μια κοινωνία με δυναμική, αλλά ταυτόχρονα, μια κοινωνία αλληλεγγύης. 'Οτι τα παιδιά της Ελλάδας θα κοιτάζουν το μέλλον με αισιοδοξία χωρίς να τους βαρύνουν οι σκιές κάποιου παρελθόντος. 'Οτι η Ελλάδα θα είναι ισχυρή ως χώρα, ως κοινωνία, ως οικονομία. 'Οτι ξαναβρίσκει το βηματισμό της αποφασιστικότητας και της αισιοδοξίας. 'Οτι οι 'Ελληνες θα είναι περήφανοι και για τους στόχους τους και ικανοί να πετύχουν αυτούς τους στόχους, όποιοι και αν είναι.
Με αυτήν την πίστη ότι τα μπορούμε όλα αυτά, με αυτήν την πίστη ότι χρειάζονται όλα αυτά, θα δώσουμε κάθε μάχη που είναι αναγκαία και θα σημειώσουμε νίκες.
Με αυτήν την πίστη αλλάζουμε την πορεία της χώρας, αλλάζουμε τη μοίρα της Ελλάδας.
Κυρίες και κύριοι συνάδελφοι, σας καλώ να στηρίξετε αυτήν την ιστορική πορεία της χώρας με την ψήφο εμπιστοσύνης σας. Σας ευχαριστώ.  (Παρατεταμένα χειροκροτήματα από την πτέρυγα του ΠΑ.ΣΟ.Κ.) ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, θα συνεχίσουμε αύριο το απόγευμα στις έξι η ώρα τη συζήτηση επί των Προγραμματικών Δηλώσεων της Κυβερνήσεως.
Θέλω να κάνω και μια επισήμανση, για τους νεοεκλεγέντες συναδέλφους.  Δεν θα μπορούν να εγγραφούν χωρίς την κάρτα τους. Θα μπορούν να την παραλάβουν όσοι δεν την παρέλαβαν, από το γραφείο 167 του Α' ορόφου του κτιρίου. Και θα εγγραφούν πλέον αύριο όλοι με την ηλεκτρονική κάρτα και μόνο.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 13.35' λύεται η συνεδρίαση για αύριο ημέρα Κυριακή 23 Απριλίου 2000 και ώρα 18.00' με αντικείμενο εργασιών του Σώματος συνέχιση της συζήτησης επί των Προγραμματικών Δηλώσεων της Κυβερνήσεως, σύμφωνα με την ειδική ημερήσια διάταξη.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ 

