
ΣΥΝΕΔΡΙΑΣΗ ΣΥΝΕΔΡΙΑΣΗ ΡΙΗ'
Δευτέρα 19 Φεβρουαρίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας του Βουλευτή Γ. Παναγιωτόπουλου, 
3. Ανακοινώνεται ότι τη συνεδρίαση παρακολουθούν μαθητές από το 2ο
Τεχνικό Επαγγελματικό Εκπαιδευτήριο Χαλανδρίου,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου αναφορών και ερωτήσεων της Τρίτης 20
Φεβρουαρίου 2001,
4. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων προστασίας και αξιοποίησης του ποταμού Νέδα, 
β) Προς τον Υπουργό Ανάπτυξης, σχετικά με τις προθέσεις της
Κυβέρνησης για καθιέρωση από τη Δημόσια Επιχείρηση Ηλεκτρισμού (ΔΕΗ) μειωμένου τιμολογίου για τους σεισμοπαθείς,
γ) Προς τον Υπουργό Εθνικής 'Αμυνας, σχετικά με τις καταγγελίες που αφορούν θανάτους από καρκίνο εργαζομένων στα στρατιωτικά εργοστάσια Βελεστίνου και Λάρισας,
δ) Προς τον Υπουργό Δικαιοσύνης, σχετικά με τη λήψη μέτρων για τη
βελτίωση των συνθηκών στις φυλακές της χώρας μας,
ε) Προς τον Υπουργό Γεωργίας: ι) σχετικά με την ένταξη υλοποίησης των προγραμμάτων για τους νέους αγρότες κλπ.,
ιι) σχετικά με τη λήψη μέτρων για την απορρόφηση της παραγωγής
ρυζιού, του Νομού Σερρών, στην τιμή παρέμβασης,
στ) Προς τον Υπουργό Υγείας και Πρόνοιας, σχετικά με δημοσιεύματα του Τύπου αναφερόμενα στη μείωση ή την κατάργηση των πολυτεκνικών επιδομάτων, κλπ.
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: α) "Κύρωση του Πρωτοκόλλου σχετικού με τροποποίηση της Σύμβασης Διεθνούς Πολιτικής Αεροπορίας (Μόντρεαλ 1995),
β) Κύρωση του Πρωτοκόλλου σχετικού με τροποποίηση της Σύμβασης
Διεθνούς Πολιτικής Αεροπορίας (Μόντρεαλ 1998),
2. Συζήτηση επί της αρχής του σχεδίου νόμου του Υπουργείου Οικονομικών: "Ελαφρύνσεις στη φορολογία κεφαλαίου και άλλες διατάξεις", 
3. Κατάθεση σχεδίων νόμων:
α) Οι Υπουργοί Εθνικής Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων 'Εργων, Εθνικής Παιδείας και Θρησκευμάτων, Γεωργίας, Εμπορικής Ναυτιλίας και Μεταφορών και Επικοινωνιών, κατάθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και τη Οργάνωσης για την Απελευθέρωση της Παλαιστίνης (PLO) για την Παλαιστινιακή Εθνική Αρχή για οικονομική και τεχνολογική συνεργασία,
β) Κύρωση του Πρωτοκόλλου σχετικού με τροποποίηση της Σύμβασης
Διεθνούς Πολιτικής Αεροπορίας (Μόντρεαλ 1998),
γ) Οι Υπουργοί Δημόσιας Τάξης και Εξωτερικών, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λιθουανίας σχετικά με την επανεισδοχή προσώπων των οποίων η διαμονή είναι παράνομη",
ΟΜΙΛΗΤΕΣ
Επί των επικαίρων ερωτήσεων:
ΑΛΕΥΡΑΣ Α.,
ΑΝΤΩΝΑΚΟΠΟΥΛΟΣ Π.,
ΑΠΟΣΤΟΛΑΚΗΣ Δ.,
ΑΡΓΥΡΗΣ Ε.,
ΓΚΑΤΖΗΣ Ν.,
ΘΑΝΟΣ Δ.,
ΚΑΛΑΦΑΤΗΣ Α.,
ΚΑΡΡΑΣ Κ.,
ΚΑΤΣΙΛΙΕΡΗΣ Π.,
ΚΟΥΒΕΛΗΣ Φ.,
ΣΤΑΘΟΠΟΥΛΟΣ Μ.,
ΤΖΕΚΗΣ Α.,
ΦΟΥΝΤΟΥΚΙΔΟΥ Π.,
Β. Επί του σχεδίου νόμου του Υπουργείου Οικονομικών:
ΑΛΟΓΟΣΚΟΥΦΗΣ Γ.,
ΓΕΩΡΓΑΚΟΠΟΥΛΟΣ Δ.,
ΓΚΑΤΖΗΣ Ν.,
ΛΑΦΑΖΑΝΗΣ Π.,
ΜΑΓΚΡΙΩΤΗΣ Ι.,
ΜΑΚΡΥΠΙΔΗΣ Α.,
ΜΗΤΣΟΤΑΚΗΣ Κ.,
ΜΠΕΝΤΕΝΙΩΤΗΣ Ε.,
ΠΑΥΛΙΔΗΣ Α.,
ΡΕΓΚΟΥΖΑΣ Α.,
ΣΚΡΕΚΑΣ Θ.,
ΤΖΕΚΗΣ Α.,
ΦΩΤΙΑΔΗΣ Α.,

Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΙΗ'
Δευτέρα 19 Φεβρουαρίου 2001
-------------------------

Αθήνα, σήμερα στις 19 Φεβρουαρίου 2001, ημέρα Δευτέρα και ώρα 18.14', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Κώστα Καρρά, Βουλευτή Β'
Αθηνών, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα των δελτίο των αναφορών και ερωτήσεων της Τρίτης 20 Φεβρουαρίου 2001.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής)
1. Η με αριθμό 1256/11.7.2000 ερώτηση του Βουλευτή του Πανελλήνιου
Σοσιαλιστικού Κινήματος κ. Μιχάλη Καρχιμάκη προς τον Υπουργό Υγείας-Πρόνοιας, σχετικώς με την έγκριση της θέσης του Επιμελητού Β', για τη Μονάδα Εντατικής Θεραπείας του Νοσοκομείου Αγ. Νικολάου Κρήτης.
2. Η με αριθμό 4173/23.11.2000 ερώτηση του Βουλευτή της Νέας
Δημοκρατίας κ. Κωνσταντίνου Τσιπλάκη προς τον Υπουργό Δικαιοσύνης, σχετικώς με τις προθέσεις της Κυβέρνησης για την ίδρυση νέου Εφετείου στον άξονα Θεσσαλονίκης-Θράκης.
3. Η με αριθμό 4611/13.12.2000 ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας-Πρόνοιας, σχετικώς με την κάλυψη των κενών θέσεων ιατρικού και νοσηλευτικού προσωπικού, για να αναπτυχθούν και να λειτουργήσουν κανονικά τα δύο Κέντρα Υγείας της περιοχής Ελευσίνας και Μεγάρων.
4. Η με αριθμό 4280/28.11.2000 ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη προς τον Υπουργό
Υγείας-Πρόνοιας, σχετικώς με τη λήψη μέτρων για την επίλυση των προβλημάτων από τη λειτουργία του κέντρου μεθαδόνης στην περιοχή Σταυρούπολης Θεσσαλονίκης.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ. 5 Καν. Βουλής)
1. Η με αριθμό 4483/537/7.12.2000 ερώτηση και αίτηση κατάθεσης
εγγράφων του Βουλευτή της Νέας Δημοκρατίας κ. Ηλία Καλλιώρα προς τον Υπουργό Εθνικής Οικονομίας, σχετικώς με τις παραλείψεις του Χρηματιστηρίου Αξιών Αθηνών, κατά τη διαδικασία συγχώνευσης της ΜΑΚΛΩ-STABILTON.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι,
εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 622/14.2.2001 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τη λήψη μέτρων προστασίας και αξιοποίησης του ποταμού Νέδα.
Η επίκαιρη ερώτηση του κ. Κατσιλιέρη έχει ως εξής:
"Ο ποταμός Νέδας που διέρχεται από τα όρια των Νομών Ηλείας και
Μεσσηνίας, είναι ένα φυσικό μνημείο στο οποίο συναντάμε σπάνιες ομορφιές με φυσικούς καταρράκτες και χαράδρες, αλλά δυστυχώς μέχρι σήμερα παραμένει εντελώς αναξιοποίητο.
Το τελευταίο διάστημα η κοίτη του ποταμού υπόκειται σε μία απαράδεκτη λεηλασία με την εξαγωγή απ' αυτήν αδρανών υλικών, με αποτέλεσμα να αλλοιώνεται η φυσιογνωμία του σπάνιου αυτού φυσικού μνημείου.
Ερωτάται ο κύριος Υπουργός:
-Ποια μέτρα πρόκειται να λάβει, προκειμένου να προστατευθεί, να αναδειχθεί και να αξιοποιηθεί αυτός ο σπάνιας ομορφιάς ποταμός;"
Ο Υφυπουργός Περιβάλλοντος, Χωροταξίας και Δημοσίων 'Εργων έχει το
λόγο.
AΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, σχετικά με την ερώτηση του κυρίου συναδέλφου θα ήθελα να τον πληροφορήσω ότι από την Περιφέρεια της Πελοποννήσου σε συνεννόηση με την Περιφέρεια της Δυτικής Ελλάδος και σε συνεργασία με τις δύο Νομαρχιακές Αυτοδιοικήσεις διενεργήθη με τις κτηματικές υπηρεσίες των δύο νομών Μεσσηνίας και Ηλείας αυτοψία στην περιοχή και επέβαλαν την διακοπή κάθε είδους αμμοληψίας καθώς και κάθε άλλης παράνομης ενέργειας στο χώρο από τρίτους.
Ταυτόχρονα προγραμματίστηκε σε συνεργασία με τις αρμόδιες υπηρεσίες και των δύο Νομαρχιακών Αυτοδιοικήσεων -τοπογραφική υπηρεσία, κτηματική υπηρεσία, διεύθυνση περιβάλλοντος, διεύθυνση τεχνικών υπηρεσιών- η εκπόνηση μελέτης διευθέτησης της πεδινής κοίτης του ποταμού. Με αυτόν τον τρόπο θα αντιμετωπισθεί το πρόβλημα του ακριβούς προσδιορισμού των ορίων των δημοσίων και ιδιωτικών εκτάσεων, ώστε να αποτραπεί κάθε παράνομη ενέργεια στο μέλλον.
Σε συνεργασία με τις Περιφέρειες το Υπουργείο προωθεί την προκήρυξη της σχετικής μελέτης για την προστασία και ανάδειξη των φυσικών πόρων της παραποτάμιας περιοχής του Νέδα, προκειμένου να ενταχθεί ως έργο στο Γ' Κοινοτικό Πλαίσιο Στήριξης και να χρηματοδοτηθεί από τις δύο Περιφέρειες. 
Οι εκβολές του ποταμού Νέδα έχουν ενταχθεί στον εθνικό κατάλογο των
περιοχών των οποίων ελέγχεται η καταλληλότητα για ένταξη στο ευρωπαϊκό οικολογικό δίκτυο NATURA 2000, σύμφωνα με την αντίστοιχη οδηγία της Ευρωπαϊκής 'Ενωσης. Η κοίτη του και οι όχθες του προστατεύονται από την εθνική νομοθεσία για τα επιφανειακά ύδατα και από τη δασική νομοθεσία.
Με βάση το σχέδιο για το δίκτυο NATURA 2000 θα εκπονηθούν ειδικές περιβαλλοντικές μελέτες, σύμφωνα και με τον ν. 1650/86, οι οποίες θα προτείνουν και τον καθορισμό των ζωνών και των όρων προστασίας.
Στο πλαίσιο του σχεδιασμού του Γ' Κοινοτικού Πλαισίου Στήριξης έχουν συγκεντρωθεί μελέτες για τα έργα προστασίας και ανάδειξης των προστατευομένων περιοχών, οι οποίες αξιολογούνται προκειμένου να προωθηθούν για ένταξη στο Γ' Κοινοτικό Πλαίσιο Στήριξης.
Πιστεύουμε ότι με την καλή συνεργασία όλων των αρμοδίων φορέων με το Υπουργείο θα μπορέσουμε να προχωρήσουμε σε εκείνα τα έργα τα οποία θα αναδείξουν αυτό το σπάνιας ομορφιάς οικοσύστημα, για να το προβάλουμε, αφού πραγματικά είναι μια περιοχή η οποία μπορεί να βοηθήσει την τουριστική ανάπτυξη της Μεσσηνίας.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσιλιέρης έχει το λόγο. 
ΠΕΤΡΟΣ ΚΑΤΣΙΛΙΕΡΗΣ: Το φαράγγι της Νέδας, που άρχισε να γίνεται
ευρύτερα γνωστό μόλις τα τελευταία χρόνια, αποτελεί ένα σπάνιας ομορφιάς φυσικό μνημείο που μέχρι σήμερα παραμένει εντελώς αναξιοποίητο. Προέχει η σύνταξη μιας ολοκληρωμένης μελέτης της περιοχής από τις πηγές μέχρι την εκβολή του ποταμού που θα περιλαμβάνει την προστασία και την ανάδειξη όλης της περιοχής για να την κατοχυρώσει ως μνημείο της φύσης.
Προς την κατεύθυνση αυτή κινούνται οι Νομαρχιακές Αυτοδιοικήσεις Ηλείας και Μεσσηνίας και οι γειτονικοί Δήμοι, καθώς και η Περιφέρεια Πελοποννήσου η οποία ανέλαβε τη σύνταξη αυτής της μελέτης προκειμένου η ανάδειξη και η ανάπτυξη αυτής της περιοχής να ενταχθεί στο Γ' Κοινοτικό Πλαίσιο Στήριξης.
Η μελέτη ασφαλώς έχει λαβει υπόψη της όλες τις προτάσεις των τοπικών παραγόντων, για χαρακτηρισμό δηλαδή του ποταμού ως φυσικού μνημείου, για τη δημιουργία οικολογικού πάρκου, για την ανάπτυξη ήπιου τουρισμού, για τη δημιουργία αθλητικών κέντρων, για την ανάπτυξη ορειβατικού τουρισμού, για τη δημιουργία χώρων διαμονής, εστίασης και διανυκτέρευσης, καθώς και για τη διαφήμιση και προβολή όλων των σημείων του ποταμού.
Στην παλαιότερη μη ορθολογική παρέμβαση, που πραγματοποιήθηκε στην
περιοχή με τη διάνοιξη δρόμων, προσετέθη τελευταία η ανεξέλεγκτη αμμοληψία στην κοίτη του ποταμού. Το εργοτάξιο αμμοληψίας είναι εγκατεστημένο μέσα στην κοίτη και τα τελευταία χρόνια εργάζεται αδιάκοπα χειμώνα - καλοκαίρι, προκαλώντας τεράστιας έκτασης όχληση στο φυσικό περιβάλλον της περιοχής.
Την περασμένη Κυριακή η έγκριτη εφημερίδα "ΚΑΘΗΜΕΡΙΝΗ" ασχολήθηκε στο ένθετο "ΕΠΤΑ ΗΜΕΡΕΣ" με αυτό το τεράστιο πρόβλημα που εξακολουθεί να υπάρχει.
Η συνέχιση της λειτουργίας του εργοταξίου οφείλεται κατά πολύ στη
συναρμοδιότητα υπηρεσιών από δύο νομούς και από δύο περιφέρειες, με αποτέλεσμα να υπάρχουν κενά τα οποία αξιοποιούνται κατάλληλα από τους επιτήδειους. Αυτή η ανεξέλεγκτη αμμοληψία οδηγεί σε αλλοίωση του περιβάλλοντος. Απαιτείται άμεσα, με ευθύνη των υπηρεσιών του Υπουργείου σας, να απομακρυνθεί το εργοτάξιο από την κοίτη του ποταμού, να οριοθετηθεί η περιοχή αμμοληψίας και εφόσον κριθεί αναγκαία η λήψη αδρανών υλικών από την περιοχή, να γίνεται με την τήρηση αυστηρών περιβαλλοντικών όρων και με συνεχείς ελέγχους.
Κλείνοντας πιστεύω, κύριε Πρόεδρε, ότι η νεράϊδα των Θεών, όπως αποκαλούν τη Νέδα, είναι ένα σπάνιο μνηνείο της φύσης, το οποίο οφείλουμε να προστατεύσουμε και να το παραδώσουμε στα παιδιά μας, τουλάχιστον όπως το κληρονομήσαμε από τους πατεράδες μας.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): Κύριε Πρόεδρε, πράγματι ο συνάδελφος κ. Κατσιλιέρης έδωσε μια ακριβή εικόνα τόσο του προβλήματος όσο και της ομορφιάς της περιοχής. Νομίζω ότι από την ενημέρωση την οποία έχουμε κι εμείς από την περιφέρεια, διότι δεν έχουμε την αρμοδιότητα αυτή, οι κτηματικές υπηρεσίες ήδη επέβαλαν τη διακοπή των εργασιών αμμοληψίας, προκειμένου να 
μην υπάρχει αυτή η απαράδεκτη κατάσταση, όπως ανέφερε και ο συνάδελφος κ. Κατσιλιέρης.
Ταυτόχρονα είναι πολύ ορθή η επισήμανσή του ότι θα πρέπει να προχωρήσουν οι μελέτες εκείνες οι οποίες θα επιτρέψουν την ανάδειξη του φυσικού πλούτου αυτής της περιοχής, ο οποίος είναι πολύ σημαντικός,
ζωτικός -θα έλεγε κανείς- για την τουριστική ανάπτυξη μιας περιοχής η οποία έχει σπάνιες φυσικές ομορφιές και χαρίσματα.
Θα παρακαλέσω το συνάδελφο κ. Κατσιλιέρη με την ευαισθησία η οποία
τον διακρίνει να είμαστε σε επαφή και να μας ενημερώσει για κάθε περαιτέρω πρόβλημα που υπάρχει και σε συνεργασία μαζί του και με τους Βουλευτές και τους τοπικούς φορείς να προχωρήσουμε στα έργα εκείνα τα οποία θα βοηθήσουν στην ανάδειξη αυτής της περιοχής.
ΠΡΟΕΔΡΕΥΩΝ (Κωνσταντίνος Γείτονας): Δεύτερη επίκαιρη ερώτηση είναι η με αριθμό 617/14.2.2001 του Βουλευτή της Νέας Δημοκρατίας κ. Κώστα Καρρά προς τον Υπουργό Ανάπτυξης, σχετικώς με τις προθέσεις της Κυβέρνησης για καθιέρωση από τη Δημόσια Επιχείρηση Ηλεκτρισμού (ΔΕΗ) μειωμένου τιμολογίου για τους σεισμοπαθείς.
Η επίκαιρη ερώτηση του κ. Καρρά σε περίληψη έχει ως εξής:
" Πρόσφατα οι σεισμοπαθείς που διαμένουν στους καταυλισμούς του Δήμου Μεταμόρφωσης κατέθεσαν αίτηση προς τη Διοίκηση της Δημόσιας Επιχείρησης Ηλεκτρισμού ζητώντας την καθιέρωση μειωμένου τιμολογίου ρεύματος. Η ΔΕΗ απέρριψε το σχετικό αίτημα με επιχειρήματα που δικαιώνουν την άποψη ότι το "κοινωνικό πρόσωπο" της Κυβέρνησης του ΠΑ.ΣΟ.Κ. παρέμεινε στις λαμπερές προεκλογικές αφίσες και μόνο.
Οι λογαριασμοί ρεύματος που καλούνται να πληρώσουν οι άτυχοι αυτοί
συνάνθρωποί μας, κυρίως λόγω των αυξημένων αναγκών θέρμανσης στις λυόμενες κατασκευές κατά τη διάρκεια του χειμώνα, ανέρχονται σε ποσά που ξεπερνούν τις 100.000 δραχμές το δίμηνο. Υπάρχει μεγάλη αγανάκτηση στους οικισμούς των σεισμοπαθών, πολλοί εκ των οποίων αδυνατούν να καταβάλουν τέτοια ποσά. Συχνά αυτοί οι λογαριασμοί παραμένουν απλήρωτοι, με συνέπειες τόσο για τη ΔΕΗ, που δεν εισπράττει το αντίτιμο της κατανάλωσης, όσο και για τους σεισμοπαθείς που απειλούνται με διακοπή της παροχής ρεύματος. Η καθιέρωση ειδικού τιμολογίου καθίσταται αναγκαία για τη πολύπαθη αυτή ομάδα συνανθρώπων μας.
Ερωτάται ο κύριος Υπουργός:
Πώς αντιμετωπίζεται το θέμα και αν η ΔΕΗ εμμένει στην άρνηση
καθιέρωσης του ειδικού αυτού τιμολογίου".
Ο Υφυπουργός Ανάπτυξης κ. Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, νομίζω ότι η ερώτησή σας, παρ' όλο που είναι γνωστή η ευαισθησία που σας διακατέχει για το συγκεκριμένο θέμα και γενικότερα, στο συγκεκριμένο θέμα αδικεί αυτά που έχει κάνει το Υπουργείο Ανάπτυξης για τους σεισμοπαθείς, τα οποία είναι αρκετά. Θα τα αναφέρω.
Για τους σεισμόπληκτους της 7ης Σεπτεμβρίου 1999 οι υποχρεώσεις που
ανελήφθησαν για την αποκατάσταση είναι οι εξής:
Πρώτον, συνδρομή των οργανισμών εποπτείας του Υπουργείου Ανάπτυξης, όπως είναι η ΔΕΗ, την οποία αναφέρετε -και θα αναφερθώ εκτενώς σε αυτόπρος τους σεισμοπαθείς και τις επιχειρήσεις.
Δεύτερον, η προώθηση αναγκαίων θεσμικών ρυθμίσεων για τη
διευκόλυνση της αποκατάστασης των ζημιών σε βιομηχανίες, βιοτεχνίες και επιχειρήσεις της περιοχής.
Τρίτον, οργάνωση ελεγκτικού μηχανισμού για την καταστροφή και πιστοποίηση των ζημιών σε μηχανολογικό εξοπλισμό, πρώτες ύλες και προϊόντα.
Τέταρτον, οικονομική ενίσχυση των επιχειρήσεων από τον κρατικό προϋπολογισμό για την αποκατάσταση των ζημιών, συν όλα τα μέτρα που ψηφίστηκαν με νόμο από το Υπουργείο Εθνικής Οικονομίας από κοινού επεξεργασμένα με το Υπουργείο Ανάπτυξης.
'Οσον αφορά τώρα στις δαπάνες της ΔΕΗ χωρίς καμία επιβάρυνση των σεισμοπαθών έγιναν τα αναγκαία έργα, δίκτυα, υποσταθμοί, παροχές για την ηλεκτροδότηση των οργανωμένων οικισμών, των ατομικών σκηνών που στήθηκαν κοντά σε σπίτια που έχουν υποστεί ζημιές, των τροχόσπιτων και των λυόμενων σπιτιών. Επίσης, για κτίσματα τα οποία κατέρρευσαν ή ανακατασκευάστηκαν μέχρις ότου γίνουν κατοικίσιμα δεν αναζητείται η πληρωμή των ληξιπρόθεσμων λογαριασμών και επίσης δεν επιβάλλονται τόκοι υπερημερίας σε λογαριασμούς που εξοφλούνται εκπρόθεσμα από σεισμόπληκτους.
Επίσης χορηγήθηκε έκπτωση εκατό χιλιάδων δραχμών πλέον του ΦΠΑ για κάθε λυόμενο οικισμό έναντι των λογαριασμών της χειμερινής περιόδου λόγω αυξημένης κατανάλωσης. Το κόστος αυτό για τη ΔΕΗ είναι αξίας πολλών εκατοντάδων εκατομμυρίων. Επίσης, η ΔΕΗ με ευαισθησία αντιμετώπισε ειδικές περιπτώσεις συγκεκριμένων ληξιπρόθεσμων οφειλών, δίνοντας την ευχέρεια τμηματικής εξόφλησής τους. Γενικά το κόστος των προσπαθειών που επέδειξε το Υπουργείο Ανάπτυξης για τους σεισμόπληκτους ανέρχεται σε ποσό 5,7 δισεκατομμυρίων δραχμών. Αυτό μόνο στο Υπουργείο Ανάπτυξης. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρράς έχει το λόγο.
ΚΩΣΤΑΣ ΚΑΡΡΑΣ: Κύριε Υπουργέ, ευχαριστώ για την ευαισθησία που μου διακρίνατε, αλλά θέλω να σας πω ότι η απόσταση μεταξύ λόγων και έργων είναι πολύ μεγάλη. Συνέβη όμως και εκεί αυτό που δυστυχώς αποτελεί κανόνα της κοινωνικής πολιτικής της Κυβέρνησης του ΠΑ.ΣΟ.Κ., οτιδήποτε χάνει την επικαιρότητά του και φεύγει από το φως των προβολέων, λησμονείται. Δεν νομίζω ότι έχετε κάνει έλεγχο επί τόπου να δείτε τι συμβαίνει.
Το αίτημα που υπέβαλαν οι σεισμόπληκτοι των καταυλισμών Μεταμόρφωσης και Μενιδίου για τη χρέωσή τους σύμφωνα με τις τιμές που ισχύουν για το
βιομηχανικό ρεύμα έπρεπε να αντιμετωπισθεί με μεγαλύτερη ευαισθησία από σας. Η απάντηση στη σχετική αίτηση ότι είναι αδύνατη η καθιέρωση ειδικού τιμολογίου, για να μην υποκινηθούν ανάλογα αιτήματα και από άλλες κοινωνικές ομάδες, κάθε άλλο παρά αποδεικνύει την ευαισθησία του κοινωνικού προσώπου του ΠΑ.ΣΟ.Κ. Αντίθετα, κάνουμε πως δεν βλέπουμε το πρόβλημα.
Η υπερβολική χρέωση αυτών των ανθρώπων έχει δυσάρεστες συνέπειες και για τις δύο πλευρές. Οι καταναλωτές σεισμοπαθείς αδυνατούν να πληρώσουν τους υπέρογκους λογαριασμούς, που διαμορφώνονται λόγω των αυξημένων αναγκών της θέρμανσης κατά το χειμώνα και η ΔΕΗ επίσης δεν εισπράττει. 
Στους οικισμούς μένουν υπερήλικες, ενώ υπάρχουν άνθρωποι που
υποφέρουν από διάφορα νοσήματα. Υπάρχουν τραυματίες ακόμα και σήμερα, δεκαέξι μήνες μετά το σεισμό. Οι άνθρωποι αυτοί χρειάζονται στοργή, υποστήριξη και ψυχολογική στήριξη. Είναι ευθύνη των συναρμοδίων Υπουργείων να λύσουν οριστικά τα ζητήματα αυτά. Ας μην προστίθενται και άλλα προβλήματα στα όσα εκ των πραγμάτων αντιμετωπίζουν οι σεισμόπληκτοι. 
Δώστε μια νότα αισιοδοξίας τέλος πάντων, κάντε κάτι. Δείξτε επιτέλους
το κοινωνικό σας πρόσωπο. Μη χρησιμοποιείτε το γράμμα του νόμου ως πρόσχημα. Υλοποιείστε τη δέσμευση του κυρίου Πρωθυπουργού, που στις 19 Σεπτεμβρίου 2000 είχε ανακοινώσει επί λέξει ότι μειώνεται η τιμή του ηλεκτρικού ρεύματος για τους σεισμόπληκτους που μένουν στα λυόμενα. Αυτά έχουν ειπωθεί σε συνέντευξη στα "ΝΕΑ" στις 20 Σεπτεμβρίου 2000. Κάντε τα πράξη.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Ανάπτυξης κ.
Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Βεβαίως, κύριε συνάδελφε, είναι τυχαίο το γεγονός ότι συμπτίπτει η ερώτησή σας σήμερα και η συζήτησή της στη Βουλή με την ημερομηνία για την απελευθέρωση της αγοράς ενέργειας.
Τώρα σχετικά με το κοινωνικό πρόσωπο του ΠΑ.ΣΟ.Κ., εμείς πιστεύουμε
ότι αντανακλάται σε έργα και της Κυβέρνησης, αλλά και του λαού...
ΚΩΣΤΑΣ ΚΑΡΡΑΣ: Είναι γνωστά τα έργα σας.
ΠΡΟΕΔΡΕΥΩΝ (Κωνσταντίνος Γείτονας): Κύριε Καρρά, σας παρακαλώ. ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): ...διότι ο λαός συνεχώς
μας εκλέγει και αυτό σας φέρνει σε πολύ δυσάρεστη θέση. Και μάλιστα μιλάτε για καθεστώς, για καθεστωτικές αντιλήψεις, αλλά αυτό δεν είναι καθεστωτικές αντιλήψεις. Είναι απόρροια των έργων που πραγματοποιεί η Κυβέρνηση, η οποία έχει κοινωνικό πρόσωπο και η οποία Κυβέρνηση και η παράταξή μας από το 1974 που υπήρξε, έχει αναγάγει το κοινωνικό πρόσωπο σε υπ'αριθμόν ένα στοιχείο της πολιτικής μας ζωής, κάτι που ήταν ξεχασμένο πριν. Δεν εφαρμόσθηκε από άλλες κυβερνήσεις.
Επομένως θα σας αναφέρω επιγραμματικά τι έχει κάνει το κυβερνητικό πρόγραμμα μαμούθ για την περιοχή, για την οποία ενδιαφέρεστε. Και δεν αμφιβάλλω για το ενδιαφέρον σας. 'Εχει συνάψει δάνειο με την Ευρωπαϊκή Τράπεζα Επενδύσεων συνολικού κόστους 306 δισεκατομμυρίων δραχμών. 'Εχουμε πάρει ήδη την πρώτη δόση και υλοποιούμε αυτό το πρόγραμμα.
Επίσης, συγχρηματοδοτείται ένα τεράστιο επενδυτικό πρόγραμμα για την αποκατάσταση των ζημιών, το οποίο έχει ύψος 160 δισεκατομμύρια δραχμές και είναι ενταγμένο στα ΠΕΠ του Γ' Κοινοτικού Πλαισίου Στήριξης της Περιφέρειας Αττικής.
Από το Σεπτέμβριο του '99 μέχρι σήμερα έχουν ενταχθεί στο Πρόγραμμα Δημοσίων Επενδύσεων έργα συνολικού προϋπολογισμού 240 δισεκατομμυρίων και οι αντίστοιχες πληρωμές. Αυτά είναι στοιχεία του τέλους Σεπτεμβρίου του 2000 σε 112 ...
ΚΩΣΤΑΣ ΚΑΡΡΑΣ: Μα, κύριε Υφυπουργέ ...
ΠΡΟΕΔΡΕΥΩΝ (Κωνσταντίνος Γείτονας): Κύριε Καρρά, εσείς είστε ήρεμος
άνθρωπος.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μέσω επίσης του τακτικού προϋπολογισμού έχουν εκταμιευθεί 31 δισεκατομμύρια. Πιστεύω ότι εμείς απαντούμε με έργα στις δικές σας αιτιάσεις, που εκφράζονται μόνο με λόγια.
Ευχαριστώ πολύ.
ΚΩΣΤΑΣ ΚΑΡΡΑΣ: Στα λόγια έχετε μείνει.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα περιμένετε πολύ για
να κάνετε τα έργα.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριοι συνάδελφοι, ολοκληρώθηκε η συζήτηση της ερώτησης. Εάν θέλετε να συνεχίσετε, να το κάνετε εκτός Αιθούσης και οι δύο. Ο Κανονισμός δεν επιτρέπει να συνεχίσετε τη συζήτηση εντός Αιθούσης. Με όλη την εκτίμηση και το σεβασμό και προς τους δύο σας, σας παρακαλώ πολύ να σταματήσετε.
ΚΩΝΣΤΑΝΤΙΝΟΣ ΚΑΡΡΑΣ: Με συγχωρείτε πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 612/14-2-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Εθνικής 'Αμυνας, σχετικώς με τις καταγγελίες που αφορούν θανάτους από καρκίνο εργαζόμενων στα στρατιωτικά εργοστάσια Βελεστίνου και Λάρισας.
Η επίκαιρη ερώτηση του κ. Γκατζή έχει ως εξής:
"Μετά τις καταγγελίες που έχουν δει το φως της δημοσιότητας ότι οι θάνατοι από καρκίνο εργαζόμενων στα στρατιωτικά εργοστάσια επισκευής αρμάτων μάχης -στο 304 Προκεχωρημένο Εργοστάσιο Βάσης (ΠΕΒ) στο Βελεστίνο και στο 303 Προκεχωρημένο Εργοστάσιο Βάσης (ΠΕΒ) στη Λάρισα- μπορεί να οφείλονται σε μόλυνσή τους από ραδιενέργεια ή άλλα τοξικά υλικά, έντονη είναι η ανησυχία των εργαζόμενων στα εργοστάσια αλλά και γενικότερα των κατοίκων της περιοχής.
Με δεδομένες και καταγγελίες που είχαν δημοσιευτεί πρόσφατα ότι στα
εργοστάσια μεταφέρεται μεγάλος αριθμός οχημάτων, που χρησιμοποιεί η ελληνική δύναμη του ΝΑΤΟϊκού στρατού κατοχής στο Κόσοβο, όπου γίνονται από τους τεχνικούς του 303 ΠΕΒ οι απαραίτητες ανακατασκευές ή αποσύρονται οριστικά μέχρι να εκποιηθούν σε δημοπρασίες,
Ερωτάται ο κύριος Υπουργός, εάν έχουν ερευνηθεί οι παραπάνω καταγγελίες και τι μέτρα προτίθεται να πάρει η Κυβέρνηση για την προστασία των εργαζόμενων στα στρατιωτικά εργοστάσια και γενικότερα των κατοίκων της περιοχής".
Ο Υφυπουργός Εθνικής 'Αμυνας κ. Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κυρία και κύριοι συνάδελφοι, πρέπει να βεβαιώσω και το Κοινοβούλιο και την κοινή γνώμη ότι το Υπουργείο 'Αμυνας έχει μία ιδιαίτερη ευαισθησία για την υγεία του προσωπικού, όλων των εργαζομένων στο Υπουργείο, αλλά και όλων των Ελλήνων πολιτών.
Είναι γνωστά πλέον τα μέτρα τα οποία πήραμε εμείς πρώτοι ως χώρα -και αυτό έχει τονιστεί και από άλλες χώρες- για το προσωπικό το οποίο αποστείλαμε στο Κοσσυφοπέδιο. Είναι μέτρα τα οποία ξεκινούν από τη φροντίδα, ώστε τα στρατόπεδα να έχουν επιχωματωθεί, από τη φροντίδα το προσωπικό να παίρνει τρόφιμα και νερό από την Ελλάδα, που είναι εξασφαλισμένο ότι δεν έχουν καμία μόλυνση, αλλά και τη φροντίδα για συχνές υγειονομικές εξετάσεις.
Μετά από το θόρυβο που ξέσπασε με το λεγόμενο "Σύνδρομο των Βαλκανίων" τα μέτρα μας επετάθησαν. Φροντίσαμε να περάσουν από εξετάσεις όλες οι περιοχές από την πλέον αρμόδια υπηρεσία, δηλαδή την Επιτροπή Ατομικής Ενέργειας Ελλάδος, εξετάσεις τόσο για τους χώρους όπου διαβιοί το ελληνικό προσωπικό όσο και για τα υλικά που χρησιμοποιούνται.
Τα μέχρι τώρα στοιχεία, τα οποία είναι γνωστά και τα οποία θα
κοινοποιηθούν και στην κοινή γνώμη μέσα σε λίγες μέρες, απέδειξαν ότι δεν υπάρχει κανένα σημείο ανησυχίας, καμία επιβάρυνση του περιβάλλοντος. 
Πρέπει επίσης να σας πω ότι επετάθησαν και οι εξετάσεις που κάνουμε
σε όλο το προσωπικό, τόσο στις μονάδες όσο και στα νοσοκομεία. Και ο λόγος βεβαίως είναι όχι μόνο να πάρουμε τα μέτρα, εάν υπάρχει κάτι ανησυχητικό, όχι μόνο να προλάβουμε τυχόν ασθένειες, αλλά να ικανοποιήσουμε και τη δικαιολογημένη ανησυχία που έχει ο κόσμος για την υγεία του και να βεβαιώσουμε ότι δεν υπάρχει λόγος ανησυχίας από κανέναν. 
'Εχουμε κάνει επίσης μία ειδική διακλαδική επιτροπή στο ΓΕΕΘΑ, η
οποία παρακολουθεί όλα αυτά τα θέματα και στους χώρους και στα χρησιμοποιούμενα υλικά, ούτως ώστε να μη βρεθούμε προ εκπλήξεως. 
Αναφορικά με τα εργοστάσια πρέπει να σας πω ότι από τα μέσα τα οποία
μεταφέρονται εκεί, κανένα δεν έχει έλθει από τον Πόλεμο του Κόλπου, όπως ακούγεται πολύ συχνά. Τα άρματα τα οποία έχουμε πάρει εμείς είναι από Μονάδες του αμερικανικού στρατού της Γερμανίας είναι Μ60, ενώ στον Κόλπο χρησιμοποιήθηκε ένας άλλος τύπος αρμάτων.
Αυτά δε, τα οποία έρχονται από το Κοσσυφοπέδιο, κατόπιν συμφωνίας με την K-FOR, περνούν από ειδική έρευνα και μας έρχονται με ένα πιστοποιητικό ότι δεν έχουν καθόλου βλαπτικούς παράγοντες. Εάν αυτό δεν
μας ικανοποιεί -και πολλές φορές δεν μας ικανοποιεί- φροντίζουμε εμείς με δικές μας υπηρεσίες να κάνουμε αντίστοιχες εξετάσεις.
Το ίδιο συμβαίνει και για τα εργοστάσια. Τα εργοστάσια πράγματι παραλαμβάνουν υλικά και οχήματα τα οποία επιδιορθώνουν, κανένα όμως από αυτά μέχρι στιγμής δεν έχει δείξει κανένα επιβαρυντικό στοιχείο.
Πέραν τούτου έχουμε ζητήσει από την Επιτροπή Ατομικής Ενέργειας να
πάει αυτές τις μέρες στα δύο εργοστάσια να τα ελέγξει και θα μας πει τα αποτελέσματα. Αυτό το έχω υποσχεθεί και σε επιστολή του Δημάρχου Φερών ο οποίος ζήτησε μια τέτοια ενέργεια.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο. ΝΙΚΟΛΑΟΣ ΓΚΑΤΖΗΣ: Κύριε Υπουργέ, επειδή μιλήσατε για ιδιαίτερη
ευαισθησία για το χώρο της υγείας που δείχνετε για τις 'Ενοπλες Δυνάμεις αλλά και το πολιτικό προσωπικό, αν λάβουμε υπόψη μας το 304 ΠΕΒ, στο οποίο εργάζονται τετρακόσιοι περίπου πολίτες συν άλλοι τόσοι και επί πλέον στρατιώτες πενταετούς, τότε οι εξετάσεις που δίνετε στην κοινωνική σας πολιτική είναι η αναλγησία φανερωμένη σε πρώτη κλίμακα σ' αυτό το εργοστάσιο.
'Εχετε γιατρό στρατιώτη αντί για γιατρό εργασίας εκεί που όλοι οι εργαζόμενοι καθημερινά βρίσκονται μέσα σε ραδιενεργά κατάλοιπα και πολύ ισχυρά άλλα συστατικά βλαβερά για την υγεία των εργαζομένων. Από πού προκύπτει ότι έχετε μεγάλη ευαισθησία;
Εγώ πάντως μίλησα για συγκεκριμένα περιστατικά. Θα καταθέσω μία εφημερίδα του Ιουλίου του 1992 και εκεί θα δούμε ότι έχουν έρθει άρματα πυροβόλα από τη Γερμανία, από το Λιβόρνο της Ιταλίας, από το Μπαχρέιν της Σαουδικής Αραβίας, από το Λίβανο και στα εγκαίνια που έγιναν στο 304 ΠΕΒ μαζί με τον κ. Βαρβιτσιώτη....
(Στο σημείο αυτό ο κ. Γκατζής καταθέτει για τα Πρακτικά το παρακάτω
φύλλο της εφημερίδας "Η Θεσσαλία" το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Γκατζή, να
χρησιμοποιείτε όλο το όνομα, γιατί με τις ακροστοιχίδες δεν καταλαβαίνουν οι πολίτες που σας ακούν. Εννοείτε προφανώς με το Π.Ε.Β. το προκεχωρημένο 
εργοστάσιο βάσης. Σας το επισημαίνω, αφού μάλιστα έχουμε αυτήν την ώρα και ακροατές μαθητές.
ΝΙΚΟΛΑΟΣ ΓΚΑΤΖΗΣ: Επειδή ο κύριος Υπουργός είπε ότι δεν έχει ενδεικτικά στοιχεία, ότι κάτι επιβαρυντικό υπάρχει, πρέπει να πω ότι δεκαέξι θάνατοι μέσα στα τελευταία έξι χρόνια στο ΠΕΒ και δεν ξέρω πόσες δεκάδες να έχουμε και στο 303 της Λάρισας. Γιατί πράγμα μιλάμε;
'Επρεπε να σας στείλει έγγραφο ο δήμαρχος για να ανησυχήσετε;
Κύριε Πρόεδρε, πρόσφατα πέθανε και ένας Συνταγματάρχης από λευχαιμία. Το ξέρετε και δεν καταλαβαίνω γιατί δεν παίρνετε μέτρα. Γιατί δεν
στέλνετε επιστημονική επιτροπή και γιατί δεν κάνει έρευνα ο "ΔΗΜΟΚΡΙΤΟΣ;"
Γιατί αφήνετε να εργάζονται οι άνθρωποι χωρίς γιατρό εργασίας, χωρίς επιστημονική επιτροπή που θα καθυστερήσει τις εξετάσεις και όχι μόνο να γίνονται εξετάσεις των εργαζομένων για έρευνα μόλυνσης από μόλυβδο, αλλά απ' όλα τα τοξικά που διαχέονται μέσα στο εργοστάσιο.
Κύριε Πρόεδρε, να πάρει μέτρα η Κυβέρνηση και δεν μπορούμε να έχουμε αυτά τα προβλήματα, όπως να πεθαίνουν οι άνθρωποι και να μας λέει ο κύριος Υπουργός ότι έχει ευαισθησία.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εθνικής 'Αμυνας έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, ο κύριος συνάδελφος έχει κάνει πολύ σοβαρά σφάλματα λογικά, με την έννοια ότι λαμβάνει το δημοσίευμα ως επιστημονική απόδειξη.
Αυτά που θα σας πω δεν αποτελούν ούτε πολιτική φιλοσοσία, ούτε αποτέλεσμα μίας ανησυχίας, την οποία εσείς εκφράζετε. Χρησιμοποιείτε ατυχή περιστατικά όπως είναι οι θάνατοι για να υποστηρίξετε μία θεωρία που δεν στέκει.
Πράγματι υπάρχουν θάνατοι, ένας ήταν από λευχαιμία, αλλά πολύ παλαιότερα. 'Ολοι οι άλλοι δεν έχουν καμία σχέση με τη λευχαιμία. Δεν είναι σωστό να πω το ιστορικό του θανάτου ενός προσώπου που δούλευε στις 'Ενοπλες Δυνάμεις. Σας βεβαιώ όμως ότι άρχισε από το 1990, δεν έχει
καμία σχέση με τα τελευταία γεγονότα. Σας είπα από την αρχή ότι τα οχήματα που έρχονται από αυτά τα εργοστάσια δεν είναι από το χώρο του πολέμου στον Κόλπο. Προέρχονται από τη Γερμανία και είναι συγκεκριμένου
τύπου, είναι Μ60, όπως λέγονται, άλλα όμως, απ' αυτά που οι σύμμαχοι χρησιμοποίησαν στον Κόλπο τα οποία λέγονται 'Αμπραμς Μ1.
Είπατε ότι δεν υπάρχει επιστημονική επιτροπή σε ένα εργοστάσιο που εργάζονται τριακόσιοι έως τετρακόσιοι άνθρωποι, όταν ξέρετε ότι σε όλους τους χώρους των Ενόπλων Δυνάμεων υπάρχει ολόκληρος μηχανισμός που παρακολουθεί και προστατεύει την υγεία του προσωπικού. Στις Μονάδες ακόμα υπάρχει μία λελογισμένη χρήση δυναμικού, ιατρικού και άλλου.
Υπάρχουν γιατροί, κατ' αρχήν, οι οποίοι κάνουν τις πρώτες εξετάσεις, αλλά πίσω, όπως σας είπα, υπάρχει ένα ολόκληρο ιατρικό δυναμικό των Ενόπλων Δυνάμεων, το οποίο ξεκινά από τα αναρρωτήρια για να τελειώσει στα μεγάλα νοσοκομεία, τα οποία παρέχουν πλήρη και εξασφαλισμένη ιατρική υποστήριξη σε όλους.
Κλείνοντας πρέπει να επαναλάβω ότι το προσωπικό που εργάζεται στα στρατιωτικά εργοστάσια δεν είναι σε ιδιαίτερα βεβαρημένο περιβάλλον. Το ελέγχουμε.
(Στο σημείο αυτό κτυπάει το κουδούνι λήξεως του χρόνου ομιλίας
του κυρίου Υπουργού)
ΝΙΚΟΛΑΟΣ ΓΚΑΤΖΗΣ: Πηγαίνετε στο 304 ΠΕΒ να δείτε.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υφυπουργέ. ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Δεν υπάρχει
κανένα στοιχείο που να υποστηρίζει αυτά που λέτε και πιστεύω ότι αυτά που έχω πει, αλλά και η αίσθηση που υπάρχει στον κόσμο, είναι ότι το Υπουργείο 'Αμυνας έχει την ευαισθησία, την οποία επικαλέσθηκα στην αρχή, για την υγεία όλου του προσωπικού.
Ευχαριστώ, κύριε Πρόεδρε.
ΝΙΚΟΛΑΟΣ ΓΚΑΤΖΗΣ: Θα στείλετε επιστημονική επιτροπή, αν έχετε την
ευαισθησία, κύριε Υπουργέ;
ΠΡΟΕΔΡΕΥΩΝ (Κωνσταντίνος Γείτονας): Μπορεί ο κύριος Υπουργός να σας δώσει και πρόσθετες πληροφορίες, κύριε Γκατζή, εκτός της διαδικασίας. Εδώ είμαστε στην Αίθουσα, μπορείτε να πάρετε και άλλες πληροφορίες, αν θέλετε, εκτός Αιθούσης από τον κύριο Υπουργό.
Κυρία και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως 
ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, τριάντα οκτώ μαθητές
και μαθήτριες και δύο καθηγητές από το 2ο Τεχνικό Επαγγελματικό Εκπαιδευτήριο Χαλανδρίου.
Η Βουλή τους καλωσορίζει.
(Χειροκροτήματα απ' όλες τις πτέρυγες)
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η τέταρτη με αριθμό 626/14.2.2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Δικαιοσύνης, σχετικώς με τη λήψη μέτρων για τη βελτίωση των συνθηκών στις φυλακές της χώρας μας.
Η επίκαιρη ερώτηση του κ. Κουβέλη έχει ως εξής:
"Οι συνθήκες κράτησης στις φυλακές της χώρας είναι απαράδεκτες:
Ο αριθμός των κρατουμένων υπερβαίνει και τα άκρα όρια της προβλεπόμενης χωρητικότητας των φυλακών.
Τοξικομανείς κρατούμενοι δεν έχουν την αναγκαία ιατροφαρμακευτική περίθαλψη, με αποτέλεσμα να κινδυνεύει η υγεία τους αλλά και η υγεία των συγκρατουμένων τους.
Η σωφρονιστική αντιμετώπιση των κρατουμένων με κριτήριο τη βαρύτητα
και το χαρακτήρα της πράξης για την οποία καταδικάστηκαν είναι αδύνατη, όπως και η άσκηση σωφρονιστικής πολιτικής.
Οι σωφρονιστικοί υπάλληλοι δυσχεραίνονται στην άσκηση των καθηκόντων τους λόγω των μεγάλων κενών στις προβλεπόμενες οργανικές θέσεις.
Εξάλλου παραμένουν άλυτα προβλήματα που αφορούν την υπηρεσιακή τους
κατάσταση και τις εργασιακές τους σχέσεις.
Ερωτάται ο αρμόδιος Υπουργός:
1. Σε ποιες ενέργειες θα προβεί για τη βελτίωση των συνθηκών στις
φυλακές της χώρας, για να καταστεί δυνατή η άσκηση σωφρονιστικής πολιτικής;
2. Προτίθεται να ικανοποιήσει τα θεσμικά και οικονομικά αιτήματα των σωφρονιστικών υπαλλήλων;"
Ο Υπουργός Δικαιοσύνης κ. Σταθόπουλος έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κυρία και κύριοι Βουλευτές, δεν θα αρνηθώ ότι υπάρχουν πράγματι αδύνατα σημεία στο
σωφρονιστικό μας σύστημα και ότι χρειάζεται να γίνουν πολλές βελτιώσεις. Αυτό βέβαια δεν σημαίνει ότι το σωφρονιστικό σύστημα δεν λειτουργεί. Και το τονίζω αυτό, επειδή ύστερα από το τραγικό συμβάν της περασμένης Παρασκευής ακούγονται και λέγονται πολλές υπερβολές.
'Εχουμε σωφρονιστικό σύστημα, που στηρίζεται στον πρόσφατο Σωφρονιστικό Κώδικα, τον οποίο εσείς ψηφίσατε πριν από έναν περίπου
χρόνο, και αυτοί οι καινούριοι κανόνες του σωφρονιστικού συστήματος εφαρμόζονται σε μεγάλο βαθμό, με κάποια βεβαίως προβλήματα. Πολλά από τα προβλήματα αυτά οφείλονται στις αδυναμίες που επισημαίνει στην ερώτησή του ο κ. Κουβέλης και θα αναφερθώ, απαντώντας στην ερώτηση, στα μέτρα τα οποία έχουμε ή πρόκειται ακόμη να λάβουμε για την αντιμετώπιση αυτών των συγκεκριμένων προβλημάτων.
Το πρώτο και σπουδαιότερο ίσως πρόβλημα είναι ο υπερπληθυσμός που υπάρχει στα σωφρονιστικά καταστήματα. Είναι γνωστό ότι οι κρατούμενοι υπερβαίνουν τον αριθμό των οκτώ χιλιάδων, ενώ η χωρητικότητα που υπάρχει στα σωφρονιστικά μας καταστήματα είναι τεσσερισήμισι χιλιάδες περίπου θέσεις. Χρειαζόμαστε νέες φυλακές. Υπάρχει το πρόγραμμα, η Κυβέρνηση έχει αποφασίσει να διαθέσει τα σχετικά κονδύλια για την κατασκευή, σε πρώτη φάση, οκτώ νέων σωφρονιστικών καταστημάτων, χρειάζεται όμως να ξεπεραστεί ένα πρόβλημα το οποίο δημιουργήθηκε από αποφάσεις του Συμβουλίου Επικρατείας, που ακύρωσαν διοικητικές πράξεις απαραίτητες για την κατασκευή αυτών των σωφρονιστικών καταστημάτων επειδή έλειπε, όπως τόνισε το Συμβούλιο Επικρατείας, η χωροταξική μελέτη σε πανελλαδικό επίπεδο. Αυτή έχει γίνει, έχει ολοκληρωθεί, αλλά πρέπει να εγκριθεί από την Εθνική Επιτροπή Χωροταξικού Σχεδιασμού, της οποίας τελειώνει η συγκρότησή της αυτές τις εβδομάδες, όπως με διαβεβαιώνει ο Υπουργός Χωροταξίας και Περιβάλλοντος. Αμέσως μετά, όταν λυθεί αυτό το πρόβλημα, θα ξεκινήσει το κατασκευαστικό μας πρόγραμμα, ώστε να αντιμετωπιστεί αυτό το πρώτο και βασικό πρόβλημα.
'Αλλο βασικό πρόβλημα είναι ασφαλώς τα πολλά κενά που υπάρχουν στους σωφρονιστικούς υπαλλήλους. Μπορώ να σας ενημερώσω ότι ήδη έχει εγκριθεί η πρόσληψη τριακοσίων πενήντα σωφρονιστικών υπαλλήλων ύστερα από την ολοκλήρωση της κατασκευής του σωφρονιστικού καταστήματος Μαλανδρίνου. Χρειάστηκε μια νομοθετική πρόβλεψη, η οποία ψηφίστηκε από τη Βουλή την περασμένη εβδομάδα για τη διαδικασία πρόσληψης αυτών των σωφρονιστικών υπαλλήλων, που δεν καλύπτονταν από την ισχύουσα νομοθεσία. Επομένως πολύ γρήγορα θα έχουμε αυτούς τους τριακόσιους πενήντα και στη συνέχεια υπάρχουν οι πιστώσεις ώστε μέσα στο 2001 να προσλάβουμε άλλους οκτακόσιους σωφρονιστικούς υπαλλήλους.
Πρόβλημα είναι επίσης η ικανοποίηση ορισμένων δίκαιων οικονομικής φύσεως αιτημάτων των σωφρονιστικών υπαλλήλων. Μπορώ να σας ενημερώσω ότι το Υπουργείο Δικαιοσύνης θεωρεί ανεπαρκέστατο το επίδομα το οποίο έπαιρναν αυτοί οι υπάλληλοι, οι οποίοι δεν εντάσσονται στο ωράριο των δημοσίων υπαλλήλων, διότι πρέπει να έχουν ετοιμότητα όλες τις μέρες της εβδομάδος και σε εικοσιτετράωρη βάση. Είναι ανεπαρκέστατο το επίδομα. 'Εχουμε και τη συναίνεση, την έγκριση του Υπουργείου Οικονομικών, ώστε από 1ης Ιανουαρίου 2002 να αυξηθεί ικανοποιητικά το επίδομα αυτό. Το έχω ανακοινώσει και νομίζω ότι το έχουν δεχθεί με ικανοποίηση οι σωφρονιστικοί υπάλληλοι. Για το 2001 μόνο με τις δικές μας δυνάμεις χωρίς προσφυγή δηλαδή στο Υπουργείο Οικονομικών, θα προσπαθήσουμε εν μέρει μόνο να ικανοποιήσουμε το αίτημα των σωφρονιστικών υπαλλήλων.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Υπουργέ, ειλικρινά λυπάμαι που η επίκαιρη
ερώτηση που συζητάμε κατέστη τραγικά επίκαιρη, στη βάση του γεγονότος ότι χάσαμε δύο συνανθρώπους μας, δύο αστυνομικούς και έχουμε βαρύτατα τραυματισμένο έναν σωφρονιστικό υπάλληλο.
Δεν αποτελεί δικαιολογία η συνομολόγηση των ελλείψεων και παραλείψεων που συντελούνται στο σωφρονιστικό μας σύστημα. Γνωρίζετε πάρα πολύ καλά, γνωρίζει η Κυβέρνηση, ότι έχουμε συνεχώς αυξανόμενο αριθμό κρατουμένων. Καθυστερεί εδώ και χρόνια η υλοποίηση του κτιριολογικού προγράμματος. 
'Εχουμε όντως, κύριε Υπουργέ, ένα σύγχρονο σωφρονιστικό κώδικα και
έχω την τιμή να έχω πάρει μέρος στη σύνταξή του. Εφαρμόζεται αυτός ο
σωφρονιστικός κώδικας; Υπάρχει σωφρονιστική πολιτική στη βάση της διάκρισης των κρατουμένων ανάλογα με τη βαρύτητα της πράξης για την οποία δικάστηκαν, αλλά και στη βάση της συμπεριφοράς που επιδεικνύουν μέσα στα καταστήματα φυλακής; Προφανέστατα όχι. Πόσο καιρό πρέπει να ακούτε ότι υπάρχουν δραματικά κενά στις οργανικές θέσεις των σωφρονιστικών υπαλλήλων; Και ειλικρινά διερωτώμαι πώς ασκείται αυτή η σωφρονιστική πολιτική, στη βάση και του νέου σωφρονιστικού κώδικα, όταν δεν υπάρχει ο κατάλληλος αριθμός των σωφρονιστικών υπαλλήλων. Και εγώ δεν σας μιλάω για αύξηση των οργανικών θέσεων. Σας μιλάω και σας ελέγχω για την ολιγωρία σας, την ολιγωρία της Κυβέρνησης να καλύψει τις κενές οργανικές θέσεις. 
Κύριε Υπουργέ, η χώρα συναντιέται με μεταλλαγμένο έγκλημα, βίαιο,
ακραίο και δεν έχει κάνει τίποτα να προετοιμαστεί.

ΠΡΟΕΔΡΕΥΩΝ (Κωνσταντίνος Γείτονας): Σκληρό έγκλημα. ΦΩΤΗΣ ΚΟΥΒΕΛΗΣ: Μάλιστα, κύριε Πρόεδρε, αυτό είπα. 
Δηλαδή, ως δια μαγείας θα προκύψουν οι ρυθμιστικές παρεμβάσεις σας
για να βελτιωθεί το σωφρονιστικό σύστημα; Και εύχομαι αυτό το δραματικό γεγονός της απώλειας των δύο συνανθρώπων μας, για το οποίο όλοι λυπούμεθα, να αποτελέσει έναυσμα και κινητήρια δύναμη, να πάρετε μέτρα και εσείς και βεβαίως και ο Υπουργός Δημόσιας Τάξης.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, πριν σας δώσω το λόγο, αφού έγινε αναφορά στο τραγικό συμβάν, θέλω με τη σειρά μου να εκφράσω για λογαριασμό των Βουλευτών όλων των πτερύγων, τον αποτροπιασμό και την καταδίκη μας για τη στυγνή δολοφονία των δύο αρχιφυλάκων της ΕΛ.ΑΣ., που έπεσαν στην εκτέλεση του καθήκοντος καθώς και τα συλλυπητήριά μας στις οικογένειές τους.
Ορίστε, κύριε Υπουργέ, έχετε το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριε Πρόεδρε, σ'αυτό που είπατε θα ήθελα να προσθέσω ότι είναι άδικο να μιλούμε αυτές τις μέρες μόνο για τις ευθύνες που υπάρχουν και ασφαλώς υπάρχουν ευθύνες και πρέπει να αναζητηθούν -γίνεται έρευνα και από τους εισαγγελείς και διοικητική εξέταση, να δούμε ποιοι έχουν και ποιες ευθύνες και σε ποιους πρέπει να καταλογιστούν- και να μην αποδίδουμε τη δέουσα τιμή στα θύματα τα οποία έχει η Αστυνομία, αλλά και το Σώμα Σωφρονιστικών Υπαλλήλων. Ξέρουμε ότι για να προστατεύσουν τα δικά μας αγαθά και τη δική μας ασφάλεια προσφέρουν θυσία με αίμα και με ανθρώπινες ζωές.
Αυτό νομίζω τουλάχιστον πρέπει να το αναγνωρίσουμε στη μνήμη των δύο νεκρών, διότι συνεχώς μεμψιμοιρούμε για τις ευθύνες και όταν αναφερόμαστε στην Αστυνομία, αναφερόμαστε μόνο για να κατηγορήσουμε ή και να λιδορήσουμε και δεν αποδίδουμε αυτήν την τιμή.
ΦΩΤΗΣ ΚΟΥΒΕΛΗΣ: Ποιος το έκανε αυτό, κύριε Υπουργέ, μέσα στην Αίθουσα αυτή;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Μιλάω γενικά. Νομίζω ότι η Αστυνομία αξίζει -αλλά και το Σώμα των Σωφρονιστικών Υπαλλήλων- καλύτερη αντιμετώπιση, διότι επιτελούν ένα τόσο επικίνδυνο έργο για να προστατέψουν εμάς.
Τώρα ως προς το αν έχουμε σχεδιάσει ή δεν έχουμε σχεδιάσει μέτρα, κύριε Κουβέλη, απήντησα ήδη στην πρωτολογία μου. Σας είπα ότι πάνω από χίλιοι σωφρονιστικοί υπάλληλοι, για τα κενά τα οποία πράγματι υπάρχουν, πρόκειται να προσληψθούν. Οι μεν τριακόσιοι πενήντα αμέσως, οι δε υπόλοιποι μέσα στο 2001.
'Οσο για το κτιριολογικό πρόγραμμα, υπάρχει. Οκτώ σωφρονιστικά
καταστήματα μπορούν να ξεκινήσουν αμέσως να κατασκευάζονται. Υπάρχουν και οι πιστώσεις, αλλά πρέπει να λύσουμε το πρόβλημα, το οποίο δεν δημιουργήσαμε εμείς, η πολιτική εξουσία, αλλά το Συμβούλιο της Επικρατείας -δικαίως βέβαια- κρίνοντας τη νομιμότητα των διοικητικών πράξεων και απαιτώντας να υπάρχει πανελλαδική χωροταξική μελέτη. 
ΠΑΝΑΓΙΩΤΗΣ ΚΑΜΜΕΝΟΣ: Είναι το νοσοκομείο των φυλακών...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Το νοσοκομείο των
φυλακών..
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Υπουργέ, δεν μπορείτε να απαντάτε σε διακοπές συναδέλφων, οι οποίοι μάλιστα με βάση τον Κανονισμό δεν έχουν και το λόγο.
Κύριε Καμμένε, θα σας παρακαλέσω να μη διακόπτετε. Γνωρίζετε καλά τον Κανονισμό.
Ολοκληρώστε κύριε Υπουργέ.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): 'Ενα σημείο θέλω να θίξω
και με αυτό θα ολοκληρώσω. Στην ερώτησή του ο κ. Κουβέλης αναφέρεται στην ελλιπή ιατροφαρμακευτική περίθαλψη.
Θέλω να σας ενημερώσω ότι η φαρμακευτική περίθαλψη δεν είναι
ελλιπής. Οι κρατούμενοι έχουν όλα τα φάρμακα που χρειάζονται, με βάση τον έλεγχο βέβαια τον οποίο πρέπει να κάνουν και οι γιατροί, αν χρειάζονται ή όχι τα φάρμακα. Υπάρχουν όλα τα φάρμακα.
Ως προς την ιατρική περίθαλψη, ασφαλώς δεν είναι πλήρης στο νοσοκομείο των κρατουμένων, δεν υπάρχει η απαραίτητη υποδομή, γι'αυτό ακριβώς χρειάζονται και οι μεταγωγές σε άλλα νοσοκομεία, αλλά πρόκειται, -όπως είχαμε ανακοινώσει ο Υπουργός Υγείας και ο ομιλών, πριν από ένα μήνα περίπου- να μεταφερθούν τα νοσοκομεία των φυλακών στο ΕΣΥ, ώστε να υπάρχει η ευθύνη, ο έλεγχος και η εποπτεία του Υπουργείου Υγείας, για τα νοσοκομεία αυτά.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου
κύκλου:
Πρώτη είναι η με αριθμό 624/14.2.2001 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τον Υπουργό Γεωργίας, σχετικώς με την έναρξη υλοποίησης των προγραμμάτων για τους νέους αγρότες κλπ.
Η επίκαιρη ερώτηση του κ. Αντωνακόπουλου έχει ως εξής:
"Κύριε Υπουργέ, στην αγροτική οικονομία σημαντικές εισροές αλλά και αρκετές διαρθρωτικές αλλαγές γίνονται στα πλαίσια υλοποίησης προγραμμάτων για νέους αγρότες, προγραμμάτων απόσυρσης από την ενεργό αγροτική δραστηριότητα (πρόωρες συντάξεις) και εφαρμογής σχεδίων βελτίωσης.
Επειδή οι δικαιούχοι αυτών των προγραμμάτων είναι σημαντικό ποσοστό
του αγροτικού πληθυσμού της χώρας και ήδη υπάρχει καθυστέρηση έναρξης υποβολής αιτήσεων
Ερωτάται ο κύριος Υπουργός:
1. Πότε προβλέπεται έναρξη της υποβολής νέων αιτήσεων;
2. Με ποιο σύστημα θα γίνει ο έλεγχος και η αξιολόγηση των αιτήσεων;" Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. Κύριε συνάδελφε, είναι ουσιαστική και καίρια η ερώτησή σας, γιατί η
ενεργοποίηση των επενδυτικών κινήτρων του Γ' Κοινοτικού Πλαισίου Στήριξης για τους νέους αγρότες συμβάλλει θετικά στην ανανέωση ηλικιακής σύνθεσης του αγροτικού τομέα αλλά και στη βιωσιμότητά του.
'Ηδη, πριν από μερικές μέρες δώσαμε σαν Υπουργείο Γεωργίας στη
δημοσιότητα σημαντικές αποφάσεις. Οι τρεις αυτές σημαντικές αποφάσεις για την εφαρμογή του νέου προγραμματικού πλαισίου αποτελούν το ουσιαστικό μέρος του επιχειρησιακού προγράμματος "Αγροτική Ανάπτυξη, Ανασυγκρότηση της Υπαίθρου".
Το πρώτο αφορά επενδύσεις στις γεωργικές εκμεταλλεύσεις, σχέδια
βελτίωσης εκατόν ογδόντα πέντε δισεκατομμυρίων δραχμών.
Το δεύτερο αφορά ενίσχυση επενδυτικών σχεδίων, μεταποίηση και εμπορία γεωργικών προϊόντων ύψους εκατόν είκοσι δισεκατομμυρίων και το τρίτο αφορά τους νέους γεωργούς, προγράμματα για την ηλικιακή σύνθεση του αγροτικού πληθυσμού, πριμοδότηση πρώτης εγκατάστασης ύψους 86,9 δισεκατομμυρίων. Επίσης έχουν εκδοθεί κοινές υπουργικές αποφάσεις για το σχέδιο αγροτικής ανάπτυξης, πρόωρη συνταξιοδότηση, ολοκληρωμένες παρεμβάσεις για τις μειονεκτικές περιοχές και τις περιοχές που υπόκεινται σε περιβαλλοντικούς περιορισμούς. Στο πλαίσιο του άξονα αυτού έχουν εκδοθεί δώδεκα υπουργικές αποφάσεις.
Τέλος, έχουν καταρτιστεί οι άξονες του επιχειρησιακού προγράμματος
αλιείας. Για την εφαρμογή αυτών των αποφάσεων το επόμενο δίμηνο θα υπάρχει κλιμάκιο των υπηρεσιών του Υπουργείου Γεωργίας αλλά και της πολιτικής ηγεσίας σε όλη τη χώρα, για να ενημερώσει για την εφαρμογή αυτών των προγραμμάτων.
Η αξιολόγηση των αιτήσεων, σε ό,τι αφορά τους νέους αγρότες θα γίνεται μέσω των Διευθύνσεων Αγροτικής Ανάπτυξης των Νομαρχιακών Αυτοδιοικήσεων και από τριμελή επιτροπή που θα συστήνεται από το Γενικό Γραμματέα της Περιφέρειας και θα αποτελείται από τον προϊστάμενο της Διεύθυνσης Γεωργικής Ανάπτυξης της περιφέρειας, από το διευθυντή γεωργίας της Νομαρχιακής Αυτοδιοίκησης και έναν εκπρόσωπο του Υπουργείου Γεωργίας. 
Για την υλοποίηση του προγράμματος "πρόωρη συνταξιοδότηση" έχουν
εκδοθεί οι σχετικές υπουργικές αποφάσεις, με τις οποίες καθορίζονται οι
λεπτομέρειες εφαρμογής του προγράμματος. 'Ηδη έχουν σταλεί οι εγκύκλιοι στην Αγροτική Τράπεζα και εντός των ημερών θα μπορούν να υποβάλουν τις αιτήσεις για τις πρόωρες συνταξιοδοτήσεις.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αντωνακόπουλος έχει το λόγο. ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, ήταν
σημαντικά τα όσα ακούστηκαν από την πολιτική ηγεσία του Υπουργείου Γεωργίας, με δεδομένο ότι αυτός ο κανονισμός, ο 1257, αποτέλεσε αιμοδότη της ελληνικής επαρχίας μέσω των εγκαταστάσεων νέων αγροτών στην αγροτική δραστηριότητα και μέσω της οικονομικής ενίσχυσης των αγροτικών νοικοκυριών.
Η πατρίδα μου, στην Ηλεία, στην απορροφητικότητα αυτών των 
προγραμμάτων πρωτοστάτησε στην Πελοπόννησο, αλλά ίσως και πανελλαδικά. Αυτό είναι ένα στοιχείο που δικαιολογεί για κάποιους που δεν
καταλαβαίνουν, γιατί το ΠΑΣΟΚ στην Ηλεία πήρε 50%, διότι κάθε χρόνο απορροφούσε 4,5 δισεκατομμύρια από αυτά τα προγράμματα. Καταλαβαίνουμε λοιπόν, την κριτική σημασία που έχει η έγκαιρη έναρξη αυτών των προγραμμάτων.
Θα ήθελα να ρωτήσω όμως επιπλέον, επειδή ο προγραμματισμός είχε γίνει για απορροφητικότητα και στο 2000 και υπήρχαν συγκεκριμένοι αριθμοί, όπως πέντε χιλιάδες νέοι αγρότες ανά έτος και οκτώ χιλιάδες πρόωρες συντάξεις ανά έτος, και με δεδομένο ότι υπάρχει πλαφόν πλέον σε αυτόν τον κύκλο προγραμμάτων -υπάρχει οικονομική οροφή ενώ στο Β' Κοινοτικό Πλαίσιο δεν υπήρχε- εάν αυτοί οι αριθμοί θα τηρηθούν. Επίσης πρέπει να ληφθεί πρόνοια οι Νομαρχιακές Αυτοδιοικήσεις, που έχουν μια εμπειρία συμπυκνωμένη από το παρελθόν στην έγκριση των προγραμμάτων, να αξιοποιηθούν και να μη
βρεθούν παρατηρητές στη διαδικασία.
Επίσης, το νέο στοιχείο περί απαραίτητης δεκαετούς μονιμότητας των επιχειρηματικών προγραμμάτων και των εγκαταστάσεων δημιουργεί ένα πρόβλημα δυσκαμψίας, στις όποιες αλλαγές επέλθουν στον αγροτικό τομέα και στην αγορά. Είναι ένα πρόβλημα που έχει εντοπιστεί ήδη από τους αγρότες με δεδομένο ότι στο Β' Κοινοτικό Πλαίσιο ήταν πενταετής η υποχρέωση
της σταθερότητας και μονιμότητας στην εγκατάσταση.
Πρέπει να ληφθεί, επίσης, πρόνοια για την απόσταση που υπάρχει με
την αρχή διαχείρισης αυτών των προγραμμάτων, όπου δεν εμπλέκεται καθόλου η περιφέρεια και η νομαρχία και είναι αναγκασμένος ο πολίτης, ο όποιος εμπλεκόμενος, ο όποιος φορέας να έχει άμεση επαφή με το κέντρο.
Υπάρχουν και άλλες που θα μπορούσαμε να παρατηρήσουμε, όπως ότι πρέπει έγκαιρα να γίνουν τα γραφεία νέων αγροτών στους καποδιστριακούς δήμους. Είναι πολύ σημαντικό. Πάσχουμε στην ενημέρωση και είναι πολύ σημαντικό το κλιμάκιο το οποίο θα βγει στο επόμενο χρονικό διάστημα στην επαρχία, όπως είπε ο κύριος Υπουργός, διότι στους αγρότες τούτη την ώρα το υπ' αριθμόν ένα πρόβλημα είναι η έλλειψη ενημέρωσης για την απορροφητικότητα προγραμμάτων.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι αλήθεια ότι έγινε μία μεγάλη προσπάθεια ανανέωσης του αγροτικού πληθυσμού. 'Ενα από τα δομικά προβλήματα που έχει ο αγροτικός μας τομέας, όχι μόνο ο ελληνικός αλλά και ο ευρωπαϊκός, είναι η γήρανση του αγροτικού πληθυσμού. Μπαίνοντας νέοι άνθρωποι σε αυτό το επάγγελμα είναι σίγουρο ότι μπορούν να δρομολογήσουν νέες εξελίξεις και σε ό,τι αφορά τον τρόπο καλλιέργειας, αλλά πάνω απ' όλα πρέπει να έχουμε βιώσιμες αγροτικές εκμεταλλεύσεις.
Γι'αυτό είμαστε σε συχνή επαφή -έχουμε κάνει πολλές συναντήσεις- και με την 'Ενωση Νέων Αγροτών που έχει συσταθεί, δηλαδή την ΕΝΑ, που έχει μια έκφραση ανά νομό, αλλά έχουν φτιάξει τώρα και ένα συντονιστικό
όργανο σε πανελλαδικό επίπεδο. Συζητήσαμε μαζί τους ακόμη και τις λεπτομέρειες εφαρμογής αυτών των προγραμμάτων, καθώς επίσης και τις παγίδες που μπορεί να πέσει κάποιος νέος, αν θέλει να μπει σε ένα επάγγελμα, χωρίς να γνωρίζει τις κακοτοπιές του. Θεωρώ ότι είμαστε σε ένα πάρα πολύ καλό σημείο ενημέρωσης και επαφής. Θέλουμε να ενημερώσουμε κατ'αρχήν αυτούς που ενδιαφέρονται για το πρόγραμμα, τους νέους ανθρώπους που μπαίνουν στο επάγγελμα.
Δεύτερον, δώσαμε στη δημοσιότητα όλες τις νέες μεθόδους ενημέρωσης,
ακόμα και μέσα από ένα CD ROM που υπάρχει στα χέρια όλων των ενδιαφερομένων, για να μπορούν εκμεταλλευόμενοι τις νέες τεχνολογίες να
δουν με λεπτομέρεια την εφαρμογή αυτών των προγραμμάτων. Επίσης υπάρχει ένα πρόγραμμα ενημέρωσης του ίδιου του Υπουργείου σε συνεννόηση με τις νομαρχίες και τις περιφέρειες για ένα δίμηνο, όπου στελέχη και η πολιτική ηγεσία θα είναι σε όλη την Ελλάδα για να ενημερώσει για τις δυνατότητες που υπάρχουν μέσα από την εφαρμογή των επιχειρησιακών προγραμμάτων του Υπουργείου Γεωργίας και για την καλύτερη εφαρμογή τους.
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η δεύτερη με αριθμό
616/14-2-2001 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τους Υπουργούς Οικονομικών, Υγείας και Πρόνοιας, σχετικώς με δημοσιεύματα του Τύπου αναφερόμενα στη μείωση ή την κατάργηση των πολυτεκνικών επιδομάτων κλπ.
Η επίκαιρη ερώτηση της κ. Φουντουκίδου έχει ως εξής:
"'Εντονες φήμες και δημοσιεύματα εφημερίδων φέρουν την Κυβέρνηση να
προωθεί την μείωση των επιδομάτων ή τον περιορισμό του κύκλου των δικαιούχων πολυτεκνικού επιδόματος και την άρση των υποτιθέμενων φοροαπαλλαγών, γεγονός που έχει προκαλέσει ανησυχία αλλά και οργή στους πολύτεκνους.
Πολλοί μιλούν για πρόθεση κατάργησης της σύνταξης της πολύτεκνης μητέρας και την αντικατάστασή της από ένα προνοιακό επίδομα στις άπορες οικογένειες, ενώ βέβαιο θεωρείται, ότι προτίθεται να μειώσει το όριο εισοδήματος για τη χορήγηση του επιδόματος.
Την ίδια ώρα, απαίτηση της κοινωνίας και μεγάλης μερίδας του
πολιτικού κόσμου προβάλλει η ενίσχυση της πολύτεκνης οικογένειας και η ολοκληρωμένη πολιτική αντιμετώπισης του δημογραφικού προβλήματος.
Επειδή το θέμα είναι μείζον και ενδιαφέρει μεγάλη μερίδα του λαού και των πολιτικών, που δίνουν στο δημογραφικό διαστάσεις εθνικούς προβλήματος.
Γι'αυτό, ερωτάσθε, κύριοι Υπουργοί:
Υπάρχουν σκέψεις για μείωση ή κατάργηση των πολυτεκνικών επιδομάτων; Υπάρχουν εισηγήσεις για μείωση του ορίου εισοδήματος από τα 8
εκατομμύρια που είναι σήμερα στα 4 εκατομμύρια, προκειμένου να τους χορηγηθεί το επίδομα;
Τι απαντάτε στα αιτήματα των πολυτέκνων για περισσότερα κίνητρα και
ενισχύσεις στην πολύτεκνη οικογένεια, για ευνοϊκότερους όρους δανειοδότησης και επέκταση του δικαιώματος φθηνότερης ηλεκτροδότησης και αύξηση του ορίου εισοδήματος στα 10 εκατομμύρια;
Ποια είναι η μεσοπρόθεσμη και μακροπρόθεσμη πολιτική σας για την αντιμετώπιση της υπογεννητικότητας; Με τι χρονικό ορίζοντα και ποιους στόχους; Μήπως με την εισαγωγή αλλοδαπών;"
Ο Υφυπουργός Υγείας και Πρόνοιας κ. Θάνος έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ευχαριστώ, κύριε
Πρόεδρε.
Θέλω να πληροφορήσω τη συνάδελφο ότι δεν υπάρχει καμία σκέψη για κατάργηση ή μείωση των πολυτεκνικών επιδομάτων. Αυτό αποδεικνύεται και από τον τακτικό προϋπολογισμό του Υπουργείου Υγείας και Πρόνοιας, μέσα από τον οποίο θα μπορούσατε να διαπιστώσετε ότι για το 2001 έχουν προβλεφθεί για πολυτεκνικά επιδόματα εκατόν τριάντα επτά δισεκατομμύρια δραχμές και συγκεκριμένα για την κάλυψη των μηνιαίων πολυτεκνικών επιδομάτων τριάντα πέντε δισεκατομμύρια, για την ισόβια σύνταξη της πολύτεκνης μητέρας εξήντα επτά δισεκατομμύρια και για το επίδομα τρίτου παιδιού είκοσι πέντε δισεκατομμύρια. Μάλιστ οι πόροι του 2001 είναι αυξημένοι κατά 6% σε σχέση με το προηγούμενο έτος και βέβαια η κυβέρνηση, σε περίπτωση που το κόστος ξεπεράσει τα εκατόν τριάντα επτά δισεκατομμύρια δραχμές, όπως κάνει κάθε χρόνο, θα καλύψει πλήρως τα πολυτεκνικά επιδόματα.
Σε ό,τι αφορά το δεύτερο ερώτημα για μείωση των ορίων εισοδήματος, δεν υφίσταται απολύτως κανένα ζήτημα και σ'αυτό. Η Κυβέρνηση μάλιστα, αναγνωρίζοντας την ανάγκη ενίσχυσης της πολύτεκνης οικογένειας από 1-1-2001 αύξησε κατά 18,7% κατά μέσο όρο τα όρια του ετήσιου οικογενειακού εισοδήματος, τα οποία πλέον έχουν ως εξής.
Για την καταβολή επιδόματος τρίτου παιδιού από επτά σε οκτώ εκατομμύρια δραχμές. Για την καταβολή επιδόματος στην πολύτεκνη μητέρα από οκτώ σε δέκα εκατομμύρια δραχμές, το οποίο μάλιστα προσαυξάνεται κατά ένα εκατομμύριο δραχμές πέραν του τέταρτου παιδιού. Για την καταβολή επιδόματος σύνταξης στην πολύτεκνη μητέρα από τρία σε τρεισήμισι εκατομμύρια δραχμές.
Για το τρίτο ερώτημα επίσης δεν είναι καλά πληροφορημένη η ερωτώσα συνάδελφος. 'Οπως προανέφερα το όριο για το μηνιαίο πολυτεκνικό επίδομα δεν είναι οκτώ αλλά δέκα εκατομμύρια δραχμές. Επίσης ο Οργανισμός Εργατικής Κατοικίας εφαρμόζει σειρά μέτρων για τους πολυτέκνους, που περιλαμβάνουν ευνοϊκές προϋποθέσεις δανειοδότησης, προτεραιότητα στη συνδρομή, άτοκα δάνεια και επιδότηση ενοικίου.
Τέλος, η ΔΕΗ εφαρμόζει ειδική τιμολογιακή πολιτική, που περιλαμβάνει σημαντική έκπτωση στα πάγια τέλη, καθώς και πάνω από 50% κατά μέσο όρο έκπτωση στην κατανάλωση ρεύματος μέχρι δύο χιλιάδες κιλοβατώρες.
Τώρα σε ό,τι αφορά τη μεσοπρόθεσμη και μακροπρόθεσμη πολιτική μας, με το πρόσφατα θεσμοθετημένο εθνικό πρόγραμμα για την οικογένεια, το παιδί και τη νεότητα, την κατάρτιση του οποίου έχει αναλάβει το Εθνικό Συμβούλιο Κοινωνικής Φροντίδας, το οποίο θεσμοθετήθηκε με το ν.2646/98, τίθενται κάτω από μία ομπρέλα όλα τα μέτρα, που αφορούν την οικογένεια, το παιδί, την πολύτεκνη οικογένεια και το δημογραφικό, εξασφαλίζοντας τη σύνδεση, το συντονισμό και την αποφυγή της αποσπασματικότητας. Με βάση το σχεδιασμό αυτόν το Εθνικό Κέντρο Κοινωνικών Ερευνών έχει αναλάβει την έρευνα και τη μελέτη για την εξέλιξη του πληθυσμού αλλά και την αποτίμηση της αποτελεσματικότητας της επιδοματικής πολιτικής, ώστε να ενισχύσουμε τα υπάρχοντα μέτρα, που αποδίδουν και τεκμηριωμένα πλέον και σχεδιασμένα να πάμε στην εισαγωγή νέων μέτρων. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η κα Φουντουκίδου έχει το λόγο.
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, είναι γεγονός ότι έχετε
υποβάλει τις οικογένειες των πολυτέκνων σε ένα διαρκές σκοτσέζικο ντους. Συνεχώς νιώθουν ανασφάλεια και αγωνία για το αν θα διαφυλάξουν τα
ελάχιστα κεκτημένα, που θα σας θυμίσω ότι είχε φροντίσει η Νέα Δημοκρατία να τους δώσει, προβλέποντας τις διαστάσεις που μπορεί να πάρει το δημογραφικό πρόβλημα στη χώρα μας.
Παράλληλα είναι σε μία διαρκή εγρήγορση και μία διεκδίκηση αυτών των αυτονόητων δικαιωμάτων, που έπρεπε πρώτα εσείς να τους δώσετε. Επομένως
το τελευταίο ίσως είναι αυτό που επέτεινε τις φήμες και τις ανησυχίες ότι θα επανεξετάσετε την αποτελεσματικότητα των επιδομάτων. Και επειδή επανειλημμένα σε αυτήν την Αίθουσα και επανειλημμένες πολιτικές πράξεις ή προθέσεις της Κυβέρνησής σας αμφισβητούν την αποτελεσματικότητα της επιδοματικής πολιτικής, είναι αυτονόητο ότι κι εμείς θα πρέπει να ανησυχούμε και να σας χτυπήσουμε το καμπανάκι.
Πολλές συζητήσεις έχουν γίνει για την αποτελεσματικότητα των μέτρων. Θα μείνω, όμως, στο εξής. Πρόσφατες μελέτες έδειξαν ότι τα νέα ζευγάρια
θεωρούν επιθυμητό 2,3% -ποσοστιαία- παιδί ανά οικογένεια. Και ξέρετε ότι είμαστε μόλις στο 1,3%. Τι σημαίνει αυτό; 'Οτι υπάρχουν αντικειμενικοί λόγοι, που δεν επιτρέπουν στα νέα ζευγάρια να αποκτήσουν παιδιά. 'Οταν πρέπει να παραδώσουν τα παιδιά αυτά σε έναν ανταγωνιστικό κόσμο της γνώσης και της επαγγελματικής καταξίωσης, όταν η πολύτεκνη μητέρα δεν στηρίζεται από τις υποδομές, που υπάρχουν από τους βρεφονηπιακούς σταθμούς, που ανταποκρίνονται στο ωράριο εργασίας της και δεν της επιτρέπουν την προσωπική και επαγγελματική καταξίωση, αντιλαμβάνεσθε ότι η επιδοματική πολιτική είναι υποχρέωση της πολιτείας για τη στήριξη της πολύτεκνης οικογένειας, εν όψει όλων των άλλων ελλείψεων, που αδυνατεί να της παράσχει. Κοστίζει η μόρφωση των παιδιών, καλούνται να τα καλύψουν εξ ιδίων από τον οικογενειακό προϋπολογισμό.
Αντιλαμβάνεσθε, λοιπόν, ότι δεν είναι στη διακριτική σας ευχέρεια να πείτε, ναι, θα τους το δώσουμε και δεν ζητούν ελεημοσύνη. Τους χρειάζεται η Ελλάδα και είναι υποχρέωσή σας, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Θάνος έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, δεν γνωρίζω εάν υπάρχει ανασφάλεια και αβεβαιότητα στους πολύτεκνους. Αλλά θα έλεγα, κυρία Φουντουκίδου, να εξετάσετε πάντως το ενδεχόμενο να οφείλεται αυτή η ανασφάλεια και στις αδικαιολόγητες ερωτήσεις τις δικές σας και στις φήμες, που αυτό συνεπάγεται.
ΠΑΡΘΕΝΑ ΦΟΥΝΤΟΥΚΙΔΟΥ: Υπάρχει πρόσφατη συνέντευξη του προέδρου της
ομοσπονδίας.
ΠΡΟΕΔΡΕΥΩΝ (Κωνσταντίνος Γείτονας): Κυρία Φουντουκίδου, παρακαλώ. ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Θα ήθελα όμως να
μην αφήσω αναπάντητη, κύριε Πρόεδρε, μία αποστροφή της ερώτησης -μάλλον ένα σχόλιο θα έλεγα περίεργο και ειρωνικό- σχετικά με την εισαγωγή αλλοδαπών. Θέλω να πω ότι η Ελλάδα σχεδιάζει μία μακροπρόθεσμη μεταναστατευτική πολιτική, με γνώμονα τις αρχές του Διεθνούς Δικαίου και τη βαθιά δημοκρατική παράδοση και ευαισθησία της χώρας μας, όπως και με βάση την αρχή της καταπολέμησης των διακρίσεων και των αρνητικών φαινομένων.
Και δεν έχω καμία απολύτως δυσκολία να σας δηλώσω ότι οι αλλοδαποί που ζουν νόμιμα στη χώρα μας, μπορούν να συντελέσουν στην αντιμετώπιση προβλημάτων της ελληνικής κοινωνίας και θα ήθελα μάλιστα να σας έλεγα να διαβάσετε και τα Πρακτικά της σημερινής ημερίδας των Ευρωβουλευτών της Νέας Δημοκρατίας, όπου ο κ. Γεροντόπουλος αναφέρεται σχετικά και να αφήσουμε κατά μέρος αυτούς τους υπαινιγμούς, τους πολύ επικίνδυνους, σε μία περίοδο μάλιστα όπου η ξενοφοβία και ο ρατσισμός κάνουν επικίνδυνη... 
ΠΑΡΘΕΝΑ ΦΟΥΝΤΟΥΚΙΔΟΥ: 'Αρα, δεν είναι τόσο αθώα η ερώτηση και πάντως
όχι μόνο ειρωνεία.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, μη διακόπτετε. Το θέσατε αυτό στο ερώτημά σας και δίνετε έτσι αφορμή και ευκαιρία στον κύριο Υπουργό να απαντήσει αναλόγως. Παρ'όλο που δεν είναι για συζήτηση σήμερα το θέμα μεταναστευτικής πολιτικής, εσείς το ανοίξατε με το ερώτημα.
Παρακαλώ, ολοκληρώστε, κύριε Υπουργέ.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Να αφήσουμε λοιπόν κατά μέρος αυτούς τους ξενοφοβικούς και ρατσιστικούς υπαινιγμούς, ιδιαίτερα σε μια περίοδο που ο ρατσισμός κάνει επικίνδυνα την εμφάνισή του στη ζωή μας.
Σχετικά με το θέμα του δημογραφικού προβλήματος, αυτό είναι κάτι που προσπαθούμε να το δούμε ολοκληρωμένα. Μέχρι σήμερα από το 1994 η ελληνική Κυβέρνηση έχει πάρει εξήντα δύο κατηγορίες μέτρων σε όλα σχεδόν τα Υπουργεία, για την αντιμετώπιση του δημογραφικού προβλήματος.
Λυπάμαι που δεν μπορώ να αναφερθώ περισσότερο στο θέμα αυτό, αλλά
εκείνο που θα ήθελα να τονίσω είναι ότι το δημογραφικό πρόβλημα είναι ένα θέμα το οποίο πρέπει να εξετάσουμε όχι μόνο σε σχέση με τα επιδόματα, αλλά και σε σχέση με τις υπηρεσίες τις οποίες πρέπει να προσφέρουμε στα νέα ζευγάρια και στην οικογένεια.
Η διεθνής τάση σήμερα και η εμπειρία λέει ότι αυτά είναι τα σημαντικότερα θέματα που επηρεάζουν θετικά ή αρνητικά τη γονιμότητα. Και πάντως σε κάθε περίπτωση θα κληθούν όλοι μέσα από ένα ολοκληρωμένο σχέδιο, ανάλογα με την αρμοδιότητα να μετέχουν στην προσπάθεια αντιμετώπισης του δημογραφικού προβλήματος.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 613/14-2-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ.'Αγγελου Τζέκη προς τον Υπουργό Γεωργίας, σχετικά με τη λήψη μέτρων για την απορρόφηση της παραγωγής ρυζιού, του Νομού Σερρών, στην τιμή παρέμβασης.
Η επίκαιρη ερώτηση έχει ως εξής:
"Παρ'ότι έχει περάσει ένα τετράμηνο περίπου από τη συγκομιδή της παραγωγής, οι ορυζοπαραγωγοί του Νομού Σερρών έχουν πωλήσει μόνο δεκαπέντε χιλιάδες τόνους, όταν η συνολική τους παραγωγή έφθασε τους είκοσι πέντε χιλιάδες τόνους και οι τιμές πώλησης κυμαίνονται από 82-85 δραχμές το κιλό, όταν η τιμή παρέμβασης είναι 101,6 δραχμές το κιλό.
Η καθυστέρηση πώλησης παραγωγής και οι χαμηλές εμπορικές τιμές έχουν δημιουργήσει οικονομικά αδιέξοδα στους ορυζοπαραγωγούς, οι οποίοι αδυνατούν να ανταποκριθούν στις οικονομικές τους υποχρεώσεις προς τους ΤΟΕΒ και την ΑΤΕ. Δεν μπορούν να προμηθευτούν τα απαιτούμενα εφόδια για τη νέα καλλιεργητική περίοδο και δεν έχουν τα απαιτούμενα χρήματα, για να αντιμετωπίσουν τα στοιχειώδη έξοδα διαβίωσης των οικογενειών τους. Ακόμα και η παραγωγή τους κινδυνεύει να υποβαθμιστεί ποιοτικά, επειδή δεν είναι αποθηκευμένη σε σύγχρονα σιλό αλλά σε χωρικές αποθήκες με άμεσες αρνητικές συνέπειες στην τιμή πώλησης και στο εισόδημά τους.
Η Κυβέρνηση, αντί να διεκδικήσει την αναβάθμιση του κοινοτικού
καθεστώτος παρέμβασης, έτσι ώστε να διασφαλίζεται η έγκαιρη διάθεση της παραγωγής και στο ελάχιστο ικανοποιητικό εισόδημα στους ορυζοπαραγωγούς, συζητά αυτήν την περίοδο την κατάργηση της παρέμβασης, για να "αλωνίζουν" οι εμποροβιομήχανοι σε βάρος των ορυζοπαραγωγών.
Ερωτάται ο κύριος Υπουργός: τι μέτρα θα πάρει για να απορροφηθεί
άμεσα η παραγωγή τουλάχιστον στην τιμή παρέμβασης.
Τι ενέργειες θα κάνει για να αναβαθμίσει το καθεστώς παρέμβασης και
να καταργηθούν τα εξοντωτικά πρόστιμα συνυπευθυνότητας".
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αγαπητοί συνάδελφοι, θα
μπορούσαμε να κάνουμε ένα διαχωρισμό στα προβλήματα που αντιμετωπίζουν οι δύο ποικιλίες ρυζιού. Στο άσπρο ρύζι θα έλεγα ότι φέτος, δηλαδή κατά την περίοδο της εσοδείας του 2000, δεν παρουσιάζονται τα προβλήματα που παρουσιάζονταν τις προηγούμενες χρονιές. Δηλαδή έχουμε μια διαμόρφωση των τιμών που κυμαίνεται από 100-105 δραχμές. 'Αρα, είναι 4 δραχμές πάνω από την τιμή παρέμβασης, η οποία θα ισχύσει από 1-4-2001 και θεωρούμε ότι σ'αυτήν την ποικιλία διαμορφώνονται κάπως ομαλά τα πράγματα.
Σε ό,τι αφορά το κίτρινο ρύζι, αυτό που λέμε ρύζι πολυτελείας,
είναι αλήθεια ότι είχαμε μια πλεονασματικότητα τα τελευταία χρόνια, με 
αποτέλεσμα να υπάρχουν στο φορέα παρέμβασης περίπου εκατό χιλιάδες τόνοι. Αυτό καθήλωσε τις τιμές οι οποίες περίπου τον Ιανουάριο, είχαν καθηλωθεί

στις 85-90 δραχμές. Τον τελευταίο όμως μήνα, έχουμε μια αλλαγή όπου οι τιμές κυμαίνονται από 95 μέχρι 97 δραχμές, δηλαδή 3-4 δραχμές κάτω από την παρέμβαση και αν εξελιχθεί η αγορά, όπως εξελίχθηκε η ζήτηση, πιστεύω ότι δεν θα χρειαστεί να πάει και αυτό το ρύζι στην παρέμβαση, κάτι που γινόταν τα τελευταία τρία - τέσσερα χρόνια. Εμείς παρ' όλα αυτά θα είμαστε από κοντά στη συζήτηση με τους παραγωγούς -αυτό που κάνουμε και κάθε χρόνο- αν χρειαστεί να λειτουργήσει η κοινοτική παρέμβαση.
Αναφορικά τώρα με το θέμα της συνυπευθυνότητας που βάζετε, θα πρέπει να σας πω ότι για το Νομό Σερρών, που μπαίνει και το θέμα, ανήκει στην περιφέρεια Δ', δεν υπήρξε ποτέ υπέρβαση της ποσότητας, η οποία καλλιεργείται με αποτέλεσμα να μην έχει ποτέ συνυπευθυνότητα.
Κάνετε σχετική αναφορά στην ερώτηση -και δεν ξέρω αν το κάνετε από
άγνοια ή εσκεμμένα- αλλά θα πρέπει να σας πω ότι δεν υπήρξε αναθεώρηση της ΚΟΑ του ρυζιού και αυτό από σθεναρή παρέμβαση του Υπουργείου Γεωργίας, γιατί δεν συμφωνούσαμε με τον τρόπο αναθεώρησης που προτείνει η επιτροπή. Και ένας από τους λόγους είναι και η κατάργηση της παρέμβασης. 'Αρα, λοιπόν, προς τι αυτή η δική σας άποψη, ότι δηλαδή η θέση του Υπουργείου Γεωργίας και γενικότερα της ελληνικής Κυβέρνησης είναι η κατάργηση της παρέμβασης, πράγμα που σας εξήγησα και πριν ότι ένας από τους λόγους, για τους οποίους δεν αναθεωρήθηκε είναι ότι δεν συμφωνούμε με την κατάργηση της παρέμβασης.
Αυτό όμως που θα πρέπει να λάβουμε υπόψη μας, είναι ότι θα πρέπει να ξεκαθαριστεί η κοινοτική προστασία για τα ρύζια που έρχονται με τιμές χαμηλότερες από τις τιμές παρέμβασης και αυτό είναι που βγάζει τα ελληνικά ρύζια έξω από τις αγορές. Αυτό είναι το πιο ουσιαστικό και όχι παρέμβαση. Το πόσο, δηλαδή, μπορούν να μπαίνουν ρύζια στην Ευρώπη κάτω από την τιμή παρέμβασης, με αποτέλεσμα να διώχνουν εκτός αγοράς τα ελληνικά ρύζια.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Υπουργέ, τίποτε δεν γίνεται εν αγνοία μας ούτε εσκεμμένα. Η πραγματικότητα είναι ότι στην Ευρωπαϊκή 'Ενωση συζητιέται το σταμάτημα της παρέμβασης σε κάθε προϊόν και όχι μόνο στο ρύζι. Αυτό είναι γεγονός και δεν μπορεί να το διαψεύσει κανείς, γιατί μέσα στο Ευρωπαϊκό Κοινοβούλιο και στις αρμόδιες επιτροπές συζητιούνται όλα. Δεν μένει τίποτε κρυφό.
'Ερχομαι τώρα στο συγκεκριμένο θέμα. Δεν μας απάντησε ο κύριος Υπουργός τι θα γίνει. Είπε ότι δεν υπάρχει πρόβλημα για τα άσπρα ρύζια, αλλά εμείς και οι παραγωγοί γνωρίζουμε ότι πουλήθηκαν με ογδόντα δύο και ογδόντα πέντε δραχμές το κιλό. Υπάρχει πρόβλημα διάθεσης της υπόλοιπης ποσότητας και δεν μας έχει πει τι θα γίνει με αυτό το θέμα. Μάλιστα εδώ θα πρέπει να δώσουμε εξηγήσεις, γιατί ανοίγει η παρέμβαση την άνοιξη, όταν η συγκομιδή γίνεται το Σεπτέμβρη και τον Οκτώβρη. Μεσολαβεί δηλαδή ένα μεγάλο διάστημα και έτσι έχουν λυμένα τα χέρια τους οι έμποροι και οι βιομήχανοι να κερδοσκοπούν σε βάρος των παραγωγών, αλλά και της κατανάλωσης, διότι παίρνουν το προϊόν στην τιμή που το παίρνουν και στην αγορά έρχεται με αυξημένη τιμή. 'Αρα, λοιπόν, πρέπει να υπάρξει κάποια εξήγηση.
Το θέμα εδώ, κύριε Υπουργέ, είναι ότι ο παραγωγός πρέπει να πάρει την κανονική τιμή, διότι έχει πάρει καλλιεργητικά δάνεια και θα χρειαστεί να
πάρει πάλι για την καινούρια καλλιεργητική περίοδο. Διαφορετικά μένει στο έλεος της ελεύθερης αγοράς. Και εδώ είναι ακριβώς το ζήτημα. Προχωράει ο στόχος της Ευρωπαϊκής 'Ενωσης. Μέσα στην "Αντζέντα 2000" τα περιγράφει πολύ αναλυτικά, ότι το 2000 θα έχουμε πλέον την ελεύθερη αγορά. Μέσα στα πλαίσια της ανταγωνιστικότητας θα κληθεί να δώσει το παρόν του και ο 'Ελληνας παραγωγός. 'Αλλωστε η πρώην GATT και ο τωρινός Παγκόσμιος Οργανισμός Εμπορίου είναι αυτοί που συνετέλεσαν στο να έρχονται τα διάφορα προϊόντα από τρίτες χώρες χωρίς δασμούς. Δηλαδή μειώνονται σταθερά και εκεί οι δασμοί. 'Αρα, λοιπόν, δεν μπορούμε να μιλάμε για ανταγωνιστικότητα, όταν σε άλλες χώρες αυτοί οι παραγωγοί εκμεταλλευόμενοι, αν θέλετε και εκεί το εμπορικό κεφάλαιο, τη φθηνή πρώτη ύλη, αναγκάζουν και τους δικούς μας εδώ παραγωγούς να πουλάνε σε χαμηλή τιμή. Και να μην επικαλείστε, κύριε Υπουργέ, τις εκατόν μία δραχμές. Πριν από τρία τέσσερα χρόνια πουλούσαν με εκατόν είκοσι δραχμές.
Παίρνοντας, λοιπόν, υπόψη την αύξηση των εφοδίων, του κόστους
παραγωγής, καταλήγουμε στο γεγονός ότι ο πάντα χαμένος είναι ο 'Ελληνας παραγωγός και στη συγκεκριμένη περίπτωση ο ριζοπαραγωγός. Η Ευρωπαϊκή 'Ενωση είναι ελλειμματική και σε αυτό το προϊόν. Και δεν πρέπει ο κύριος Υπουργός να επικαλείται το γεγονός ότι η Α' ζώνη δεν είχε αυτήν τη χρονιά πρόστιμο συνυπευθυνότητος, διότι το πρόστιμο συνυπευθυνότητος το πλήρωσαν πολύ περισσότερο της Β' ζώνης, τη στιγμή που δεν ξεπεράσαμε το εθνικό πλαφόν. Να, λοιπόν, ποιος δέχεται συνέχεια την τιμωρία από την Ευρωπαϊκή 'Ενωση και την Κυβέρνηση.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, επικαλεστήκατε εσείς τις Σέρρες και σας είπα ότι στις Σέρρες ποτέ δεν πλήρωσαν συνυπευθυνότητα.
Επίσης μιλάτε συνέχεια για την ελεύθερη αγορά. Θα πρέπει να σας πω -και το έχω ξαναπεί- όσα συστήματα αγνόησαν την ελεύθερη αγορά κατέρρευσαν.
ΑΓΓΕΛΟΣ ΤΖΕΚΗΣ: Εντός εισαγωγικών τη βάζουμε εμείς, γιατί είναι
κατευθυνόμενη.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το δεύτερο που θα πρέπει να λάβετε υπόψη σας είναι ότι η εξωτερική πτυχή του κανονισμού δημιουργεί το πρόβλημα, όχι η κατάργηση ή μη της παρέμβασης.
Τρίτον, πρέπει από τη συγκομιδή μέχρι την παρέμβαση να εκφραστεί η
αγορά. Πρέπει να υπάρξει δηλαδή η δυνατότητα να απορροφηθεί η
παραγωγή. Διαφορετικά θα έχουμε όλο το ρύζι -εκατό χιλιάδες τόνους ήταν στον κοινοτικό φορέα παρέμβασης- και κάποια στιγμή αυτό δεν θα μπορεί να συνεχιστεί.
Πρέπει, λοιπόν, να υπάρξει εμπορική περίοδος, να υπάρξει η προσφορά και η ζήτηση, να λειτουργήσουν οι αγορές, να αρχίσουν οι ρυζοπαραγωγοί και οι ομάδες των παραγωγών να διαμορφώνουν όρους και προϋποθέσεις, να μπορεί το προϊόν αυτό να βρει αγορά, για να μπορεί να δημιουργήσει και ανταγωνιστικότητα.
Εσείς, λοιπόν, θέλετε είτε το κράτος είτε η Ευρωπαϊκή 'Ενωση να κάνει τον πωλητή του ρυζιού. Δεν υπάρχουν αυτά τα καθεστώτα πλέον και ούτε αυτές οι δυνατότητες. Δεν μπορούμε μονίμως να λέμε ψέματα στους παραγωγούς. Πρέπει να μάθουμε και τους παραγωγούς με το υπάρχον καθεστώς καθώς και τις οργανώσεις των παραγωγών να μη ζητάνε μονίμως την παρέμβαση, γιατί όταν υπάρχει η παρέμβαση δεν λειτουργεί και ποτέ δεν λειτούργησε η αγορά σε πολλά προϊόντα. Είχαμε την παρέμβαση στο λάδι. Μόνο δύο φορές στα δεκαπέντε χρόνια λειτούργησε για εξακόσιους τόνους. 
ΑΓΓΕΛΟΣ ΤΖΕΚΗΣ: Είδαμε πώς λειτούργησε στο λάδι φέτος.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αυτήν λοιπόν την περίοδο στο ρύζι υπάρχει μια αγορά. Η αγορά εξελίσσεται με ενενήντα επτά δραχμές. Η παρέμβαση είναι εκατόν μία δραχμές. Και ανοίγει την 1η Απριλίου. Αν λοιπόν τον Απρίλιο θα υπάρχουν αυτές οι τιμές, τότε σίγουρα θα λειτουργήσει η παρέμβαση. Αν όμως αυξηθούν οι τιμές του ρυζιού, τότε δεν χρειάζεται να λειτουργήσει η παρέμβαση. Αυτό είναι πολύ φυσικό. Και αυτό πρέπει να γίνεται κάθε φορά.
ΑΓΓΕΛΟΣ ΤΖΕΚΗΣ: Και μέχρι τότε πουλάμε με ογδόντα και ογδόντα πέντε
δραχμές.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εσείς μονίμως θέλετε να
βλέπετε έναν εχθρό, κύριε συνάδελφε.
ΑΓΓΕΛΟΣ ΤΖΕΚΗΣ: Η πραγματικότητα είναι αυτή, κύριε Υπουργέ. Παραδεχθείτε την τουλάχιστον.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
ολοκληρώθηκε η συζήτηση των επίκαιρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): εισερχόμεθα στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
Υπουργείου Οικονομικών.
Μόνη συζήτηση επί της αρχής, των άρθρων και του συνόλου του σχεδίου
νόμου: "Ελαφρύνσεις στη φορολογία κεφαλαίου και άλλες διατάξεις".
Το νομοσχέδιο θα συζητηθεί κατά τη σημερινή συνεδρίαση.

Υπουργείου Εσωτερικών, Δημόσιας Διοίκησης και Αποκέντρωσης.
Μόνη συζήτηση επί της αρχής, των άρθρων και του συνόλου του σχεδίου νόμου: "Είσοδος και παραμονή αλλοδαπών στην Ελληνική Επικράτεια. Κτήση της ελληνικής ιθαγένειας με πολιτογράφηση".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο κρατήθηκε και θα συζητηθεί κατά τον Κανονισμό.

Υπουργείου Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Πρωτοκόλλου, με βάση το άρθρο Κ.3 της Συνθήκης για την Ευρωπαϊκή 'Ενωση, σχετικά με το πεδίο εφαρμογής της νομιμοποίησης εσόδων από παράνομες δραστηριότητες στη Σύμβαση σχετικά με τη χρήση της πληροφορικής στον τελωνειακό τομέα, καθώς και σχετικά με την προσθήκη του αριθμού καταχώρισης των μέσων μεταφοράς στη Σύμβαση".
Στη Διαρκή Επιτροπή το νομοσχέδιο ψηφίστηκε κατά πλειοψηφία. Υπάρχει αντίρρηση να ψηφιστεί και σήμερα;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο κρατήθηκε και θα
συζητηθεί κατά τον Κανονισμό.
Υπουργείου Μεταφορών και Επικοινωνιών.
Μόνη συζήτηση επί της αρχής, των άρθρων και του συνόλου του σχεδίου
νόμου: "Κύρωση του Πρωτοκόλλου σχετικού με τροποποίηση της Σύμβασης Διεθνούς Πολιτικής Αεροπορίας (Μόντρεαλ 1995)".
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του
Υπουργείου Μεταφορών και Επικοινωνιών: "Κύρωση του Πρωτοκόλλου σχετικού με τροποποίηση της Σύμβασης Διεθνούς Πολιτικής Αεροπορίας (Μόντρεαλ 1995)" έγινε δεκτό ομοφώνως, σε μόνη συζήτηση, κατ' αρχήν, κατ' άρθρον και στο σύνολο και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
ΠΡΟΕΔΡΕΥΩΝ (Κωνσταντίνος Γείτονας): Του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου
νόμου: "Κύρωση του Πρωτοκόλλου σχετικού με τροποποίηση της Σύμβασης Διεθνούς Πολιτικής Αεροπορίας (Μόντρεαλ 1998)"
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του
Υπουργείου Μεταφορών και Επικοινωνιών: "Κύρωση του Πρωτοκόλλου σχετικού με τροποποίηση της Σύμβασης Διεθνούς Πολιτικής Αεροπορίας (Μόντρεαλ 1998)" έγινε δεκτό ομοφώνως σε μόνη συζήτηση, κατ' αρχήν, κατ' άρθρον και στο σύνολο και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
ΠΡΟΕΔΡΕΥΩΝ (Κωνσταντινος Γείτονας): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση.
Επανερχόμεθα στη συζήτηση επί της αρχής, των άρθρων και του συνόλου
του σχεδίου νόμου του Υπουργείου Οικονομικών:
"Ελαφρύνσεις στη φορολογία κεφαλαίου και άλλες διατάξεις".
Η Διάσκεψη των Προέδρων αποφάσισε στη συνεδρίασή της στις 8.2.2001 τη συζήτηση του νομοσχεδίου αυτού με τη συνήθη διαδικασία σε τρεις συνεδριάσεις.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εχουμε ουσιώδεις προσθήκες. Τις έχουμε ήδη και το επισημαίνω από τώρα. Πρέπει να προστεθεί μία συνεδρίαση παραπάνω. 
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Πρόεδρε. Πάντως η
Διάσκεψη των Προέδρων στη συνεδρίασή της αποφάσισε να γίνει η συζήτηση με τη συνήθη διαδικασία σε τρεις συνεδριάσεις. Σήμερα θα συζητήσουμε επί της αρχής.
Από τη Νέα Δημοκρατία για τη συζήτηση του σχεδίου νόμου "Ελαφρύνσεις στη φορολογία κεφαλαίου και άλλες διατάξεις" ορίζεται Κοινοβουλευτικός Εκπρόσωπος ο Βουλευτής Α' Αθηνών κ. Γεώργιος Αλογοσκούφης.
Από το Κομμουνιστικό Κόμμα Ελλάδος για τη συζήτηση του νομοσχεδίου αυτού ορίζεται ως Κοινοβουλευτικός Εκπρόσωπος ο Βουλευτής κ. 'Αγγελος Τζέκης.
Από το Συνασπισμό της Αριστεράς και της Προόδου για τη συζήτηση του νομοσχεδίου αυτού ορίζεται ως Κοινοβουλευτικός Εκπρόσωπος ο Βουλευτής
κ. Παναγιώτης Λαφαζάνης.
Το λόγο έχει ο εισηγητής της Πλειοψηφίας κ. Εμμανουήλ Μπεντενιώτης. ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, κυρίες και κύριοι συνάδελφοι,
ένα δίκαιο φορολογικό σύστημα είναι απαραίτητη προϋπόθεση για μια ευνομούμενη πολιτεία, για ένα κοινωνικό κράτος.
Ακόμη πρέπει να δεχθούμε ότι αντανάκλαση της διάρθρωσης του φορολογικού συστήματος είναι οι ρυθμοί ανάπτυξης σε μακροοικονομικό πεδίο, αλλά και οι στρεβλώσεις της αγοράς σε μικροοικονομικό επίπεδο. Διότι πρέπει να συμφωνήσουμε ότι η φορολογική επιβάρυνση αναμφίβολα επιδρά στην ανάπτυξη ή τη στρέβλωση του ανταγωνισμού, στην κακή κατανομή των πόρων αλλά και τη δίκαιη ή μη κατανομή του εισοδήματος.
Τελευταία μάλιστα πρέπει να υπογραμμίσουμε ότι έχει ιδιαίτερη και
ξεχωριστή σημασία η φορολόγηση των ρευστών μορφών επένδυσης και ειδικότερα των κινητών αξιών. Γιατί η απελευθέρωση της κίνησης των κεφαλαίων διεθνώς αναγκάζει πλέον τις περισσότερες χώρες να αναθεωρήσουν τη δομή του φορολογικού συστήματος και να προχωρήσουν σε τομές, σε εκσυγχρονισμό αλλά και σε βαθιές μεταρρυθμίσεις.
'Αλλωστε παρατηρούμε να έχει επικρατήσει η άποψη για την αρνητική επίδραση των φόρων στην παραγωγικότητα του οικονομικού συστήματος. Είναι μία άποψη που έχει συζητηθεί και η οποία έχει πολλές προεκτάσεις ή, θα λέγαμε, περαιτέρω επιπτώσεις.
'Εχουμε βασικά δεχθεί ότι οι στόχοι ενός δίκαιου φορολογικού συστήματος μιας ευνομούμενης πολιτείας, ενός κράτους κοινωνικής πολιτικής, πρέπει να είναι η δίκαιη κατανομή των φορολογικών βαρών, η ελαχιστοποίηση της παρεμβολής στις οικονομικές αποφάσεις, που λαμβάνονται στις αποτελεσματικές αγορές, η διευκόλυνση της χρήσης της δημοσιονομικής πολιτικής για την επίτευξη σταθεροποιητικών και αναπτυξιακών σκοπών, αλλά και ακόμη η καλή διάρθρωση και η ευχερής διαχείρισή τους. Πρέπει, όμως, να αναγνωρίσουμε ότι η επίτευξη όλων αυτών των στόχων είναι ουσιαστικά ένας γόρδιος δεσμός και, ακόμα, μία ιδιαίτερη, πολύπλοκη διαδικασία. 
Είναι πάντως γεγονός αναμφισβήτητο ότι, μετά τη δεκαετία του 1980,
γίνεται μία ειδικότερη προσπάθεια αναζήτησης αυτής της χρυσής τομής, αυτής της επίλυσης του γόρδιου δεσμού. Γι' αυτό παρακολουθούμε μία διαρκή εξέλιξη και μεταβολή των φορολογικών συστημάτων στα επόμενα χρόνια.
Εδώ, όμως, πρέπει να αποδεχθούμε ότι είναι πολλά τα στοιχεία που δεν έχουν και σήμερα ακόμα αντιμετωπισθεί, όπως η ενοποίηση της φορολογικής υποχρέωσης των επιχειρήσεων και των μετόχων, οι στρεβλώσεις που συνεχίζουν να προκαλούν τα φορολογικά συστήματα ακόμη και σήμερα, η φορολογική μεταχείριση των εγχώριων και των αλλοδαπών επενδύσεων, η σχέση του φορολογικού συστήματος με χρηματοδότηση των επενδύσεων, οι φορολογικές ελαφρύνσεις, τέλος, στους ημεδαπούς που ίσως πρέπει να επεκταθούν και στους αλλοδαπούς, που σχετίζονται με τις εγχώριες επιχειρήσεις.
Η αντίληψη που επικράτησε κατά το δεύτερο ήμισυ του τελευταίου αιώνα για τον παρεμβατικό ρόλο του κράτους ως προς την αναδιανομή του εισοδήματος και τη σταθεροποίηση της οικονομίας, η αυξανόμενη βαρύτητα που δόθηκε στην αναδιανεμητική και σταθεροποιητική λειτουργία, μας
οδήγησε στη σημαντική αύξηση του μεγέθους του δημόσιου τομέα, μια αύξηση που μας προβλημάτισε τα τελευταία χρόνια, που αναγκαστικά, όμως, συμπαρέσυρε και τα επίπεδα φορολόγησης.
Ιδιαίτερη έμφαση δόθηκε στη φορολογία εισοδήματος των φυσικών προσώπων -επειδή θεωρήθηκε η ιδανικότερη και η δικαιότερη μορφή φορολόγησης- και στα τρία στοιχεία που χαρακτηρίζουν τις τάσεις των τελευταίων δεκαετιών. 'Ηδη όμως στη χώρα μας πρέπει να περάσουμε σε μια βαθιά μεταρρύθμιση του φορολογικού συστήματος, γιατί η βάση του συστήματος που λειτουργεί σήμερα ανατρέχει στη δεκαετία του 1950 και δεν μπορεί να θεωρηθεί από κανέναν μας πλέον ότι υπηρετεί μια σύγχρονη, μια ευνομούμενη, μια δικαιοκρατούμενη πολιτεία, ένα κοινωνικό κράτος, μια πολιτεία που θέλει να ασκεί κοινωνική πολιτική.
Με το σχέδιο νόμου που συζητούμε, πρέπει να δεχθούμε ότι επιχειρείται ένας ακόμη εκσυγχρονισμός του συστήματος, αλλά κυρίως και βασικά ότι ρυθμίζονται θέματα της φορολογίας κεφαλαίου, ώστε έτσι η επιβολή του φόρου στην περιουσία να γίνει κοινωνικά και οικονομικά πιο δίκαιη.
Οι ρυθμίσεις είναι φυσικό αποτέλεσμα και απόρροια των ρυθμίσεων που
έχουν ήδη προηγηθεί το 1995, το 1997, το 1999, με στόχο την προσαρμογή όλων των ποσοτικών μεγεθών στα ποσά που είναι αναγκαία, τόσο από λόγους κοινωνικούς όσο και από λόγους της σταδιακής μεταβολής, με στόχο την προσέγγιση των αντικειμενικών και πραγματικών αξιών των ακινήτων, εν όψει μάλιστα και της επιβολής του φόρου προστιθέμενης αξίας στα μεταβιβαζόμενα ακίνητα. Ευνόητο είναι ότι εξαιρούνται τα απαλλασσόμενα όρια επί μέρους κλιμακίων των ειδικών φορολογικών κλιμάκων του υπολογισμού του φόρου. 
(Στο σημείο αυτό την Προεδρική 'Εδρα καταλαμβάνει ο Ε'Αντιπρόεδρος της
Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
Οι προτεινόμενες ρυθμίσεις από το σχέδιο νόμου στη φορολογία κεφαλαίου, έχουν στόχο:
Πρώτον, την απόκτηση στέγης για όλους, αφού πολύ ορθά η κατοικία
θεωρείται κοινωνικό αγαθό.
Δεύτερον, λαμβάνεται πρόνοια για την εκλογίκευση των διατάξεων της φορολογίας κεφαλαίου και για τον περιορισμό της δυνατότητας φοροδιαφυγής σε αυτό το επίπεδο επιβολής του φόρου.
Τρίτον, η μηχανογραφική υποδομή των τμημάτων κεφαλαίου, η επέκταση
του συστήματος των αντικειμενικών αξιών σε όλη την επικράτεια, η ανάπτυξη της μηχανογραφικής υποδοχής των υποβαλλομένων δηλώσεων μεταβίβασης ακινήτων. Και ακόμη πιο κει, η μηχανογραφική έκδοση των πιστοποιητικών δήλωσης των ακινήτων και καταβολής του φόρου, έτσι ώστε η απλοποίηση των διαδικασιών στα τμήματα των φορολογικών αρχών να διευκολύνει τον πολίτη, ο οποίος δεν πρέπει να είναι πια ως φορολογούμενος υπήκοος. Αλλά και η ηλεκτρονική έκδοση και η χορήγηση των πιστοποιητικών φορολογικής ενημερότητας που ήδη λειτουργεί, ολοκληρώνουν θα μπορούσαμε να δεχθούμε όλοι μία υψηλής ποιότητας παροχή υπηρεσιών, υπό την προϋπόθεση βέβαια ότι το ανθρώπινο στελεχειακό δυναμικό των Δ.Ο.Υ., των δημοσίων οικονομικών υπηρεσιών υιοθετεί απόλυτα ότι ο φορολογούμενος είναι ο πολίτης που δικαιούται και σεβασμού και υψηλής ποιότητας συμπεριφορά, δεδομένου μάλιστα ότι η Κυβέρνηση σήμερα έχει πρωταρχικό στόχο και επιδίωξη πάνω και πρώτα απ'όλα την αρχή "πρώτα ο πολίτης". Αυτή η υποχρέωση είναι ιδιαίτερης σημασίας, ξεχωριστής δυνατότητας και προς αυτήν την κατεύθυνση, κύριε Υφυπουργέ, ίσως η Κυβέρνηση θα έπρεπε να εντείνει ακόμα περισσότερο την προσοχή της.
Η σημερινή κατάσταση πρέπει να συνομολογήσουμε ότι δεν μπορεί να θεωρηθεί ότι διασφαλίζει απόλυτα αυτήν τη βασική αρχή. Παρά τη σχετική πρόοδο και την ειδικότερη προσπάθεια που έχει καταβληθεί τα πράγματα στους χώρους των δημοσίων οικονομικών υπηρεσιών δεν είναι ιδιαιτέρως ικανοποιητικά. 'Ισως θα μπορούσαμε να ισχυριστούμε ότι σε πολλές περιπτώσεις είναι και τραγικά. 'Ομως είναι ευνόητο ότι απαιτείται από πλευράς της Κυβέρνησης, αλλά και όλων των συλλειτουργούντων φορέων της ιδιαίτερη επιμονή και εμμονή σε αυτήν την αρχή. Αναμφίβολα το νομοσχέδιο επιλύει συγκεκριμένα ζητήματα φορολογίας κεφαλαίου.
Η μείωση των φόρων στα ακίνητα άλλωστε είναι όχι μόνο προεκλογική
δέσμευση του ΠΑΣΟΚ, αλλά είναι και ήταν προγραμματική θέση της Κυβέρνησης. Αξίζει να υπογραμμίσουμε ότι για πρώτη φορά τις τελευταίες δεκαετίες έχουμε σήμερα μείωση φορολογίας. Βέβαια, έχουμε μια πρόβλεψη
της αύξησης της εσόδων κατά εννιακόσια πενήντα δισεκατομμύρια (950.000.000.000) δραχμές περίπου, παρά τις μειώσεις των συντελεστών φορολογίας. Πρέπει όμως να επεξηγήσουμε ότι αυτή η αύξηση είναι σκόπιμο να διευκρινιστεί και να αποσαφηνιστεί ότι θα προκύψει από την αύξηση των εισοδημάτων, από την προσδοκώμενη αύξηση του ρυθμού ανάπτυξης της οικονομίας, αλλά και από την αύξηση του ΑΕΠ.
Ακόμα πρέπει να λάβουμε υπόψη μας τη μεγιστοποίηση της αποτελεσματικότητας των ελεγκτικών μηχανισμών των ΔΟΥ του Υπουργείου Οικονομικών. 'Αλλωστε το 2000 είχαμε, σε σχέση με το 1999 -αυτό πρέπει να αναφερθεί- αύξηση των φορολογικών εσόδων της τάξης των πεντακοσίων δισεκατομμυρίων (500.000.000.000) δραχμών από τις μεγάλες επιχειρήσεις, ενώ παράλληλα είχαμε αύξηση των εσόδων και από την είσπραξη του ΦΠΑ, η οποία ακριβώς οφείλεται στην αύξηση του ρυθμού ανάπτυξης της οικονομίας, αλλά και περαιτέρω μία αλλιώτικη φορολογική συνείδηση και συμπεριφορά του πολίτη.
Είναι όμως σκόπιμο να λαμβάνουμε υπόψη μας περαιτέρω αφ'ενός τον παράγοντα της φορολογικής συνείδησης του φορολογούμενου πολίτη και αφ'ετέρου την αυξανόμενη αποτελεσματικότητα των ελεγκτικών μηχανισμών, που τη βλέπουμε την τελευταία περίοδο και την ολοκλήρωση του συστήματος TAXIS.
'Ετσι, αγαπητοί συνάδελφοι, μπορούμε να ισχυριστούμε ότι και στον τομέα του εκσυγχρονισμού του φορολογικού συστήματος έχει συντελεστεί πρόοδος, πλην όμως να συμφωνήσουμε ότι απαιτείται και είναι απαραίτητη μια βαθιά μεταρρύθμιση, η οποία πρέπει να αποτελέσει και την επόμενη δέσμευση της Κυβέρνησης.
Η πρώτη κατοικία είναι κοινωνικό αγαθό, γι'αυτό απαλλάσσεται από οποιαδήποτε φορολογία κατά τη μεταβίβασή της μέχρι της αξίας των σαράντα επτά εκατομμυρίων (47.000.000) δραχμών για την οικογένεια με δύο τέκνα, αλλά και ορθώς δεν απαλλάσσεται της φορολογίας μεταβίβασης η πρώτη κατοικία των υψηλότερων εισοδημάτων, γιατί έτσι έχουμε μια διασφάλιση της φορολογικής δικαιοσύνης. 'Ισως σταδιακά να απαιτηθεί αργότερα το ποσό αυτό να αυξηθεί, αφού ληφθούν υπόψη οι αυξήσεις των ακινήτων κι αφού έχουμε στο μεταξύ μια άνοδο του βιοτικού επιπέδου του λαού.
Με τις διατάξεις του νομοσχεδίου έχουμε μείωση του συντελεστή
φορολογίας μεταβίβασης των ακινήτων από 9% και 11% σε 7% και 9% αντίστοιχα. Η μείωση αυτή είναι μια ουσιαστική μείωση, ειδικότερα για τα μικρά και τα μεσαία εισοδήματα και αποφασίζεται -αξίζει να
επαναληφθεί- για πρώτη φορά μετά από πολλές δεκαετίες ως αποτέλεσμα της ικανοποιητικής πορείας της οικονομίας μας και της οικονομικής σταθερότητας μέσα στην οποία πορευόμαστε, ενώ παράλληλα αναπροσαρμόζονται τα κατώτερα για τις γονικές παροχές όρια, δωρεές και κληρονομίες σε ποσοστό πλέον του 20%.
'Ετσι έχουμε συνολικά μείωση δύο μονάδων σε όλες τις περιπτώσεις, ενώ επιπλέον παραμένει αφορολόγητο το ποσό των ογδόντα τριών εκατομμυρίων (83.000.000) δραχμών για τα φυσικά και νομικά πρόσωπα από τη συνολική αξία της ακίνητης περιουσίας μετά την αφαίρεση των χρεών που φτάνει τα διακόσια δέκα εκατομμύρια (210.000.000) δραχμές για μια τετραμελή οικογένεια και αυξάνεται κατά είκοσι πέντε εκατομμύρια (25.000.000) για κάθε επόμενο τέκνο.
Ακριβώς γι'αυτό, θα μπορούσαμε να ισχυριστούμε, κύριοι συνάδελφοι, ότι πρόκειται για ένα θετικό νομοσχέδιο, ειδικότερα μάλιστα, όσον αφορά το πρώτο κεφάλαιο, στο οποίο ρυθμίζονται τα θέματα της φορολογίας του κεφαλαίου.
Με τις διατάξεις όμως του δευτέρου κεφαλαίου ρυθμίζονται ζητήματα
του Χρηματιστηρίου με στόχο τη θετική αντιμετώπιση, αλλά και την αποτελεσματικότητα των συναλλαγών, παράλληλα με τη διασφάλιση της μεγαλύτερης διαφάνειας όλων των συναλλακτικών σχέσεων στο χώρο αυτό του ευαίσθητου τομέα της οικονομίας μας, έτσι ώστε να αποφύγουμε κάποια στιγμή τη σύγχυση, που επικρατεί στον τομέα αυτό.
Mε τις τροποποιήσεις των τελωνειακών διατάξεων συμπληρούνται ακριβώς οι ισχύουσες διατάξεις. Ενώ με τις άλλες διατάξεις παρατείνονται οι προθεσμίες παραγραφής για να διευκολυνθούν οι φορολογούμενοι. 
Συμπερασματικά, κύριοι συνάδελφοι, το νομοσχέδιο "Ελαφρύνσεις στη
φορολογία κεφαλαίου" ολοκληρώνει τον εκσυγχρονισμό του φορολογικού συστήματος έτσι ώστε με απόλυτη συνέπεια στις αρχές μας, στη συνέχεια, να προχωρήσουμε στη βαθιά μεταρρύθμιση του φορολογικού συστήματος, που είναι
αναγκαία για την προοπτική της χώρας μας στην ΟΝΕ. Ακριβώς γι'αυτό η ψήφιση του νομοσχεδίου εισηγούμαι ότι πρέπει να είναι και μια ευθύνη και μια υποχρέωση.
Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Κοσιώνης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, νομίζω ότι και μ'αυτό το νομοσχέδιο επιβεβαιώνεται για μια ακόμη φορά και αναδεικνύεται, θα έλεγα, ως κυρίαρχο ζήτημα πολιτικής δράσης σε όλους τους τομείς της δημόσιας ζωής, ότι η Κυβέρνηση στέρεψε σε ιδέες. Δεν μπορεί πλέον να σχεδιάσει μια συγκεκριμένη πολιτική. Βέβαια αυτό το έλλειμμα το πληρώνει καθημερινά και το πολιτικό μας σύστημα αλλά κυρίως ο ελληνικός λαός. 
Είναι βέβαιο ότι η Κυβέρνηση στηρίζεται στη λογική του "όπως-όπως"
και όχι στη λογική του "όπως πρέπει". Κυρίαρχο ζήτημα από την πολιτική που ακολουθεί η Κυβέρνηση είναι αυτό της κοινωνικής αδικίας που αφορά τους πολλούς πολίτες. Δυστυχώς οι όλες κινήσεις της φαίνεται να υπαγορεύονται από τις επιθυμίες των ολίγων.
Εκτιμώ, κυρίες και κύριοι συνάδελφοι, ότι και σ'αυτό το νομοσχέδιο περισσεύει η υποκρισία από την πλευρά της Κυβέρνησης. Πλειοδοτούν οι εντυπωσιασμοί που έχουν στόχο την κοινή γνώμη. Η υποκρισία φαίνεται από το γεγονός ότι γίνεται μια προσπάθεια παραπλάνησης του ελληνικού λαού και εμφάνισης της σημερινής Κυβέρνησης με δήθεν πρόσωπο κοινωνικής ευαισθησίας, ενώ στην πραγματικότητα αυτό δεν υπάρχει. Και αυτά δεν είναι λόγια του αέρα, δεν είναι λόγια αντιπολιτευτικά, είναι λόγια καθαρά που προκύπτουν μέσα από τις διατάξεις αυτού του νομοσχεδίου, αλλά και από την προσπάθεια -και αυτό είναι το κυριότερο- της Κυβέρνησης να παραπλανήσει τους πολίτες μιλώντας για ελαφρύνσεις, που στην πραγματικότητα δεν είναι ελαφρύνσεις αλλά επιβαρύνσεις.
Αν πράγματι αυτές οι ρυθμίσεις που είναι μέσα στο νομοσχέδιο, εφαρμοστούν στο σημερινό υπάρχον σύστημα αξιών των ακινήτων, είναι ελαφρύνσεις. Είναι αυτονόητο ότι αυτό το σύστημα, αυτός ο νόμος μέχρι να δημοσιευτεί, μέχρι να πάρει σάρκα και οστά, θα έχουν γίνει οι αυξήσεις των αντικειμενικών αξιών των ακινήτων και επομένως η εφαρμογή του θα έχει αυξήσεις φόρων -μειωμένες βέβαια σε σχέση με το υπάρχον σύστημα αν δεν γινόντουσαν και κάποιες βελτιώσεις στις εκπτώσεις- οι οποίοι θα είναι επιπρόσθετα βάρη για τους πολίτες και όχι ελαφρύνσεις.
Επομένως ο τίτλος είναι παραπλανητικός. Προσβάλλει τη νοημοσύνη των Ελλήνων πολιτών. Γι'αυτό θεωρώ ότι είναι και υποκριτικός, αλλά αγγίζει και τα όρια της πολιτικής ηθικής. Είναι ένα είδος ασέβειας προς τη νοημοσύνη του 'Ελληνα πολίτη. Η παραπλάνηση όμως δεν κρατάει πολύ και ο ελληνικός λαός σίγουρα δεν είναι αφελής.
Ταυτόχρονα υπάρχει και άλλη διάσταση. Με την πολιτική του "όπως-όπως" και όχι της βαθιάς τομής στο φορολογικό σύστημα, όχι τις διαρθρωτικές αλλαγές, που όλοι μας τελευταία συνηθίζουμε να λέμε, δημιουργείται ένα αναπτυξιακό τέλμα, θα έλεγε κανείς -και αυτό το πληρώνουμε όλοι μας- και η κοινωνική αδικία αντί να μικραίνει διευρύνεται.
Σε αυτά τα ζητήματα καλείται να απαντήσει η Κυβέρνηση. 'Οσο και αν προσπαθεί με "λεξιμαγείες", με τη χρήση δηλαδή της ελληνικής λέξης "ελαφρύνσεις" να παραπλανήσει τους 'Ελληνες πολίτες, να εμφανισθεί δήθεν κοινωνικά ευαίσθητη προς αυτούς και να εμφανίσει την πολιτική της ως πολιτική για τους πολλούς, δυστυχώς από τα πράγματα αυτοδιαψεύδεται.
Με τις ρυθμίσεις που γίνονται, κυρίες και κύριοι συνάδελφοι, στη
φορολογία με τα τρία πρώτα άρθρα που ουσιαστικά είναι ο τίτλος του νομοσχεδίου μπαίνουν εμβολίμως -θα αναφερθώ σε αυτά- πολύ σημαντικότερα πράγματα στο νομοσχέδιο, που έχουν πολύ μεγαλύτερη σημασία από αυτό που εμφανίζεται να είναι το νομοσχέδιο.
Θα μείνω στη γενική φιλοσοφία που ουσιαστικά προσδιορίζει και την ονοματολογία του νομοσχεδίου με τις μειώσεις αυτές που κάνει η Κυβέρνηση, οι οποίες είναι της τάξης περίπου του 20%, κατά μέσο όρο είναι κάτω από το 20%, στη φορολογία κεφαλαίου, δηλαδή στις κληρονομιές και στις γονικές παροχές επέρχονται με το υπάρχον σύστημα αντικειμενικών αξιών σήμερα μειώσεις κάτω του 20% του φόρου, εάν υποτεθεί ότι θα εφαρμοζόταν. Σας είπα, όμως, ότι ποτέ δεν θα εφαρμοσθεί αυτό το σύστημα.
Η Κυβέρνηση οφείλει σήμερα να διευκρινίσει διά του κυρίου Υπουργού
πόσο τοις εκατό θα αυξηθούν κατά μέσο όρο οι αντικειμενικές αξίες των
ακινήτων, εάν δηλαδή οι αυξήσεις αυτές σύμφωνα με τις πληροφορίες φθάσουν μέχρι και το 80%, οι μειώσεις του 20% και κάτω που γίνονται με τη διεύρυνση των αφορολογήτων "πάνε περίπατο" ασφαλώς. 'Ετσι αποδεικνύεται από τα πράγματα ότι ο τίτλος είναι ψευδεπίγραφος, είναι παραπλανητικός και αγγίζει τα όρια της πολιτικής ανηθικότητας απέναντι στους πολίτες. 
Εγώ για να μη θεωρηθεί ότι αερολογώ θα καταθέσω για να καταχωρισθούν
στα Πρακτικά και δύο σχετικούς πίνακες. Ο ένας είναι ένας πίνακας που έχω φτιάξει εγώ ο ίδιος. Ταυτόχρονα θα καταθέσω και δύο πίνακες από έγκριτη κυριακάτικη εφημερίδα, την εφημερίδα "ΒΡΑΔΥΝΗ" που έχει δύο παραδείγματα και για τις γονικές παροχές και τις κληρονομιές, αλλά και για τις μεταβιβάσεις.
(Στο σημείο αυτό ο Βουλευτής κ. Αδάμ Ρεγκούζας καταθέτει για τα
Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Επομένως, κυρίες και κύριοι συνάδελφοι, όταν μιλάμε για φοροελαφρύνσεις και όταν μέσα σε διάστημα δύο μηνών φέρνουμε δύο νομοσχέδια, που εμφανίζουμε ότι παρέχουν φοροελαφρύνσεις στους πολίτες, ενώ στην πραγματικότητα αυξάνουν το φόρο -αυτό βέβαια βγαίνει και από το γεγονός ότι στον προϋπολογισμό του 2001 η Κυβέρνηση προβλέπει αύξηση φόρων κατά ένα τρισεκατομμύριο (1.000.000.000.000) δραχμές- υποκρίνεται η Κυβέρνηση όταν προσπαθεί επιμελώς και παραπλανητικά να συγκαλύψει αυτήν την πολιτική, που αναδύεται μέσα από αυτό το νομοσχέδιο.
'Ερχομαι τώρα στη φορολόγηση της υποτιθέμενης μεγάλης περιουσίας. 
'Εχουμε επανειλημμένως τονίσει χωρίς να χαριζόμαστε στις μεγάλες περιουσίες ότι αυτή η φορολογία είναι αναποτελεσματική και δεν αποδίδει, σε σχέση με τα έσοδα, που εισπράττονται και το κόστος λειτουργίας του συστήματος.
Ωστόσο, όμως, ταυτόχρονα με την πολιτική για τη φορολόγηση της μεγάλης περιουσίας ανακύπτουν κάποια προβλήματα. Τα αφορολόγητα που υπάρχουν στο φόρο μεγάλης ακίνητης περιουσίας σε σχέση με τις αυξήσεις των αντικειμενικών αξιών, μετατρέπουν ένα φόρο υποτίθεται μεγάλης περιουσίας σε ένα λαϊκό φόρο. Γιατί γίνεται αυτό; Γιατί εάν πάρουμε από τα στατιστικά στοιχεία ποιοι κάνουν φορολογικές δηλώσεις ακίνητης περιουσίας, ποιες είναι οι αξίες, ποιοι είναι οι φόροι που εισπράττονται, θα διαπιστώσουμε ότι η μεγάλη ακίνητη περιουσία συμμετέχει με πολύ μικρό συντελεστή στα έσοδα αυτά που εισπράττονται σε σχέση με τα έσοδα που εισπράττονται από τους πολλούς, αλλά υποτιθέμενους μικρούς.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πόσα εισπράττει συνολικά το κράτος από αυτό το φόρο;
ΑΔΑΜ ΡΕΓΚΟΥΖΑΣ: Περίπου είκοσι τέσσερα δισεκατομμύρια δραχμές.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κωμικό ποσό.
ΑΔΑΜ ΡΕΓΚΟΥΖΑΣ: Βεβαίως.
Εάν, λοιπόν, υπολογίσουμε όλες αυτές τις αναλογίες, αυτός ο φόρος -παραπλανητικά προς τους 'Ελληνες πολίτες- ως φόρος της υποτιθέμενης μεγάλης περιουσίας είναι ένας λαϊκός φόρος.
Εγώ θα έλεγα να θεσμοθετήσει η Βουλή μία φορολόγηση της μεγάλης
ακίνητης περιουσίας, αλλά με εξαίρεση για τη μεγάλη ακίνητη περιουσία και όχι για τη μεσαία περιουσία.
Αυτό γίνεται γιατί ουσιαστικά έχει επικρατήσει τα τελευταία χρόνια να βάζουμε φόρους στους πολλούς σε αυτούς από τους οποίους θα μπορούμε πιο εύκολα να τους εισπράξουμε, ενώ υπάρχουν στοιβαγμένες υποχρεώσεις από μεγάλους οφειλέτες προς το δημόσιο, υποχρεώσεις που δεν πληρώνονται. 
Ταυτόχρονα θέλω να αναφερθώ και στο θέμα, που συζητήσαμε με την
πρόταση νόμου της Νέας Δημοκρατίας για τα ιδρύματα, που τη συζητήσαμε πριν από μερικές μέρες. Τονίσαμε τότε ότι η υπεραξία της μεγάλης ακίνητης περιουσίας για τα κοινωφελή ιδρύματα μη κερδοσκοπικού χαρακτήρα δεν αποτελεί έσοδο γι' αυτά. Εισπράττουν τα μισθώματα και πολλά από τα περιουσιακά τους στοιχεία προέρχονται από κληροδοτήματα, που είναι δύσκολο να αξιοποιηθούν. Η προσθήκη φορολογίας σε αυτά τα ιδρύματα σημαίνει αφαίμαξη από το κοινωνικό έργο, που θα έκαναν.
Και θα μπορούσε να πει κανείς εντάξει να επιβάλουμε ένα τέτοιο φόρο σ' αυτά τα ιδρύματα, αλλά από την άλλη πλευρά το κράτος να ερχόταν αρωγός στην κοινωνική λειτουργία αυτών των ιδρυμάτων. Κάτι τέτοιο όμως δεν γίνεται. Είναι γνωστό αυτό από τη μέχρι τώρα πρακτική, αλλά και από τα στοιχεία του προϋπολογισμού του 2001.
Δεν αρκούν, λοιπόν, οι όποιες αυξήσεις στα αφορολόγητα των νομικών προσώπων ή των φυσικών προσώπων ή των ιδρυμάτων, αλλά χρειάζεται εξαίρεση των ιδρυμάτων αν επιμείνει η Κυβέρνηση να κρατήσει αυτό το φόρο με τη μορφή την οποία έχει σήμερα, γιατί δημιουργούνται πρόσθετα προβλήματα λειτουργίας τους και θίγεται η κοινωνική τους προσφορά προς τους αναξιοπαθούντες πολίτες.
Ταυτόχρονα οι αυξήσεις στην ακίνητη περιουσία δημιουργούν και
πρόσθετα προβλήματα στα ενοίκια των καταστημάτων και των κατοικιών, στις τιμές της κατοικίας. Αναφέρομαι στην κατοικία των πολλών πολιτών, οι οποίοι πασχίζουν να αγοράσουν ένα σπίτι. Εάν συνεχιστεί αυτή η πολιτική η απόκτηση κατοικίας θα γίνει μακρινό όνειρο. Επιπλέον θα δημιουργηθούν και τεράστιες στρεβλώσεις στην αγορά των ακινήτων γενικότερα.
'Ολα αυτά δεν μπορούν να αφήνουν αδιάφορη την Κυβέρνηση. Δεν μπορεί να μην ακούει αυτές τις γνήσιες φωνές της Aντιπολίτευση, που δεν έχουν στόχο να αντιπολιτευθούν με την Kυβέρνηση. Υπάρχουν άλλωστε τόσα σφάλματα στην κυβερνητική δράση, που μπορεί η Aντιπολίτευση να βρει σημεία τριβής για δομική αντιπολίτευση.
'Ομως με το πρόσχημα των ελαφρύνσεων η Κυβέρνηση έρχεται να αποκρύψει μια πολιτική, που είναι επικίνδυνη έως αναποτελεσματική. Αναφέρομαι πρώτα στις παρεμβάσεις που κάνει στον εμπορικό νόμο 2190/20. Αυτή η παρέμβαση δημιουργεί κατ' αρχήν πρόβλημα ηθικής τάξεως. Δηλαδή αμβλύνει την προστασία της μειοψηφίας μέσα στις ανώνυμες εταιρείες. Μεταβάλλει την αυξημένη πλειοψηφία, που απαιτείται για την επέλευση σημαντικών αλλαγών μέσα σε μια ανώνυμη εταιρεία από 75% στο 20%. Αυτό η Κυβέρνηση το κάνει για να εξυπηρετήσει το Διοικητή της Εθνικής Τράπεζας, ώστε να κάνει απαρτία για να πάρει την απόφαση, που χρειάζεται σε γενική συνέλευση με σκοπό να νομιμοποιήσει την εμφανιζόμενη μέσα στο νομοσχέδιο σύμβαση με
τη ΔΕΚΑ εις βάρος των μικρών μετόχων. 'Ετσι θα νομιμοποιήσει αυτήν τη σύμβαση και στην ελληνική Βουλή, η οποία θα επικυρώσει σύμβαση μεταξύ δύο ανωνύμων εταιρειών του ευρύτερου δημόσιου τομέα, που έχουν μοναδικό ιδιοκτήτη μέτοχο το κράτος.
H Βουλή έτσι θα λειτουργήσει ως κολυμβήθρα του Σιλωάμ, για να
απαλλάξει και τα κυβερνητικά στελέχη που συμμετέχουν σ' αυτές από τυχόν ποινικές ευθύνες που θα προκύψουν και στο μέλλον. Αυτό είναι ένα τεράστιο πολιτικό ζήτημα, είναι ζήτημα ηθικής τάξεως, όπου η Βουλή δεν μπορεί να μετατρέπεται σε απαλλακτήριο των όποιων ποινικών ευθυνών που δημιουργούνται κατά τη διαχείριση της εξουσίας. Αυτό δεν μπορεί να περάσει απαρατήρητο.
Ερχόμαστε τώρα στο ν. 2190/20. Με ποιο δικαίωμα το κάνει αυτό η
Κυβέρνηση; Εγώ θεωρώ ότι είναι αντισυνταγματική αυτή η ρύθμιση. Δεν είμαι συνταγματολόγος, αλλά θεωρώ ότι είναι και αντισυνταγματική.
Για τη ρύθμιση που κάνει για το Χρηματιστήριο και την Κεφαλαιαγορά έχουμε πει επανειλημμένα ότι η πολιτική στο Χρηματιστήριο και ο έλεγχος που αναδύεται μέσα από την Επιτροπή Κεφαλαιαγοράς, οι ρυθμίσεις αυτές δεν μπορεί να είναι αποσπασματικές, θα πρέπει να μορφοποιηθούν σε μία τελική πολιτική απόφαση, ολοκληρωμένη από την Κυβέρνηση με συγκεκριμένο σχεδιασμό, λαμβάνοντας υπόψη τις πάρα πολλές προτάσεις, που έχει κάνει η παράταξή μας μέχρι σήμερα για τη λειτουργία του Χρηματιστηρίου και της Κεφαλαιαγοράς και να συνεργαστούμε και εμείς γιατί η υπόθεση του Χρηματιστηρίου και των πανωτοκίων είναι πρόβλημα της κανονικής 
λειτουργίας της αγοράς σήμερα. Αυτό πρέπει να το κατανοήσει η Κυβέρνηση. Και στα δυο ζητήματα έχει σοβαρότατες ευθύνες, γιατί είναι οι βασικές
αιτίες της σημερινής οικονομικής πενίας, που παρατηρείται στη χώρα, ακυρώνουν κάθε αναπτυξιακή προσπάθεια, δημιουργούν προβλήματα ανταγωνισμού, αποδυνάμωση του ανταγωνισμού και ταυτόχρονα δημιουργούν και συνθήκες αθέμιτου ανταγωνισμού μεταξύ επιχειρήσεων δραστηριοτήτων της οικονομικής ζωής.
Θεωρώ ότι με την πολιτική αυτή η Κυβέρνηση και με τη ΔΕΚΑ, που είπα προηγουμένως προσπαθεί να απορυθμίσει τις συνθήκες στον ανταγωνισμό, να συγκαλύψει ενδεχόμενες ποινικές ευθύνες, που μπορεί να υπάρχουν ακριβώς στις συναλλαγές μεταξύ της ΔΕΚΑ, και της Εθνικής Τράπεζας. Είναι γνωστό ότι η αμαρτωλή πλέον ΔΕΚΑ που ξεφεύγει ακόμα τα όρια και του δημοσίου ελέγχου, εντάσσεται στον έλεγχο των Ορκωτών Λογιστών και ξέρουμε πως γίνονται οι έλεγχοι με τους Ορκωτούς Λογιστές, ξέρουμε τι έχει πει η
Επιτροπή Κεφαλαιαγοράς για τις σημειώσεις των Ορκωτών Λογιστών όταν πρόκειται να μπουν οι εταιρείες στο Χρηματιστήριο.
'Ομως, όσο για τις ΔΕΚΑ ουδέποτε μέχρι σήμερα έχει δώσει στοιχεία για το πως λειτουργεί. Χρησιμοποιήθηκε πριν από τις εκλογές για να λειτουργήσει ως μηχανισμός επηρεασμού των πολιτών κρατώντας προσωρινά τους δείκτες σε επίπεδα, που θα ήταν επιτρεπτά για εκμετάλλευση από την πλευρά της Κυβέρνησης και ταυτόχρονα υπάρχουν πολλές υποψίες ότι μέσα από αυτήν τη λειτουργία υπάρχουν και ποινικές ευθύνες κάποιων κερδοσκόπων που έχουν απομυζήσει τον ιδρώτα του ελληνικού λαού και έχουν συμβάλει στην αναδιάταξη του πλούτου τα τελευταία χρόνια.
Θεωρώ ότι αυτή η πολιτική της Kυβέρνηση είναι πολιτική απάτης κατ' εξακολούθηση θα έλεγα και το λέω με την πολιτική έννοια των χαρακτηρισμών και όχι με την ποινική έννοια.
Με την ευκαιρία βέβαια αυτή θα ήθελα να αναφερθώ και σε ένα ζήτημα
που δεν αναφέρεται στο νομοσχέδιο, αλλά που έχει σχέση με δεσμεύσεις του Υπουργείου Οικονομικών προς τους δήμους της χώρας, για υποσχέσεις που έχει δώσει δηλαδή και αυτές τις μέρες ετοιμάζονται να βγουν στους δρόμους για αγωνιστικές κινητοποιήσεις για κάποιες περικοπές επιδομάτων, που τους έχουν γίνει και για κάποιες υποσχέσεις, που τους έδωσε η Κυβέρνηση και δεν τις τηρεί λέγοντάς τους ότι σε επόμενο φορολογικό νομοσχέδιο θα γίνουν τέτοιες ρυθμίσεις με τη μορφή της τροπολογίας.
Είναι καιρός να μας ενημερώσει ο κύριος Υπουργός και γι'αυτό το θέμα και για τις προθέσεις του να μας εμφανίσει και άλλες τροπολογίες στη συζήτηση εδώ των τριών ημερών.
Βέβαια να επισημάνω πάλι κι εγώ ότι και στην επιτροπή η Κυβέρνηση μας έφερε τρεις τροπολογίες. Αυτή η τροπολογομανία θα πρέπει κάποτε να σταματήσει. Ελπίζω με την αναθεώρηση του Συντάγματος να την κάνουμε υποχρεωτική διαδικασία και στον Κανονισμό της Βουλής. Πιστεύω ότι και σε αυτήν εδώ τη συζήτηση που ξεκινάμε σήμερα, η Κυβέρνηση δεν θα μας αιφνιδιάσει με τροπολογίες, που δεν έχουν σχέση με το περιεχόμενο του νομοσχεδίου...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σας έχει ήδη διαψεύσει. 'Ηδη έχει φέρει! ΑΔΑΜ ΡΕΓΚΟΥΖΑΣ: 'Εχει φέρει! Αυτό θα πρέπει κάποτε να σταματήσει.
Θεωρώ ότι κοινοβουλευτικά είναι απαράδεκτο, διότι υπάρχουν τρεις σκοπιμότητες σε αυτήν τη διαδικασία:
Πρώτον, το στοιχείο του αιφνιδιασμού. Δεύτερον, η γνωμοδότηση από την Επιστημονική Επιτροπή της Βουλής για τη συνταγματικότητα. Τρίτον, πολλές φορές και η εσφαλμένη πληροφόρηση από πλευράς Γενικού Λογιστηρίου του 
Κράτους σχετικά με τις δαπάνες, που προβλέπονται γι'αυτές τις ρυθμίσεις. 'Εχουμε γίνει μάρτυρες ότι πολλές φορές το Γενικό Λογιστήριο γνωμοδοτεί
έξω από τις πραγματικές διαστάσεις μιας δαπάνης που απαιτεί...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λόγω βίας!
ΑΔΑΜ ΡΕΓΚΟΥΖΑΣ: Ακριβώς, λόγω βίας ή και λόγω σκοπιμότητας, κύριε
Πρόεδρε!
Εμείς με ένα τέτοιο νομοσχέδιο, που είναι πέρα και έξω από αυτά που
πρέπει να γίνουν σήμερα στο φορολογικό σύστημα, δηλαδή τη βαθιά τομή στο φορολογικό σύστημα και την ευαισθησία που πρέπει να δείξουμε ως κράτος προς τους αδύνατους πολίτες, δεν είναι δυνατόν να συμφωνήσουμε και πολύ δε περισσότερο δεν είναι δυνατόν να συμφωνήσουμε με ρυθμίσεις, που έχουν στόχο να συγκαλύψουν την αδιαφάνεια που μαστίζει το δημόσιο βίο και το πολιτικό μας σύστημα και να συναινέσουμε σε ένα τέτοιο πολιτικό ανοσιούργημα, όπως ακριβώς αυτό γίνεται με την περίπτωση του ν. 2190 και ειδικά την επικύρωση της σύμβασης της ΔΕΚΑ με την Εθνική Τράπεζα. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Κοσιώνης): Ο Κοινοβουλευτικός Εκπρόσωπος του
Κομμουνιστικού Κόμματος Ελλάδος κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κυρία και κύριοι συνάδελφοι, όπως στην αρμόδια επιτροπή, έτσι και σήμερα ακούσαμε από τον εισηγητή της Πλειοψηφίας μία ανάλυση του κυβερνητικού έργου, όσον αφορά τις πολλές φορολογικές ελαφρύνσεις. Για μία ακόμα φορά και η Κυβέρνηση, αλλά και ο εισηγητής της Πλειοψηφίας θέλει να παρουσιάσει το μαύρο, άσπρο, τη στιγμή βέβαια που ο λαός βιώνει τη φοροεισπρακτική πολιτική της Κυβέρνησης.
Πιστεύουμε ότι έκανε μία καλή προσπάθεια να αναλύσει τη φορολογική πολιτική και τις σκέψεις της Κυβέρνησης και μάλιστα να μας πείσει γι'αυτό το φορολογικό νομοσχέδιο και τις λοιπές διατάξεις. Και τονίζω "τις
λοιπές", γιατί θα πρέπει να ομολογήσουμε ότι είναι ένα πολυνομοσχέδιο και με τις δύο προσθήκες που πήραμε τώρα αποδεικνύει η Κυβέρνηση ότι νομοθετεί και εν αγνοία των επιτροπών, γιατί οι δύο τελευταίες που πήραμε σήμερα δεν πέρασαν ούτε και από την αρμόδια επιτροπή. Καλούμαστε μέσα σε δύο μέρες να τοποθετηθούμε σε δύο -απ'ό,τι τουλάχιστο μπόρεσα σήμερα να διαβάσω- σημαντικές προσθήκες. Θα τα πούμε όμως αυτά.
'Ετσι, λοιπόν, για το σημερινό νομοσχέδιο και ιδίως για τα τρία πρώτα άρθρα που βαρύνουν τη φορολογία του κεφαλαίου εμείς τονίζουμε ότι έχουν ένα φοροεισπρακτικό χαρακτήρα κι ότι παρ'όλες τις καλές προσπάθειες που μπορεί και κάνει η Κυβέρνηση, εκείνο που αποδεικνύεται είναι ότι άλλα λέει τώρα και άλλα έχει κατά νου να κάνει, ιδίως όταν ανακοινωθούν και οι αυξήσεις των αντικειμενικών αξιών.
Το λέμε αυτό για τις αντικειμενικές αξίες, γιατί πρόσφατα έχει παραδεχθεί και ο κ. Παπαντωνίου ότι η αύξηση των αντικειμενικών αξιών θα φθάσει και μέχρι 66% σε αρκετούς δήμους και αρκετές περιοχές. 'Ετσι, λοιπόν, καταρρίπτεται και μία προσπάθεια που κάνει η Κυβέρνηση να πείσει και μέσα βέβαια από την εισήγηση μας λέει ότι τα έσοδα του κράτους θα μειωθούν κατά σαράντα έξι δισεκατομμύρια (46.000.000.000) δραχμές από τις φοροελαφρύνσεις.
'Ομως, εάν υπολογίσει αυτούς τους συντελεστές, τους οποίους μειώνει με το παρόν σχέδιο νόμου, αλλά με τις αντικειμενικές αξίες, που θα αρχίσουν μέσα στο μήνα Μάρτιο, τότε θα έχουμε επιβάρυνση της φορολογίας στο χώρο που συζητάμε σήμερα. 'Ετσι, λοιπόν, δεν θα ελαττωθούν και μην ανησυχείτε, κύριε Υπουργέ, για τη μείωση των εσόδων του κράτους. Εμείς λέμε ότι θα αυξηθούν. Και εδώ υπάρχουν πολλά παραδείγματα που έχουν κατατεθεί και από τον Τύπο, αλλά και από εμάς στην αρμόδια κοινοβουλευτική επιτροπή που λένε ότι με τις καινούριες αντικειμενικές αξίες θα εισπράξετε πολύ περισσότερα.
Η εισηγητική έκθεση, κυρίες και κύριοι συνάδελφοι, του νομοσχεδίου
αναφέρει ότι θεωρεί τη στέγη κοινωνικό αγαθό. Και το θεωρεί τόσο κοινωνικό αγαθό, που επιβαρύνεται με τόσους πολλούς φόρους μόνο στην Ελλάδα. Αυτό το φορολογικό καθεστώς πάνω στην κατοικία ισχύει μόνο εδώ και επιβαρύνεται με δεκάδες φόρους.
Είναι γνωστό ότι η Κυβέρνηση κάθε φόρο που επιβάλλει με διάφορα
τεχνάσματα θέλει να παρουσιάσει ότι κάνει φοροελαφρύνσεις. Αυτό βέβαια το έκανε και πρόσφατα πριν από δύο μήνες με το φορολογικό νομοσχέδιο, που είναι νόμος πλέον για τους μισθωτούς και τους συνταξιούχους. Γνωρίζουμε 
ότι εκεί νομικά πρόσωπα, φυσικά πρόσωπα, ο ανώτατος συντελεστής μειώθηκε. Η Κυβέρνηση μίλησε για τιμαριθμοποίηση της φορολογικής κλίμακας, ότι έτσι ενισχύονται οι μισθωτοί και οι συνταξιούχοι, όμως αυτή η Κυβέρνηση από το 1992 και μετά δεν έχει τιμαριθμοποιήσει τη φορολογική κλίμακα με
αποτέλεσμα τρισεκατομμύρια δραχμές να επιβαρυνθούν αυτά τα στρώματα,
δηλαδή οι εργαζόμενοι και οι συνταξιούχοι σε αντιδιαστολή βέβαια με τα νομικά πρόσωπα και με τα φυσικά πρόσωπα που βλέπουμε ότι εκεί κατεβαίνει ο ανώτατος συντελεστής.
Η Κυβέρνηση και μ'αυτό το νομοσχέδιο εκμεταλλεύεται κατά τη δική μας γνώμη το όνειρο εκατοντάδων χιλιάδων οικογενειών για την απόκτηση της κατοικίας για να επεξεργαστεί νέους τρόπους και μεθόδους και να αποσπάσει ακόμη περισσότερους φόρους. 'Ετσι, οι ρυθμίσεις που περιέχει το συγκεκριμένο νομοσχέδιο για τον τρόπο υπολογισμού του φόρου μεταβίβασης ακινήτων είναι μισές και το τόνισα προηγούμενα, γιατί δεν συνοδεύονται από τις νέες αντικειμενικές αξίες. 'Ετσι, γνωρίζουμε τους νέους φορολογικούς συντελεστές, ενώ τώρα αυτήν τη στιγμή που συζητάμε δεν γνωρίζουμε τις αντικειμενικές αξίες. Η Κυβέρνηση όμως τις γνωρίζει και βέβαια τις κρατά για την κατάλληλη ώρα, που θα τις εμφανίσει θέλοντας να παίξει αυτό το παιχνίδι του εντυπωσιασμού της κοινής γνώμης ότι και σήμερα μ'αυτό το φορολογικό νομοσχέδιο κάνει φοροελαφρύνσεις. Αλλά σε ένα μήνα εκείνος που θα κληθεί να πληρώσει και πάλι το μάρμαρο θα είναι ο ελληνικός λαός, που θα πάει να κάνει τις μεταβιβάσεις των ακινήτων. 'Ετσι, λοιπόν, καταλαβαίνουμε ότι είναι μια πολιτική πρακτική αυτή της Κυβέρνησης, την οποία εφαρμόζει σε όλα σχεδόν τα νομοσχέδια θέλοντας να εμφανίσει κατ'αρχήν ένα φιλολαϊκό πρόσωπο αλλά μετέπειτα παρουσιάζει το πραγματικό της πρόσωπο που είναι φοροεισπρακτική και φορομπηχτική
πολιτική.
Για το Κ.Κ.Ε. το ζήτημα της κατοικίας δεν περιορίζεται μόνο στους υπέρογκους φόρους που υπάρχουν αυτή τη στιγμή. Γιατί κάτω από την πίεση του λαϊκού κινήματος μπορεί μια κυβέρνηση ακόμα και αυτή η Κυβέρνηση να μειώσει τους φορολογικούς συντελεστές. Για μας συνδέεται με τη γενικότερη εφαρμοζόμενη πολιτική η οποία κάνει ακριβό κατ'αρχήν το εμπόρευμα της γης, οδηγεί σε ανεξέλεγκτες ανατιμήσεις των τιμών πρώτων υλών, διευκολύνει την ασυδοσία των κατασκευαστικών εταιρειών και επιτρέπει τον αυθαίρετο προσδιορισμό των τιμών στα ακίνητα. Η ουσία δηλαδή του προβλήματος είναι η πολιτική της πλήρους παράδοσης της αλυσίδας γη-υποδομή-κατοικία στους νόμους της αγοράς και της κερδοσκοπίας. Το ζήτημα της εξασφάλισης κατοικίας για τους εργαζόμενους και τα λαϊκά στρώματα θα μπορούσε βέβαια να λυθεί μέσα από μια ουσιαστική πολιτική στήριξης της λαϊκής στέγης. Αυτήν την αντίληψη βέβαια δεν την έχει η Κυβέρνηση, απουσιάζει από την πολιτική της φιλοσοφία και γνωστά είναι τα αποτελέσματα.
Μέσα από την εισηγητική έκθεση ομολογείται ότι ο κύριος στόχος είναι η προσέγγιση των αντικειμενικών και πραγματικών αξιών των ακινήτων εν όψει της επιβολής Φόρου Προστιθέμενης Αξίας στα μεταβιβαζόμενα ακίνητα. 
Και καλέσαμε την Κυβέρνηση και τον κύριο Υπουργό να ξεκαθαρίσει αυτήν
την κατάσταση για το αν θα ωφεληθούν τα λαϊκά στρώματα ή θα επιβαρυνθούν ακόμη περισσότερο με την προσέγγιση αντικειμενικών και πραγματικών αξιών με όλα αυτά τα δεδομένα, που είπα προηγουμένως ότι η κατοικία, η οικοδομή επιβαρύνεται με δεκάδες φόρους.
Εμείς πιστεύουμε ότι η Κυβέρνηση, επειδή βλέπει ότι τα φορολογικά έσοδα από ένα συντελεστή -στον οποίο πολλά υπολόγιζε για να τα αυξήσει μέσα από το Χρηματιστήριο- δεν μπορεί να τα πετύχει με την κατάσταση που επικρατεί στο Χρηματιστήριο -και θα αναλύσω παρακάτω ορισμένα ζητήματα γι' αυτό- προσπαθεί τώρα με διάφορους άλλους τρόπους να ισοσκελίσει τα χαμένα. Δηλαδή "μονά-ζυγά" κερδισμένη θα είναι η Κυβέρνηση, αλλά μόνιμα χαμένος θα είναι ο εργαζόμενος λαός. Γι' αυτό λέμε ότι διακατέχει την Κυβέρνηση μια φοροεισπρακτική πολιτική.
Στα άρθρα 1, 2 και 3 του πρώτου κεφαλαίου υπάρχουν αυξήσεις των αφορολόγητων ποσών, ενώ παράλληλα εφαρμόζεται και μια φοροεισπρακτική πολιτική. Λέτε σαν Κυβέρνηση ότι μέσα από αυτήν την πολιτική θα αντιμετωπίσετε και το δημογραφικό πρόβλημα.
Πιστεύω -και πιστεύουμε σαν Κομμουνιστικό Κόμμα Ελλάδας- ότι ένα τόσο σοβαρό ζήτημα θα πρέπει να το προσεγγίζουμε με την ανάλογη πολιτική σοβαρότητα. Δεν είναι δυνατό να λέμε ότι μέσα από αυτά τα μέτρα, που παίρνουμε θα λύσουμε το δημογραφικό πρόβλημα.
Το δημογραφικό πρόβλημα θα πρέπει να το εντάξουμε μέσα στη γενικότερη πολιτική που ακολουθείτε, που πραγματικά οδηγεί σε απόγνωση πολλές λαϊκές οικογένειες. Και, αν θέλετε, οδηγεί σε απόγνωση δεκάδες χιλιάδες νέους, οι οποίοι διανύουν και την τρίτη δεκαετία χωρίς να μπορούν να βρουν δουλειά, χωρίς να μπορούν να δημιουργήσουν οικογένεια, μια οικογένεια βέβαια, που θα μεγαλώνει τα παιδιά μέσα σε ένα οικονομικό περιβάλλον, που θα λύνει πολλά κοινωνικά προβλήματα.
Να μην καλείται η λαϊκή οικογένεια να λύσει από μόνη της τα προβλήματα, τα οποία συσσωρεύει η συγκεκριμένη πολιτική που εφαρμόζετε, είτε είναι εισοδηματική πολιτική είτε είναι πολιτική, που αυξάνει την ανεργία, πολιτική που ιδιωτικοποιεί τον τομέα της υγείας, τον τομέα της πρόνοιας, το ζήτημα της παιδείας. Γιατί πολύ καλά γνωρίζουμε ότι μια λαϊκή οικογένεια, για να σπουδάσει τα παιδιά, χρειάζεται να κάνει μεγάλες περικοπές δαπανών από άλλους τομείς, για να μπορέσει να ανταποκριθεί σε αυτά τα οποία εσείς προωθείτε, δηλαδή ιδιωτικοποίηση της παιδείας, της υγείας και όλων εκείνων των κοινωνικών αγαθών, που θα έπρεπε να προσφέρονται από την Κυβέρνηση. Γιατί πραγματικά έτσι θα μπορέσουμε να λύσουμε και το δημογραφικό πρόβλημα.
Δεν είναι δυνατόν παραδείγματος χάρη να λέτε στο άρθρο 1 παράγραφος 3 ότι η τροποποίηση γίνεται για την προστασία των πολυτέκνων οικογενειών. Και σε ένα άλλο άρθρο, στη μεταβίβαση ενός ακινήτου να λέτε ότι το ποσό που θα εκπέσει από την εφορία θα παραμείνει για το τρίτο παιδί στα τρία εκατομμύρια. Πώς συνδυάζεται αυτό, το να θέλετε να ενισχύσετε την πολύτεκνη οικογένεια και να παίρνετε τέτοια μέτρα;
Παράλληλα όμως τι κάνετε; Στη μεγάλη ακίνητη περιουσία το τρίτο παιδί
το αυξάνετε κατά 45%, δηλαδή από 17,5 εκατομμύρια πηγαίνει στα είκοσι πέντε εκατομμύρια (25.000.000). Γιατί αυτή η διάκριση; Το παιδί της λαϊκής οικογένειας είναι διαφορετικό παιδί από εκείνο μιας πλούσιας οικογένειας, που έχει μεγάλη ακίνητη περιουσία; Να, λοιπόν, και ορισμένα ταξικά χαρακτηριστικά της φορολογικής σας πολιτικής.
Στην επιτροπή βέβαια μας είπατε ότι στην αγορά πρώτης κατοικίας θα
έχετε πλέον μέσα και το τρίτο παιδί. Και φέρατε τη δικαιολογία ότι το τρίτο παιδί, εφόσον σπουδάζει, θα έχει τη δυνατότητα να αγοράσει κατοικία. Και απ' όλες τις πτέρυγες, εκτός από της Πλειοψηφίας, δεχτήκαμε ότι ήταν μια κοροϊδία. Αν είναι δυνατόν ένα παιδί να σπουδάζει και να έχει τη δυνατότητα η οικογένειά του να του αγοράσει κατοικία. Και βέβαια ήταν αστείο το επιχείρημα ότι αν, το παιδί σπουδάζει σε μια περιοχή εκτός από την περιοχή κατοικίας της οικογένειας, θα μπορεί να του αγοράζει η οικογένεια ένα μικρό διαμερισματάκι για να μείνει. Μα, εκεί ακριβώς η λαϊκή οικογένεια δίνει τα πάντα, για να σπουδάσει τα παιδιά. Και δεν υπάρχουν δυνατότητες για να δημιουργήσει μια δεύτερη κατοικία για το παιδί που σπουδάζει.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αποδεχθήκαμε την πρότασή σας, κύριε συνάδελφε.
ΑΓΓΕΛΟΣ ΤΖΕΚΗΣ: Το τονίζω για να αποδείξω τη φιλοσοφία της Κυβέρνησης, διότι, αν δεν υπήρχε αυτή η πίεση από την Αντιπολίτευση, δεν θα περνούσε και δεν θα το κάνατε αποδεκτό.
Κύριε Υπουργέ, γνωρίζετε ότι το ΚΚΕ κατ' επανάληψη είχε κάνει
συγκεκριμένες προτάσεις για το φορολογικό σύστημα. Εμείς πιστεύουμε ότι ο καθένας θα πρέπει να πληρώνει σύμφωνα με τη φοροδοτική του ικανότητα, σύμφωνα με τα έσοδα, τα οποία έχει. Δεν γίνεται να απαλλάσσουμε τα μεγάλα, υψηλά εισοδήματα και συνέχεια να καλείται ο εργαζόμενος λαός, να πληρώνει. Αυτό θα πρέπει να συνειδητοποιηθεί, αν πραγματικά θέλουμε να ευνοήσουμε τα λαϊκά στρώματα. Και απ' ό,τι τουλάχιστον διαβάζουμε όλοι, επίκειται στη Στοκχόλμη, εκεί που θα μαζευτεί η ηγεσία της Ευρωπαϊκής 'Ενωσης, να συζητήσουν την εναρμόνιση του φορολογικού συστήματος της Ευρωπαϊκής 'Ενωσης, με μια κατεύθυνση μείωσης των ανωτάτων συντελεστών. Καταλαβαίνετε δηλαδή ότι η δική σας κατεύθυνση, αλλά και η φιλοσοφία της Ευρωπαϊκής 'Ενωσης είναι συγκεκριμένη.
Για να αποδείξω πραγματικά ότι σας διακατέχει η εισφοροπρακτική
ικανότητα -και να σας αναγνωρίσω σ' αυτό το ζήτημα μια ικανότητα- θα αναφερθώ στην έκπτωση του 10% που υπήρχε. Λέτε τώρα ότι, αν κάποιος έρθει και πληρώσει την εφορία του, θα του κάνουμε έκπτωση πάλι. Δεν κερδίζετε απ' αυτήν τη μείωση; Δεν κερδίζετε; Ενώ ήταν -αν θέλετε- και μια φοροαπαλλαγή αυτή, όσον αφορά τους μισθωτούς, διότι η παρακράτηση γίνεται απ' αυτούς. Δεν θα έχουν το δικαίωμα;
Στο κεφάλαιο Β' υπάρχει η ίδια φοροεισπρακτική πολιτική. Να πούμε για τη βενζίνη. Γίνεται αύξηση της βενζίνης. Και αν θέλετε να το
επεκτείνουμε λίγο, θα σας πω ότι, παρ'όλο που οι τιμές του πετρελαίου αυτή την περίοδο δεν είναι αυξημένες, οι αυξήσεις που γίνονται στη βενζίνη, αλλά και στο πετρέλαιο είναι πολύ μεγαλύτερες. Τι σημαίνει αυτό; Δεν σημαίνει ότι εισπράττω φόρους και από το πετρέλαιο και από τη βενζίνη; 
Αυτά, λοιπόν, μας κάνουν να λέμε -και να αποδεικνύεται η ορθότητα της
πολιτικής θέσης του κόμματος- ότι θέλετε να παρουσιάσετε το μαύρο άσπρο. Σχετικά με τα άρθρα 6 και 7 έχω να πω το εξής: Πρόκειται για
ρυθμίσεις, διευκολύνσεις στις χρηματιστηριακές συναλλαγές. Εξάλλου και ο Πρόεδρος της Επιτροπής Κεφαλαιαγοράς μας τόνισε ότι γίνονται κάποιες ρυθμίσεις για να αυξηθεί η ρευστότητα στο Χρηματιστήριο. Και βέβαια σ' αυτό το διάστημα παρατηρήσαμε ότι η ρευστότητα στο Χρηματιστήριο δεν αυξήθηκε. Εκείνο που υπάρχει είναι μια σταθερότητα. Αλλά και μέσα από τις μικρές αυξομειώσεις, για εμάς είναι σίγουρο ότι υπάρχουν πάλι χαμένοι και κερδισμένοι. Και αποδεικνύεται από την ίδια τη ζωή ότι συνεχώς οι χαμένοι είναι οι μικροεπενδυτές. Και αυτό το τονίζουμε και το συνδέουμε και με

την τραπεζική σας πολιτική.
Σ' αυτό το σημείο να τονίσουμε την πίεση, που εξασκούν οι τραπεζίτες στην προσπάθεια που έγινε για μια κοινή συνεννόηση των πολιτικών κομμάτων για τα πανωτόκια. Και πρώτος και καλύτερος βγήκε ο κ. Καρατζάς για να πει: "Κάτω τα χέρια από τα πανωτόκια", για να ακολουθήσουν και οι άλλες ιδιωτικές εταιρείες. Αυτές οι τράπεζες όμως είναι που μείωσαν τα επιτόκια

κατάθεσης, χωρίς να μειώσουν και τα επιτόκια χορηγήσεων.
'Ετσι οδηγήσατε, με αυτήν την πολιτική σας, χιλιάδες μικροεπενδυτές να πάρουν τις λαϊκές αποταμιεύσεις για να βρουν το όνειρο της επιτυχίας μέσα από το Χρηματιστήριο. Γιατί είναι πολύ σοβαρό το ζήτημα της προσπάθειας που έκανε η Κυβέρνηση τα προηγούμενα χρόνια να πείσει για το Χρηματιστήριο. Και ακούστηκε και από επίσημα χείλη Υπουργού σ'αυτήν την Αίθουσα να λέει: "Μα, το Κομμουνιστικό Κόμμα Ελλάδας τι θέλει; Εδώ και ο εργαζόμενος, που πηγαίνει και παίζει στο Χρηματιστήριο παίρνει έσοδα για να σπουδάσει το παιδί του και να λύσει και άλλες βιοποριστικές ανάγκες του".
Να, λοιπόν, η πρόταση, το όνειρο, η πολιτική σας φιλοσοφία. Μπείτε
στο Χρηματιστήριο, παίξτε, κερδίστε. Χωρίς όμως παραινέσεις προς το λαϊκό κίνημα να αγωνιστεί για να αυξήσει τα έσοδά του μέσα από μια εισοδηματική πολιτική, που θα του καλυτερεύσει το μισθό, το μεροκάματο και μέσα από κοινωνικές παροχές, που θα του βελτιώσει το επίπεδο ζωής.
Γι' αυτό λέμε ότι αυτά τα συγκεκριμένα άρθρα δεν έχουν να προσθέσουν
τίποτα περισσότερο, παρά να βάλουν, αν θέλετε, στο παιχνίδι ακόμα περισσότερους μικροεπενδυτές. Γιατί αυτοί οι μεγάλοι θεσμικοί επενδυτές δεν έχουν ανάγκη να πάνε να δανειστούν, για να παίξουν. Αυτοί είναι που κανονίζουν και το παιχνίδι του Χρηματιστηρίου.
Ποιος θα πάει να κάνει χρήση αυτού του κανονισμού, που θα περάσει
τώρα με αυτά τα άρθρα; Θα πάει εκείνος, ο οποίος είναι πνιγμένος, εκείνος ο οποίος είναι εγκλωβισμένος να δανειστεί εκ νέου, για να παίξει στο Χρηματιστήριο και να πατσίσει τα χαμένα. Μα, έτσι δεν θα κερδίσει ποτέ,
θα είναι ο μόνιμα χαμένος.
Πιστεύουμε ότι ο λαός παίρνει υπόψη του και αυτές τις επισημάνσεις του Κομμουνιστικού Κόμματος Ελλάδος, όσον αφορά το Χρηματιστήριο. Γιατί αυτή η θεωρία που αναπτύσσεται από πολλές πλευρές, ότι το Χρηματιστήριο είναι ένας μοχλός ανάπτυξης, αποδεικνύει ότι είναι μοχλός μη ανάπτυξης. Αναπτύσσονται τα κέρδη ορισμένων βέβαια, αλλά δεν αναπτύσσεται η οικονομία, όπως την εννοείτε εσείς. Δηλαδή, να εξοικονομήσουν τα χρήματα οι μεγαλοεπενδυτές, οι βιομήχανοι κλπ., μέσα από εκεί να αντλήσουν τα ποσά αυτά, να κάνουν επενδύσεις και από τις επενδύσεις να δημιουργηθούν οι θέσεις εργασίας.
Μα, έχει αποδειχθεί από τη ζωή ότι δεν κάνουν επενδύσεις. Και γιατί
να κάνουν; Δεν υπάρχει κανένας έλεγχος. Και ποιον να ελέγξεις; Να ελέγξεις δηλαδή τώρα την Επιτροπή Κεφαλαιαγοράς, αυτήν την οποία διορίζουν οι ίδιοι αυτοί οι μεγαλοσχήμονες, οι τραπεζίτες, οι βιομήχανοι κλπ. και οι διορισμένοι από τον Υπουργό κ. Παπαντωνίου, αλλά και τον εκάστοτε Υπουργό Εθνικής Οικονομίας, που επιλέγει μέσα από έναν κατάλογο δεκαοκτώ ονομάτων; 'Αρα, λοιπόν, πιστεύουμε ότι πραγματικά υπάρχουν ουσιαστικά προβλήματα.
Για τη ΔΕΚΑ, συγκεκριμένα θέσαμε ερωτήματα μέσα στην επιτροπή ότι εδώ παίζεται ένα συγκεκριμένο παιχνίδι. Εμείς θέτουμε και σοβαρά πλέον 
ερωτήματα για την τύχη της Εθνικής Τράπεζας. Μέσα από εδώ προβλέπουμε ότι οδηγείτε και την Εθνική Τράπεζα στην ιδιωτικοποίηση. 'Εχουμε αυτήν τη μείωση των ιδίων κεφαλαίων, αυτόν τον τρόπο κατά τον οποίο πρώτα γίνεται η συμφωνία με τη ΔΕΚΑ, υλοποιείται αυτή η συμφωνία και μετά έρχεται η Βουλή να επικυρώσει τι; Κάτι το οποίο έχει γίνει; Τέτοια υποβάθμιση του θεσμού του Κοινοβουλίου, του ναού της δημοκρατίας για σας;

Πιστεύουμε δηλαδή ότι κι εδώ υπάρχει μια μεγάλη ευθύνη της Κυβέρνησης. Θα ήθελα όμως να τονίσω για την τροπολογία της 
ιδιωτικοποίησης της Ολυμπιακής Αεροπορίας ότι και αυτήν τη φέρατε χώρια. Αποσπασματικά μας τη φέρατε.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή.)
Δύο λεπτά, κύριε Πρόεδρε, σας παρακαλώ.
'Αλλα λέγατε για την Ολυμπιακή Αεροπορία ότι θα κρατηθεί το 51% και
τώρα καλείται το Σώμα να ψηφίσει για να ξεπουληθεί η Ολυμπιακή Αεροπορία και πάνω από το 51%. Μα, η δική σας πολιτική ήταν εκείνη που ακολουθήθηκε όλα αυτά τα χρόνια, για να φτάσει σε αυτήν τη δραματική κατάσταση η Ολυμπιακή.
Εδώ πανηγυρίζατε ότι παραδώσατε τη διεύθυνση, το μάνατζμεντ, όπως
αποκαλείται, στον κ. Λιντς και ό,τι εκπροσωπεί αυτός ο κ. Λιντς, που φεύγοντας συσσώρευσε δεκάδες δισεκατομμύρια χρέη στην Ολυμπιακή. Και δεν λογοδότησε κανένας γι' αυτό το ζήτημα. Δεν λογοδοτήσατε σαν Κυβέρνηση

στον ελληνικό λαό και σ' αυτήν τη Βουλή για το κατάντημα της Ολυμπιακής Αεροπορίας. Και καλείτε τώρα το Σώμα να του πείτε να θεσμοθετήσει τον όρο ότι ξεπουλάτε και πάνω από το 51%. Την έχετε απαξιώσει και βέβαια από τους αγοραστές, οι οποίοι έρχονται να την αγοράσουν, θα μας πείτε και ποιες τιμές προτείνουν.
Πιστεύουμε δηλαδή ότι όλο το φορολογικό νομοσχέδιο, το συγκεκριμένο, αλλά και οι άλλες διατάξεις, όπως αναφέρονται, δεν οδηγούν σε ελαφρύνσεις στο πρώτο μέρος για τα λαϊκά στρώματα. Απεναντίας θα έχουν φοροεισπρακτικό χαρακτήρα.
Για τις λοιπές διατάξεις, γιατί και εκεί υπάρχουν ακόμα ορισμένα σημεία, που θα τα πούμε αυτά στην κατ' άρθρο συζήτηση, υπάρχουν πολλά κενά. Πολύ περισσότερο κενό αφήνει αυτή η τακτική σας να φέρνετε την τελευταία ώρα μέσα στη Βουλή προσθήκες.
ΠΡΟΕΔΡΕΥΩΝ (Παναγιώτης Κοσιώνης): Κύριε Τζέκη, τελειώνετε σας
παρακαλώ.
ΑΓΓΕΛΟΣ ΤΖΕΚΗΣ: Τελειώνω με το εξής: Οι προσθήκες θα μπορούσαν να αποτελέσουν ένα ειδικό νομοσχέδιο, για να συζητηθεί με μεγαλύτερη άνεση, για να δούμε τελικά τι κρύβεται πίσω από αυτήν την τακτική σας την προσφιλή, κατά την οποία τελευταία ώρα συσσωρεύετε τόσες τροπολογίες.
Με αυτά τα οποία προανέφερα, ευνόητο είναι ότι το Κομμουνιστικό Κόμμα Ελλάδας καταψηφίζει επί της αρχής το νομοσχέδιο.
ΠΡΟΕΔΡΕΥΩΝ (Παναγιώτης Κοσιώνης): Ο κ. Λαφαζάνης, Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο. 
ΑΔΑΜ ΡΕΓΚΟΥΖΑΣ: Είναι εισηγητής.
ΙΩΑΝΝΗΣ ΜΑΓΚΡΙΩΤΗΣ: Είναι εισηγητής, αλλά έχει ορισθεί και Κοινοβουλευτικός Εκπρόσωπος.
ΑΔΑΜ ΡΕΓΚΟΥΖΑΣ: Είστε εισηγητής, κύριε Λαφαζάνη;
ΠΑΝΑΓΙΩΤΗΣ ΛΑΦΑΖΑΝΗΣ: Είμαι εισηγητής.
Κύριε Πρόεδρε, κυρίες και κύριοι συνάδελφοι, για άλλη μια φορά η Κυβέρνηση επιχειρεί να νομοθετήσει επί του φορολογικού εντελώς και απολύτως αποσπασματικά. Ενώ η χώρα μας χρειάζεται μια ριζική φορολογική τομή για ένα δίκαιο, απλό, εύχρηστο κι όχι δαιδαλώδες και άνισο φορολογικό σύστημα, ενώ η χώρα μας, λοιπόν, χρειάζεται κατεπειγόντως κι έχει απόλυτη ανάγκη αυτήν τη φορολογική μεταρρύθμιση, η Κυβέρνηση συνεχίζει την αποσπασματικότητα. Συνεχίζει να μας φέρνει νομοσχέδια βροχή, κάθε ένα-δύο μήνες από ένα φορολογικό νομοσχέδιο, το οποίο επιδεινώνει όλα τα προβλήματα του φορολογικού μας συστήματος και δεν αντιμετωπίζει κανένα από αυτά. Επιδεινώνει κυρίως τη δυνατότητα του φορολογικού συστήματος να λειτουργήσει σε όφελος της ανάπτυξης της χώρας. 
Το χειρότερο όμως, κυρίες και κύριοι συνάδελφοι, είναι ότι
τουλάχιστον τα δύο τελευταία νομοσχέδια τα ονόμασε η Κυβέρνηση "νομοσχέδια φορολογικών ελαφρύνσεων". Το ένα που ονομάσατε "φορολογικές ελαφρύνσεις" είναι αυτό που μας φέρατε πριν από τον προϋπολογισμό και τώρα έχουμε και δεύτερη φορολογική ελάφρυνση. 'Οσον αφορά το νομοσχέδιο που φέρατε πριν από τον προϋπολογισμό και το ονομάσατε "φορολογικές ελαφρύνσεις", αποδείξαμε και το αποδείξαμε με στοιχεία, με νούμερα, αδιάσειστα νούμερα ότι η μέση οικογένεια θα επιβαρυνθεί και για τους φόρους που θα πληρώσει το 2000, αλλά και γι'αυτούς -λιγότερο βέβαια- που θα πληρώσει το 2001.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Στην αριθμητική δεν
είστε καλοί.
ΠΑΝΑΓΙΩΤΗΣ ΛΑΦΑΖΑΝΗΣ: Δεν είμαστε καλοί; Θα ακούσετε παρακάτω να δούμε. Και αν θέλετε, γιατί είμαι και λίγο μαθηματικός, τα νούμερα τουλάχιστον δεν μπορούμε να τα ερμηνεύουμε ούτε δεξιά ούτε κεντρώα ούτε αριστερά. Τα νούμερα είναι νούμερα.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το ξέρω, γι'αυτό σας το λέω.
ΠΑΝΑΓΙΩΤΗΣ ΛΑΦΑΖΑΝΗΣ: Λέω λίγο, γιατί έχω να ασχοληθώ πάρα πολλά
χρόνια με τα μαθηματικά. Τα νούμερα είναι αδιάσειστα και δεν μπορούμε να αρχίσουμε και σ'αυτά να διαιρούμαστε σε δεξιούς, κεντρώους και αριστερούς.
Τώρα και αυτό το νομοσχέδιο το ονομάζετε "φορολογικές ελαφρύνσεις κεφαλαίου και άλλες διατάξεις". Οι άλλες διατάξεις βέβαια, είναι πολύ περισσότερες από τον ίδιο τον κορμό του νομοσχεδίου και μάλιστα με τις προσθήκες που μας φέρατε για νέες τροπολογίες, οι άλλες διατάξεις τελικά θα είναι αυτές που θα μας απασχολήσουν περισσότερο από τα δύο άρθρα των
φορολογικών, τάχα, ελαφρύνσεων που μας φέρατε. Είναι και αυτή μια τακτική πλήρους υποβάθμισης της Βουλής και νομοθέτησης μέσω τροπολογιών της τελευταίας ώρας, της τελευταίας στιγμής, οι οποίες έρχονται ουρανοκατέβατες. Το ονομάζετε, λοιπόν, αυτό το νομοσχέδιο "φορολογικές ελαφρύνσεις επί του κεφαλαίου". Θέλουμε να σας πούμε ευθέως ότι ο τίτλος σας είναι ψευδεπίγραφος, πλασματικός και παραπλανητικός.
Κύριε Υπουργέ, για να βγάζαμε συμπέρασμα, αν κάνετε ελαφρύνσεις ή προχωράτε σε νέες επιβαρύνσεις επί της φορολογίας κεφαλαίου, θα έπρεπε να μας φέρετε εδώ τις νέες αντικειμενικές αξίες, τις οποίες μετά από ένα σχεδόν μήνα θα τις καταθέσετε, να είχαμε τις λεγόμενες φορολογικές ελαφρύνσεις σας από τη μια, τις νέες αντικειμενικές αξίες από την άλλη και να κάναμε συγκρίσεις. Και αν πράγματι αποδεικνύετο από τις νέες αντικειμενικές αξίες, που θα φέρνατε -και θα τις φέρνατε παράλληλα- ότι είχατε ελαφρύνσεις, εμείς πρώτοι θα σας χειροκροτούσαμε. Αλλά εδώ κάνετε τεχνάσματα. Προσπαθείτε να υποτιμήσετε τη νοημοσύνη μας. Πρώτα μας φέρνετε ένα νομοσχέδιο, του βγάζετε ένα τίτλο "φορολογικές ελαφρύνσεις", και μετά θα έλθει το μπουγιουρντί των νέων αντικειμενικών αξιών, όπου τότε ο καθένας θα μπορεί να κρίνει και να βγάλει τα συμπεράσματά του.
Το ότι δεν τα φέρνετε παράλληλα αυτά ώστε να τα συγκρίνουμε νομίζω
ότι δείχνει κάποιες σκοπιμότητες, που έχετε από την πλευρά σας. Δεν τα φέρνετε παράλληλα, διότι θέλετε να αποφύγετε τις συγκρίσεις, οι οποίες συγκρίσεις θα είναι καταθλιπτικές για το νομοσχέδιο, το οποίο μας έχετε καταθέσει.
'Εχω στοιχεία από πέντε εφημερίδες, οι οποίες έχουν δημοσιεύσει, κατόπιν διαρροών προφανώς, τις αντικειμενικές αξίες που σκοπεύετε να επιβάλετε. Οι αντικειμενικές αυτές αξίες κατά μέσο όρο από ό,τι βλέπω εδώ κινούνται ...
ΑΔΑΜ ΡΕΓΚΟΥΖΑΣ: Οι αυξήσεις.
ΠΑΝΑΓΙΩΤΗΣ ΛΑΦΑΖΑΝΗΣ: Οι αυξήσεις των νέων αντικειμενικών αξιών που θέλετε να κάνετε κινούνται κατά μέσο όρο από 20%, 30% και πάνω. Δεν είδα να τα διαψεύσετε αυτά τα δημοσιεύματα και παρακαλώ να μας πείτε αν αυτά τα πράγματα είναι αληθινά ή όχι και να μας το πείτε δίνοντάς μας ποιες είναι οι προθέσεις σας, προς τα πού θέλετε να κινηθείτε.
Λοιπόν, διαβάζουμε εμείς από τις εφημερίδες: Στην Αγία Βαρβάρα για παράδειγμα, που είναι μία λαϊκή συνοικία, αύξηση των αντικειμενικών αξιών από 15% έως 30%. Στο Αιγάλεω από 25% μέχρι 33%, στο Γαλάτσι από 20% μέχρι 32%. Παίρνω λαϊκές συνοικίες για να μην πω για τη Γλυφάδα που έχετε αυξήσεις των αντικειμενικών αξιών από 60% μέχρι 75%. Στου Ζωγράφου από 40% μέχρι 50% αύξηση των αντικειμενικών αξιών. Δηλαδή αν πάρουμε κατά μέσο όρο, με βάση τα δημοσιεύματα, τα οποία και εσείς παρακολουθείτε και δεν τα έχετε διαψεύσει, θα έχουμε αυξήσεις των νέων αντικειμενικών αξιών από 30% και πάνω.
Να βγάλουμε και τα συμπεράσματα τι σημαίνουν αυτές οι αυξήσεις με τις διατάξεις του νομοσχεδίου σας. Θα πάρω ένα ακίνητο, για παράδειγμα, τριάντα εκατομμυρίων (30.000.000), που αποκτά κάποιος με κληρονομιά. Αν η αντικειμενική αξία του ακινήτου αυξηθεί κατά 10%, δηλαδή τα τριάντα εκατομμύρια (30.000.000) γίνουν τριάντα τρία (33.000.000) εκατομμύρια με τις νέες αντικειμενικές αξίες, ο επιπρόσθετος φόρος θα είναι 3,1%. Αν η αντικειμενική αξία του αυξηθεί κατά 20% ο επιπρόσθετος φόρος ανεβαίνει στο 20%. Αν η αντικειμενική αξία του αυξηθεί κατά 30% ο επιπρόσθετος φόρος ανεβαίνει κατά 36%, σε σχέση με τον προηγούμενο πάντα μιλάμε, κ.ο.κ. Αυτό εσείς το λέτε φορολογικές ελαφρύνσεις; Εάν είναι δυνατόν! Φαίνεται ότι οι λέξεις έχουν χάσει πλέον το νόημά τους.
Να σας πω και άλλα παραδείγματα, τα οποία αφορούν και την πρώτη κατοικία, για την οποία μιλήσατε. Φόρος κληρονομιάς για ένα ακίνητο αντικειμενικής αξίας σαράντα εκατομμυρίων (40.000.000) δραχμών, το οποίο κληρονομείται από το σύζυγο ή τη σύζυγο, συγγενείς πρώτου βαθμού. Αν η νέα αξία αυτού του ακινήτου αυξηθεί κατά 10% στα σαράντα εκατομμύρια (40.000.000) -και μιλάμε για κληρονομιά πρώτου βαθμού- η αύξηση του φόρου είναι συν 5,51%. Εάν αυξηθεί η αντικειμενική αξία κατά 20%, η αύξηση του φόρου αυξάνεται κατά 20%. Αν αυξηθεί η νέα αντικειμενική αξία κατά 30% πάμε σε αύξηση του φόρου 34%, σε 40% -περιλαμβάνονται αυτά στους πίνακες, δεν είναι τεράστιο το ποσοστό αν δούμε τους πίνακες, που έχουν δημοσιευθεί- πάμε σε αύξηση του φόρου 50%, σε 50% αύξηση της αντικειμενικής αξίας έχουμε αύξηση του φόρου 62%.

Να πάρουμε ακόμη και την πρώτη κατοικία, την οποία θα έπρεπε να είχατε φροντίσει να είναι πλήρως απαλλαγμένη, εφόσον καλύπτει τις πραγματικές ανάγκες μιας οικογένειας. Φόρος κληρονομιάς πρώτης κατοικίας οικογένειας με δύο ανήλικα τέκνα: Ακίνητο αντικειμενικής αξίας σαράντα εκατομμυρίων (40.000.000), αν αυξηθεί ...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δηλαδή διακοσίων
τετραγωνικών μέτρων.
ΠΑΝΑΓΙΩΤΗΣ ΛΑΦΑΖΑΝΗΣ: Ακίνητο αντικειμενικής αξίας σαράντα εκατομμυρίων (40.000.000). Θέλετε να πάρουμε τριάντα, είκοσι; Πόσο θέλετε; Δεν έχει καμία σημασία. Δεν αλλάζουν τα νούμερα, τα ποσοστά ... 
ΠΡΟΕΔΡΕΥΩΝ (Παναγιώτης Κοσιώνης): Μην αρχίζετε διάλογο, κύριε
Λαφαζάνη.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πάρτε το 35%, που είναι παντελώς αφορολόγητο.

ΠΑΝΑΓΙΩΤΗΣ ΛΑΦΑΖΑΝΗΣ: Εδώ πέρα μιλάμε για αντικειμενικές αξίες οι οποίες είναι πραγματικές, υπαρκτές. Θέλετε να σας το πάω οποιαδήποτε άλλη, να
το κάνω, ευχαρίστως. Δεν αλλάζει το πράγμα.
Ακίνητο σαράντα εκατομμυρίων (40.000.000). Στα 10%, όταν αυξηθεί η αντικειμενική αξία, υπάρχει πράγματι μείωση 40% του φόρου. Αν πάμε στη

νέα αντικειμενική αξία της τάξης του 20%, αμέσως ισοφαρίζουμε την παλιά με τη νέα φορολογία. Από 20% και πάνω, δηλαδή στο 30% έχουμε αύξηση 86,41%. Στο 40% έχουμε αύξηση 162% για την πρώτη κατοικία και με δύο παιδιά. Αυτή είναι η κατάσταση.
Θα μπορούσα να σας διαβάσω και άλλα και τι γίνεται με τους φόρους μεταβίβασης κ.ο.κ. Αυτά τα πράγματα τι υποδηλώνουν; Υποδηλώνουν κάποια πράγματα με αδιάσειστα νούμερα, τα οποία δεν μπορούν να ερμηνευτούν από τον καθένα κατά το δοκούν. Τα νούμερα είναι νούμερα. Αποδεικνύουν ότι πάμε όχι σε φορολογικές ελαφρύνσεις, αλλά σε νέες, επαχθέστατες θα έλεγα, φορολογικές επιβαρύνσεις. Αυτή είναι η πραγματικότητα.
Θα μου πείτε "αν δεν κάνατε αυτές τις μειώσεις των συντελεστών, θα
ήταν πολύ χειρότερα". Αυτό ασφαλώς να το δεχθώ. Αν μειώνετε τη φορολογική επιβάρυνση, η οποία θα επήρχετο με τις νέες αντικειμενικές αξίες. που θα φέρετε, αυτό δεν σημαίνει ότι κάνετε ελάφρυνση. Μειώνετε την επιβάρυνση, η οποία παραμένει να είναι επιβάρυνση και μάλιστα να είναι επαχθής επιβάρυνση. 'Αλλο το ένα όμως, άλλο το άλλο.
Θα πρόσθετα επίσης ότι δεν θεωρώ καθόλου σωστό να ισχύει αυτή η
τακτική, να καθόμαστε να υπολογίζουμε εμείς τι θα πράξετε εσείς μετά από ένα μήνα και να μη μας το φέρνετε αμέσως εδώ, να μην μας καταθέτετε τις νέες αντικειμενικές αξίες.
Θα σας πω και κάτι άλλο: 'Ετσι εμπαίζετε τον ελληνικό λαό,
υποτιμάτε τον ελληνικό λαό. Δεν θα γλιτώσετε με τέτοια τεχνάσματα. Ο καθένας θα τα υπολογίσει. Ξέρει να υπολογίζει και τι θα πλήρωνε και τι θα πληρώσει με τις νέες αντικειμενικές αξίες. Γιατί, επομένως, αυτού του είδους οι στρεψοδικίες; Αυτά υποβαθμίζουν περαιτέρω και την αξιοπιστία της πολιτικής. Υποβαθμίζουν όχι μόνο την αξιοπιστία της Κυβέρνησης, αλλά και της πολιτικής γενικότερα, διότι όλα αυτά χρεώνονται σε όλους μας. Και λένε "να, πώς νομοθετούν. Φέρνουν ένα νομοσχέδιο, μας το εμφανίζουν σαν φορολογικές ελαφρύνσεις, μετά φέρνουν τις αντικειμενικές αξίες κι εγώ έρχομαι να πληρώσω περισσότερο". Δεν είναι λογικές αυτές.
Επιτρέψτε μου να πω δύο λόγια επίσης και για το θέμα των διατάξεων που φέρνετε για το Χρηματιστήριο, διατάξεις που διορθώνουν προηγούμενο νομοσχέδιο, το οποίο αφορούσε τη δυνατότητα των χρηματιστηριακών εταιρειών να δανείζουν επενδυτές με ενέχυρο το ίδιο χαρτοφυλάκιό τους, προκειμένου να αγοράσουν νέες μετοχές.
Επιτρέψτε μου να πω ότι διαφωνούμε απολύτως μ' αυτήν την τακτική και την αντίληψη, που εγκαινιάζετε που, αν δεν κάνω λάθος, βρίσκει σύμφωνη και τη Νέα Δημοκρατία.
Εσείς, ως Κυβέρνηση, ως αρμόδιοι παράγοντες, έχετε πει σε όλους τους τόνους ότι δεν πρέπει οι επενδυτές, αυτοί που κατευθύνονται στη Σοφοκλέους, να αγοράζουν μετοχές με δανεικά χρήματα. Το έχετε πει αυτό ή δεν το έχετε πει; Το έχω ακούσει από τον Υπουργό Εθνικής Οικονομίας, το έχω ακούσει από τον Πρόεδρο της Επιτροπής Κεφαλαιαγοράς, το έχω ακούσει από τον υπεύθυνο ενημέρωσης της Κυβέρνησης τον κ. Ρέππα. Ενώ λέτε αυτά τα πράγματα, την ίδια ώρα φέρνετε εδώ διατάξεις, οι οποίες μετατρέπουν στην ουσία τις χρηματιστηριακές εταιρείες σε πιστωτικά ιδρύματα και δίνουν τη δυνατότητα στις χρηματιστηριακές εταιρείες να δανείζουν με ενέχυρο το
χαρτοφυλάκιο, που έχουν οι επενδυτές άλλα τόσα λεφτά, προκειμένου να αγοράσουν μετοχές.
Γιατί το κάνετε; Ποια είναι η αιτία ακόμα, ποια ειναι η βασική λογική του μέτρου; Να σπρώξετε το επενδυτικό κοινό να πάρει δάνεια για να αγοράσει μετοχές με το ήδη χαρτοφυλάκιό του; Οδηγείτε τα πράγματα στην καταστροφή. Τα οδηγείτε στην πλήρη καταστροφή, εάν το χρηματιστήριο δεν πάει καλά και θα έχετε πελώρια ευθύνη. Διότι σε μία τέτοια περίπτωση ο επενδυτής δεν θα χάνει μόνο -εφόσον το Χρηματιστήριο δεν πηγαίνει

καλά- από το χαρτοφυλάκιο που ήδη είχε. Θα απαξιώνεται αυτό το χαρτοφυλάκιο θα βλέπει να απαξιώνεται και το νέο χαρτοφυλάκιο, που πήρε με δάνεια και θα έχει επιπλέον να πληρώνει τόκους και χρεολύσια.
Γιατί το κάνετε, λοιπόν, αυτό το πράγμα; Για να φέρετε σε τέτοια
δυσμενή θέση χιλιάδες κόσμο; Εγώ δεν το εύχομαι αυτό να γίνει, αλλά το Χρηματιστήριο έχει τα πάνω και τα κάτω, όπως μας έχει δείξει η ζωή. Στα κάτω τι θα γίνει, λοιπόν; Θα καταστραφούν πάλι οι μικροεπενδυτές, θα σπρώξετε στην καταστροφή επίσης χρηματιστηριακές εταιρείες, αλλά και τις τράπεζες που θα δανείζουν τις χρηματιστηριακές εταιρείες.
Μπορεί να μου πείτε ότι το μέτρο δεν είναι πρωτοτυπία της Ελλάδας,
οτι εφαρμόζεται και σε άλλες χώρες ο δανεισμός για την αγορά μετοχών από χρηματιστηριακές εταιρείες. Το γνωρίζω αυτό το επιχείρημα, αλλά θα σας πω το εξής απλό. Ξέρετε πόσα πράγματα ισχύουν στις διεθνείς κεφαλαιαγορές; Πάρα πολλά. Να σας επισημανω μερικά από αυτά; Τη φορολόγηση των υπεραξιών και όχι των συναλλαγών όπως κάνετε. Την απαγόρευση ή την υπερφορολόγηση θα έλεγα των αγοραπωλησιών σε μία συνεδρίαση ή των βραχυπρόθεσμων χρηματιστηριακών συναλλαγών. Πάρα πολλά μέτρα εφαρμόζονται στις διεθνείς κεφαλαιαγορές, τα οποία δεν τα αντιγράφεται εδώ. Εσείς αντιγράψατε μόνο αυτό για να εφαρμόσετε στην Ελλάδα και όταν ξέρετε οτι η Ελλάδα έχει τέτοιους κινδύνους. Το χρηματιστήριο το θέλουμε και σταθερό. 'Εχει μεγάλες μεταπτώσεις. Δεν έχει προχωρήσει ακόμα σε μία κατεύθυνση, όπου εν πάση περιπτώσει να προσφέρει στοιχειώδη ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο 'Ελληνας ρέπει προς το παιχνίδι. ΠΑΝΑΓΙΩΤΗΣ ΛΑΦΑΖΑΝΗΣ: Ρέπει προς το παιχνίδι, αλλά έχουμε κανει τζόγο
όλη την Ελλάδα, κύριε επίτιμε Πρόεδρε της Νέας Δημοκρατίας. Είμαστε η χώρα που έχει τα περισσότερα Καζίνο...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ακριβώς γι'αυτό συνηγορώ. 'Επρεπε να είμαστε προσεκτικοί.
ΠΑΝΑΓΙΩΤΗΣ ΛΑΦΑΖΑΝΗΣ: Συμφωνώ. Είμαστε η χώρα που έχει τα περισσότερα Καζίνο. Πάμε να γίνουμε κάθε χωριό και Καζίνο. Είμαστε η χώρα με τα 
περισσότερα τυχερά παιχνίδια, ανθούν τα τυχερά παιχνίδια συνεχώς. Μετατρέπουμε την Ελλάδα σε χώρα του χρηματιστηριακού τζόγου και δεν ξέρω

που θα βγει'αυτή η υπόθεση. Ποια νοοτροπία δίνουμε και εμφυσούμε στον απλό πολίτη; Γι'αυτό είμαστε άκρως αντίθετοι σε αυτήν την πρακτική. Να προχωρήσετε εσπευσμένα, άμεσα, σε αυτό το μέτρο του δανεισμού για αγορά μετοχών. Το κάνατε με τις τράπεζες και είδατε τι προβλήματα είχαν οι τράπεζες. Πολλά υποκαταστήματα τραπεζών έχουν πρόβλημα σήμερα με ανοίγματα στα μετοχοδάνεια. Ορισμένοι εκ των επενδυτών έχουν φθάσει στο σημείο να οδηγούνται και σε αυτοκτονία από τέτοιες καταστάσεις.
Επίσης υπάρχει και μία άλλη πλευρά, που απλώς θα ήθελα να την
υπογραμμίσω εδώ, αλλά είναι και αυτή σημαντική. Για να δανείζουν οι χρηματιστηριακές εταιρείες, κύριε Υπουργέ, και για να έχουν αυτή τη ρευστότητα, πρέπει να έχουν πρόσβαση στο τραπεζικό σύστημα, να δανείζονται από το τραπεζικό σύστημα με τη σειρά τους, για να μπορούν να δίνουν στους επενδυτές δάνεια. Ποιες θα επωφελούνται από τις χρηματιστηριακές; Αυτές που έχουν πρόσβαση στο τραπεζικό σύστημα; Τι κάνετε με τις τράπεζες, λοιπόν; Τις μετατρέπετε σε παντοδυναμες σε αυτήν 
τη χώρα. Οι τράπεζες ελέγχουν την Επιτροπή Κεφαλαιαγοράς, το γνωρίζετε. Τρεις εκπρόσωποί τους συμμετέχουν στην Επιτροπή Κεφαλαιαγοράς. Οι
τράπεζες είναι οι ανάδοχοι για τις εισηγμένες εταιρείες και τις αυξήσεις
του μετοχικού κεφαλαίου. Οι τράπεζες έχουν χρηματιστηριακές εταιρείες, οι τράπεζες ελέγχουν αμοιβαία κεφάλαια, τώρα θα ελέγχουν κατ'αυτόν τον τρόπο και τις χρηματιστηριακές εταιρείες. Πού οδηγείτε τα πράγματα; 
'Ηθελα να πω δύο λόγια και για το θέμα της σύμβασης που γίνεται
μεταξύ "ΔΕΚΑ ΑΕ" και "Εθνικής". Εδώ είναι περίπου σαφή τα πράγματα. Μία
παρατυπία, για να μην πω παρανομία, τη φέρνετε εδώ στη Βουλή να τη νομιμοποιήσουμε.
Η ΔΕΚΑ είναι ανώνυμος εταιρεία και η Εθνική Τράπεζα είναι επίσης ανώνυμος εταιρεία και αν ήταν νόμιμη η συναλλαγή τους δεν θα χρειαζόταν ο νόμος για να την επισφραγήσει. Αλλά εδώ προφανώς έχουμε διπλή παρανομία και από την πλευρά της ΔΕΚΑ, αλλά και από την πλευρά του Προέδρου της Εθνικής, ο οποίος αποφάσισε, ερήμην της γενικής συνέλευσης, να κάνει μείωση του μετοχικού κεφαλαίου και εμείς ερχόμαστε να επικυρώσουμε την παρανομία αυτή.
Τέλος, θα ήθελα να κλείσω με την τροπολογία που φέρατε για την
Ολυμπιακή Αεροπορία. Προφανώς αν θέλατε να πουλήσετε πάνω από το 51% της Ολυμπιακής είχατε κάθε δυνατότητα να το κάνετε. Δεν χρειαζόταν να φέρετε νομοθετική διάταξη εδώ. Αλλά με τη νομοθετική αυτή διάταξη πάτε να σπάσετε την Ολυμπιακή και να την πουλήσετε φέτες-φέτες. Δηλαδή να πουλήσετε τις θυγατρικές της εταιρείες σιγά-σιγά και να αφήσετε μετά την Ολυμπιακή ξεκρέμαστη να παραπαίει.
Αυτή η τακτική σας είναι απαράδεκτη. Και μάλιστα φέρνετε αυτές τις
ρυθμίσεις εδώ όταν θα έπρεπε να είναι παρών ο Υπουργός Μεταφορών και Επικοινωνιών προκειμένου να συζητηθούν. Διότι φθάνουμε στο σημείο πλέον να δούμε την Ολυμπιακή, αφού πουληθούν οι θυγατρικές της, να εξαγοράζεται από εταιρείες, οι οποίες αντιπροσωπεύουν το 1/10 ή το 1/20.Και ορισμένες από αυτές μάλιστα δεν ξέρει κανείς από που προέρχονται.
Για όλους αυτούς τους λόγους εμείς θα καταψηφίσουμε το νομοσχέδιο.
ΠΡΟΕΔΡΕΥΩΝ (Παναγιώτης Κοσιώνης): Ο επίτιμος Πρόεδρος της Νέας
Δημοκρατίας κ.Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρίες και κύριοι συνάδελφοι η πρώτη παρατήρηση που έχω να κάνω είναι ότι δεν ταιριάζουν πανηγυρισμοί και θριαμβολογίες για ένα τέτοιο νομοσχέδιο και καλό θα ήταν η κυβερνητική παράταξη και οι Υπουργοί και οι Βουλευτές του ΠΑΣΟΚ να είναι περισσότερο συγκρατημένοι.
Δεν είναι νομοσχέδιο που κάνει βαθιές τομές, δεν έχει όραμα και
έμπνευση. Είναι ένα νομοσχέδο εμβαλωματικό στη μακρά αλυσίδα των φορολογικών νομοσχεδίων με τα οποία μας κατακλύζει η Κυβέρνηση.
'Εχω πει και άλλοτε, κύριοι συνάδελφοι, ότι σαν παλαιός Υπουργός των Οικονομικών έχω κατανόηση του δύσκολου έργου του Υπουργού των Οικονομικών. Αλλά όλα τα πράγματα έχουν και ένα όριο.
Ο τρόπος με τον οποίο νομοθετεί το ΠΑΣΟΚ για τη φορολογία είναι απαράδεκτος. Δείχνει ανεπάρκεια, όχι μόνο έλλειψη γενικής γραμμής και έμπνευσης, αλλά στοιχειώδη ανεπάρκεια στην αντιμετώπιση του προβλήματος. 
Δεν μ' αρέσει ακόμη ούτε και το σύστημα που συνεχίζεται με ιδιαίτερη
ένταση προσθηκών της τελευταίας ώρας. Δύο μας ήρθανε απόψε, κύριε Υπουργέ. Η δεύτερη αναφέρεται στο περίφημο πρόβλημα των Σπάτων και συγκεκριμένα στη τραγική επιβάρυνση που επιβάλλουμε σε αυτούς που θα πετάξουν από τα Σπάτα, μια επιβάρυνση η οποία δημιουργεί πράγματι πολύ μεγάλα προβλήματα, ένα μεγάλο θέμα που δεν μπορεί να συζητηθεί επ' ευκαιρία σαν προσθήκη της τελευταίας ώρας.
Κύριοι συνάδελφοι, εγώ θα προσπαθήσω να πάω στις γενικές γραμμές και να κάνω μερικές βασικές παρατηρήσεις για την πολιτική της Κυβέρνησης στην φορολογία και ειδικότερα στη φορολογία κεφαλαίου για την οποία υποτίθεται ότι ασχολείται το νομοσχέδιο. Και ασχολείται όντως στα τρία πρώτα άρθρα και στη συνεχεία ακολουθού άρθρα περιπτωσιολογίας που είναι ίσως πιο σημαντικά από πλευράς ενδιαφέροντος και του Τύπου και του λαού. 
Κυρίες και κύριοι συνάδελφοι, πρέπει πρώτα να επισημάνω για άλλη μια
φορά ότι μόνο στη χώρα μας υπάρχει αυτό το σύστημα να επιβάλουμε τόσο υψηλό φόρο μεταβίβασης στην ακίνητη περιουσία. Αυτά τα ποσοστά του 11%, τα τερατώδη ποσοστά 9% με 11%, τα οποία επιπροσθέτως επιβαρύνονται και με τα λοιπά έξοδα είναι αδικαιολόγητα.
Γιατί δηλαδή όταν μεταβιβάζεις ένα ακίνητο πρέπει να πληρώσεις αυτήν τη φορολογία; Ποια είναι η σωστή φορολογία της ακίνητης περιουσίας; Η σωστή φορολογία της ακίνητης περιουσίας είναι ο φόρος υπεραξίας. 'Οταν πουλάς μετά πάροδο ορισμένου χρόνου και απολαμβάνεις ένα κέρδος είναι λογικό να δώσεις κάτι στο σύνολο, διότι το σύνολο σε οδήγησε στην αύξηση της τιμής της περιουσίας σου.
Εδώ στην Αθήνα, αλλά και σε όλη την Ελλάδα ζήσαμε και ζούμε αυτό το φαινόμενο. Αναπτύσσεται η οικονομία, η κοινή προσπάθεια ανεβάζει την
αξία. Οικόπεδα εδώ στην περιοχή της Αττικής, τα οποία -σε σχέση με την αξία τους πριν από τριάντα, σαράντα και πενήντα χρόνια, εγώ τα
θυμούμαι -έχουν ανέβει διακόσιες, τριακόσιες, πεντακόσιες φορές, όταν τα πουλάει ο ιδιοκτήτης, γιατί δηλαδή το κράτος δεν πρέπει να πάρει ένα λογικό ποσοστό; Αυτός ο φόρος είναι υγιής φόρος κεφαλαίου. 'Επρεπε να ισχύει στην Ελλάδα.
Για την ιστορία θα σας πω ότι δύο φορές εγώ ο ίδιος τον έχω επιβάλει. Μια φορά ως Υπουργός των Οικονομικών επί κυβερνήσεως Ενώσεως Κέντρου το 1964 και τον κατήργησε η δικτατορία και μια φορά στη συνέχεια με τη Νέα Δημοκρατία και τον κατήργησε το ΠΑ.ΣΟ.Κ. Γιατί αυτή η δογματική αγκύλωση, κύριοι συνάδελφοι του ΠΑ.ΣΟ.Κ., να μη θέλετε αυτόν το φόρο της υπεραξίας της ακίνητης περιουσίας; Και γιατί αντ'αυτού να επιβάλετε το φόρο της μεγάλης ακίνητης περιουσίας; Δεν ξέρετε ότι αυτό που κάνετε είναι εμπαιγμός;
Εγώ είχα μιλήσει πολύ σκληρά και βίαια στο παρελθόν για το φόρο ακίνητης περιουσίας και είχα πει μια αλήθεια ότι είναι κατ'εξοχήν φόρος
που τον πληρώνουν τα κορόϊδα. Μόνο τα κορόϊδα, κύριοι συνάδελφοι, στην Ελλάδα πλήρωναν το Φ.Α.Π., διότι το κράτος δεν είχε κανέναν απολύτως τρόπο να κάνει έλεγχο. 'Οποιος ήθελε δήλωνε και όποιος δεν ήθελε δεν δήλωνε. Και αν κοιτάξετε ο καθένας από εσάς, κύριοι συνάδελφοι του ΠΑ.ΣΟ.Κ., γύρω σας, θα δείτε πόσοι μεγάλοι ιδιοκτήτες στην Ελλάδα δεν έχουν δηλώσει και δεν έχουν πληρώσει. 'Οποιος δηλώσει θα βρει τον μπελά 
του με την εφορία, η οποία οπωσδήποτε θα του προσθέσει και κάτι παραπάνω. 'Οποιος δεν δηλώσει είναι εντάξει με την ακίνητη περιουσία.
Εισπράττετε είκοσι τέσσερα δισεκατομμύρια (24.000.000.000) το χρόνο. 
Επίτηδες έκανα την ερώτηση προηγουμένως. Είναι ποσόν τελείως ασήμαντο. Εάν λογαριάσετε τα έξοδα της είσπραξης, κατά την αντίληψή μου αυτά είναι περισσότερα από τα έσοδα ή πάντως περίπου ίσα. Γιατί τόση μεγάλη επιμονή στο ΦΑΠ και δεν επιβάλλουμε το φόρο υπεραξίας;
Επίσης θέλω να πω και κάτι άλλο, κύριοι συνάδελφοι. 'Ηταν μεγάλη πρόοδος για την Ελλάδα -και αυτό είναι επιτυχία του ΠΑ.ΣΟ.Κ. και του κ. Τσοβόλα- οι αντικειμενικές αξίες. Οι αντικειμενικές αξίες βοήθησαν πάρα πολύ στην επιβολή φόρου στην ακίνητη περιουσία. Και ορθώς το σύστημα κρατήθηκε. 'Ολοι μας στη συνέχεια το δεχθήκαμε και εμείς και όλες οι κυβερνήσεις και ορθώς εξελίσσεται. Πάνω σ'αυτό μπορεί θαυμάσια να θεμελιωθεί ο φόρος υπεραξίας της ακίνητης περιουσίας.
Ακόμη θα πρέπει να προχωρήσουμε στη σύνταξη του Κτηματολογίου. Η
Ελλάς έχει το θλιβερό προνόμιο να είναι η μόνη ευρωπαϊκή χώρα μαζί με την Αλβανία που δεν έχει Κτηματολόγιο. Προχωρούμε -και θα το πω αυτό εν παρενθέσει, αλλά θέλω να τα ακούσει η Βουλή- με μεγάλες δυσκολίες, διότι το Κτηματολόγιο σήμερα πολιτικά είναι ακέφαλο. Δεν υπάρχει πλέον ο Υφυπουργός, ο οποίος το παρακολουθούσε και δεν είμαι καθόλου βέβαιος ότι πάει καλά. Λέμε ότι θα χρειαστούμε δύο δεκαετίες. Δεν είμαι καθόλου βέβαιος ότι θα πάει καλά. Αλλά πάντως το Κτηματολόγιο μια μέρα θα γίνει στην Ελλάδα. Αν δεν το έχουν τα παιδιά μας, θα το έχουν τα εγγόνια μας επιτέλους. Και όταν θα γίνει το Κτηματολόγιο τότε θα έχουμε ακόμη μεγαλύτερη άνεση στη φορολογία της ακίνητης περιουσίας, διότι κατά τη

δική μου αντίληψη η φορολογία της ακίνητης περιουσίας, πρέπει να επιβάλλεται στην υπεραξία, στην πώληση, και από εκεί και πέρα σε επίπεδο δήμου -στενότερο επίπεδο-όταν θα έχουμε το Κτηματολόγιο και θα έχουμε προσδιορισμένη την περιουσία, ένα ελαχιστότατο ετήσιο τέλος πρέπει να πληρώνει η ιδιοκτησία για να καλύπτει τοπικές ανάγκες. Και αυτός ο φόρος και ο πρώτος και ο δεύτερος ενδεχομένως πρέπει να πάει στην Τοπική Αυτοδιοίκηση. Αλλά ο δεύτερος απαραιτήτως πρέπει να πάει στην Τοπική Αυτοδιοίκηση.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Σήμερα δεν έχουμε Κτηματολόγιο. 'Εχουμε το τρελό σύστημα της χρησικτησίας. 'Εχουμε αβεβαιότητα στην ακίνητη περιουσία και πάμε να εισπράξουμε φόρο μεγάλης ακίνητης περιουσίας και ασχολούμεθα μ'αυτό επί ώρες, ενώ μπορούμε να προχωρήσουμε με απλούς συλλογισμούς σε λύσεις για τις οποίες μίλησα πρωτύτερα.
Κυρίες και κύριοι συνάδελφοι, επειδή μιλούμε για φόρο κεφαλαίου θα ήθελα να πω για άλλη μία φορά ότι θεωρώ απαράδεκτο, κύριε Υφυπουργέ των Οικονομικών, το γεγονός ότι ακόμα δεν επιβάλλετε φόρο επί της υπεραξίας

στις πωλήσεις στο Χρηματιστήριο. 'Εχετε στο Χρηματιστήριο το ίδιο μειονέκτημα, που έχετε και στο φόρο μεταβιβάσεως. Επιβάλλετε ένα φόρο επί της μεταβίβασης, επί της χρηματιστηριακής πράξεως, τον οποίον επιβάλλετε σε όλους επί ίσοις όροις. Και όταν ανεβαίνει το Χρηματιστήριο έχει καλώς, όταν όμως καταρρέει γιατί να πληρώσει αυτός που ζημιώνεται και φόρο από πάνω στο κράτος; Γιατί δεν επιβάλλετε το φόρο επί του κέρδους, ιδίως του κέρδους -το είπε πρωτύτερα και ο κ. Λαφαζάνης εν παρενθέσει- το οποίο επιτυγχάνεται μέσα σε λίγες μέρες ή στην ίδια μέρα;
Είναι βέβαιον, κυρίες και κύριοι συνάδελφοι, ότι στο Χρηματιστήριο -παρά τις δυσκολίες που έχουμε σήμερα ελπίζω ότι αρχίζει σιγά-σιγά να σταθεροποιείται- έχουμε παιχνίδια που παίζονται ακόμα και σήμερα. Παιχνίδια μέσα στη μέρα. Μέσα σε λίγες μέρες. Γιατί δεν επιβάλλει η Κυβέρνηση αυτόν το φόρο; Είναι ένα μεγάλο ερωτηματικό για σας, κύριοι συνάδελφοι του ΠΑΣΟΚ.
Εγώ δεν μασώ τα λόγια μου. Το έχω πει και θα σας το ξαναπώ άλλη μια φορά: Αυτήν την πρόταση για το φόρο την έκανε η Αντιπολίτευση. Εγώ και η Νέα Δημοκρατία σας είπαμε, γιατί δεν επιβάλλετε φόρο; Εγώ δεν έχω ξαναδεί στη μακρά κοινοβουλευτική μου διαδρομή η Αντιπολίτευση να προτείνει στην Κυβέρνηση φόρο και η Κυβέρνηση να μην το δέχεται.
Εντούτοις ο κ. Παπαντωνίου τότε μου είπε ότι δεν είναι τεχνικά σε
θέση να τον επιβάλει. 'Οταν ήρθε εδώ στη Βουλή ο Πρόεδρος του Χρηματιστηρίου, κύριε συνάδελφε, τον ρώτησα. Η απάντησή του ήταν: "Ναι, είμαστε σε θέση". 'Αρα ο κ. Παπαντωνίου δεν είπε την αλήθεια. Αλλά επιτέλους ας ξεχάσουμε το παρελθόν.
Γιατί όταν ο κ. Ακριβάκης -δεν είναι παρών- μετά πάθους πρότεινε τροπολογία, την οποίαν υποστηρίξαμε εμείς της Αντιπολίτευσης, όλη η κυβερνητική παράταξη την απέρριψε; Γιατί, κύριοι συνάδελφοι του ΠΑΣΟΚ; Θα σας το πω εγώ το γιατί: Διότι αν είχε επιβληθεί αυτός ο φόρος, σήμερα θα ξέραμε ποιοι λεληλάτησαν τις αποταμιεύσεις των φτωχών Ελλήνων. Επώνυμα θα τους είχαμε σε μία λίστα και θα τους βλέπαμε. Αυτό είναι που θέλετε ν' αποφύγετε.
Εάν, λοιπόν, το ΠΑ.ΣΟ.Κ. πράγματι θέλει εντίμως ν' αντιμετωπίσει και το πρόβλημα του Χρηματιστηρίου, προκαλώ αυτήν τη στιγμή άλλη μια φορά τον κύριο Υπουργό προτού τελειώσει αυτό το νομοσχέδιο να επιβάλει αυτόν το φόρο. Γιατί υπάρχει κι ένα άλλο πρόβλημα, κύριοι συνάδελφοι, μια άλλη πτυχή: Τα κέρδη που πραγματοποιούνται σε διάστημα μικρότερο του έτους όταν πραγματοποιούνται -τα χρηματιστηριακά κέρδη εννοώ- από νομικά πρόσωπα, κύριε Υπουργέ, φορολογούνται. 'Οταν πραγματοποιούνται από φυσικά πρόσωπα δεν αποτελούν εισόδημα; Δεν φορολογούνται; Και αν δεν φορολογούνται βάσει ποιου νόμου εξαιρούνται;
Εγώ έψαξα και δεν βρήκα και είμαι βέβαιος ότι δεν φορολογούνται. Αυτό το βλέπετε, το ξέρετε από την καθημερινή πράξη. Η εφορία δεν τα φορολογεί. Αλλά είναι πολλά τα λεφτά. Είναι πολύ μεγάλα τα κέρδη. Είναι πρόδηλα. Γιατί η εφορία δεν τα φορολογεί; Και γιατί επιτέλους δεν κάνετε μία προσπάθεια να αντιμετωπίσετε αυτό το μεγάλο πρόβλημα;
Κυρίες και κύριοι συνάδελφοι, εγώ νομίζω ότι στον τόπο μας είναι
καιρός πλέον να προχωρήσουμε στη φορολογία του κεφαλαίου όπως εφαρμόζεται σε όλες τις χώρες του κόσμου. Και ν' αρχίσουμε από τη γη, από τη φορολογία της ακίνητης περιουσίας. Να φύγουμε από τις αγκυλώσεις και να πάμε σε πρακτικές λύσεις, οι οποίες θα οδηγήσουν σε πρακτικά αποτελέσματα προς όφελος και του κράτους.
Και θα σας πω ακόμα και κάτι άλλο: Η αντικειμενική αξία, κύριοι συνάδελφοι -και το λέω για όλους εδώ μέσα, θα μιλήσω περισσότερο και θα με συγχωρήσετε, ως Υπουργός των Οικονομικών- ανταποκρίνεται -και νομίζω ότι πράγματι στην Ελλάδα ανταποκρίνεται- προς την πραγματική αξία της αγοράς και είναι και λίγο προς τα κάτω. Ενόσω αυτό είναι ακριβές και αναπροσαρμόζεται με αυτό το δεδομένο, δεν είναι δυνατόν να λέμε ότι αποτελεί αύξηση της φορολογίας η αναπροσαρμογή, παρά το γεγονός ότι όντως αποτελεί αριθμητική αύξηση της φορολογίας. Πράγματι πρέπει να αποδεχτούμε ότι αυτό συμβαίνει. Σας επαναλαμβάνω, όμως, ότι το πρόβλημα στη φορολογία της μεταβίβασης είναι κατ' εξοχήν η αδικία που γίνεται στη μεταβίβαση. 
Σήμερα τι κάνει η Κυβέρνηση, για να είμαστε ειλικρινείς, κύριοι
συνάδελφοι; Από τη μία μεριά ετοιμάζεται να κάνει τις αναπροσαρμογές οι οποίες βέβαια είναι επώδυνες, διότι υπήρξαν μεγάλες αλλαγές στις τιμές
της ακίνητης περιουσίας, ιδίως στην περιοχή της Αττικής. Και αυτές οι αλλαγές εν πολλοίς οφείλονται και στα υπέρμετρα κέρδη του Χρηματιστηρίου που ώθησαν τις τιμές των βορείων προαστίων σε αστρονομικά πράγματι ύψη. Και δεν μπορεί να τα αγνοήσει η εφορία. Είναι λογικό να τα λάβει υπόψη της.
Εγώ δέχομαι ότι η Κυβέρνηση αυτήν την ώρα είναι υποχρεωμένη να κάνει την αναπροσαρμογή. Και τι σκοπεύει να την κάνει πιθανότατα, νομίζω την ίδια ημερομηνία που θα ισχύσουν οι μειώσεις -το λέω για τους κυρίους συναδέλφους της Νέας Δημοκρατίας- για να γλυκάνει το χάπι; Διότι πράγματι οι αριθμοί του κ. Λαφαζάνη, κύριοι συνάδελφοι, είναι μεν θανατηφόροι, είναι όμως ακριβείς. Είναι 100% ακριβείς. Ο κ. Λαφαζάνης είναι και καλός μαθηματικός. Αλλά και να μην ήταν και ένας απλός μαθητής του δημοτικού, κύριε Υπουργέ, μπορεί να κάνει το λογαριασμό. 'Ολα όσα σας είπε είναι ακριβή. 'Ετσι γίνεται. Και η Κυβέρνηση αυτήν την ώρα λέγοντας ότι κάνει ελαφρύνσεις, δεν κάνει ελαφρύνσεις στο τελικό αποτέλεσμα. Οι αριθμοί αυτό λένε. Στην πραγματικότητα, όμως, εγώ δέχομαι ότι δεν μπορεί να κάνει διαφορετικά.
Κύριοι συνάδελφοι, έκανα μερικές γενικές παρατηρήσεις διότι πιστεύω
ότι ακριβώς αυτό χρειάζεται στον τόπο μας σήμερα. Αυτήν τη μίζερη αντιμετώπιση της ελληνικής πραγματικότητας, την οποία κάνει η Κυβέρνηση του ΠΑ.ΣΟ.Κ., εγώ δεν τη δέχομαι. Και δεν θα πάει καλά η οικονομία εάν τελικά το ΠΑ.ΣΟ.Κ. δεν μπορεί να λυτρωθεί από τις δογματικές του τέως σοσιαλιστικές αγκυλώσεις. Το εκσυγχρονιστικό ΠΑ.ΣΟ.Κ. δεν φτάνει να λέει πως είναι εκσυγχρονιστικό, πρέπει πράγματι να γλιτώσει από τις προκαταλήψεις και τις αγκυλώσεις του παρελθόντος. Τότε μόνο ίσως σε κάτι μπορεί να φανεί χρήσιμο.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κυρίες και κύριοι συνάδελφοι,
παρακαλώ να εγκρίνετε ολιγοήμερη άδεια απουσίας στο εξωτερικό του συναδέλφου κ. Γεωργίου Παναγιωτόπουλου.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η Βουλή ενέκρινε.
Επίσης, κυρίες και κύριοι συνάδελφοι, έχω την τιμή να σας ανακοινώσω τα εξής:
1. Oι Υπουργοί Εθνικής Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων 'Εργων, Εθνικής Παιδείας και Θρησκευμάτων, Γεωργίας, Εμπορικής Ναυτιλίας και Μεταφορών και Επικοινωνιών, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Οργάνωσης για την Απελευθέρωση της Παλαιστίνης (PLO) για την Παλαιστινιακή Εθνική Αρχή για οικονομική και τεχνολογική συνεργασία".
2. Οι Υπουργοί Ανάπτυξης, Εξωτερικών, Εθνικής Οικονομίας και Οικονομικών, Περιβάλλοντος, Χωροταξίας και Δημοσίων 'Εργων, Εθνικής Παιδείας και Θρησκευμάτων, Γεωργίας, Πολιτισμού, Εμπορικής Ναυτιλίας και Μεταφορών και Επικοινωνιών, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουγκάντα για την οικονομική, επιστημονική και τεχνολογική συνεργασία".
3. Οι Υπουργοί Δημόσιας Τάξης και Εξωτερικών, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λιθουανίας σχετικά με την επανεισδοχή προσώπων των οποίων η διαμονή είναι παράνομη".
Παραπέμπονται στις αρμόδιες Διαρκείς Επιτροπές
Ο Υφυπουργός Οικονομικών κ. Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κυρία Πρόεδρε, κυρίες και κύριοι συνάδελφοι, κατανοώ και αντιλαμβάνομαι τη δυσχερή θέση στην οποία έχει περιέλθει σύσσωμη η Αντιπολίτευση όταν δύο φορολογικά νομοσχέδια έρχονται σε λιγότερο από δύο μήνες και για πρώτη φορά τις τελευταίες δεκαετίες αφορούν μόνο φοροελαφρύνσεις και καμιά απολύτως φορολογική επιβάρυνση, κανένα νέο φόρο.
Βέβαια οι πολιτικές αλχημείες και οι σοφιστείες δεν μπορούν να αναιρέσουν αυτήν την πλευρά. Παρά το γεγονός ότι ορισμένοι συνάδελφοι είναι μαθηματικοί στο επάγγελμα, θα έλεγα ότι στα απλά μαθηματικά, στην απλή αριθμητική θα πρέπει να μείνουν μεταξεταστέοι. Εγώ θα μιλήσω με την απλή αριθμητική, την αριθμητικής της Α' Δημοτικού κατ' αρχήν, όπως και ο
κύριος Πρόεδρος προηγούμενα είπε.
'Ετσι, λοιπόν, αναφέρω ότι τα τελευταία δύο χρόνια διπλασιάστηκε το
αφορολόγητο όλων των Ελλήνων από το ένα εκατομμύριο (1.000.000) στα δύο εκατομμύρια εκατό χιλιάδες (2.100.000) για τους επιτηδευματίες και από το ένα εκατομμύριο τριακόσιες χιλιάδες (1.300.000), στα δύο εκατομμύρια τετρακόσιες χιλιάδες (2.400.000) για τους μισθωτούς και τους συνταξιούχους.
Κανένας 'Ελληνας φορολογούμενος δεν πλήρωσε πέρυσι ούτε θα πληρώσει φέτος μία δραχμή περισσότερο. Δεν θα υπάρχει κανένας 'Ελληνας, ο οποίος να μην πληρώσει λιγότερους φόρους. Και αυτό το έχουν αισθανθεί στην τσέπη τους οι ίδιοι οι μισθωτοί, οι συνταξιούχοι οι οποίοι πήραν τα εκκαθαριστικά τους και είδαν ότι πληρώνουν σαφώς πολύ λιγότερους φόρους απ' ό,τι τις προηγούμενες χρονιές.
Η μείωση του καταληκτικού συντελεστή των φυσικών προσώπων από το 45% στο 40% στα δύο επόμενα χρόνια, φέτος και του χρόνου, η μείωση της φορολογίας των μη εισηγμένων, στο Χρηματιστήριο, εταιρειών κατά 5%, επίσης το 2001 και το 2002, η μείωση του συντελεστή φορολόγησης των προσωπικών εταιρειών, δηλαδή των ανθρώπων της αγοράς από τα 35% στο 25%, αποδεικνύουν του λόγου του αληθές.
Μια και αναφέρομαι στην αγορά, θέλω να σας πω απολογιστικά ότι
οι άνθρωποι της αγοράς πλήρωσαν το 2000, σύμφωνα με τα στοιχεία της εκκαθάρισης της φορολογίας, 53% λιγότερους φόρους απ' ό,τι το 1999. Δεν υπάρχει ξανατονίζω, κανένας απολύτως 'Ελληνας, ο οποίος να μην έχει πληρώσει λιγότερους φόρους.
Καταργήσαμε εκατό φόρους υπέρ τρίτων με το προηγούμενο νομοσχέδιο. Καταργήσαμε χίλιες περιπτώσεις επιβολής χαρτοσήμου. Προχωρήσαμε σε εξυγίανση του φορολογικού συστήματος. Μειώσαμε κατά 50% τη συμπληρωματική 
φορολόγηση των ακινήτων. Προχωρήσαμε συνολικά σε μείωση φορολογίας. Αναπροσαρμόσαμε και θεσπίσαμε και για τα επόμενα χρόνια την
τιμαριθμοποίηση της φορολογικής κλίμακας, αίτημα κυρίως των εργαζομένων
και των συνταξιούχων των τελευταίων δεκαετιών.
Αυτά είναι νούμερα τα οποία δεν δέχονται καμία, μα, καμία απολύτως

αμφισβήτηση. Μόνο το τελευταίο φορολογικό νομοσχέδιο είχε ελαφρύνσεις της τάξης των τετρακοσίων πενήντα δισεκατομμυρίων (450.000.000.000) δραχμών. Και ασφαλώς, αυτό το γνωρίζετε. Γνωρίζετε καλύτερα από μένα ότι μόνο ελαφρύνσεις είχαμε στη φορολογία του εισοδήματος. 'Ομως, παρά ταύτα, προσπαθείτε με επιχείρημα έωλα να παραπλανήσετε τον ελληνικό λαό.
Είπατε για παράδειγμα, πώς είναι δυνατόν να συμβαίνουν όλα αυτά,
να έχουμε παντού μειώσεις φορολογίας και ταυτόχρονα να έχουμε αύξηση των φορολογικών εσόδων. Εσείς το γνωρίζετε, αλλά δεν λέτε την αλήθεια στον ελληνικό λαό. Γνωρίζετε ότι η αύξηση των φορολογικών εσόδων ήταν αποτέλεσμα της αύξησης του ρυθμού ανάπτυξης σ' αυτήν τη χώρα, που συνετελέσθη μ' αυτήν την Κυβέρνηση: Η αύξηση του ΑΕΠ κατά 4%. Η δραστηριοποίηση, η ενεργοποίηση του συστήματος ελέγχου των πεφιρερειακών ελεγκτικών κέντρων, του εθνικού ελεγκτικού κέντρου, του Σώματος Δίωξης Οικονομικού Εγκλήματος, αλλά και η ωρίμανσης του ΤΑΧΙS, οδήγησαν
στη σύλληψη φορολογητέας ύλης. Βέβαια κατανοώ ιδιαίτερα το άγχος της δεξιάς πλευράς για το ότι φορολογήθηκαν κάποιοι περισσότερο. 
Οι μεγάλες εταιρείες, τα νομικά πρόσωπα σε αντίθεση με τα προηγούμενα που είπα, το 2000 πλήρωσαν πεντακόσια δισεκατομμύρια (500.000.000.000) δραχμές επιπλέον φορολογία σε σχέση με το 1999. Από ένα τρισεκατομμύριο πενήντα δισεκατομμύρια (1.050.000.000.000) δραχμές περίπου εισπράξεις φορολογίας το 1999, εισπράξαμε το 2000 ένα τρισεκατομμύριο πεντακόσια πενήντα δισεκατομμύρια (1.550.000.000.000) δραχμές, κάτι που αποδεικνύει ότι τελικώς οι ισχυρισμοί οι δικοί μας έχουν και βάση, αλλά και πιστεύω ότι πείθουν.
Προσπαθείτε μάταια να πείσετε ότι τελικώς υπάρχει μια υπέρμετρη φορολόγηση. Σας προκαλέσαμε και σας προκαλούμε: Ποιος νέος φόρος έχει μπει με το προηγούμενο νομοσχέδιο και με αυτό; Ποιος παλιός φόρος αυξήθηκε ή ποιος φόρος εν τέλει δεν μειώθηκε, για να ρισκάρω ακόμα περισσότερο;
Και το παρόν φορολογικό νομοσχέδιο, λοιπόν, μόνο ελαφρύνσεις περιέχει. Για να αποφύγουμε τα επιχειρήματα περί του ότι θα έρθουν αντικειμενικές αξίες στο μέλλον, θα σας πω ένα πολύ απλό παράδειγμα, συνεχίζοντας τη συλλογιστική του αξιοτίμου προέδρου, του κ. Μητσοτάκη. Τα τελευταία πενήντα χρόνια έχει μείνει αμετάβλητο το ποσοστό φορολογίας
μεταβίβασης ακινήτων. Είναι 9% και 11% συν 2% για την πυροσβεστική. Και όμως, οι αξίες των ακινήτων, κατά τον κύριο Πρόεδρο, δέχομαι πράγματι, σε ορισμένες περιοχές, αυξήθηκαν εκατό, διακόσιες, τριακόσιες φορές. Πόσες φορές μειώθηκε το ποσοστό φορολόγησης μεταβίβασης των ακινήτων; Ποτέ, ούτε μια φορά.
Από το 1985 που θεσπίστηκαν οι αντικειμενικές αξίες και απετέλεσε πραγματικά μια θεσμική κατάκτηση αυτός ο συγκεκριμένος νόμος, είχαμε, αν δεν με απατάει η μνήμη, επτά αναπροσαρμογές των αντικειμενικών αξιών,
και καμία, μα, καμία, μείωση του φόρου. Επομένως για πρώτη φορά μετά από πενήντα χρόνια αυτή η Κυβέρνηση υπακούοντας στις δικές της προεκλογικές δεσμεύσεις και προγραμματικές εξαγγελίες, προχώρησε με το πρώτο φορολογικό νομοσχέδιο για το κεφάλαιο, στη μείωση των συντελεστών φορολογίας των ακινήτων.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί δεν βάζει την υπεραξία;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Υπάρχει κάποιος ισχυρισμός, ένα άγχος από την πλευρά της Αριστεράς, που λέει ότι η κατοικία είναι κοινωνικό αγαθό. Αυτό λέμε κι εμείς και το λέμε στην εισηγητική έκθεση. Μα, ως κοινωνικό αγαθό, προστατεύουμε την πρώτη κατοικία.
Αν, κύριοι συνάδελφοι, για έναν έγγαμο με δύο παιδιά το αφορολόγητο
για την απόκτηση πρώτης κατοικίας είναι σαράντα επτά εκατομμύρια δραχμές (47.000.000) με το παρόν φορολογικό νομοσχέδιο και με δεδομένο ότι πλέον του 50% των περιοχών της Ελλάδας οι αντικειμενικές τους αξίες δεν υπερβαίνουν τις διακόσιες χιλιάδες (200.000) δραχμές -με βάση τις οποίες φορολογούνται οι εργαζόμενοι- τότε θα μπορεί ένας εργαζόμενος με δύο παιδιά να έχει πλήρη απαλλαγή από την πρώτη κατοικία εμβαδού διακοσίων τριάντα πέντε τετραγωνικών μέτρων.
Θέλετε να πάω στο 70% των περιπτώσεων που περιλαμβάνει τις διακόσιες πενήντα χιλιάδες (250.000) δραχμές ανά τετραγωνικό μέτρο; Η ίδια οικογένεια απαλλάσσεται για εκατόν ογδόντα οκτώ τετραγωνικά μέτρα. Αν, κύριοι συνάδελφοι της Αριστεράς, ενδιαφέρεστε για τους εργαζόμενους, για τους φτωχούς ανθρώπους που έχουν τη δυνατότητα να αποκτήσουν στέγη πάνω από διακόσια τετραγωνικά μέτρα, τότε μου φαίνεται ότι θα πρέπει να αντιστρέψω εγώ τα επιχειρήματά σας και να πω ότι μιλάτε για το μεγάλο κεφάλαιο και όχι για τους εργαζόμενους.
Απολύτως κανένας εργαζόμενος δεν πληρώνει φόρο για την απόκτηση
πρώτης κατοικίας. Αυτή είναι η εμπειρία μου και τα στοιχεία που διαθέτει το Υπουργείο Οικονομικών. Αν μας νοιάζει για τη δεύτερη, την τρίτη, την πέμπτη κατοικία, είναι βέβαια πρόβλημα αυτών που επιχειρηματολογούν υπέρ αυτών των συγκεκριμένων απόψεων.
'Οσον αφορά τις κληρονομιές, ένας έγγαμος με δύο τέκνα απαλλάσσεται
για τριάντα πέντε (35.000.000) εκατομμύρια δραχμές από φόρο κληρονομιάς και εφόσον μιλάμε για μια περιοχή που η αντικειμενική αξία είναι διακόσιες χιλιάδες (200.000) δραχμές απαλλάσσεται για ένα κτίσμα για κατοικία εκατόν εβδομήντα πέντε τετραγωνικών μέτρων.
Επομένως θα έλεγα τα οποιαδήποτε επιχειρήματα αφορούν άλλες περιπτώσεις και όχι αυτούς, οι οποίοι έχουν χαμηλά εισοδήματα, αυτούς που έχουν μικρές περιουσίες. Νομίζω ότι το ενδιαφέρον σας είναι για τους μεγάλους και όχι για τους μικρούς.
Μιλήσατε για στήριξη της λαϊκής κατοικίας. Αυτή η Κυβέρνηση είναι που μείωσε τα επιτόκια των στεγαστικών δανείων από το 14% του Ταμείου Παρακαταθηκών και Δανείων στο 4,75%, στο 1/3 δηλαδή μέσα σε ελάχιστα χρόνια σαν συνέπεια της αποτελεσματικότητας της οικονομικής πολιτικής της με τη μείωση του πληθωρισμού, με τη μείωση των επιτοκίων. Θυμάται κανένας απ'αυτήν την Αίθουσα να παίρνει εργαζόμενος στεγαστικό δάνειο με επιτόκιο 4%; Εγώ είμαι σαράντα οκτώ χρονών και δεν θυμάμαι ποτέ τέτοια επιτόκια δανεισμού για τους εργαζόμενους.
Ο εργαζόμενος παίρνει το δάνειο με ελάχιστο επιτόκιο, η δε δόση
του υπερκαλύπτεται από το ενοίκιο, που πληρώνει. Σήμερα με το ενοίκιο που πληρώνει ο εργαζόμενος, μπορεί να αποπληρώσει την τοκοχρεωτική του δόση και να αποκτήσει σε λίγα χρόνια δικό του σπίτι απλά και μόνο πληρώνοντας το ποσόν του ενοικίου.
Μας είπατε, κύριε συνάδελφε, ξεχάσαμε το τρίτο παιδί. Εγώ θα πω ότι
εσείς ξεχάσατε ότι για το τρίτο παιδί δώσαμε τα κίνητρα πριν από δύο μήνες με το προηγούμενο φορολογικό νομοσχέδιο. Μας είπατε επίσης ότι ενδιαφερόμαστε για το μεγάλο κεφάλαιο, είπατε συγκεκριμένα "στο φόρο
μεγάλης ακίνητης περιουσίας αυξήσατε για το τρίτο παιδί το αφορολόγητο κατά 45%". Ε, λοιπόν σας λέω ότι το τρίτο παιδί για τις φτωχές οικογένειες που εσείς ως παράδειγμα αναφέρατε, το αυξήσαμε κατά 70%. Από πέντε εκατομμύρια επτακόσιες πενήντα χιλιάδες που ήταν το αφορολόγητο, η προσθήκη του ποσού, το ανεβάσαμε το μήνα Δεκέμβριο στα δέκα εκατομμύρια δραχμές.
Επομένως, θα έλεγα ότι τουλάχιστον ήσασταν άδικος. Εν τη αμνησία σας αδικήσατε ...
ΑΓΓΕΛΟΣ ΤΖΕΚΗΣ: Στο φορολογικό νομοσχέδιο το έχετε αυξήσει; ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε
αδικήσατε την Κυβέρνηση, επειδή ακριβώς ξεχάσατε τι ψηφίσατε και τι ψηφίσαμε όλοι μας πριν απο δύο μήνες. Τα μέτρα για τις πολύτεκνες οικογένειες τα πήραμε στο φορολογικό νομοσχέδιο, εκείνο που ψηφίσαμε 
πριν από δύο μήνες. Η έναρξη ισχύος αυτών των μέτρων ήταν η 1η Ιανουαρίου του 2001. Μιλάμε για φορολογικά νομοσχέδια του 2001 και δεν μιλάμε για τίποτε άλλο.
'Οσον αφορά στο Φόρο Μεγάλης Ακίνητης Περιουσίας για τον οποίο τόλμησε ο εισηγητής της Νέας Δημοκρατίας να πει ότι πρόκειται για ένα λαϊκό φόρο, ε, λοιπόν θα σας αναφέρω τα περσινά απολογιστικά στοιχεία για να δείτε ποιος είναι ο λαϊκός φόρος και ποιες οι λαϊκές συνοικίες που κατ'εξοχήν πληρώνουν αυτό το φόρο μεγάλης ακινήτης περιουσίας. Πρώτη η ΔΟΥ Κηφισιάς, η οποία περιλαμβάνει την Κηφισιά και την Εκάλη σε αριθμό. Δεύτερη η ΔΟΥ Γλυφάδας, η οποία περιλαμβάνει τη Βούλα, τη Βάρκιζα, τη Βουλιαγμένη και το Ελληνικό. Τρίτη η ΔΟΥ Ψυχικού. Τέταρτη η ΔΟΥ Παλαιού Φαλήρου. Πέμπτη η ΦΑΕ Αθηνών, η ΦΑΒΕ Αθηνών, η ΦΑΕ Πειραιά και η ΦΑΕ Θεσσαλονίκης. Αυτές είναι οι δέκα μεγαλύτερες ΔΟΥ σε αριθμό δηλώσεων φόρου μεγάλης ακίνητης περιουσίας.
ΑΡΙΣΤΟΤΤΕΛΗΣ ΠΑΥΛΙΔΗΣ: Τι αποδεικνύει αυτό;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτό αποδεικνύει ότι οι πιο "λαϊκές" συνοικίες της Ελλάδας, που είναι ακριβώς το Ψυχικό, η Εκάλη κλπ. είναι αυτές που πληρώνουν το φόρο μεγάλης ακίνητης περιουσίας. Πιστέυουμε ότι ενσυνείδητη είναι αυτή η πολιτική να επιβαρύνονται οι πολίτες που έχουν μεγάλες ακίνητες περιουσίες, γιατί ακριβώς εκεί
πρέπει να στρέψουμε τα ενδιαφέροντά μας.
'Οσον αφορά τα ιδρύματα, αναλύσαμε το θέμα προχθές κατά τη συζήτηση της πρότασης νόμου της Νέας Δημοκρατίας και είπαμε ότι απαλλάσσονται πλήρως του φόρου μεγάλης ακίνητης περιουσίας τα κτίσματα, οι κτιριολογικές εγκαταστάσεις των ιδρυμάτων όπως επίσης και πλέον αυτών που ιδιοχρησιμοποιούνται και χίλια τετραγωνικά μέτρα κτισμένης επιφάνειας σε διαμερίσματα.
Από εκεί και πέρα για τα υπόλοιπα ποσά μειώνεται κατά 50% ο φόρος
μεγάλης ακίνητης περιουσίας, όταν αυτός αφορά στα ιδρύματα.
Είπαμε και την προηγούμενη φορά και θα το επαναλάβουμε και τώρα ότι ο φόρος των πετρελαιοειδών στη χώρα μας είναι ο κατώτερος όλης της Ευρώπης και μάλιστα είναι ο κατώτερος επιτρεπόμενος από τις οδηγίες της Ευρωπαϊκής 'Ενωσης. 'Εχουμε φτάσει πια στον πάτο και δεν μπορούμε, ακόμα και να το θέλαμε, να μειώσουμε περισσότερο τη φορολογία του πετρελαίου θέρμανσης, του πετρελαίου κίνησης, τη φορολογία της βενζίνης.
'Ετσι, λοιπόν, πιστεύω ότι ήδη πράξαμε ότι καλύτερο μπορούσαμε και ότι ήταν δυνατό μέσα στα πλαίσια των οδηγιών της Ευρωπαϊκής 'Ενωσης τα τελευταία τρία χρόνια, μειώνοντας σημαντικά τον ειδικό φόρο κατανάλωσης στα πετρελαιοειδή.
Το σημαντικότερο από όλα είναι ότι με το παρόν νομοσχέδιο κατοχυρώνουμε πλέον και νομοθετικά την ηλεκτρονική υποβολή των δηλώσεων φόρου εισοδήματος. Παρέχουμε ένα κίνητρο της τάξεως του 2.5%, δηλαδή μείωση της φορολογίας κατά 2.5% σε όσους από τους 'Ελληνες φορολογούμενους κάνουν χρήση της ηλεκτρονικής διαβίβασης της δήλωσης φορολογίας εισοδήματος. Αυτό το 2.5% είναι ένα επιπλέον στο 2.5% για αυτούς που θα πληρώσουν σε μία δόση το φόρο.
'Ετσι, λοιπόν, και με δεδομένη τη δέσμευσή μας γι' αυτούς που θα
πάρουν επιστροφή φόρου ότι θα γίνει κατά προτεραιότητα εκκαθάριση του φόρου γι' αυτούς οι οποίοι υποβάλλουν ηλεκτρονικά τη δήλωσή τους, δέσμευση μας είναι σε δεκαπέντε μέρες στην πρώτη εκκαθάριση η οποία θα γίνεται από το ΤΑΧΙS να παίρνουν την εκκαθάρισή τους και την επιστροφή των χρημάτων που δικαιούνται.
Πιστεύουμε ότι μετά την εφαρμογή της σύγχρονης τεχνολογίας στο
Υπουργείο Οικονομικών, το συγκεκριμένο Υπουργείο είναι πρωτοπόρο στη σύγχρονη τεχνολογία. Πρέπει να θυμίσω ότι ήδη εξήντα χιλιάδες επιχειρήσεις έχουν συμβληθεί με το Υπουργείο Οικονομικών και συνεργάζονται για την υποβολή των δηλώσεων Φόρου Προστιθέμενης Αξίας, δηλαδή το 10% των επιχειρήσεων που υποβάλλουν δηλώσεις Φ.Π.Α ήδη έχουν συμβληθεί με το TAXIS NET. Πιστεύουμε ότι πολύ σύντομα, θα έχουμε μια αύξηση των συναλλασσόμενων επιχειρήσεων μέσω του ΤΑΧΙS NET μιας και η δυνατότητα υποβολής των χρεωστικών δηλώσεων Φ.Π.Α. άρχισε από την 1η Ιανουαρίου, ουστιαστικά όλων οι πρώτες χρεωστικές δηλώσεις μέσω του TAXIS NET θα υποβληθούν από τις 20 Φεβρουαρίου, γιατί αφορούν το Φ.Π.Α του μηνός Ιανουαρίου.
Πρέπει, επίσης, να πω ότι είναι ενθαρρυντικό το γεγονός ότι πριν ακόμα αρχίσει η υποβολή των δηλώσων φορολογίας εισοδήματος, πλέον των τριάντα χιλιάδων απλών Ελλήνων πολιτών έχουν ζητήσει την εγγραφή τους στη διαδικασία αυτή, δηλαδή στη λήψη του προσωπικού αριθμού πρόσβασης στο TAXIS NET, προκειμένου να υποβάλλουν τη φορολογική τους δήλωση, όταν θα έρθει ο χρόνος που ο νόμος ορίζει.
Ταυτόχρονα θέλω να πω ότι η πρώτη μας προσπάθεια που ξεκίνησε το Μάιο του 2000 για τη δωρεάν και αυτόματη αποστολή των πιστοποιητικών φορολογικής ενημερότητας μέσω των ειδικών σημείων στα οποία θα διαβιβάζεται, ήδη υλοποιείται σε ένα μεγάλο ποσοστό που αγγίζει περίπου το 70% των τελικών μας στόχων.
Ειδικότερα πάνω από τρεις χιλιάδες τράπεζες, συμβολαιογράφοι, δήμοι, νομαρχίες, δημόσιες υπηρεσίες έχουν συμβληθεί με το ΑΦΕ/ΝΕΤ, την καινούρια υπηρεσία.
Σε δέκα δευτερόλεπτα μετά την κλήση του αριθμού της Γενικής Γραμματείας Πληροφορικών Συστημάτων και με την πληκτρολόγηση του ΑΦΜ του ενδιαφερομένου πελάτη, θα έχουν το πιστοποιητικό φορολογικής ενημερότητας στα χέρια τους ενώ προηγουμένως χρειάζονταν ατελείωτες ώρες αναμονής στην ουρά.
Πιστεύουμε ότι έχουν γίνει σημαντικά βήματα όσον αφορά τον εκσυγχρονισμό του φορολογικού συστήματος. Το μεγάλο βήμα έχει γίνει με την σύσταση της ειδικής επιτροπής από εξέχοντες επιστήμονες -
τεχνοκράτες προκειμένου να γίνει η μεγάλη μεταρρύθμιση του φορολογικού συστήματος. 'Ηδη επιτροπή υπό την προεδρία καθηγητού Πανεπιστημίου ειδικού περί τα φορολογικά στελεχωμένη με αξιόλογα στελέχη της επιστήμης και της διοίκησης επεξεργάζεται αυτήν τη μεγάλη φορολογική μεταρρύθμιση με την υποχρέωση να φέρει μια συγκεκριμένη πρόταση πριν το Σεπτέμβριο του 2002, ώστε να πραγματοποιηθεί η δέσμευση του Υπουργού Εθνικής Οικονομίας και Οικονομικών ότι το φορολογικό νομοσχέδιο που θα έρθει μετά από δύο χρόνια στη Βουλή θα περιλαμβάνει αυτό που όλοι μας επιθυμούμε δηλαδή τον πλήρη εκσυγχρονισμό του φορολογικού συστήματος.
Υπάρχουν πολλές διατάξεις στο δεύτερο κεφάλαιο. Δεν περίμενα όμως από τη Νέα Δημοκρατία να μας κατηγορεί ότι φέρνουμε πολλές τροπολογίες. Θυμόμαστε ότι στα χρόνια της διακυβέρνησης της Νέας Δημοκρατίας μετά
τα μεσάνυχτα κατετίθεντο δεκάδες τροπολογίες που τις ψηφίζαμε μετά τις τρεις πρωϊνή. Τώρα η Νέα Δημοκρατία θεωρεί τις δύο τροπολογίες που ήρθαν εμπρόθεσμα τέσσερις ημέρες πριν από τη λήξη της συζήτησης, κάτι το ιδιαίτερα σημαντικό.
Κύριοι συνάδελφοι, η Κυβέρνηση πρέπει να υλοποιεί και το
πρόγραμμά της. 'Εφερε τις τροπολογίες που είχε έτοιμες στη Διαρκή Επιτροπή. Πολλά θέματα τα εντάξαμε πριν καταθέσουμε το φορολογικό νομοσχέδιο. Δεν υπάρχει άλλος τρόπος νομοθέτησης παρά ο συγκεκριμένος. 
ΑΓΓΕΛΟΣ ΤΖΕΚΗΣ: Και οι δύο τροπολογίες που φέρατε τώρα;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σας είπα, κύριε συναδελφε, ότι αυτές οι δύο τροπολογίες ήρθαν πριν την έναρξη της συζήτησης του φορολογικού νομοσχεδίου. Τέσσερις ημέρες είναι αρκετές για να τις μελετήσετε και για να συμβουλευτείτε τους τεχνοκράτες.
Οι συμβάσεις οι οποίες έρχονται για κύρωση είναι μεταξύ του ελληνικού δημοσίου και της Τραπέζης Ελλάδος για την εκτύπωση των λαχείων. Είναι ακόμη μεταξύ του ελληνικού δημοσίου και του Εθνικού Καποδιστριακού Πανεπιστημίου, μεταξύ της ΔΕΚΑ και Εθνικής Τραπέζης. Εδώ πρέπει να πω ότι η προσπάθειά σας να μας πείσετε ότι υπάρχει κάτι μεμπτό σε αυτήν τη σύμβαση πέφτει στο κενό. Διερωτηθήκατε και στη Διαρκή Επιτροπή και εδώ γιατί έρχεται να κυρωθεί η συγκεκριμένη σύμβαση με νόμο. Σας είπαμε ότι με τη συγκεκριμένη σύμβαση επέρχεται τροποποίηση όρων προηγούμενης
σύμβασης μεταξύ του δημοσίου και Εθνικής Τράπεζας που είχε κυρωθεί με το ν. 2441/96. Αφού η αρχική σύμβαση είχε κυρωθεί με νόμο μόνο με νόμο μπορεί να τροποποιηθεί. Από κει και πέρα η αναζήτηση οποιωνδήποτε άλλων ελατηρίων πλην των νομίμων είναι εκ του πονηρού και προσπαθείτε απλά να στοιχειοθετήσετε κάποιους ισχυρισμούς που είναι παντελώς αβάσιμοι ουσία και τύποις.
Τελειώνοντας, κύριοι συνάδελφοι, θέλω να πω ότι είμαι ιδιαίτερα
τυχερός και θα το επαναλάβω αυτό, γιατί και τα δύο νομοσχέδια που έχω την τιμή να εισηγηθώ, και το παρόν και το προηγούμενο του Νοεμβρίου και το σημερινό, περιλαμβάνουν μόνο φορολογικές ελαφρύνσεις μετά από πολλές δεκαετίες προσπαθειών και αγώνων του ελληνικού λαού και αλλά και λόγω της αποτελεσματικότητας της Κυβέρνησης, η οποία ακολούθησε μία οικονομική πολιτική που έφερε χειροπιαστά αποτελέσματα.
Πιστεύουμε ότι οριστικά ο δρόμος της μείωσης της φορολογίας έχει
ανοίξει και αυτός η προσπάθειά μας θα συνεχιστεί.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος
της Νέας Δημοκρατίας κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, η συζήτηση του παρόντος νομοσχεδίου γίνεται την κατάλληλη εποχή, στις απόκριες, γιατί είναι ένα ακόμα νομοσχέδιο της Κυβέρνησης το οποίο κάτω από τη μάσκα των δήθεν φορολογικών ελαφρύνσεων κρύβει επερχόμενες νέες φορολογικές επιβαρύνσεις. Αυτή είναι η πραγματικότητα. Είναι ένα αποκριάτικο νομοσχέδιο. Και δεν είναι το πρώτο, γιατί τέτοια αποκριάτικα νομοσχέδια η Κυβέρνηση μας έχει φέρει και σε άλλες εποχές που δεν είναι απόκριες.

Με την παλιά και δοκιμασμένη μέθοδο της αύξησης των αντικειμενικών αξιών των ακινήτων η Κυβέρνηση θα αυξήσει τη φορολογική επιβάρυνση στα ακίνητα την ίδια στιγμή που έχει φέρει νομοσχέδιο το οποίο ψευδεπίγραφα γράφει ότι πρόκειται για νομοσχέδιο που μειώνει τη φορολογία του κεφαλαίου.
Κύριε Υπουργέ, σας προκαλώ να βγάλετε τη μάσκα. Να δεσμευθείτε εδώ και τώρα ότι δεν θα αυξηθούν εντός του 2001 οι αντικειμενικές αξίες των 
ακινήτων. Αν δεσμευθείτε γι'αυτό θα έχει νόημα ο τίτλος του νομοσχεδίου. Αν δεν το κάνετε μας κοροϊδεύετε όλους ή νομίζετε ότι μας κοροϊδεύετε όλους με τη μάσκα. Το νομοσχέδιο τότε δεν θα ανταποκρίνεται στην πραγματικότητα ούτε ως προς τις φορολογικές ελαφρύνσεις και βέβαια πρέπει να αλλάξετε και τον τίτλο. Ο τίτλος του είναι ψευδεπίγραφος, γιατί θα παραμείνει γράμμα κενό μόλις αυξήσετε τις αντικειμενικές αξίες. Δεσμευθείτε, λοιπόν, τώρα και εγώ σας δίνω την ευκαιρία. Μπορείτε να δεσμευθείτε ότι δεν θα αυξηθούν οι αντικειμενικές αξίες εντός του 2001; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα σας απαντήσω. Πάντως
εσείς κάνατε δύο αναπροσαρμογές. Πόσες μειώσεις φορολογίας έγιναν τα τελευταία πενήντα χρόνια;
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Υφυπουργέ, σας έκανα συγκεκριμένη ερώτηση. Εσείς άλλα λόγια να αγαπιόμαστε. Τέλος πάντων να πέσει η αποκριάτικη μάσκα και πείτε την αλήθεια, γιατί το νομοσχέδιο κρύβει και άλλες ασχημίες. Δεν κρύβει μόνο την ψευδεπίγραφη μείωση της φορολογίας
στα ακίνητα, γιατί κάτω από τη μάσκα των δήθεν φορολογικών ελαφρύνσεων το παρόν νομοσχέδιο κρύβει δύο ακόμη ασχημίες. Πρώτα απ'όλα κρύβει μία ανεύθυνη τροποποίηση του ν. 2190/20, του νόμου περί ανωνύμων εταιρειών, που γίνεται για λόγους εντελώς συγκυριακούς, για να συγκαλύψει τις τεράστιες ευθύνες της Κυβέρνησης, εν μέρει βεβαίως για την κατάσταση στο χρηματιστήριο. Ερχόμαστε όμως να τροποποιήσουμε το νόμο περί ανωνύμων εταιρειών, έναν ισορροπημένο νόμο ως προς την προστασία των δικαιωμάτων των μικρομετόχων, σε βάρος τους, για να δώσουμε την ευκαιρία στις διοικήσεις των εταιρειών που με τέτοιο ανεύθυνο τρόπο χρησιμοποίησαν τη χρηματιστηριακή συγκυρία, να κάνουν επαναγορά των μετοχών τους ευκολότερα.
Είναι απαράδεκτο για λόγους συγκυριακούς να αλλάζουμε θεσμικά νομοσχέδια 
με αυτόν τον ανεύθυνο τρόπο. Φαλκιδεύουμε τα δικαιώματα των μικρομετόχων. Γιατί; Για να διορθώσουμε εν μέρει μία κατάσταση που δημιούργησε η κυβερνητική πολιτική. Και κρύβει και μια άλλη αθλιότητα, στην οποία ανεπιτυχώς προσπάθησε να απαντήσει ο κύριος Υφυπουργός. Κρύβει την άθλια προσπάθεια νομιμοποίησης εκ των υστέρων των παρανομιών των διοικήσεων της

Δημόσιας Επιχείρησης Κινητών Αξιών και της Εθνικής Τράπεζας.
Η Εθνική Τράπεζα έγραψε στα παλιά της τα παπούτσια το νόμο με τη
σύμβαση που υπέγραψε με το ελληνικό δημόσιο, διότι προχώρησε σε επαναγορά μετοχών χωρίς να σεβαστεί το νόμο που έλεγε ότι για να μπορέσει μια εταιρεία να κάνει επαναγορά μετοχών και να μειώσει το μετοχικό της κεφάλαιο, πρέπει να έχει απόφαση της γενικής της συνέλευσης. Η γενική δε αυτή συνέλευση που μπορεί να αποφασίσει τέτοια πράγματα, πρέπει να έχει απαρτία τουλάχιστον 75%.
Η Εθνική Τράπεζα ούτε γενική συνέλευση έκανε ούτε 75% απαρτία
εξασφάλισε, αλλά με απλή απόφαση της διοίκησής της προχώρησε σε αυτήν τη σύμβαση και ζήτησε από την Κυβέρνηση, την οποία εξυπηρετεί στην πραγματικότητα, να νομιμοποιήσει αυτήν την παρανομία. Αυτή είναι η πραγματικότητα.
Ερχόμαστε εδώ στη Βουλή να κάνουμε το πλυντήριο για τις παρανομίες της Κυβέρνησης και της διοίκησης της Εθνικής Τράπεζας. Είναι δυνατόν να μας ζητάτε να νομιμοποιούμε αυτές τις αθλιότητες;
Δεν είναι όμως μόνο αυτά. Διότι το νομοσχέδιο αυτό είναι μια ακόμα
απόδειξη μιας οικονομικής πολιτικής η οποία είναι εντελώς σε λάθος κατεύθυνση. Ακόμη και φορολογικές ελαφρύνσεις να ήθελε να κάνει η Κυβέρνηση -που όσες φορολογικές ελαφρύνσεις και να κάνει, την αναδιανομή του εισοδήματος που "πέτυχε" η Κυβέρνηση μέσω των άθλιων χειρισμών που έκανε στο χρηματιστήριο, δεν πρόκειται να τη διορθώσει, καθώς χάθηκαν στο χρηματιστήριο τριανταπέντε τρισεκατομμύρια και από αυτά περίπου τα είκοσι τρισεκατομμύρια τα έχουν χάσει οι μικροεπενδυτές- ξέρετε πόσες φορολογικές ελαφρύνσεις πρέπει να κάνετε, κύριε Υφυπουργέ, για να αποζημιώσετε τον κόσμο για τα χρήματα που έχασε, γι'αυτά τα είκοσι τρισεκατομμύρια που είναι το μισό ΑΕΠ; 'Ολη τη φορολογία να καταργήσετε, δεν φτάνει για να αλλάξει αυτή η κατάσταση.
Αυτή είναι η πολιτική σας, αυτή που οδήγησε σε αυτήν την άθλια αναδιανομή του εισοδήματος εις βάρος των πολλών και υπέρ των λίγων. Και οι φορολογικές ελαφρύνσεις που κάνετε είναι ασπιρίνες μπροστά σε αυτήν
τη μεγάλη αναδιανομή του εισοδήματος. Γιατί αυτή είναι η πολιτική σας. 'Ηταν μία εισπρακτική πολιτική επί επτά χρόνια. Τριπλασιάσατε τη φορολογία και έρχεστε τώρα με τον ίδιο αποσπασματικό τρόπο με τον οποίο αυξάνετε τη φορολογία όλα αυτά τα χρόνια, να δώσετε με το σταγονόμετρο και ορισμένες δήθεν φορολογικές ελαφρύνσεις. Ούτε κι αυτές δεν έχετε το θάρρος στη συγκεκριμένη περίπτωση του νομοσχεδίου αυτού να τις ονομάσετε με το πραγματικό τους όνομα. Γιατί δεν είναι φορολογικές ελαφρύνσεις αυτές. Μειώνετε τους συντελεστές, θα αυξήσετε τις αντικειμενικές αξίες. Το αποτέλεσμα, όπως δείχνει ο προϋπολογισμός σας -διότι εκεί φαίνονται τα στοιχεία- θα είναι τελικά επιβάρυνση.
'Οταν κατατέθηκε εδώ ο προϋπολογισμός, εμείς βγήκαμε και είπαμε ότι ο προϋπολογισμός σας συνεπάγεται για κάθε ελληνική οικογένεια επιπλέον φόρους διακόσιες πενήντα χιλιάδες. Αυτό το αμφισβητήσατε με ένα αστείο επιχείρημα ότι δήθεν είναι παιδική αριθμητική επειδή διαιρέσαμε το σύνολο 
των φόρων με το σύνολο των νοικοκυριών. Μα, αυτή είναι η πραγματικότητα. Το τι φόρους πληρώνουμε, δεν είναι μόνο το τι γράφει το εκκαθαριστικό

μας. Το τι φόρους πληρώνουμε, για να το μετρήσουμε, πρέπει να λάβουμε υπόψη μας και όλους τους κρυφούς φόρους που πληρώνουμε. Και οι περισσότεροι φόροι που πληρώνουμε καλώς ή κακώς είναι οι έμμεσοι φόροι, που είναι κρυφοί φόροι, δεν φαίνονται στο εκκαθαριστικό, είναι οι φόροι που πληρώνουμε στο κεφάλαιο και στις μεταβιβάσεις του κεφαλαίου, που δεν φαίνονται στο εκκαθαριστικό, είναι φόροι που δεν αναφέρονται στη φορολογική δήλωση. Αυτούς τους φόρους τους ξεχνάτε κάθε φορά όποτε θέλετε να μιλήσετε για δήθεν φορολογικές ελαφρύνσεις. Κι όμως αυτοί οι φόροι είναι οι περισσότεροι και οι πιο άδικοι, κι όμως αυτούς τους αυξάνετε συνεχώς. Διότι δεν κάνετε εκεί τις προσαρμογές που πρέπει.
Είχαμε τη μεγάλη ευκαιρία με την ένταξη της Ελλάδας στην Ο.Ν.Ε. να γίνει μια πραγματικά μεγάλη ριζική φορολογική μεταρρύθμιση. Είχαμε καταθέσει και εμείς τις προτάσεις μας για το πώς έπρεπε να είναι αυτή η μεταρρύθμιση. Τι κάνατε; Πήρατε αποσπασματικά ορισμένα σημεία και τα παρουσιάζετε από καιρού εις καιρόν και μιλάτε για φορολογικές ελαφρύνσεις. Το φορολογικό σύστημα εξακολουθεί και παραμένει πολύπλοκο,
εξακολουθεί και παραμένει δυσνόητο για τους περισσότερους πολίτες, εξακολουθεί και παραμένει αντιαναπτυξιακό, εξακολουθεί και παραμένει άδικο. Διότι ακριβώς δεν είχατε το θάρρος και την τόλμη, και την προνοητικότητα θα πω εγώ, και τη γνώση ίσως να κάνετε μια ουσιαστική φορολογική μεταρρύθμιση, κάτι που πραγματικά θα άλλαζε το τοπίο. 'Ηταν μια ευκαιρία η ένταξη της Ελλάδας στην Ο.Ν.Ε. Από το γεγονός και μόνο ότι πέφτουν τα επιτόκια και η επιβάρυνση του δημοσίου χρέους με υψηλούς τόκους ήταν μια ευκαιρία να υπάρξουν ουσιαστικές και μεγάλες φορολογικές ελαφρύνσεις. Αντί γι' αυτό, στον προϋπολογισμό σας προβλέπεται ένα τρισεκατομμύριο παραπάνω έσοδα από φόρους νέους και παλιούς, δεν έχει 
σημασία αυτό. Οι ίδιοι εμείς οι πολίτες θα πληρώσουμε αυτούς τους φόρους. Τι σημασία έχει αν ο φόρος που θα πληρώσουμε λέγεται νέος ή παλιός; Είναι περισσότερος φόρος ναι ή όχι; Ποιες φορολογικές ελαφρύνσεις;
Δεν είναι όμως μόνο η φορολογία που είναι μέρος της εισπρακτικής σας
πολιτικής. Είναι και οι διαβόητες μετοχοποιήσεις. Τι κάνατε για να

κλείσετε τις τρύπες του προϋπολογισμού εκτός από τη φορολογία; Μήπως συγκρατήσατε τις δαπάνες; 'Οχι. Προχωρήσατε σε αυτή τη διαβόητη μέθοδο των μετοχοποιήσεων. Πουλάμε μετοχές των δημοσίων επιχειρήσεων στον ανυποψίαστο επενδυτάκο, στο κοινό, που για ένα διάστημα θα κερδίζει και θα γλυκαίνεται, το δημόσιο θα παίρνει χρήματα, τα χρήματα αυτά θα πηγαίνουν να κλείνουν τις "μαύρες" τρύπες του προϋπολογισμού και όταν φτάσει η ώρα της κρίσεως, όπως έφτασε η ώρα της κρίσεως με την πτώση του χρηματιστηρίου, "γαία πυρί μειχθήτω". Αυτή ήταν η πολιτική της μετοχοποίησης. Εμείς θα εξακολουθήσουμε να διοικούμε αυτές τις δημόσιες επιχειρήσεις βάζοντας με μη αξιοκρατικά κριτήρια αυτούς που πάντα βάζαμε, κομματικούς μας φίλους και τι μας ενδιαφέρει αν πηγαίνουν καλύτερα ή όχι αυτές οι επιχειρήσεις! Μήπως έγινε έγκαιρα η απελευθέρωση των αγορών; Μήπως εισήχθη έγκαιρα ο ανταγωνισμός; Μήπως δημιουργήθηκαν αναπτυξιακές προοπτικές από όλη αυτήν τη διαδικασία; Τίποτε. Μία χοάνη δημιουργήθηκε με τις μετοχοποιήσεις να μαζεύουμε χρήματα, να κρύβουμε τις τρύπες του προϋπολογισμού. Αυτή ήταν η πολιτική σας με δύο λόγια, φόροι και μετοχοποιήσεις. Με αυτήν την πολιτική μπορεί να μπήκαμε στην ΟΝΕ. Ασφαλώς βοήθησε. Βοήθησε το γεγονός ότι οι 'Ελληνες πολίτες δέχθηκαν αγόγγυστα από κάποιο σημείο και μετά εν όψει της σπουδαιότητας αυτού του εθνικού στόχου να τα πληρώσουν. Αλλά όχι να έρχεσθε και να επαίρεσθε για μια δήθεν πολιτική που αποδίδει και που δημιουργεί ανάπτυξη!
'Εχουμε εδω πέρα παραδείγματα χωρών με τις οποίες μας αρέσει να συγκρινόμαστε, την Ισπανία, την Ιρλανδία, την Πορτογαλία που ακολούθησαν μια διαφορετική πολιτική. Εξυγίαναν το δημόσιο τομέα, απελευθέρωσαν την οικονομία, υπήρξε ανάπτυξη, μειώθηκε η ανεργία. Εμείς είμαστε η μόνη χώρα στην Ευρωπαϊκή 'Ενωση που τα τελευταία επτά χρόνια οίδε την ανεργία να ανεβαίνει και να ανεβαίνει με ρυθμούς ραγδαίους. Και πλέον το μεγαλύτερο κοινωνικό πρόβλημα της χώρας μας είναι αυτή η υψηλή ανεργία που έχει φθάσει το 12,4% από 9% πριν από επτά χρόνια, την ίδια εποχή που και στην Ιρλανδία και στην Πορτογαλία η ανεργία βρίσκεται περίπου στο 5% αν όχι χαμηλότερα. Και στην Ισπανία ακόμη που έχει την υψηλότερη ανεργία στην Ευρωπαϊκή 'Ενωση έχει πέσει από το 22% στο 14%. Δραματικές μειώσεις! Και ερχόμαστε εδώ και λέμε ότι ακολουθούμε τη σωστή οικονομική πολιτική; Δηλαδή όλοι οι άλλοι που τα καταφέρνουν και έχουν μεγαλύτερη ανάπτυξη από μας και κατορθώνουν να μειώσουν την ανεργία παράλληλα με τη μείωση του πληθωρισμού τι έχουν αυτοί; Τη λάθος πολιτική και εμείς εδώ έχουμε τη σωστή πολιτική; Για σοβαρευτείτε λίγο!
Κυρίες και κύριοι συνάδελφοι, θα ήταν πραγματικά ευχάριστο και θα ψηφίζαμε ένα νομοσχέδιο που οδηγούσε σε ουσιαστική εξυγίανση και του τρόπου με τον οποίο φορολογούμε την ακίνητη περιουσία. Εμείς έχουμε κάνει συγκεκριμένες προτάσεις. Δεν στεκόμαστε δογματικά σ' αυτές τις συγκεκριμένες προτάσεις, διότι πραγματικά το θέμα της μεταρρύθμισης του φορολογικού συστήματος είναι ένα ζήτημα το οποίο σηκώνει κουβέντα και υπάρχουν και πολλοί εναλλακτικοί τρόποι να το δει κανείς.
Εμείς έχουμε πει ότι θα θέλαμε να καταργηθεί ο φόρος της μεγάλης ακίνητης περιουσίας, διότι είναι ένας φόρος που κάθε άλλο παρά τη μεγάλη
ακίνητη περιουσία φορολογεί. Φορολογεί τη μεσαία περιουσία.
Σταδιακά αυτός ο φόρος -επειδή ακριβώς δεν τιμαριθμοποιείτε και με αυτό το νόμο τα κλιμάκια για τη φορολόγηση της ακίνητης περιουσίας, ενώ λέτε ότι θα τιμαριθμοποιήσετε τις αντικειμενικές αξίες ή τουλάχιστον δεν το αρνείσθε μέχρι τώρα- θα καταλήξει να πιάνει όλο και περισσότερους συμπολίτες μας σε όλο και μικρότερα εισοδηματικά κλιμάκια. Ποιος ο λόγος; 
Δεν θέλετε να καταργήσετε το φόρο μεγάλης ακίνητης περιουσίας;
Υπάρχει άλλη οδός: Να κάνετε μία ριζική μείωση -όχι μία διακοσμητική μείωση- του φόρου μεταβίβασης. Είναι και αυτός ένας τρόπος για να μειωθεί η επιβάρυνση στα ακίνητα. Να γίνει όμως μεγάλη μείωση εδώ. Διότι ένα από τα πράγματα που χρειάζεται η αγορά των ακινήτων είναι να υπάρξει μικρότερο κόστος στις συναλλαγές, για να γίνονται συναλλαγές στην αγορά των ακινήτων.
Μη σας ξεγελά, κυρίες και κύριοι συνάδελφοι, το γεγονός ότι για ένα διάστημα μετά τη μεγάλη άνοδο του χρηματιστηρίου ανέβηκαν υπερβολικά οι τιμές των ακινήτων σε ορισμένες περιοχές. Ας μην μας ξεγελά αυτό. Δεν είναι καθόλου βέβαιο ότι αυτή η άνοδος είναι μία άνοδος η οποία θα είναι μόνιμη. 'Οπως δεν ήταν καθόλου βέβαιο ότι η άνοδος του χρηματηστηρίου την εποχή των μεγάλων υπερβολών θα ήταν μόνιμη.
Μην παρασυρθείτε, κύριε Υφυπουργέ, και θεωρήσετε ότι οι αυξήσεις του ΦΑΠ -που απ' ό,τι δείχνετε, γιατί δεν το αρνείσθε, ετοιμάζεσθε να κάνετε για τις αντικειμενικές αξίες- σε ορισμένες περιοχές μπορεί να είναι μόνιμες. Γιατί το σύστημα των αντικειμενικών αξιών έχει σημασία μόνο αν ενσωματώνει αυξήσεις που θα παραμείνουν. Αν έχουμε και μία "φούσκα" στην αγορά των ακινήτων, όπως δημιουργήθηκε "φούσκα" στο Χρηματιστήριο, θα είναι λάθος να παρασυρθείτε και να αυξήσετε τις αντικειμενικές αξίες κατά το ποσοστό που έχει ίσως δημιουργηθεί μία "φούσκα" στην αγορά των ακινήτων. 'Εχει πολύ μεγάλη σημασία αυτό και να το προσέξετε.
Η φορολογική πολιτική δεν πρέπει να γίνεται με συγκυριακά και
εισπρακτικά καθαρά κριτήρια. Η φορολογική πολιτική είναι μία πολιτική που έχει πολύ μεγάλη σημασία για την ανάπτυξη της χώρας και για την διανομή του εισοδήματος.
'Οπως είπαμε, αυτά που κάνατε για τη διανομή του εισοδήματος μέσω του χρηματιστηρίου δεν πρόκειται να τα διορθώσει η Κυβέρνηση μέσω της φορολογίας ούτε σε δέκα χρόνια, αν δεν ανακάμψει το χρηματιστήριο. Διότι, μέσω της φορολογίας, τα χρήματα που πρέπει να δώσετε πίσω στους πολίτες είναι ασύλληπτα. Είκοσι τρισεκατομμύρια είναι ποσόν που δεν μπορούν δέκα προϋπολογισμοί να δώσουν πίσω με φορολογικές ελαφρύνσεις.
Κυρίες και κύριοι συνάδελφοι, είπα και προηγουμένως ότι θα ήθελα να ψηφίσουμε αυτό το νομοσχέδιο τουλάχιστον όσον αφορά τις φορολογικές ελαφρύνσεις. Δεν έχουμε πεισθεί, όμως, ότι πρόκειται για ένα νομοσχέδιο το οποίο φέρνει φορολογικές ελαφρύνσεις. Απλώς είναι μία "μάσκα" για τις επερχόμενες αυξήσεις μέσω των αυξήσεων των αντικειμενικών αξιών.
'Εχει αυτές τις δύο "άθλιες" διατάξεις και για την τροποποίηση του νόμου περί ανωνύμων εταιρειών και για τη νομιμοποίηση, το "ξέπλυμα", αυτής της άθλιας σύμβασης μεταξύ της ΔΕΚΑ και της Εθνικής Τράπεζας, η οποία είναι μία σκέτη παρανομία, την οποία καλούμαστε εμείς εδώ -εκ των υστέρων- να νομιμοποιήσουμε. Δεν μας δίνεται καμία άλλη επιλογή, παρά να καταψηφίσουμε αυτό το νομοσχέδιο.
Κύριε Υφυπουργέ, στο μέλλον αποφύγετε να φέρετε άλλο φορολογικό νομοσχέδιο, εάν πρόκειται να είναι αποσπασματικό, όπως αυτό. Καθίστε σοβαρά με τους επιτελείς σας -έχετε λίγο χρόνο μπροστά σας ακόμα- να σχεδιάσετε μια ουσιαστική φορολογική μεταρρύθμιση. Κάντε διάλογο πάνω στα ζητήματα της φορολογίας, γιατί αφορούν όλη την κοινωνία.
Σας ευχαριστώ πολύ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Μαγκριώτης.
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, κύριοι συνάδελφοι, ακούγοντας τους αγορητές της Νέας Δημοκρατίας, αναρωτιέται ο καθένας εδώ μέσα, γιατί όλα αυτά τα μεγάλα και σημαντικά -και στη φιλοσοφία του φορολογικού συστήματος, αλλά και στις ελαφρύνσεις για τα λαϊκά στρώματα- δεν τα είδαν την εποχή που ήταν Κυβέρνηση ούτε στη δεκαετία του '70 ούτε στην τετραετία '89-'93. Αντίθετα, είχαμε συνεχώς αυξήσεις στην φορολογία και ειδικότερα αυξήσεις στη φορολόγηση των λαϊκών στρωμάτων. Αυτό το
καταδεικνύουν οι πηγές των φορολογικών εσόδων του κράτους.
Εκτός και αν πουν ότι τώρα άλλαξαν φιλοσοφία, άλλαξαν άποψη και
έρχονται με νέες προτάσεις ριζικά διάφορες από την πρακτική που ανέπτυξαν μέχρι σήμερα.
Εμείς δεν πανηγυρίζουμε για τα φορολογικά νομοσχέδια ούτε των προηγούμενων χρόνων ούτε των σημερινών, λέμε όμως ότι έχουν αρχίσει και αλλάζουν την εικόνα του φορολογικού μας συστήματος, το καθιστούν δικαιότερο.
Δεν είναι ο τελικός μας στόχος, δεν είναι το φορολογικό σύστημα που
θέλουμε και είναι πολύ σωστή η παρατήρηση που γίνεται -πρώτος την διατύπωσε ο Υπουργός Εθνικής Οικονομίας- πώς πρέπει μέσα στο 2002 να συζητήσουμε μία νέα φιλοσοφία για το φορολογικό σύστημα. Μία φιλοσοφία η οποία θα δίνει κίνητρα ανάπτυξης και παραγωγικότητας στις επιχειρήσεις, μια φιλοσοφία η οποία θα το καθιστά συνεχώς δικαιότερο για τα λαϊκά στρώματα. Θα φορολογείται δηλαδή το κέρδος, θα φορολογείται το πραγματικό εισόδημα και όσο γίνεται πιο κοντά στην πηγή παραγωγής του εισοδήματος. Αυτή είναι η στόχευσή μας, αυτή είναι η επιλογή μας και οι προτεραιότητές μας.
Το ότι έχει καταστεί δικαιότερο το φορολογικό σύστημα τα τελευταία χρόνια και ιδιαίτερα την τελευταία διετία, νομίζω πως το τεκμηριώνει η ίδια η πραγματικότητα, οι πηγές των φορολογικων εσόδων. Το ότι -πολύ χαρακτηριστικα θα πω- έχει μετακινηθεί κατά 10% περίπου η αναλογία των έμμεσων με τους άμεσους φόρους τα τελευταία πέντε χρόνια, δεν καταδεικνύει πως το φορολογικό μας σύστημα έχει γίνει δικαιότερο;
Δεν συμφωνούμε όλοι ότι οι έμμεσοι φόροι είναι οι φόροι που πληρώνουν κυρίως τα λαϊκά στρώματα; 'Οταν λοιπόν, η αναλογία των φορολογικών εσόδων έχει μετατοπιστεί κατά δέκα ποσοστιαίες μονάδες από τους έμμεσους, τους άμεσους φόρους, δεν είναι αυτή μία δικαιότερη κατανομή των φορολογικών βαρών; Ενώ στα δικά σας χρόνια είχαμε συνεχώς επιδείνωση αυτής της αναλογίας υπέρ της έμμεσης φορολογίας, υπέρ της φορολογίας δηλαδή που κυρίως επιπίπτει επί των λαϊκών στρωμάτων. 'Ε, εάν αυτό δεν είναι μία μάσκα που φοράτε μέρες των απόκρεων που είναι, τότε ποια είναι η αποκριάτικη μάσκα;
Αν δούμε και την αναλογία μέσα στους άμεσους φόρους, θα δούμε ότι
αυτοί αυξήθηκαν όσον αφορά τα υψηλά εισοδήματα και ειδικότερα τις επιχειρήσεις και ακόμα πιο ειδικά στον τελευταίο χρόνο, με τα πεντακόσια δισεκατομμύρια επιπλέον φορολογικά έσοδα από τις μεγάλες επιχειρήσεις, ενώ έχουν μειωθεί δραστικά οι φορολογικές επιβαρύνσεις στα λαϊκα στρώματα, στα μεσαία και χαμηλά εισοδήματα.
Ακόμα ένα παράδειγμα. Η τιμαριθμοποίηση της φορολογικής κλίμακας που ψηφίσαμε τον προηγούμενο χρόνο, το Νοέμβριο, στο νομοσχέδιο για την ελάφρυνση της φορολόγησης των εισοδημάτων, δεν είναι μια βελτίωση στο φορολογικό μας σύστημα που το καθιστά πιο δίκαιο;
Επίσης, να προσθέσω, την αύξηση του ελάχιστου αφορολόγητου ποσού. Δεν είναι και αυτό μιά βελτίωση;
Να πάω στην άλλη πλευρά, στα κίνητρα για την ανάπτυξη. Η σταδιακή
μείωση στους συντελεστές φορολόγησης των ανωνύμων εταιρειών δεν είναι και αυτό ένα πρόσθετο κίνητρο για την ανάπτυξη;
'Ολα αυτά καθιστούν πιο αναπτυξιακό το φορολογικό μας σύστημα, το καθιστούν δικαιότερο. Δεν είναι όμως οι τελικοί μας στόχοι, δεν είναι οι επιθυμίες μας και γι'αυτό τα επόμενα χρόνια θα προχωρήσουμε σε ριζική αλλαγή της φιλοσοφίας του φορολογικού συστήματος, για να δίνει πραγματικά κίνητρα για την ανάπτυξη, για να ανακουφίζει τα λαϊκά στρώματα, για να αναδιανέμει δηλαδή ουσιαστικά τον παραγόμενο πλούτο. Και αυτός είναι ο ρόλος μίας ευνομούμενης κοινωνίας, μίας κοινωνίας δικαιοσύνης και αλληλεγγύης ενός κράτους πρόνοιας, μιας προοδευτικής διακυβέρνησης της χώρας.
Θα πω ακόμα πως με το προηγούμενο φορολογικό νομοσχέδιο που ψηφίσαμε ήδη το Γενικό Λογιστήριο του Κράτους -όσο και αν αμφισβητείτε τις εκθέσεις τους- ομιλεί για απώλεια, μέσα στο 2001, κρατικών εσόδων περίπου τετρακοσίων είκοσι δισεκατομμυρίων (420.000.000.000) δραχμών. 'Ε, αυτά δεν είναι χρήματα, δεν είναι πόροι που θα μείνουν στο οικογενειακό εισόδημα των λαϊκών στρωμάτων; Δεν είναι μια δικαιότερη κατανομή των φορολογικων βαρών;
Πρέπει όμως να πούμε ακόμα πως έχουμε πολλή δουλειά μπροστά μας. 
Εμείς δεχόμαστε τις παρατηρήσεις της Αξιωματικής Αντιπολίτευσης και τις
παρατηρήσεις των κομμάτων της Αριστεράς, όπως και τις παρατηρήσεις του επίτιμου Προέδρου της Νέας Δημοκρατίας κ. Μητσοτάκη και θα δουλέψουμε σε αυτήν την κατεύθυνση. Και να είστε βέβαιοι πως έχουμε το χρόνο να ψηφίσουμε το νομοσχέδιο αυτό που θα αλλάζει ριζικά τη βάση του φορολογικού μας συστήματος.
Για το νομοσχέδιο όμως αυτό που συζητούμε, που ισοπεδώθηκε, που απαξιώθηκε, περίπου χαρακτηρίστηκε ως άνευ αξίας και σημασίας, θα αναφερθώ σε δυό-τρία πολύ βασικά σημεία, για να τεκμηριώσω την άποψή μου, πως είναι ένα νομοσχέδιο που βοηθά και την ανάπτυξη της οικοδομικής δραστηριότητας, και της μεταβίβασης των ακινήτων. Είναι ένα νομοσχέδιο που έχει κοινωνική βάση, γιατί στηρίζει την πρώτη κατοικία, τη συνταγματική επιταγή και ειδικότερα τα λαϊκά στρώματα, τα μέλη των λαϊκών οικεγενειών που θέλουν να αγοράσουν την πρώτη κατοικία. Είναι ένα νομοσχέδιο θετικό.
Πρώτα πρώτα, όταν με το νομοσχέδιο αυτό, συνεχώς βαδίζουμε στη
σύγκλιση των πραγματικών αξιών με τις αντικειμενικές αξίες των ακινήτων, δεν έχουμε μια θετική πορεία του φορολογικού μας συστήματος;
Αυτός δεν ήταν ο αρχικός στόχος, στον οποίο όλοι συμφωνήσαμε; Γιατί όσο συγκλίνει η πραγματική προς την αντικειμενική αξία -και πάντοτε η αντικειμενική αξία θα είναι χαμηλότερη της πραγματικής αξίας- κατ' αρχάς βελτιώνουμε τα δημόσια έσοδα. Ποιος μπορεί να αρνηθεί μια τέτοια προοπτική; Δεν είναι στόχος μας να φορολογείται κάθε οικονομική πράξη; 
Βεβαίως ένα θέμα είναι να μειώσουμε το συντελεστή, με τον οποίο θα
φορολογείται. Και εδώ ο συντελεστής μειώνεται και αυτό το αρνείσθε ουσιαστικά. 'Ομως δεν είναι σωστό κάθε οικονομική πράξη να φορολογείται στο ύψος της πραγματικής οικονομικής αξίας και όχι της εικονικής; Με αυτόν τον τρόπο δεν περιορίζουμε τη διακίνηση του μαύρου χρήματος, του χρήματος που με παράτυπο και παράνομο τρόπο ουσιαστικά αποκτάται;
Γιατί όταν ένα ακίνητο αγοράζεται στην αντικειμενική αξία, που είναι κάτω από το 50% της πραγματικής αξίας, τα άλλα χρήματα, το άλλο μέρος της οικονομικής πράξης φοροδιαφεύγει. Και αυτά τα χρήματα που φοροδιαφεύγουν, πως έχουν αποκτηθεί; Από κάποια παράτυπη ή παράνομη πράξη. Δεν είναι ένας δεύτερος δρόμος φορολόγησης του μαύρου χρήματος και περιορισμού της παραοικονομίας αυτή όλη η προσπάθεια και η διαδικασία; Γιατί σήμερα την αρνείσθε;
Ακόμη θα ήθελα να πω πως αυτή η προσέγγιση και η σύγχυση της
πραγματικής αξίας με την αντικειμενική αξία δεν θα μας βοηθήσει αύριο να πάμε ομαλά, όταν και οι υπηρεσίες του Υπουργείου Οικονομικών, αλλά και οι ίδιες οι παραγωγικές τάξεις και πρώτα πρώτα οι κατασκευαστές είναι έτοιμοι να πάμε στην επιβολή του ΦΠΑ και στην κατάργηση όλων των άλλων φόρων επί της ακίνητης περιουσίας στην φάση της κατασκευής και της μεταβίβασης; Αυτό είναι το διαφανές σύστημα, το πιο ορθολογικό, το αντικειμενικό σύστημα. Και εκεί πρέπει να πάμε γρήγορα και είναι ορθή και η δική σας ανάλογη παρατήρηση.
Ακόμη θα ήθελα να πω ότι όταν με το νομοσχέδιο αυτό αυξάνεται το αφορολόγητο για την απόκτηση της πρώτης κατοικίας στα σαράντα επτά εκατομμύρια δραχμές της αντικειμενικής αξίας, δεν είναι μια διάταξη με κοινωνικό περιεχόμενο; Γιατί την αρνούμαστε αυτή; 'Οταν το αφορολόγητο ανεβαίνει στα 160 τ.μ. για την απόκτηση πρώτης κατοικίας, δεν είναι επίσης μια θετική διάταξη με κοινωνικό περιεχόμενο και προσανατολισμό; Γιατί την αρνούμαστε και την απαξιώνουμε και αυτήν;
Ακόμη όταν μειώνουμε κατά δυο μονάδες τους συντελεστές φορολόγησης
κατά τη μεταβίβαση των ακινήτων, δεν είναι θετική διάταξη. Θα ήσασταν ειλικρινής, αν την αποδεχόσασταν. Ο αντιπολιτευτικός σας λόγος θα ήταν πιο διεισδυτικός, αν αποδεχόσασταν ότι η μείωση αυτή είναι φορολογική ελάφρυνση και ιδιαίτερα για τα λαϊκά στρώματα.
Και βεβαίως αύριο αν ερχόσασταν, αν υπάρξουν αυξήσεις των αντικειμενικών τιμών, θα βλέπαμε σε ποιες περιοχές και με ποια κλιμάκωση, τότε να κατηγορούσατε την Κυβέρνηση ότι προχωρεί σε νέες επιβαρύνσεις
επί της ακίνητης περιουσίας κατά τη μεταβίβασή της. Και τότε βεβαίως θα κριθείτε από τον ελληνικό λαό και την κοινή γνώμη, γιατί ουσιαστικά θα στηρίζετε τη φοροδιαφυγή.
Ακόμη όταν αυξάνεται κατά 20% το αφορολόγητο των παροχών στις
δωρεές, στις γονικές παροχές και στις κληρονομιές, δεν είναι και αυτό μια ελάφρυνση κατα τη μεταβίβαση των ακινήτων και ιδιαίτερα μια ελάφρυνση για
τα λαϊκά στρώματα;
Δεν πρέπει να αρνούμαστε την αλήθεια και την πραγματικότητα. Δεν πρέπει να απαξιώνουμε κάθε πρωτοβουλία της Κυβέρνησης, όσο και αν είναι αυτή θετική, επειδή είμαστε στα έδρανα της Αντιπολίτευσης, επειδή ακολουθείτε το δόγμα πως δεν πρέπει να χειροκροτούμε ή να στηρίζουμε καμιά πρωτοβουλία της Κυβέρνησης όσο θετική και αν είναι, γιατί χάνουμε έτσι την αντιπολιτευτική μας δυναμική. Αυτή είναι μια αντιπολιτευτική δυναμική των προηγούμενων δεκαετιών.
Σήμερα ο πολίτης θέλει την αλήθεια, θέλει την επιδοκιμασία της θετικής πράξης και βεβαίως, την καταδίκη και την αποκάλυψη κάθε αρνητικής. Μόνον έτσι η Αξιωματική Αντιπολίτευση και η κάθε αντιπολίτευση αποκτά αξιόπιστο, δημιουργικό ρόλο και βεβαίως, διεισδυτικότητα στην κοινή γνώμη.
Τώρα αυτήν την καταγγελιολογία γύρω από τη λειτουργία της ΔΕΚΑ για τη συγκεκριμένη της πράξη, πραγματικά τη θεωρώ ακατανόητη. Το εάν με μια μικρή παρέλευση χρόνου γίνεται αυτή η νομοθετική ρύθμιση, η οποία επιβάλλεται γιατί και η προηγούμενη σύμβαση μεταξύ Ε.Τ.Ε. και δημοσίου είχε νομοθετικά εγκριθεί, δεν κατανοώ γιατί αποτελεί σκανδαλώδη πράξη. Επειδή αυτό γίνεται λίγες ημέρες μετά την απόφαση της διοίκησης της Tράπεζας της Ελλάδος, γιατί κατ' ανάγκη αυτό υποκρύπτει όλο αυτό το δόλο και τη σκοπιμότητα, τον οποίο εδώ παρουσιάσατε. Αυτό γίνεται τώρα γιατί η περίοδος εκείνη ήταν η περίοδος που το Κοινοβούλιο συζητούσε τον προϋπολογισμό και μια σειρά άλλα νομοσχέδια και βεβαίως δεν ήταν εύκολο να μπει αυτή η διάταξη στο Κοινοβούλιο. Γιατί, τι άλλο λόγο να είχε η Κυβέρνηση, αν χρονικά πριν δύο μήνες ψήφιζε αυτήν τη διάταξη ή δύο μήνες μετά; Το ουσιαστικό θέμα...
ΑΔΑΜ ΡΕΓΚΟΥΖΑΣ: Ο κ. Καρατζάς είχε λόγους.
ΙΩΑΝΝΗΣ ΜΑΓΚΡΙΩΤΗΣ: Κοιτάξτε, εγώ δεν αρνούμαι ότι μέσα από τις μετοχοποιήσεις οι κρατικές εταιρείες εισέπραξαν υψηλά ποσά με τα οποία 
εξυγίαναν τα χαρτοφυλάκιά τους και επένδυσαν για την ανάπτυξή τους. Εγώ δεν κατανοώ γιατί αυτό είναι θετικό για μια ιδιωτική επιχείρηση και δεν είναι θετικό για μια δημόσια επιχείρηση. Αυτό είναι δύο φορές θετικό για τη δημόσια επιχείρηση. Πρώτα-πρώτα γιατί έτσι απαλύνει τα φορολογικά βάρη

από τους πολίτες, οι οποίοι ούτως ή άλλως θα έρχονταν μέσα από τον κρατικό προϋπολογισμό για να καλύψουν αυτά τα ελλείμματα και να στηρίξουν την εξυγίανση. Και δεύτερον, γιατί οι δημόσιες επιχειρήσεις -και το έκαναν όλες και το γνωρίζετε- επένδυσαν τα κεφάλαια που άντλησαν στην ανάπτυξη, στον εκσυγχρονισμό και στην προοπτική τους. Γιατί, λοιπόν, κατακρίνουμε και την Ε.Τ.Ε. που έκανε κάτι ανάλογο;
Θέλω ακόμα να προσθέσω πως τα νούμερα, οι αριθμοί, τα δισεκατομμύρια που περιγράφονται και αναφέρονται -και κανένας δεν τα αμφισβητεί- στην εισηγητική έκθεση αποκαλύπτουν πάρα πολύ χαρακτηριστικά πως ήταν μια επικερδής δραστηριότητα αυτή της Εθνικής Τράπεζας της Ελλάδος, αλλά και της ΔΕΚΑ. Εκατόν δύο δισεκατομμύρια ήταν το ομολογιακό δάνειο που επί δικής σας κυβερνήσεως εξέδωσε η Ε.Τ.Ε. το 1991. 'Ηδη η ΔΕΚΑ από τη ρευστοποίηση των μετοχών έχει εισπράξει τετρακόσια δέκα δισεκατομμύρια (410.000.000.000) δραχμές. Και σας ερωτώ: Μήπως κατακρίνετε και τη ΔΕΚΑ, δηλαδή το ελληνικό Δημόσιο, που από τη ρευστοποίηση, από την πώληση των μετοχών έχει εισπράξει ήδη τετρακόσια δέκα δισεκατομμύρια, που σημαίνει ότι έχει ένα θετικό πλεόνασμα; 'Η το κατακρίνετε επειδή από τη νέα σύμβαση, από την επιστροφή μετοχών και ομολογιών, θα εισπράξει εκατόν ογδόντα δισεκατομμύρια δραχμές; Αυτή η πράξη δεν είναι μια θετική πράξη οικονομικά και για την Ε.Τ.Ε. και για τη ΔΕΚΑ και για το ελληνικό Δημόσιο; Στην ουσία να σταθούμε και όχι στον τύπο, εάν ψηφίστηκε η διάταξη αυτή δύο μήνες πριν ή δύο μήνες μετά.
Θα ήθελα να πω δύο λόγια για τον Επίτιμο Πρόεδρο της Νέας Δημοκρατίας, ο οποίος έρχεται εδώ, βεβαίως με την εμπειρία του και με τη σοφία που μπορεί να έχει, λέει μερικές αλήθειες δεν τις τελειώνει ποτέ όμως και έτσι η μισή αλήθεια, την οποία διατυπώνει, συνήθως καταλήγει σε ένα μεγάλο ψέμα. Μας είπε ότι κάναμε μικροπροσαρμογές, μας είπε ότι είναι ανεπαρκή τα νομοσχέδιά μας. Είπα προηγουμένως ότι εμείς δεν είπαμε ποτέ ότι ανατρέψαμε τη φιλοσοφία του φορολογικού μας συστήματος. 'Ολα όμως τα φορολογικά νομοσχέδια, ιδιαίτερα της τελευταίας περιόδου, είναι νομοσχέδια που στηρίζουν την ανάπτυξη, δίνουν κίνητρα και κατανέμουν
δικαιότερα τα βάρη.
Θα πω στον κ. Μητσοτάκη: Στη δική του κυβερνητική θητεία μπορεί να μας θυμίσει ένα νομοσχέδιο με φοροελαφρύνσεις; 'Ολα ήταν φορομπηχτικά νομοσχέδια. Να του θυμίσω μήπως την ιδιότυπη αριθμητική του του "0+0=13%", της περίφημης φορολογικής και ταυτόχρονα εισοδηματικής του πολιτικής, που κατήντησε γελοιογραφία...
ΑΓΓΕΛΟΣ ΤΖΕΚΗΣ: Δεν καταργήσατε και κανέναν νόμο όμως.
ΙΩΑΝΝΗΣ ΜΑΓΚΡΙΩΤΗΣ: ...σε όλο τον κόσμο; Αυτά δεν είναι μασκαρέματα εκείνης της εποχής που έμειναν στη μνήμη του ελληνικού λαού και ιδιαίτερα στους μισθοσυντήρητους και στους συνταξιούχους; Γιατί αυτή η κοροϊδία βεβαίως καταδικάστηκε το 1993 με τον εκκωφαντικό τρόπο με τον οποίο κατέπεσε η κυβέρνησή σας. Μήπως δεν θυμάστε ότι όλα τα φορολογικά σας νομοσχέδια τα ψηφίζατε μετά την ψήφιση του κρατικού προϋπολογισμού; Μήπως δεν ενθυμείστε ότι πρώτα προβλέπατε τα έσοδα και μετά ερχόσασταν και ψηφίζατε τα φορολογικά νομοσχέδια; Κάτι βεβαίως που συνεχίστηκε και τα επόμενα χρόνια και μόλις εδώ και μία τριετία έχει σταματήσει αυτό τα απαράδεκτο καθεστώς και για πρώτη φορά τα νομοσχέδια που προβλέπουν πρόσθετα έσοδα για τη στήριξη του κρατικού προϋπολογισμού ψηφίζονται πριν την ψήφιση ...
ΑΓΓΕΛΟΣ ΤΖΕΚΗΣ: Για την Ολυμπιακή πείτε μας.
ΑΔΑΜ ΡΕΓΚΟΥΖΑΣ: Αυτό το νομοσχέδιο τι είναι;
ΙΩΑΝΝΗΣ ΜΑΓΚΡΙΩΤΗΣ: Αυτό είναι φοροελαφρύνσεως, αυτό έχει απώλειες
εσόδων στον κρατικό προϋπολογισμό, αγαπητέ συνάδελφε.
Μήπως, λοιπόν, δεν ήσασταν μονίμως εσείς που ψηφίζατε ημέρες των αποκρεών τα φορολογικά νομοσχέδια; 'Αρα, λοιπόν, κατά προέκταση της λογικής σας μάσκες μονίμως φορούσατε εσείς. Σας τις έβγαλε, όμως, ο ελληνικός λαός τον Οκτώβρη του 1993 και δυστυχώς από τότε είσαστε εκτεθειμένοι μονίμως απέναντί του. Δεν μπορέσατε ποτέ να φορέσετε καμία φιλολαϊκή μάσκα και να τον κοροϊδέψετε σε καμία εκλογική αναμέτρηση, ούτε του 1996 ούτε βεβαίως και του 2000. Μήπως δεν ήταν ο κ. Μητσοτάκης αποχωρώντας από την κυβέρνηση του 1993 που, παρ' ότι μας γέμισε με φορομπηχτικά νομοσχέδια, απομείωσε συνδυαστικά με την εισοδηματική του πολιτική, την αγοραστική δύναμη των εργαζομένων και άφησε ένα τρισεκατομμύριο έλλειμμα στον κρατικό προϋπολογισμό, την υπέρβαση του ελλείμματος της "μαύρης τρύπας", που έτρεχε τότε ο Υφυπουργός Οικονομικών ο Αλέκος Παπαδόπουλος, να πληρώσει ...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ο Γεννηματάς ήταν τότε.
ΙΩΑΝΝΗΣ ΜΑΓΚΡΙΩΤΗΣ: ... συντάξεις και μισθούς του δημοσίου παραμονές Χριστουγέννων του 1993; Μήπως δεν τα θυμάστε όλα αυτά με την περίφημη δική σας -υποτίθεται- επαναστατική φορολογική πολιτική, που τώρα όλα τα θυμάστε; Μήπως δεν θυμάστε την περίφημη ρύθμιση Παλαιοκρασσά που ετεροχρόνισε την αποπληρωμή του μεγαλύτερου ποσοστού του κρατικού δανεισμού για μία πενταετία, γιατί δεν είχαν τα κρατικά ταμεία να πληρώσουν ούτε δραχμή στους διεθνείς δανειστές μας και τα πληρώσαμε μετά εμείς, όταν ήρθαμε στην Κυβέρνηση, μετά το 1993; Τα ξεχνάτε όλα αυτά; Ξεχνάτε τα επιτεύγματα των δικών σας ημερών και έρχεστε σήμερα να απαξιώνετε και να ισοπεδώνετε μία φορολογική πολιτική η οποία δεν διεκδικεί και δάφνες, όπως είπα, επαναστατικών αλλαγών, αλλά σε κάθε περίπτωση είναι μία φορολογική πολιτική, η οποία τουλάχιστον ελαφρύνει τις λαϊκές τάξεις.
Θα τελειώσω λέγοντας ότι είναι πολύ σωστή η παρατήρηση του επιτίμου προέδρου, ότι πρέπει να φορολογούνται οι υπεραξίες που δημιουργούνται στο χρηματιστήριο και όχι οι χρηματιστηριακές πράξεις, ο τζίρος. Γνωρίζει, όμως, πολύ καλά -και δεν ήταν σχήμα λόγου αυτό που είπε ο Υπουργός Εθνικής Οικονομίας- ότι κάτι τέτοιο εύκολο να γίνει και ότι πρέπει να δουλέψουμε για να φθάσουμε εκεί. Γιατί πράγματι είναι λογική, ορθολογική αυτή η πρόταση, για τη φορολόγηση δηλαδή της δημιουργούμενης υπεραξίας και όχι απλώς για την οικονομική πράξη. Αυτό, όμως, το επιχείρημα δεν το είχατε θέσει όταν ψηφίζαμε στην αρχή την υιοθέτηση αυτού του φορολογικού εσόδου. Τώρα εκ των υστέρων έρχεστε και το λέτε και ξέρετε πολύ καλά ότι εκείνη την εποχή δεν θέλαμε να επιβαρύνουμε ιδιαίτερα τις χρηματιστηριακές πράξεις, γιατί θέλαμε να δώσουμε κίνητρα για την ανάπτυξη του Χρηματιστηρίου, εκτός και αν είστε κατά των κινήτρων 
ανάπτυξης του Χρηματιστηρίου, κατά των κινήτρων γενικότερα της ανάπτυξης. Θα πάμε στο σύστημα αυτό και πρέπει να πάμε πολύ γρήγορα, γιατί είναι το
δίκαιο και το ορθολογικό.
Θα ήθελα επίσης, να πω ότι πάλι η ιδιότυπη αριθμητική των τριανταπέντε τρισεκατομμυρίων που χάθηκαν στο χρηματιστήριο επανεμφανίστηκε εδώ. Θα σας θυμίσω μόνο τούτο, γιατί επί του θέματος έχουμε μιλήσει αναλυτικά. Μονίμως μπερδεύετε τη χρηματιστηριακή αξία με την πραγματική αξία των επιχειρήσεων. Μονίμως το κάνετε, παρ' ότι είστε ειδικοί επιστήμονες επί των οικονομικών και προσαρμόζετε απλώς τις οικονομικές σας γνώσεις στις πολιτικές σας επιδιώξεις και σκοπιμότητες. Κατά δεύτερον σας θυμίζω ότι αυτά τα τριανταπέντε τρισεκατομμύρια, κατά τη συζήτηση της πρότασης μομφής κατά του κ. Παπαντωνίου, τα είχατε κατεβάσει σε δεκαπέντε τρισεκατομμύρια. Είναι γραμμένο στο κείμενο της πρότασης μομφής. Επιτέλους αποφασίστε να παίζετε με ένα νούμερο. Δεν είναι τόσο απλό πράγμα τα τρισεκατομμύρια να τα ανεβοκατεβάζετε, όπως ανεβοκαταβαίνει ο υδράργυρος με τις αλλαγές των καιρικών συνθηκών. 
Τελειώνω λέγοντας ότι ο λαός γνωρίζει ...
ΓΕΩΡΓΙΟΣ ΑΛΟΓΟΣΚΟΥΦΗΣ: Για τον υδράργυρο ξέρετε πάντως!
ΑΓΓΕΛΟΣ ΤΖΕΚΗΣ: Για την Ολυμπιακή δεν μας είπατε.
ΙΩΑΝΝΗΣ ΜΑΓΚΡΙΩΤΗΣ: Ο λαός γνωρίζει πολύ καλά τις προσπάθειες της Κυβέρνησης για τη βελτίωση του φορολογικού συστήματος. Ξέρουμε και εμείς ότι κάναμε σημαντικά βήματα. Ξέρουμε ότι έχουμε να διανύσουμε ακόμη μεγάλο δρόμο. Να είστε βέβαιοι ότι αυτό το δρόμο εμείς θα το διανύσουμε, γιατί ο λαός συνεχώς θα επαναβεβαιώνει την εκτίμηση και την υποστήριξή του στο πρόσωπό μας. 'Οσο θα ασκείτε αυτήν την πολιτική, την ισοπεδωτική και της απαξίωσης, τόσο ο λαός θα σας γυρίζει την πλάτη, δεν θα σας εμπιστεύεται και δεν θα σας εμπιστευθεί ποτέ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Εισερχόμαστε στον κατάλογο των εγγεγραμμένων συναδέλφων.
Ο κ. Γεωργακόπουλος έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριοι συνάδελφοι, συζητούμε σήμερα ένα
νομοσχέδιο που δεν φιλοδοξεί να αποτελέσει τη μεταρρύθμιση του φορολογικού μας συστήματος. Κάθε άλλο θα έλεγα. Είναι ένα νομοσχέδιο σειράς το οποίο έρχεται για να ρυθμίσει ορισμένα πράγματα που έχουν σχέση με τη φορολογία κεφαλαίου και άλλες διατάξεις.
Μου δίδεται έτσι η ευκαιρία να πω ορισμένες σκέψεις, σχετικά με τη φορολογία κεφαλαίου, για τη μεταβίβαση ακινήτων, κληρονομιών, δωρεών και για τα υπόλοιπα τα οποία περιλαμβάνει το νομοσχέδιο αυτό στα άρθρα.
Κύριε Υπουργέ, θα πω κάτι το οποίο είπα και στην επιτροπή. Το θέμα
της πρώτης κατοικίας η Κυβέρνηση θα πρέπει να το αντιμετωπίσει ως είδος πρώτης ανάγκης. Μάλιστα μια κυβέρνηση που θέλει να λέγεται σοσιαλιστική θα έπρεπε να το έχει κάνει από καιρό αυτό. Δυστυχώς όμως δεν το έχουμε κάνει. Είναι μια ευκαιρία τώρα. Δεν είναι δυνατόν η πρώτη κατοικία να φορολογείται, έστω και αν υπάρχουν γενναίες φοροαπαλλαγές.
Και δεν σταματάω εκεί, δηλαδή όταν αγοράζει κάποιος πρώτη κατοικία να έχει ένα ποσό ως απαλλασσόμενο. Θα πρέπει η πρώτη κατοικία να είναι παντελώς αφορολόγητη, είτε αυτή είναι στην Κηφισιά είτε είναι στη Δραπετσώνα. Το λέω αυτό, γιατί ο κάθε πολίτης χρειάζεται ένα σπίτι για
να στεγαστεί ο ίδιος και να στεγάσει την οικογένειά του, είτε από δωρεά είτε από κληρονομιά είτε από γονική παροχή. 'Οπου βρίσκεται αυτό έχει
την ίδια αξία για τον κάθε πολίτη.
Δεν μπορεί λοιπόν με κάποιες άλλες λογικές, οι οποίες είναι έξω από
το σύγχρονο πνεύμα που πρέπει να έχει μια κυβέρνηση και ένα κόμμα που κυβερνά, να λένε βάζουμε τριάντα εκατομμύρια ή σαράντα εκατομμύρια και από κει και πέρα φορολογία. Και στο κάτω-κάτω, όπως ξέρετε, για να αποκτηθεί μια πρώτη κατοικία -ιδιαίτερα στις εργαζόμενες οικογένειες με ένα και δύο παιδιά- συμβάλλουν όλοι. Και ερχόμαστε μετά από λίγα χρόνια, πριν καλά καλά εξοφληθεί η κατοικία στην οποία μένουν οι γονείς, οι οποίοι θέλουν να την κάνουν γονική παροχή στο παιδί τους και τους λέμε "ξαναπληρώστε φόρο", χωρίς να έχει κατοικία το παιδί. Αυτά πρέπει να τα καταργήσουμε.
Ζητήστε, παρακαλώ, τα έσοδα από την υπηρεσία για να δείτε ότι τα ποσά είναι ασήμαντα, σε σχέση με τη γενική απήχηση την οποία θα έχει ένα τέτοιο μέτρο. 'Οποιος αποκτά πρώτη κατοικία, αυτή πρέπει να είναι αφορολόγητη. Μετά την πρώτη κατοικία καταλαβαίνω και εγώ ότι πρέπει να υπάρχει φορολογία, γιατί τότε μιλάμε για περιουσιακά στοιχεία τα οποία δεν καλύπτουν τις άμεσες ανάγκες που έχει ο πολίτης. Δεν καταλαβαίνω
γιατί δεν το βλέπουμε σε μια τέτοια βάση, αλλά βάζουμε εντελώς διαφορετικές λογικές. Μόνο έτσι θα απλοποιηθεί το σύστημα, θα εξυγιανθεί η κατάσταση και βεβαίως μετά θα προχωρήσουμε και σε κάποιες άλλες απαλλαγές.
'Ερχομαι τώρα σ' αυτό που λέτε μείωση των συντελεστών. Με τη μείωση
των συντελεστών, πράγματι έχουμε μείωση της φορολογίας. Η λογική της Νέας Δημοκρατίας η οποία λέει "ναι μεν μειώνετε τους συντελεστές, αλλά θα αυξήσετε τις αντικειμενικές αξίες, άρα είναι ψευδεπίγραφο το νομοσχέδιο περί φοροαπαλλαγών" δεν στέκει, γιατί η αύξηση των αντικειμενικών αξιών κανονικά πρέπει να γίνεται σε συχνότερα διαστήματα απ' ό,τι την κάνουμε τώρα. Το ανώτερο όριο που λέει ο νόμος είναι η διετία. Εμείς πολλές φορές ερχόμαστε και κάνουμε τις αυξήσεις των αντικειμενικών αξιών μετά από τα δύο χρόνια, στα δυόμισι χρόνια ή στα τρία χρόνια. Οι αντικειμενικές αξίες που έπρεπε να έχουν αυξηθεί, ανεξάρτητα από τη μείωση των συντελεστών, επειδή αυξάνονται τώρα, αυτό το λέμε φορολογική επιβάρυνση. 'Οχι. Γιατί; Γιατί πλέον οι αντικειμενικές αξίες δεν έχουν τη σχέση εκείνη, την οποία ήθελε ο νομοθέτης να έχει η πραγματική αξία με την αντικειμενική αξία.
Η αγοραία αξία που είναι η πραγματική αξία του ακινήτου, έχουμε πει να έχει μια διαφορά 20% με 25%, σε σχέση με την αγοραία αξία και αυτό πάλι μέσα από τη λογική ότι στο αντικειμενικό σύστημα προκαταβάλλει το φόρο ο φορολογούμενος, άρα το δημόσιο ειπράττει ένα, δύο, τρία, τέσσερα και πέντε χρόνια νωρίτερα το φόρο, τον οποίο θα τον εισέπραττε με το παλιό σύστημα κατόπιν ελέγχου, δηλώνοντας ένα ασήμαντο ποσό στην αρχή. Μετά ερχόταν ο έλεγχος και βάσει των πραγματικών στοιχείων έβαζε την αξία εκείνη την οποία είχε πραγματικά το ακίνητο και πλήρωνε το φόρο του ο φορολογούμενος. Τώρα επειδή τα παίρνουν μπροστά τα χρήματα είναι μια μορφή έκπτωσης για την προπληρωμή των φόρων που γίνεται. Αυτή να τη διατηρήσουμε και, αν θέλετε, σε κάποια στιγμή, αν οι αντικειμενικές αξίες αυξάνονται πιο συχνά, ας μειωθεί και λίγο αυτό, έτσι ώστε να είναι κοντά στις πραγματικές αξίες. 'Οχι, όμως, ότι δεν είναι μείωση της φορολογίας ή μείωση των συντελεστών φορολογίας. Αυτό θα πρέπει να το δεχθούμε ή είναι μείωση της φορολογίας η μείωση κατά δύο μονάδες των συντελεστών φορολογίας;
Επειδή δεν έχω πολύ χρόνο και δεν μπορώ να πω περισσότερα επ' αυτού, θα προχωρήσω στα άλλα θέματα του νομοσχεδίου.
Για τα καύσιμα. Τα καύσιμα, κύριε Υπουργέ, είναι μια πολύ μεγάλη αμαρτία. Εδώ οι ευθύνες είναι τεράστιες. Η φοροδιαφυγή που γίνεται μέσω των καυσίμων είναι τεράστια. 'Ακουσα ένα βράδυ τον Πρόεδρο των Βενζινοπωλών να λέει ότι η λαθραία διακίνηση των πετρελαιοειδών φθάνει μέχρι τα πεντακόσια δισεκατομμύρια και ανατρίχιασα. Να είναι διακόσια; Είναι τεράστιο το ποσό. Αν έχουν τέτοια δύναμη στα χέρια τους οι λαθρέμποροι, μπορούν και εξαγοράζουν τους πάντες και γι' αυτό δεν μειώνεται η λαθραία διακίνηση των πετρελαιοειδών. Σας έχω πει επανειλημμένως -να το πω άλλη μια φορά, ίσως κάποτε να εισακουστώ- ότι δεν μπορεί να γίνει λαθραία διακίνηση, ούτε ενός λίτρου πετρελαιοειδών, αν δεν συμπράξει τελωνειακός υπάλληλος. 'Αρα το πρόβλημα είναι μέσα στο Υπουργείο Οικονομικών. Ελέγξτε, λοιπόν, τις υπηρεσίες για να μπορέσετε να ελέγξετε τη φοροδιαφυγή, τη λαθρεμπορία των καυσίμων. Εφόσον δεν το κάνετε αυτό, η λαθρεμπορία των καυσίμων θα συνεχίζεται και θα διογκώνεται περισσότερο, όσο οι τιμές των καυσίμων αυξάνονται, ακριβώς λόγω της αύξησης της τιμής του αργού πετρελαίου.
'Εχετε στο νομοσχέδιο και μια διάταξη που λέτε να πληρώνει το Υπουργείο Οικονομικών, τη διακίνηση ενός περιοδικού που βγάζουν οι υπάλληλοι του Υπουργείου Οικονομικών. Δεν έχω καμία αντίρρηση. Να το πληρώνει το Υπουργείο Οικονομικών, εφόσον όμως δεχθεί να πληρώνει και όλα τα άλλα περιοδικά που εκδίδουν αντίστοιχα συνδικαλιστικά σωματεία των άλλων Υπουργείων.
ΑΔΑΜ ΡΕΓΚΟΥΖΑΣ: Υπάρχουν ειδικοί λόγοι.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αφήστε τους ειδικούς λόγους, κύριε
συνάδελφε, οι συντεχνίες δεν περνάνε εδώ.
ΑΔΑΜ ΡΕΓΚΟΥΖΑΣ: Δεν είναι θέμα συντεχνίας.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είναι θέμα συντεχνίας. Αφήστε τα αυτά. Επειδή είναι κοντά στον Υπουργό Οικονομικών, οι υπάλληλοι του Υπουργού Οικονομικών, του επέβαλλαν, αν θέλετε, να πληρώνει το Υπουργείο Οικονομικών τη διακίνηση του περιοδικού.
ΑΔΑΜ ΡΕΓΚΟΥΖΑΣ: Μιλάμε για τη Θράκη.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν έχει σημασία. Για τα νησιά των Κυκλάδων λέει εδώ πέρα. Δεν μιλάει για τη Θράκη. Εκδίδεται στη Θράκη το περιοδικό; Μη ισοπεδώνουμε τα πάντα. Αν θέλουμε να έχουμε μια ισονομία, θα πρέπει να είμαστε αυστηροί, έστω και στο ένα εκατομμύριο. Τότε μόνο θα μας τιμήσει ο λαός, όταν κάνουμε οικονομία και μια δραχμή ακόμη. Αυτό έχει σημασία για εμένα. Και αυτό είναι η αξία εδώ. Δεν είναι επειδή είναι ένα εκατομμύριο, τι έγινε; 'Εγιναν και πολλά. Και δεν το βάζω γιατί έχω κάποιο λόγο να μη διακινηθεί το περιοδικό αυτό. Μακάρι να μπορούσαμε να διακινήσουμε όλα τα περιοδικά, τα οποία έχουν μέσα πληροφορίες που πράγματι είναι χρήσιμες για τους υπαλλήλους του Υπουργείου Οικονομικών. Και των άλλων όμως Υπουργείων, όχι μόνο του Υπουργείου Οικονομικών.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Θα μου δώσετε ένα ή δυο λεπτά, κυρία Πρόεδρε, γιατί θέλω να πω κάτι που έχει σχέση με τους αγρότες.
Κύριε Υπουργέ, παρακαλώ να το συμπεριλάβετε αυτό το οποίο θα σας πω
στο νομοσχέδιο.
Αγροτικοί συνεταιρισμοί. Κάποιοι είχαν μηδενικές δηλώσεις Φόρου Προστιθέμενης Αξίας. Δεν τις υπέβαλλαν, όμως, μέσα στις προθεσμίες που έλεγε ο νόμος.
Δώσατε μία παράταση. Κάποια συνεταιρισμοί έμαθαν γι' αυτήν την
παράταση και υπέβαλαν αυτές τις μηδενικές φορολογικές δηλώσεις ΦΠΑ. Δεν χρωστούσαν δηλαδή κάποιο ΦΠΑ και δεν το υπέβαλαν, ώστε να έχουν υπεξαιρέσει κάποια έσοδα που έπρεπε να πάνε στο δημόσιο. Ζητάμε τώρα από σας να δώσετε μια νέα προθεσμία ενός μηνός, ώστε αυτοί οι συνεταιρισμοί που έχουν μείνει και δεν είναι πολλοί, να μπορέσουν να υποβάλουν αυτές τις μηδενικές φορολογικές δηλώσεις για να μην πληρώσουν τα πρόστιμα, όταν για τον ίδιο λόγοι άλλοι συνεταιρισμοί, λόγω του ότι πληροφορήθηκαν αυτή την παράταση και κακώς γιατί το σύστημα πληροφοριών δεν τρέχει τόσο πολύ καλά στην Ελλάδα, έτσι ώστε να είμαστε βέβαιοι ότι ο Πρόεδρος του Αγροτικού Συνεταιρισμού του τάδε χωριού θα μπορούσε να είχε μάθει αυτήν την παράταση....
ΑΝΔΡΕΑΣ ΜΑΚΡΥΠΙΔΗΣ: Από αυτό το περιοδικό δεν ενημερώνονται;... ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτό το περιοδικό δεν πάει στους
συνεταιρισμούς.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Είναι δίκαιο, λοιπόν, το αίτημα το οποίο υποβάλουν οι συνεταιρισμοί να δώσετε παράταση έστω ενός μηνός να υποβάλουν αυτές τις φορολογικές δηλώσεις και να μην ζητάμε τώρα από τους συνεταιρισμούς που από την άλλη μεριά θέλουμε να τους στηρίξουμε, να πληρώσουν πρόστιμα για εκπρόθεσμη υποβολή μηδενικών φορολογικών δηλώσεων σε σχέση με το ΦΠΑ.
'Ελεος! 'Εχουμε κάνει τόσα και τόσα στο Υπουργείο, αυτό είναι εκείνο που θα εμποδίσει την ομαλή διαδικασία των υπηρεσιών να μπορέσουν να τελειώσουν κάποτε με το ΦΠΑ;
Θα ήθελα να πω και μια λέξη ακόμα σε σχέση με τους άμεσους και
έμμεσους φόρους, που άκουσα τον Κοινοβουλευτικό μας Εκπρόσωπο του ΠΑΣΟΚ να μιλά με μία γοητεία για την αλλαγή της σχέσης άμεσων, έμμεσων φόρων. 
Κύριε συνάδελφε, κρατήστε μία "πισινή"!
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Κύριε Πρόεδρε και κύριοι συνάδελφοι, ευτυχώς που υπάρχει ο κ. Γεωργακόπουλος ως σωσίβιο για την απαξίωση η οποία κάθε φορά επιχειρείται από τον κοινοβουλευτικό εκπρόσωπο του κυβερνώντος κόμματος σε κάθε νομοσχέδιο και στις αναφορές του οι οποίες κυρίως επικεντρώνονται στο παρελθόν. Θεωρεί -και φαίνεται ότι είναι ένα σύνδρομο το οποίο δεν έχει αποβάλλει- ότι βρίσκεται ακόμα στο χώρο της Αντιπολίτευσης και εκπαιδεύεται πάνω σ' αυτό το κομμάτι.
'Ερχομαι τώρα στο θέμα του νομοσχεδίου το οποίο για μία ακόμα φορά
και εγώ όπως και άλλοι συνάδελφοι θα το αποκαλέσω αποσπασματικό, πρόχειρο, περιπτωσιακό αλλά και πονηρό. Και δεν είναι μια τακτική που έχει τη βάση της στην αντιπολιτευτική διάθεση του χώρου μας. Γιατί εμείς θεωρούμε ότι τοποθετούμεθα και κινούμεθα σε κάθε νομοσχέδιο με υπευθυνότητα, με σοβαρότητα και ο στόχος μας είναι σε κάθε νομοσχέδιο να προσθέσουμε και όχι να αφαιρέσουμε.
Δυστυχώς, η εμπειρία μου στα χρόνια που είμαι στο Κοινοβούλιο και στη
Διαρκή Επιτροπή των Οικονομικών δεν έχω δει κανένα Υπουργό, αλλά ούτε και το σημερινό, παρατηρήσεις ή προτάσεις να τις έχει υιοθετήσει το Υπουργείο και να έρθει να βελτιώσει κάποιο νομοσχέδιο. 'Εχω όμως παρατηρήσει κάτι άλλο. Το ότι έρχεται η Κυβέρνηση με πολλή καθυστέρηση, παρατηρήσεις, που γίνονται κατά τη συζήτηση των νομοσχεδίων, να τις υιοθετεί με μεγάλη καθυστέρηση. Για παράδειγμα μέσα σ' αυτό το νομοσχέδιο που είναι ένα νομοσχέδιο δεκατριών άρθρων, διαπιστώνει κανείς ότι εκτός από τον τίτλο ο οποίος επικεντρώνεται κυρίως στα τρία άρθρα, είναι ένα μίνι πολυνομοσχέδιο, ένα συμπεπυκνωμένο πολυνομοσχέδιο.
Και μέσα σε αυτήν τη συμπύκνωση του πολυνομοσχεδίου, βλέπουμε ότι τροποποιείται ο ν. 2190, έρχεται να ενισχυθεί το χρηματιστήριο. Και αυτό τι δείχνει, κύριοι συνάδελφοι; Δείχνει την προχειρότητα με την οποία νομοθετείτε. Δεν μελετάτε σωστά τα θέματα.
Ανέφερε ο εισηγητής του κυβερνώντος κόμματος ότι είναι ένα κομμάτι ακόμα της εκσυγχρονιστικής προσπάθειας που επιχειρεί η Κυβέρνηση. Και βέβαια, στο τέλος θα έρθει το φορολογικό νομοσχέδιο, μεταρρύθμιση, το οποίο τελικά θα έρθει να λειτουργήσει σε μια οικονομία η οποία ήδη έχει αναπτυχθεί. Και αυτό είναι ένα άλλο μεγάλο θέμα, ένα θέμα που και εσείς το επικαλεστήκατε, κύριε Υφυπουργέ: Η αύξηση των φόρων είναι προϊόν της ενίσχυσης της οικονομίας μας.
Βέβαια, η ενίσχυση και η ευρωστία της οικονομίας μας μετριέται με δείκτες. Οι δείκτες, όπως τελικά τους βλέπουμε -και τους βλέπουμε είτε με την τσέπη μας είτε με ανεργία είτε με το περιβάλλον το οποίο τελικά έχει διαμορφωθεί- διαψεύδονται. Εάν οι δείκτες βέβαια, είναι δείκτες οι οποίοι προσδιορίζονται από κάποια συγκεκριμένα ισχυρά οικονομικά κέντρα, τότε εμείς να συμφωνήσουμε. Εάν, όμως, αυτούς τους δείκτες έρθουμε και τους αντλήσουμε μέσα από τη γενική εικόνα της κοινωνίας μας και της οικονομίας μας, φοβούμαι, κύριε Υφυπουργέ, ότι και εσείς θα απογοητευτείτε και δύσκολα θα επιχειρηματολογείτε άλλη φορά πάνω σε αυτό το θέμα. Διότι, πως εξηγείτε να έχουμε ρυθμούς ανάπτυξης και ανάπτυξη όταν σήμερα το ελληνικό δημόσιο χρωστάει πενήντα τρισεκατομμύρια (50.000.000.000.000) δραχμές; Δηλαδή ευημερούμε με δανεικά, εάν αυτό εννοείτε. Διότι τα πενήντα τρισεκατομμύρια (50.000.000.000.000) δραχμές είναι χρήματα τα οποία τα χρωστάμε όλοι μας από εκεί που τα έχουμε πάρει.
Και πώς εξηγείτε το γεγονός κάθε χρόνο το δημόσιο χρέος να αυξάνει όταν τελικά -γιατί για να χρωστάει κανείς, δανείστηκε για να επενδύσει και να ενισχύσει την ανάπτυξη- έχουμε ανάπτυξη; Πώς η ανάπτυξη δεν άρχισε να αποδίδει ακόμα, ώστε αυτό το δημόσιο χρέος να αρχίσει να μειώνεται, να επιστρέφουμε δηλαδή αυτά πού έχουμε πάρει και να εξυπηρετούμε και τις επιβαρύνσεις;
Μόνο με αυτό το στοιχείο επιβεβαιώνεται το ότι δεν έχουμε ανάπτυξη ή, αν θέλετε, έχουμε ανάπτυξη η οποία δεν συμβαδίζει ανάλογα με τα χρήματα που δανειζόμαστε, με τα χρήματα που χρησιμοποιούμε. Και αυτό σημαίνει ότι τα χρήματα που χρησιμοποιούμε, δεν τα χρησιμοποιούμε σωστά για τις επενδύσεις. 'Ενα μέρος των χρημάτων πάνε στις επενδύσεις και τα υπόλοιπα κατευθύνονται κάπου αλλού, στις τσέπες των επιτηδείων κ.ο.κ.
Το νομοσχέδιο -θα συμφωνήσω και με τον εισηγητή και με τον
κ. Γεωργακόπουλο και με τον κύριο Υπουργό- είναι πράγματι ένα νομοσχέδιο φοροελάφρυνσης. 'Ετσι τουλάχιστον δείχνει ο τίτλος. Πίσω, όμως, από αυτό, είναι αυτό που τελικά είπε και ο εισηγητής μας, αλλά και ο Κοινοβουλευτικός μας Εκπρόσωπος: Εάν, δηλαδή, κύριε Υφυπουργέ, με το νομοσχέδιό σας αυτό ερχόσασταν και μας λέγατε πως δεν θα υπάρξει αναπροσαρμογή των αντικειμενικών αξιών των ακινήτων, να το υιοθετούσαμε και να το υποστηρίζαμε. Εδώ, όμως, είναι ήδη γνωστό ότι ετοιμάζετε την αναπροσαρμογή, μια αναπροσαρμογή η οποία έρχεται και διαψεύδει τους ισχυρισμούς σας. Και επιμένετε γι' αυτό.
Εγώ δεν θα πω ότι υποτιμάτε τη νοημοσύνη μας. Την νοημοσύνη σας
υποτιμάτε και τους ισχυρισμούς που επικαλείσθε.
'Ενα άλλο που επίσης θα ήθελα να σας πω, αφορά γενικότερα τα
νομοσχέδια που φέρνετε και που έχουν σχέση με φοροελαφρύνσεις. Μιλήσατε -και ο κ. Γεωργακόπουλος αναφέρθηκε- για το θέμα των πετρελαίων. Ξέρετε πόσο στοιχίζει το αργό πετρέλαιο, κύριε Υφυπουργέ, για να έρθει στην Ελλάδα; Περίπου σαράντα έξι (46) δραχμές το λίτρο. Πόσο πωλείται; Διακόσιες σαράντα (240) δραχμές, διακόσιες εξήντα (260) δραχμές,
διακόσιες εβδομήντα (270) δραχμές, διακόσιες ογδόντα (280) δραχμές, ανάλογα με το τι παίρνει κανείς, βενζίνη ή πετρέλαιο. Και αυτό βγαίνει από έναν απλό υπολογισμό που μπορεί να κάνει κανείς. Διότι για παράδειγμα σήμερα είναι περίπου τριάντα δολάρια το βαρέλι το πετρέλαιο.
Αν πολλαπλασιάσει κανείς τα δολάρια αυτά με το 370 -δεν ξέρω πόσο έχει ακριβώς αυτήν τη στιγμή το δολάριο- βγαίνει μια αξία η οποία αν διαιρεθεί με το βάρος του βαρελιού που είναι 200 κιλά, βγαίνει περίπου σαράντα έξι δραχμές το λίτρο το αργό πετρέλαιο. Μέχρι το ποσό με το οποίο πουλιέται σήμερα το υγρό καύσιμο στα πρατήρια της βενζίνης και το πληρώνει ο 'Ελληνας πολίτης, τι είναι; Είναι η διύλιση, είναι η μεταφορά, η προώθηση κλπ.; Είναι τόσα πολλά τα έξοδα πού επιβαρύνουν την τιμή; Αυτές τις μέρες πάλι αυξήθηκε το πετρέλαιο. Αυτήν τη στιγμή ο 'Ελληνας καταναλωτής ενδιαφέρεται για το πετρέλαιο θερμάνσεως του οποίου η τιμή ανά λίτρο έχει πάει στις εκατόν είκοσι με εκατόν είκοσι πέντε δραχμές από τις σαράντα έξι δραχμές. Από τις σαράντα έξι μέχρι τις εκατόν είκοσι πέντε δρχ, τι μεσολαβεί και υπάρχει αυτή η μεγάλη επιβάρυνση;
'Ερχομαι τώρα σε ένα άλλο θέμα που έχει σχέση με την εφαρμογή των νομοσχεδίων. Ξέρετε ότι η εφαρμογή είναι το δυσκολότερο πράγμα, και τούτο γιατί τα νομοσχέδια είναι φτιαγμένα έτσι ώστε οι εκτελεστές των νομοσχεδίων τελικά να μην μπορούν να τα εφαρμόσουν όπως πρέπει και αυτό αποβαίνει σε βάρος και των φορολογουμένων αλλά και της οικονομίας. Βέβαια είναι και αυτό που τροφοδοτεί τη συναλλαγή, μια συναλλαγή η οποία έχει γίνει καθεστώς.
Αναφέρθηκε ο κ. Γεωργακόπουλος και είπε ότι για να υπάρχει κομπίνα, για να υπάρχει στο θέμα των καυσίμων παράνομη διακίνηση και εμπορία, συμμέτοχοι είναι και οι τελωνειακοί υπάλληλοι, διότι εάν αυτοί κάνουν καλά τη δουλειά τους είναι βέβαιο ότι δεν θα έχουμε αυτά τα φαινόμενα. Το ίδιο συμβαίνει και στο χώρο της φορολογίας. Εάν οι εφοριακοί υπάλληλοι κάνουν καλά τη δουλειά τους, κύριε Υπουργέ, τότε και το κράτος θα έχει τα έσοδά του και οι φορολογούμενοι πολίτες δεν θα έχουν τις επιβαρύνσεις που σήμερα έχουν. Και σας το λέγει ένας άνθρωπος ο οποίος εθήτευσε πάνω στο αντικείμενο και ξέρει το τι γίνεται. Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. ΝΙΚΟΛΑΟΣ ΓΚΑΤΖΗΣ: Κύριοι Βουλευτές, ο εισηγητής μας χαρακτήρισε το
νομοσχέδιο λέγοντας ότι είναι παραπλανητικό, ότι θα επιβαρύνει περισσότερο τα φτωχά λαϊκά και μεσαία στρώματα, ιδιαίτερα αυτές οι ρυθμίσεις που αναφέρονται στα τρία πρώτα άρθρα και ότι τελικά δεν λύνει τα προβλήματα, αλλά απεναντίας τα οξύνει.
Η Κυβέρνηση τι λέει; 'Ερχονται εδώ και σε όλους τους τόνους και ο εισηγητής και ο κύριος Υπουργός και ο Κοινοβουλευτικός Εκπρόσωπος και λένε, ότι αποτελεί ένα μέτρο φορολογικής ελάφρυνσης. Είναι έτσι;
Κοιτάξτε να δείτε. Εμείς κρίνουμε καταρχήν τη μέχρι τώρα πολιτική της Κυβέρνησης η οποία δεν έχει πάρει κανένα μα κανένα, μέτρο, δεν ψήφισε κανένα νόμο που να είναι υπέρ των φτωχών λαϊκών στρωμάτων και των μικρομεσαίων. Αν υπάρχει κανένα να μου το πείτε.
Θα αναφερθώ σε αυτά που είπαν οι κύριοι συνάδελφοι. Από αυτήν την
άποψη λέμε ότι και αυτό παρά το ότι εκ πρώτης όψεως φαίνεται ότι γίνονται αυτές οι φοροελαφρύνσεις, στην ουσία θα καταντήσει να είναι ένα παραπλανητικό νομοσχέδιο που θα αποπροσανατολίζει τον κόσμο από τον κύριο στόχο που θα είναι η είσπραξη ακόμη περισσότερων εσόδων μέσω αυτών των ρυθμίσεων.
Είναι γεγονός, κύριοι Βουλευτές, ότι η Κυβέρνηση του ΠΑΣΟΚ, από την εποχή του μακαρίτη του Ανδρέα Παπανδρέου, που έλεγε ότι οι βάσεις φεύγουν ενώ στην ουσία έμειναν, έχει τη μαστοριά και την ικανότητα να αποπροσανατολίζει τον κόσμο και να παρουσιάζει το μαύρο άσπρο.
Και δεν είναι μόνο αυτό. Να θυμίσω και κάτι άλλο: Μήπως τη λιτότητα; Και ο κ. Παπαντωνίου και ο κύριος Πρωθυπουργός όταν παρουσιάστηκαν εδώ μας είπαν κατ' επανάληψη ότι άλλοτε έχει 6% πραγματική αύξηση, άλλοτε 10%, άλλοτε 8% κλπ. Δεν είναι κι αυτό μια παρουσίαση του άσπρου-μαύρου, όταν ξέρουμε ότι οι εργαζόμενοι μέχρι σήμερα -και σήμερα ακόμα και μ'αυτήν την πολιτική λιτότητας- χάνουν από την πραγματική αύξηση του τιμαρίθμου; Μήπως, κύριοι Βουλευτές, όταν ξεπουλιέται η δημόσια περιουσία δεν έρχεται η Κυβέρνηση και λέει: "Κοιτάξτε, αυτό γίνεται για το καλό των
εργαζομένων και της εθνικής οικονομίας"; Δεν μας λένε όμως ότι το επιβάλλουν τ' αφεντικά που ορίζουν και καθοδηγούν την πολιτική που εκφράζεται σε υπαλληλική σχέση στη χώρα μας, άπως φυσικά πιστεύω και σε πολλές άλλες, εξυπηρετώντας ουσιαστικά και κύρια συμφέροντα της πλουτοκρατίας και της νέας τάξης.
Γιατί, όταν η περιουσία του δημοσίου ξεπουλιέται, πέρα από όλ' αυτά που γίνονται και με την Ολυμπιακή τώρα -και θα τα πούμε αν μας φθάσει ο χρόνος- όταν ξεπουλιώνται υπηρεσίες, οι οποίες μπορεί να παίξουν το κορμό για μια πορεία ανάπτυξης της χώρας, αλλά και βιομηχανίες, οι οποίες έχουν χαρακτηριστεί κύρια στρατηγικής σημασίας για την ανάπτυξη της χώρας και όταν ξέρουμε ότι αμέσως οι εργαζόμενοι που βρίσκονται εκεί θα την πληρώσουν, θα χάσουν, θα μειωθεί το προσωπικό -τα βλέπουμε όλ' αυτά που γίνονται, μειώνεται το προσωπικό, περνάμε σε χίλια δυο άλλα μέτρα, μειώνονται τα δικαιώματά τους, ήταν στο δημόσιο και καταλήγουν να είναι στον ιδιωτικό φορέα- όταν έρχεται η Κυβέρνηση και παίρνει αυτά τα αντεργατικά μέτρα, ανατρέπει εργασιακές σχέσεις που μέσα σ' έναν αιώνα οι εργαζόμενοι και το παγκόσμιο συνδικαλιστικό κίνημα με θυσίες, κόπους κι αίματα έχουν κατακτήσει και εμπορευματοποιεί πλήρως την υγεία και την παιδεία, όταν τις συντάξεις μ'αυτό το κυοφορούμενο ασφαλιστικό νομοσχέδιο θα τις πάει εκεί που θα τις πάει, τότε ποια εμπιστοσύνη να έχουμε ότι αυτό το νομοσχέδιο θα δώσει πραγματικές ελαφρύνσεις;
Κύριοι Βουλευτές, ανέφερε και ο Εισηγητής, αλλά και ο κύριος Υπουργός ότι και το προηγούμενο νομοσχέδιο ήταν φοροελαφρυντικό. Για να δούμε. Μου θύμισαν μια παροιμία που μου είχε πει ένας πρόσφυγας για το Χότζα. Ξέρετε τι είχε πει, κύριοι Βουλευτές;
Πήγε κάποιος στον κατή και παραπονέθηκε γιατί το σπίτι του ήταν μικρό και δεν τον χωρούσε. Και του λέει ο κατής: "Βάλε μέσα το γάϊδαρο. Την άλλη μέρα βάλε και την κατσίκα. Την άλλη βάλε και την προβατίνα". Και κάθε μέρα πήγαινε αυτός και του έλεγε ότι δυσκολεύουν τα πράγματα. Αυτός του έλεγε: "Βάλε και τις κότες". Μετά του λέει: "Τώρα βγάλε ένα-ένα". Και όταν τα αφαίρεσε όλα λέει: "Το σπίτι μου είναι μια χαρά, είναι μεγάλο". Αυτό λέει η Κυβέρνηση τώρα, αυτό μας κάνει.
Τόσα χρόνια μας έχει ταράξει στη φορολογία. Τόσα χρόνια έχει
κατ' επανάληψη αυξήσει τη φορολογία με όλα τα μέσα. 'Εχει να κάνει αναπροσαρμογή της φορολογικής κλίμακας από το 1992 κι έρχεται σήμερα και λέει: "Κύριοι, εγώ έχω διπλασιάσει το αφορολόγητο". Το είπε και ο Εισηγητής σήμερα, το είπε και ο κύριος Υπουργός. Ναι, αλλά πώς έπρεπε να είναι το αφορολόγητο; Δεν θα έπρεπε ν' ακολουθεί τον τιμάριθμο; Δεν θα έπρεπε να είναι γύρω στα πέντε εκατομμύρια (5.000.000) δραχμές σήμερα για μια τετραμελή οικογένεια; Μήπως σ'αυτό το φορολογικό νομοσχέδιο αύξησε τα αφορολόγητα ποσά που έχουν οι οικογένειες; Μήπως μείωσε τους συντελεστές στα οικογενεικά, τα μεσαία εισοδήματα, αυτά δηλαδή που κυμαίνονται από τα δύο εκατομμύρια (2.000.000) μέχρι τα τέσσερα εκατομμύρια (4.000.000) δραχμές έως τεσσερισήμισι εκατομμύρια (4.500.000); 'Οχι.
Απεναντίας μείωσε τα μεγάλα εισοδήματα, κύριοι Βουλευτές. Τα εισοδήματα που είναι από δεκαεπτάμισι εκατομμύρια (17.500.000) και πάνω. Και για να δείτε το μέγεθος της ταξικότητας του νομοσχεδίου, η αύξηση της κλίμακας που πήγε στα δύο τετρακόσια λέει ότι είχε απώλεια ενενήντα δισεκατομμύρια (90.000.000.000). Πόσα είχε όμως από τη μείωση των συντελεστών της ανώτερης κλίμακας, στους μεγαλοεισοδηματίες δηλαδή; Είχε εκατόν είκοσι πέντε δισεκατομμύρια (125.000.000.000). Πόσο είχε από τις ανώνυμες εταιρείες; Πόσο είχε από τις κατασκευαστικές εταιρείες του εξωτερικού;
Μαζεύονται γύρω στα εκατόν πενήντα δισεκατομμύρια (150.000.000.000)
για μια κάστα ανθρώπων. Και λέω κάστα για να δείτε, κύριοι Βουλευτές, και μια άλλη διαφορά. Στον προϋπολογισμό τα έσοδα, οι εργαζόμενοι, οι μισθωτοί, οι συνταξιούχοι, το 41% -αν θυμάμαι καλά και δεν με απατά η μνήμη μου στα νούμερα- πληρώνουν το 51% του φόρου εισοδήματος. Συμμετέχουν δηλαδή, με το 51%. Οι μεγαλοεισοδηματίες, οι οποίοι είναι το 14,5% συμμετέχουν με το 4,5% του φόρου εισοδήματος.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν είναι σωστή η
σύγκριση όμως.
ΝΙΚΟΛΑΟΣ ΓΚΑΤΖΗΣ: Δεν ξέρω εάν είναι σωστή ή δεν είναι. Εγώ λέω όμως, ότι τα εκατόν είκοσι πέντε δισεκατομμύρια (125.000.000.000) τα κέρδισε αυτό το 14%, κύριε Υπουργέ, όταν μειώθηκε η φορολογία των
μεγαλοεισοδηματιών, από 45% σε 40%. Και αυτό το υπόλοιπο είναι που σηκώνει ουσιαστικά τα βάρη. Δηλαδή η πλειοψηφία του 41% των μισθωτών και των συνταξιούχων επωφελήθηκαν -μαζί μέσα και οι μεγαλοεισοδηματίες- και είχαν μία μείωση της φορολογίας ενενήντα δισεκατομμύρια. Αλλά οι μεγαλοεισοδηματίες επωφελήθηκαν με εκατόν είκοσι πέντε δισεκατομμύρια, που είναι το 14% και έχουν και μερίδιο στα ενενήντα δισεκατομμύρια.
Αυτό το λέω, γιατί όλα αυτά τα χρόνια, κύριοι Βουλευτές, που θα
έπρεπε η τιμαριθμοποίηση να είχε φτάσει ψηλά, την επικαλείται σαν ευεργέτημα, σαν χάρισμα δηλαδή η Κυβέρνηση, ενώ ξέρει ότι το φορολογικό σύστημα είναι ταξικό, είναι αντιλαϊκό, έχει τα μόνιμα υποζύγια που το υπηρετούν, είναι αντιαναπτυξιακό και δεν δίνει τις χρήσεις. Θα ήθελα να πω και άλλα, αλλά δυστυχώς δεν με παίρνει ο χρόνος.
Να πω τώρα δύο λόγια για το χρηματιστήριο.
Για το χρηματιστήριο, κύριοι Βουλευτές, όσα μέτρα και αν πάρετε, ο
χαρακτήρας του δεν πρόκειται ποτέ να αλλάξει. 'Εχουμε κι εδώ μία αποπροσανατολιστική μέθοδο και προσπάθεια, που γίνεται από την Κυβέρνηση, και υποστηρίζει φυσικά όλα αυτά που λέει η Νέα Δημοκρατία για το φόρο κλπ.
Κύριε Ρεγκούζα, θα πρέπει να σας πω ότι ήταν 65% επί Καραμανλή. Πόσο το κατεβάσατε εσείς και πόσο το κατέβασε το ΠΑΣΟΚ; 'Εφθασε σήμερα στο 40% και γκρινιάζετε να κατέβει στο 30%.
ΑΔΑΜ ΡΕΓΚΟΥΖΑΣ: 'Ηταν 61%.
ΝΙΚΟΛΑΟΣ ΓΚΑΤΖΗΣ: 'Ηταν 65%. Εντάξει, αφού επιμένετε, να πούμε 61%.
Και θέλετε κι άλλο και λέτε ότι με αυτό θα έχουμε ανάπτυξη. Είχαμε μέχρι τώρα ανάπτυξη; Τα τσεπώνουν, κύριε συνάδελφε και δεν κάνουν τίποτα,
καμία ανάπτυξη, ούτε και από το χρηματιστήριο.

Ο χαρακτήρας του χρηματιστηρίου δεν θα αλλάξει, κύριοι Βουλευτές. Είναι και θα παραμείνει ένα εργαλείο συσσώρευσης κεφαλαίων από τους
λίγους, που θα τα παίρνουν από τους πολλούς. 'Οποιο μέτρο και αν πάρει η Κυβέρνηση, όποιο μέτρο κι εσείς να προτείνετε, δεν πρόκειται να υπάρχει δικαίωση και ίση μεταχείριση μεταξύ αυτών που τα παίρνουν από τους μικροεπενδυτές. Δεν υπάρχει καπιταλισμός δίκαιος. Δεν υπάρχουν ισορροπίες. Δεν θα πάψει το μεγάλο ψάρι να τρώει το μικρό, να έχουμε το νόμο της ζούγκλας. Αυτό θα κυριαρχήσει. Και όλα αυτά τα μέτρα είναι αποπροσανατολιστικά και θα βάλουν στο χέρι, κύριε Υπουργέ, αυτούς που θα πάρουν τώρα δάνειο, για να πάρουν μετοχές κλπ. και μέσα από τις χρηματιστηριακές εταιρίες, όπως έπαιρναν μέχρι τώρα από τις τράπεζες, θα τους δυσκολέψει ακόμα περισσότερο.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Να πω τώρα δύο λόγια για την κατοικία και τελειώνω. Η κατοικία είναι κοινωνικό αγαθό και κανένας δεν πρόκειται να το αμφισβητήσει. Αυτό θα λυθεί όμως μόνο με το σοσιαλισμό, κύριοι Βουλευτές. Η καπιταλιστική εκμετάλλευση που γίνεται στην αστική γη και τα υπερκέρδη που συσσωρεύει η πλουτοκρατία μέσω των αναγκών, που έχει σήμερα η λαϊκή οικογένεια, δεν θα σταματήσει ποτέ να υπάρχει, εκτός εάν περάσουμε στο σοσιαλισμό. 
ΠΡΟΕΔΡΕΥΩΝ (Παναγιώτης Σγουρίδης): Παρακαλώ τελειώνετε, κύριε
συνάδελφε.
ΝΙΚΟΛΑΟΣ ΓΚΑΤΖΗΣ: Μία κουβέντα να πω ακόμα. Δεν έχουμε εμείς, κύριε Πρόεδρε, κοινοβουλευτικό εκπρόσωπο. Θα μου επιτρέψετε να απαντήσω... 
ΠΡΟΕΔΡΕΥΩΝ (Παναγιώτης Σγουρίδης): 'Εχετε τον κ. Τζέκη.
ΝΙΚΟΛΑΟΣ ΓΚΑΤΖΗΣ: Κύριοι συνάδελφοι, ο κ. Μητσοτάκης μίλησε ενάντια
στη μεγάλη ακίνητη περιουσία.
ΠΡΟΕΔΡΕΥΩΝ (Παναγιώτης Σγουρίδης): Σας υποβαθμίζει ο συνάδελφός σας. ΑΓΓΕΛΟΣ ΤΖΕΚΗΣ: Καμία υποβάθμιση. 'Ολοι είμαστε κοινοβουλευτικοί
εκπρόσωποι.
ΝΙΚΟΛΑΟΣ ΓΚΑΤΖΗΣ: Είπα ότι δεν έχουμε εισηγητή.
ΠΡΟΕΔΡΕΥΩΝ (Παναγιώτης Σγουρίδης): Ακόμα καλύτερα δηλαδή, έχετε
αναβαθμισμένη παρουσία.
ΝΙΚΟΛΑΟΣ ΓΚΑΤΖΗΣ: Κύριοι Βουλευτές, ο κ. Μητσοτάκης μίλησε για την πλήρη κατάργηση του Φόρου Ακίνητης Περιουσίας. Παίρνουμε είκοσι τέσσερα δισεκατομμύρια.
ΑΔΑΜ ΡΕΓΚΟΥΖΑΣ: 'Οχι καθαρό έσοδο.
ΝΙΚΟΛΑΟΣ ΓΚΑΤΖΗΣ: Ο κ. Δρεττάκης, που την είχε εφαρμόσει, που την
είχε εισηγηθεί και την είχε ψηφίσει κλπ., έφυγε μέσα από τις ανακοινώσεις της τηλεόρασης ότι παραιτείται.
ΑΔΑΜ ΡΕΓΚΟΥΖΑΣ: 'Οχι, ήταν άλλο πράγμα, ήταν το "πόθεν έσχες" και
καταγραφή.
ΝΙΚΟΛΑΟΣ ΓΚΑΤΖΗΣ: Και αυτό μαζί. 'Ηταν και για την ακίνητη περιουσία, κύριε συνάδελφε. Από τότε η μεγάλη ακίνητη περιουσία έχει καταργηθεί. Νέα Δημοκρατία και ΠΑΣΟΚ τι συμφωνήσατε;
Να μην φορολογείται η μεγάλη ακίνητη περιουσία, αλλά να εισέλθει το
τέλος ακίνητης περιουσίας, ένας κεφαλικός φόρος δηλαδή, που πληρώνει αυτός που έχει αγοράσει ένα οικοπεδάκι, χωρίς να μπορεί να χτίσει. Αυτό θέλετε να το καταργήσετε, κύριε Υπουργέ. Κάποιος αγοράζει ένα οικοπεδάκι, για δέκα ή δεκαπέντε χρόνια κι όμως, πληρώνει, όπως πληρώνει κι ο μεγαλοεισοδηματίας που έχει τη βίλα με βάση τα τετραγωνικά μέτρα. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Υπέρ των Οργανισμών
Τοπικής Αυτοδιοίκησης...
ΝΙΚΟΛΑΟΣ ΓΚΑΤΖΗΣ: Μήπως η μεγάλη ακίνητη περιουσία δεν ήταν υπέρ της αυτοδιοίκησης;
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Γκατζή.
ΝΙΚΟΛΑΟΣ ΓΚΑΤΖΗΣ: 'Οσον αφορά τους μετανάστες πρώτης γενιάς, κύριε Υπουργέ, γιατί έχουν μόνο αυτοί απαλλαγή πρώτης κατοικίας και όχι και οι άλλοι;
ΑΡΙΣΤΟΤΕΛΗΣ ΠΑΥΛΙΔΗΣ: Δεν μπορούν να κάνουν ελληνοποίηση οι 'Ελληνες του εξωτερικού;
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, παρακαλώ, αφήστε το διάλογο με τον κ.Γκατζή.
Ο κ. Μακρυπίδης έχει το λόγο.
ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, κύριοι συνάδελφοι, το φορολογικό νομοσχέδιο αντιμετωπίζει μια σειρά θέματα και προβλήματα που έχουν να κάνουν με τη φορολόγηση των ακινήτων, είτε με τη μορφή της μεταβίβασης ως αγοραπωλησία είτε με τη μορφή κληρονομιών, δωρεών και γονικών παροχών. 
'Οπως ειπώθηκε από τον Υπουργό και από τον εισηγητή του ΠΑΣΟΚ,
πιστεύω και εγώ ότι το συγκεκριμένο σχέδιο νόμου, δεν είναι μια τομή στη φορολόγηση των ακινήτων, έχει όμως νέα ποιοτικά στοιχεία. Είναι το δεύτερο νομοσχέδιο μετά τις τελευταίες εκλογές που ψηφίζει η Κυβέρνηση του ΠΑΣΟΚ μέσα στο οποίο έχουμε μόνο φορολογικές ελαφρύνσεις, δεν έχουμε κανένα νέο φόρο.
Δεύτερον, με το νομοσχέδιο αυτό επιβεβαιώνονται στην πράξη οι προεκλογικές δεσμεύσεις της Κυβέρνησης του ΠΑΣΟΚ και του Πρωθυπουργού, σχετικά με την ακολουθούμενη φορολογική πολιτική. 'Αρα, είχαμε ένα νομοσχέδιο που ήλθε έγκαιρα και αφορούσε τον τρόπο φορολόγησης των εισοδημάτων και την υλοποίηση του προϋπολογισμού και έχουμε ένα νομοσχέδιο που αντιμετωπίζει μια σειρά ζητήματα φορολόγησης των ακινήτων. 
Επιπρόσθετα, θέλω να πω ότι έχουμε εφαρμογή του αντικειμενικού
συστήματος προσδιορισμού της φορολογητέας ύλης των ακινήτων.
Είναι τομή στον τρόπο που προσδιοριζόταν και φορολογούνταν η αξία των ακινήτων. 'Eγινε το 1985 από την Κυβέρνηση του ΠΑΣΟΚ, που έγινε αποδεκτή από το σύνολο της κοινωνίας και τους φορείς. Με το σύστημα αυτό, δημιουργήθηκαν νέες σχέσεις μεταξύ φορολογουμένων και φορολογούσης αρχής και όσον αφορά τις σχέσεις και την εξυπηρέτηση, αλλά και όσον αφορά την αποτελεσματικότητα ως προς την είσπραξη των φορολογικών εσόδων από την φορολόγηση των ακινήτων.
'Ηταν τομή ο τρόπος αυτός γιατί σήμερα έχουμε φτάσει σ' ένα σημείο με την επέκταση του αντικειμενικού προσδιορισμού σχεδόν στο σύνολο των ακινήτων σε όλη την Ελλάδα να μπορούμε να είμαστε πιο αποτελεσματικοί και σε μια σειρά άλλες φορολογίες όχι μόνο στα ακίνητα.
Υιοθετήθηκε με μια σειρά νόμων η αναπροσαρμογή της αξίας των ακινήτων να γίνεται κάθε δύο χρόνια. Το έκανε και η Κυβέρνηση της Νέας
Δημοκρατίας δύο φορές και στη συνέχεια η δική μας Κυβέρνηση. Επειδή άκουσα πολλά και διάφορα στην επιτροπή και στην Αίθουσα αυτή σχετικά με κάποια παραδείγματα που τέθηκαν υπολογίζοντας την αναμενόμενη αναπροσαρμογή της αξίας των ακινήτων, όσον αφορά τα συζητούμενα σήμερα άρθρα και τις συγκεκριμένες ρυθμίσεις αν είναι όντως ελαφρύνσεις ή όχι, μπορείτε να μου πείτε, κύριοι της Αντιπολίτευσης και της ελάσσονος και της μείζονος, εάν με την ισχύουσα μέχρι σήμερα νομοθεσία έπρεπε να έχει γίνει αναπροσαρμογή εδώ και ενάμιση χρόνο;
Η τελευταία έγινε το Δεκέμβριο του 1997, δηλαδή ισχύει από 1.1.98 και η νέα έπρεπε να έχει γίνει από 1.1.2000.
ΑΡΙΣΤΟΤΕΛΗΣ ΠΑΥΛΙΔΗΣ: Το ερώτημα ποιο είναι;
ΑΝΔΡΕΑΣ ΜΑΚΡΥΠΙΔΗΣ: Γνωρίζουμε πολύ καλά ποία είναι η αύξηση της αγοραίας αξίας των ακινήτων τα τελευταία τρία χρόνια. Αυτό -γιατί άκουσα και τον επίτιμο Πρόεδρο της Νέας Δημοκρατίας- δημιουργήθηκε ή δεν δημιουργήθηκε υπεραξία στα ακίνητα; Δεν θα πρέπει γι' αυτήν την υπεραξία που δημιουργήθηκε να υπάρξει ίση φορολόγηση σε σχέση με μια άλλη σειρά εισοδήματα;
'Αρα, θα πρέπει να δούμε το θέμα της αναπροσαρμογής της αξίας των ακινήτων σε συνδυασμό με την αγοραία αξία που ήδη έχει επέλθει. Γιατί μπορούμε να πούμε ότι τα τελευταία χρόνια είχαμε εκτίναξη της αγοραίας αξίας σε μία σειρά περιοχών. Τα στοιχεία που έδωσε ο Υπουργός προηγουμένως στο φόρο μεγάλης ακίνητης περιουσίας το αποδεικνύουν αυτό. Και δεν μιλάω μόνο για τα Μεσόγεια, δεν μιλάω μόνο για ακριβά αστικά προάστια στο Λεκανοπέδιο. Και στις νησιωτικές περιοχές είχαμε αυτό το φαινόμενο.
Αναφέρθηκαν παραδείγματα από πολλούς ομιλητές. Τα παραδείγματα δεν είναι επιχειρήματα. Τα δημοσιεύματα από έγκυρες και έγκριτες εφημερίδες όπως η εφημερίδα "ΒΡΑΔΥΝΗ", που κατατέθηκαν ξέρουμε με τι τρόπο δόθηκαν. Τα δώσατε για να τα δημοσιεύσουν και στην συνεχεια τα επικαλείστε προκειμένου να στηρίξετε κάποιες επιλογές σας και να δημιουργήσετε επιχειρήματα.
ΑΓΓΕΛΟΣ ΤΖΕΚΗΣ: Και το "ΒΗΜΑ" έγραψε.
ΑΝΔΡΕΑΣ ΜΑΚΡΥΠΙΔΗΣ: Μέσα από το συγκεκριμένο σχέδιο νόμου έχουμε ουσιαστικές αυξήσεις των αφορολογήτων ορίων για την πρώτη κατοικία, ναι ή όχι; 'Εχουμε.
ΑΔΑΜ ΡΕΓΚΟΥΖΑΣ: Από κάτω, όχι από πάνω.
ΑΝΔΡΕΑΣ ΜΑΚΡΥΠΙΔΗΣ: Αυτό τι επιβεβαιώνει; Επιβεβαιώνει τη θέση μας ότι η στέγη ήταν, είναι και παραμένει κοινωνικό αγαθό. Γι' αυτό έχουμε φτάσει σήμερα -και να μη επικαλεστώ, για οικονομία χρόνου, τα στοιχεία που ανέφερε ο αρμόδιος Υφυπουργός- για την τετραμελή οικογένεια να είναι αφορολόγητη η απόκτηση πρώτης κατοικίας με κάθε μορφή και από άποψη αξίας σε όλη την επικράτεια και από άποψη επιφάνειας.
'Εχουμε, τις τελευταίες δεκαετίες, τα τελευταία πενήντα χρόνια, για πρώτη φορά μείωση του συντελεστή φορολογίας στις αγοροπωλησίες, στις μεταβιβάσεις. Αναφέρθηκε και από τον εισηγητή μας και από τον Υφυπουργό. 'Ηταν σταθερός ο συντελεστής 11% και 9% κατά περίπτωση τα τελευταία πενήντα χρόνια. 'Εχουμε για πρώτη φορά μείωση; Ναι ή όχι; 'Εχουμε. 
ΑΡΙΣΤΟΤΕΛΗΣ ΠΑΥΛΙΔΗΣ: Ποιο είναι το κέρδος;
ΑΝΔΡΕΑΣ ΜΑΚΡΥΠΙΔΗΣ: Αυτό δείχνει την πρόθεση μας το ακίνητο να μην
είναι πηγή εσόδων του προϋπολογισμού και από απόψεως φορολογικής δικαιοσύνης, και από απόψεων εσόδων. Του κρατικού Προϋπολογισμού. Είναι όμως και έσοδο στην Τοπική Αυτοδιοίκηση. Στα πλαίσια του αντικειμενικού 
προσδιορισμού προσδιορίζεται και το τέλος-φόρος Τοπικής Αυτοδιοίκησης. 'Αρα, κύριοι συνάδελφοι, για πρώτη φορά έχουμε μείωση του συντελεστή φορολογίας των μεταβιβάσεων.
Θα ήθελα όμως να αναφερθώ και στη φορολόγηση της μεγάλης ακίνητης περιουσίας, γιατί εδώ διεπίστωσα από τον εισηγητή της Νέας Δημοκρατίας
-που έκανε φιλότιμες προσπάθειες- και από τον Κοινοβουλευτικό Εκπρόσωπο και τον επίτιμο Πρόεδρο της, ότι υπάρχουν τρεις διαφορετικές απόψεις. 
Ποια είναι η θέση τελικά της Νέας Δημοκρατίας όσον αφορά τη
φορολόγηση της μεγάλης ακίνητης περιουσίας; Είστε υπέρ, ναι ή όχι; Γιατί η Νέα Δημοκρατία όταν είναι αντιπολίτευση ζητάει να αυξηθούν τα αφορολόγητα και όταν είναι στην κυβέρνηση καταργεί το φόρο της μεγάλης ακίνητης περιουσίας. Και, για οικονομία χρόνου, δεν θα αναφερθώ στο Φ.Α.Π. του 1982 ούτε στο ν. 11/75, που τότε όντως όπως είπε ο επίτιμος 
Πρόεδρος της Νέας Δημοκρατίας, όποιος ήθελε δήλωνε και αυτός την πλήρωνε. Και ήρθε το ΠΑ.ΣΟ.Κ. εκπληρώνοντας δεσμεύσεις προεκλογικές αλλά λόγω της φιλοσοφίας του, να φορολογήσει τη μεγάλη ακίνητη περιουσία. Γιατί η
μεγάλη ακίνητη περιουσία κατά τεκμήριο έχει δημιουργηθεί από τη φοροδιαφυγή. Και η εκμετάλλευσή της σε μεγάλο ποσοστό παραμένει σήμερα μεγάλη εστία φοροδιαφυγής.
Γι' αυτό μέσα από τη φορολόγηση της μεγάλης ακίνητης περιουσίας, ασκούμε φορολογική δικαιοσύνη. Η Νέα Δημοκρατία αγκυλωμένη δογματικά στις πολιτικές και ιδεολογικές αντιλήψεις και στα συμφέροντα που εκπροσωπεί των μεγαλοεισοδηματιών και των μεγαλοϊδιοκτητών ζητάει την κατάργηση, όπως είπα, κατά περίπτωση, της μεγάλης ακίνητης περιουσίας.
ΑΔΑΜ ΡΕΓΚΟΥΖΑΣ: Δυστυχώς, άλλαξαν τα πράγματα.
ΑΝΔΡΕΑΣ ΜΑΚΡΥΠΙΔΗΣ: Ειπώθηκε ότι τα έσοδα από το φόρο μεγάλης
ακίνητης περιουσίας είναι της τάξης περίπου των τριάντα δισεκατομμυρίων. Και θα πρέπει να απολεσθούν; Θα πρέπει να αφαιρεθούν από τον
προϋπολογισμό τα έσοδα από τη φορολόγηση της μεγάλης ακίνητης περιουσίας με το σκεπτικό ότι είναι μεγάλο το κόστος το λειτουργικό; Το λειτουργικό κόστος ήδη έχει αντιμετωπισθεί, και με την επέκταση του αντικειμενικού προσδιορισμού του συνόλου των ακινήτων, αλλά και με μια σειρά άλλα μέτρα, όπως είναι η αυτοματοποίηση στον τρόπο συμπλήρωσης της δήλωσης, υποβολής και εκκαθάρισης της δήλωσης μεγάλης ακίνητης περιουσίας. Μπορεί αύριο να πάμε και σε αυξημένα -υπάρχει πρόβλεψη-έσοδα από τη φορολόγηση της
μεγάλης ακίνητης περιουσίας.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Θα ήθελα να προτείνω -απευθύνομαι σε όλους, και στον κύριο Υφυπουργό-τα έσοδα από την ακίνητη περιουσία ή το σύνολο των φορολογικών εσόδων από τα ακίνητα να αποτελούν έσοδα και να καλύπτουν ανάγκες της Τοπικής Αυτοδιοίκησης. Είναι ένα θέμα που μπορούμε να το κουβεντιάσουμε. Είναι ένα θέμα που έχει κουβεντιαστεί κατ' επανάληψη από την ΚΕΔΚΕ. Και αυτό με το σκεπτικό ότι η συμμετοχή της Τοπικής Αυτοδιοίκησης σε έργα αναβάθμισης μιας περιοχής αυξάνει την αξία των ακινήτων, δημιουργεί το κίνητρο και στην ίδια για κατασκευή έργων υποδομής και για αυξήσεις φορολογικών εσόδων. 'Ετσι καλύπτουμε με πόρους την Τοπική Αυτοδιοίκηση
που ξέρετε ότι επικεντρώνεται, κύριε Υφυπουργέ στο να θέλει έσοδα από το Φ.Π.Α., τη σταθερή και δυναμική φορολογία, ενώ μέσα από την πρόταση αυτή νομίζω ότι και έσοδα δημιουργούνται στην Τοπική Αυτοδιοίκηση, αλλά και κίνητρα συγχρόνως για ανάπτυξη και αναβάθμιση των περιοχών.
Τέλος, θα ήθελα να πω ότι θα πρέπει να εξετάσουμε την περίπτωση της επιβολής του Φόρου Προστιθέμενης Αξίας στις οικοδομές, ούτως ώστε να εξυγιάνουμε το κύκλωμα της οικοδομής που, δυστυχώς, παραμένει σήμερα μια μεγάλη εστία φοροδιαφυγής.
Και η τελική μου πρόταση -κύριε Πρόεδρε και σας ευχαριστώ- θα είναι
αυτά που άκουσα πάλι για το θέμα του περιοδικού "Θρακική φορολογική προσέγγιση" Δεν θα ήθελα να υπαναχωρήσετε στην πρόταση για μια σειρά λόγους. Είναι κάτι που έρχεται εδώ και μία δεκαετία, δεν καθιερώνεται για πρώτη φορά. 'Ηδη και επί Κυβερνήσεων ΠΑ.ΣΟ.Κ. και επί Οικουμενικής Κυβέρνησης και επί Νέας Δημοκρατίας ίσχυε, άρα δεν καταλαβαίνω την εμμονή κάποιων...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επί υφυπουργίας του κ.
Γεωργακόπουλου πρωτοθεσπίστηκε.
ΑΝΔΡΕΑΣ ΜΑΚΡΥΠΙΔΗΣ: Εγώ δεν θα αναφερθώ σε πρόσωπα. Οι παροικούντες
την Ιερουσαλήμ γνωρίζουν.
Τελειώνω, όμως...
ΠΡΟΕΔΡΕΥΩΝ (Παναγιώτης Σγουρίδης): Τελειώνετε όμως, γιατί από τα δέκα
λεπτά μας λέτε ότι τελειώνετε.
ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, αναφέρομαι στην ιδιαίτερη
περιοχή σας.
ΠΡΟΕΔΡΕΥΩΝ (Παναγιώτης Σγουρίδης): Αφήστε το αυτό, θα έπρεπε να το πείτε πρώτο.
ΙΩΑΝΝΗΣ ΜΑΓΚΡΙΩΤΗΣ: Θα τα πείτε στην κατ' άρθρο συζήτηση.
ΑΝΔΡΕΑΣ ΜΑΚΡΥΠΙΔΗΣ: Κύριε Υφυπουργέ, αν μου επιτρέπετε, απευθυνόμενος
σε σας, θα ήθελα να σας πω ότι με την ευαισθησία που έχουμε όλοι για τη Θράκη, να εξετάσετε -βέβαια δεν έχει άμεση σχέση με το φορολογικό νομοσχέδιο που συζητάμε- το θέμα της Επιθεώρησης και της Διεύθυνσης της Επιθεώρησης της Ανατολικής Μακεδονίας-Θράκης. Είναι κάτι που πρέπει να το δούμε και να παραμείνει η έδρα ως έχει μέχρι σήμερα, γιατί δεν νομίζω ότι η μεταφορά της στη Θεσσαλονίκη βοηθάει την αποκέντρωση ούτε λύνει τα ζητήματα τα οργανωτικά.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, επιτρέψτε μου να ομιλήσω από το έδρανο, γιατί διαπιστώνω ότι ομιλών από εδώ έχω ακροατήριο μεγαλύτερο απ' ότι εάν ομιλούσα από του Βήματος.
ΙΩΑΝΝΗΣ ΜΑΓΚΡΙΩΤΗΣ: Κατανοούμε τη σκέψη σας
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υφυπουργέ, η αξία ενός νομοσχεδίου
φαίνεται από τον αναβρασμό που προκαλεί στην κοινωνία ή εν πάση περιπτώσει στους άμεσα ενδιαφερόμενους. Επί ώρες παρακολουθώ τη συζήτηση και ακούω

να σας εξυμνούν για τη ριζοσπαστική επέμβαση που κάνετε στο φορολογικό
σύστημα.
Δεν έχω διαπιστώσει πάντως εκτός αυτής της Αιθούσης ουδένα...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Γιατί αναφέρεστε σε κάτι το οποίο κανείς, ούτε η Κυβέρνηση, ισχυρίστηκε;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υφυπουργέ, μην παίρνετε έτσι το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, έχουμε μείνει τόσο λίγοι που
ο διάλογος είναι σχεδόν απαραίτητος.
ΠΡΟΕΔΡΕΥΩΝ (Παναγιώτης Σγουρίδης) : Διάλογος κάτω από προϋποθέσεις
και όρους και όχι ανεξέλεγκτα.
ΑΡΙΣΤΟΤΕΛΗΣ ΠΑΥΛΙΔΗΣ: Εγώ, λοιπόν, μέχρι στιγμής δεν έχω διαπιστώσει να υπάρχει μερίς του ελληνικού λαού, μικρή ή μεγάλη η οποία να εκφράζει ανησυχία για τα περιλαμβανόμενα στο νομοσχέδιο ή να εκφράζει ευχαριστίες ή άλλο τι. Το συμπέρασμα είναι πως ό,τι κάνετε είναι περίπου γραφειοκρατικό. Φορολογικά νομοσχέδια τα οποία συγκλονίζουν μία κοινωνία είναι αυτά που προκαλούν συζητήσεις και προβληματίζουν. Αυτές τις ημέρες ένα φορολογικό νομοσχέδιο συγκλονίζει τις ΗΠΑ. Αυτήν τη στιγμή οι ΗΠΑ βρίσκονται σε αναβρασμό, λόγω της προτάσεως του νεοεκλεγέντος Προέδρου Μπους για το περίφημο φορολογικό του νομοσχέδιο TAX CUT. Δηλαδή φορολογικές μειώσεις και προσδιορισμός από πού θα κόψουν και πού θα πάει ότι περισσέψει. Αυτό το νόημα έχει η επέμβαση σε ένα σύστημα. Εκεί χαλάει το σύμπαν. Τηλεοπτικές εκπομπές, ραδιοφωνικες συζητήσεις, επιτροπές, ακροάσεις, συζητήσεις στα νομοθετικά σώματα και στο περιθώριο των συνεδριάσεων.
Εμείς σήμερα, λοιπόν, πρέπει να προσγειωθούμε. Μιλαμε για ορισμένες συνήθεις επεμβάσεις επί αυτών που εσείς κατ' αποκλειστικότητα έχετε κάνει στην μακρά περίοδο της ΠΑΣΟΚικής κυβερνητικής θητείας σας. Κάποιοι θεωρούν ότι είναι φιλότιμες και κάποιοι άλλοι θεωρούν ότι θα γινόντουσαν και χωρίς νομοθετική ρύθμιση με λήψη κάποιων διοικητικών μέτρων για διορθώσεις.
Θέλουμε όμως όλοι μας να έχουμε ένα εκσυγχρονισμένο φορολογικό
σύστημα ώστε να μη χρειάζεται κάθε λίγο νομοθετική ρύθμιση για το άλφα ή βήτα θέμα. Ο κ. Μακρυπίδης, παλιός φορατζής λέει ότι μέσα σε λίγο χρόνο έχουμε δύο νομοσχέδια. Το προτελευταίο ήταν το Δεκέμβριο. Κάνετε δύο φορολογικές επεμβάσεις μέσα σε δύο μήνες. Τι δείχνει αυτό;
ΠΡΟΕΔΡΕΥΩΝ (Παναγιώτης Σγουρίδης): Σιγά σιγά γίνεται η αγουρίδα
μέλι.
ΑΡΙΣΤΟΤΕΛΗΣ ΠΑΥΛΙΔΗΣ: Είναι και αυτή μία αντίληψη, αλλά δεν κολακεύει ούτε την αγουρίδα ούτε το μέλι. Φαίνεται πως στο Υπουργείο σας πολλά πρέπει να γίνουν και δεν γίνονται ή έχουν γίνει πολλά αρνητικά που δεν διορθώνονται εύκολα.
'Εχετε διοικητικό σύστημα που να αντιμετωπιζει την εφαρμογή της
κείμενης φορολογικής νομοθεσίας; Διότι και εκεί κάθε λιγο ή λιγάκι κάνετε επεμβάσεις οι οποίες ξεσηκώνουν όποιους θα υποστούν τις συνέπειες αυτών των επεμβάσεων. Στα καλά καθούμενα, λοιπόν, στη νησιωτική περιοχή από την οποία προέρχομαι ανακοινώνεται ότι οι αρμοδιότητες των ΔΟΥ μιας περιοχής μεταφέρονται από τη Λέρο, την Κάρπαθο, την Κω, την Κάλυμνο στη Ρόδο. Τι μας προσφέρετε, κύριε Υπουργέ, με αυτήν την επέμβασή σας; Να τρέχουμε οι έχοντες κάποια συναλλαγή με την εφορία στην πρωτεύουσα του νομού;
Το γεγονός και μόνο ότι εκεί ξεσηκώθηκε η τοπική κοινωνία και διαμαρτύρονται και οι υπάλληλοι σας γιατί η απόφαση δεν είναι ορθή κάτι πρέπει να σας λέγει.
Να σας πω τώρα κάτι άλλο. Πρόσφατα κάποια θέματα περί αιγιαλού και παραλίας, θέματα που διαχειρίζεται το Υπουργείο σας ξεσήκωσαν το σύμπαν. Αναγκασθήκατε να αποσύρετε διάταξη που παραχωρούσε κομμάτια σε κάποιους ιδιώτες.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν αποσύραμε καμία
διάταξη, γιατι ακριβώς δεν υπάρχει καμία διάταξη ακόμα.
ΑΡΙΣΤΟΤΕΛΗΣ ΠΑΥΛΙΔΗΣ: 'Οχι. 'Εχετε στο γραφείο σας σχέδιο το οποίο κατά τον κλασικό τρόπο του Υπουργείου Οικονομικών "διέρευσε". Είναι μία ευφυής τακτική την οποία ακολουθείτε πιστά.
Oι αντιδράσεις ήταν άγριες και αναγκαστήκατε να το πάρετε πίσω και ανακοινώσατε πάλι μέσα από τα ίδια κανάλια, ότι: "ξέρετε δεν συμβαίνει τίποτα".
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Διαρρεύσατε αυτά που εσείς οι ίδιοι οι Βουλευτές της Ρόδου εισηγηθήκατε γραπτώς. Αυτή ήταν
δική σας πρόταση και διαρρεύσατε αυτό που εσείς προτείνατε.
ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, παρακαλώ όταν θα παίρνετε το λόγο στην Ολομέλεια, πρώτον δεν μπορείτε να τον παίρνετε αυθαιρέτως και δεύτερον θα πρέπει να σηκώνεστε. Είναι πάγια πρακτική και κανονισμός. Σας παρακαλώ!
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, πάντως είναι χρήσιμες οι παρεμβάσεις του κυρίου Υπουργού, διότι έτσι διαλύονται ορισμένες εντυπώσεις. 'Ωστε οι Βουλευτές οι οποίοι θριαμβολογούν διότι απεσύρθη αυτή η πρόταση, είναι αυτοί που την έκαναν; Πάντως, κατά σύμπτωση είναι Βουλευτές του ΠΑ.ΣΟ.Κ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και της Νέας Δημοκρατίας.
ΑΡΙΣΤΟΤΕΛΗΣ ΠΑΥΛΙΔΗΣ: Του ΠΑ.ΣΟ.Κ.! Τα Δωδεκάνησα έχουν ένα Βουλευτή της Νέας Δημοκρατίας, που είναι ο ομιλών. Δεν έκαμα τίποτα. Κι ευχαριστώ για την παρέμβαση.
Φθάνουμε, λοιπόν, τώρα σε ορισμένα στοιχεία που έχουν σχέση με τα
ακίνητα, τα ιδιωτικά ή τα δημόσια.
Πήραν συνάδελφοι απάντηση από τον Υπουργό Δικαιοσύνης για το Κτηματολόγιο, για το οποίο κάτι πρέπει να κάνετε και προπάντων στη νησιωτική περιοχή. 'Εχετε κι εσείς λόγο. Διότι δεν καλύπτεται μόνο την ιδιοκτησία των ιδιωτών, καλύπτετε και την ιδιοκτησία του δημοσίου.
Αν διαβάσετε την απάντηση του Υπουργού Δικαιοσύνης, μάλλον δεν θα
ευχαριστηθείτε. Ακατανόητα πράγματα μακράν της πραγματικότητας, τα οποία οφείλουμε να συζητήσουμε κάποια στιγμή εδώ στο Κοινοβούλιο. 'Ερχεσθε, τώρα, με κάποιες επεμβάσεις στο ισχύον σύστημα να μας πείτε ότι μας παρέχετε υπηρεσίες. Δηλαδή, εις ποίους παρέχετε υπηρεσίες με αυτήν την φορολογική επέμβαση που κάνετε στο σύστημα των μεταβιβάσεων δια χρησικτησίας;
Σας ερωτώ, λοιπόν, κύριε Υπουργέ, αυτή η επέμβασή σας στο σύστημα της χρησικτησίας τι προσφέρει σε μας; Ξέρετε, εγώ μιλώ κατ'αρχήν σαν Βουλευτής της περιοχής από την οποία προέρχομαι. Αυτό είναι το πρώτο μας έργο και μετά όλα τα άλλα. Δεν έχετε μάθει την ιστορία της ακινήτου περιουσίας των Δωδεκανησίων! Δεν έχετε μάθει ότι με επανειλημμένους νόμους επιχειρήσαμε επιτέλους στους φερομένους ως κατέχοντες -ιστορικά είναι οι ιδιοκτήτες από ετών- με κάποιες επεμβάσεις να τους αποκαταστήσουμε. Δεν κατέστη δυνατόν, πλήρως να επιλυθεί το πρόβλημα και αντί επιλύσεως των προβλημάτων μας δημιουργείτε και νέο με την χρησικτησία.
Πράγματι, εφαρμόζεται η μέθοδος της χρησικτησίας και είναι εξ' αντικειμένου ορθή μέθοδος, αρκεί να ελέγχετε εσείς τις περιπτώσεις εκείνες που υπάρχει "αμάρτημα". Επειδή, δηλαδή, δεν μπορεί το κράτος, του οποίου τα ηνία αυτήν τη στιγμή κρατείτε εσείς, να ελέγξει την οποία "αμαρτωλή" αξιοποίηση της διαδικασίας της χρησικτησίας, λειτουργείτε τώρα φορομπηχτικά; Διότι αυτή είναι η επέμβαση που κάνετε!
Ξέρετε ότι υπάρχουν Δωδεκανήσιοι -προπάντων Ροδίτες- "κατέχοντες" κτήματα όπως λέγονται, που δεν έχουν λύσει τα της ιδιοκτησίας τους, ό,τι τους ανήκει δεν ξέρω κι εγώ πόσα χρόνια, και δεν υπάρχει ανανένωση του νομοθετικού πλαισίου για να γίνει η επισημοποίηση αυτής της ιδιοκτησίας, και βεβαίως το δημόσιο δεν τα παίρνει. Το πρόβλημα όμως παραμένει. Δεν φθάνει δε μόνο αυτό αλλά για όσους κάποια στιγμή καταφεύγουν στη χρησικτησία επί των ιδιωτικών ακινήτων, βεβαίως, τώρα τους ταλαίπωρους αυτούς τους αναγκάζετε να πληρώσουν πολύ περισσότερα της αξίας του χωραφιού που έχουν. Μπράβο σας, κύριε σοσιαλιστά Υπουργέ! Θερμά συγχαρητήρια!
Αντικειμενικές αξίες. Κάντε μια βόλτα στα νησάκια, να δείτε πού τις έχετε ανεβάσει με τις τελευταίες επεμβάσεις και πού φημολογείται ότι θα τις πάτε. Και τι μας είπε τώρα ο συνάδελφος που μόλις κατέβηκε από το Βήμα. "Ξέρετε, λέγει, μειώσαμε τους συντελεστές". Μου θυμίζει ένα ανεκδοτάκι για κάποιον που πουλούσε εσώρουχα και ανέβαζε το ένα και κατέβαζε το άλλο. Τη συνέχεια τη γνωρίζετε.
Aνεβάζουμε τις αντικειμενικές αξίες, μειώνουμε τους συντελεστές.
Θερμά συγχαρητήρια κι εδώ, σοσιαλιστά κύριε Υπουργέ!
Δημοσιεύματα του "ΡΟΔΙΑΚΟΥ ΤΥΠΟΥ" έχουν φθάσει φαντάζομαι στο γραφείο σας με συγκεκριμένα παραδείγματα.
Πρώτη κατοικία. Είναι μια καλή ιδέα, κάποτε εισήχθη στη φορολογική μας νομοθεσία, πέρασε διάφορες φάσεις. Μα, επιτέλους να κατασταλάξουμε
κάπου. Θέλουμε ή δεν θέλουμε να παράσχουμε τη δυνατότητα στους 'Ελληνες να αποκτήσουν την πρώτη κατοικία; Τίποτα παραπάνω. Αυτή η τακτική του ακορντεόν-φυσαρμόνικας, που πότε την ανοίγουμε και πότε την κλείνουμε, ποιον ωφελεί και ιδιαιτέρως, κύριε Υπουργέ, στα νησάκια, στα οποία δεν μπορεί να ισχύει ό,τι ισχύει στη λοιπή Ελλάδα.
Δύο ιδιαίτερα σημεία θέλω να θίξω και τελειώνω. Το πρώτο είναι οι
παλινοστούντες. Πιστεύω πως δεν υπάρχει διάκριση μεταξύ των παλινοστούντων οι οποίοι επιθυμούν να αποκτήσουν πρώτη κατοικία στη γη των πατέρων τους, μεταξύ αυτών δηλαδή της πρώτης γενεάς ή άλλης τινός. Νομίζω ότι πρέπει να το διευκρινίσετε αυτό, γιατί δεν μας βλάπτει, κύριε Υπουργέ, αν έλθουν της δεύτερης και τρίτης γενιάς κατοικούντες στο Μανχάτταν και θέλουν να αποκτήσουν πρώτη κατοικία, ώστε να έρχονται, όποτε μπορέσουν στην ακραία Κάσο ή ακόμα πιο ακραία, στο Καστελόριζο. Εκεί δείξτε γεναιοδωρία γιατί δεν έχετε καμία απώλεια εσόδων.
Κύριοι συνάδελφοι, μιλάω για τα νησιά. Μεθαύριο πάμε στην Κάσο και
Κάρπαθο. Ο Πρόεδρος της Νέας Δημοκρατίας, ο πρώην Πρωθυπουργός
κ. Τζανετάκης, συνάδελφοι Βουλευτές και θα συναντήσουμε τους κατοίκους των για να συζητήσουμε τα προβλήματά τους. 'Ολοι όμως οφείλουμε να κάνουμε την παραδοχή ότι η Ελλάδα, η πατρίδα μας, είναι χωρισμένη, θέλουμε δεν θέλουμε, σε δύο κομμάτια. Κάποιοι από εσάς, κύριοι συνάδελφοι, έρχεσθε κάτω, κάθε λίγο και λιγάκι, και το αντιμετωπίζετε αυτό. Και ασφαλώς γνωρίζετε πως ό,τι ισχύει στην ηπειρωτική Ελλάδα δεν μπορεί να ισχύσει στη νησιωτική και ό,τι σχεδιάζουμε πρέπει να το κάνουμε με μια πρόβλεψη πως θα εφαρμοσθεί εκεί και μάλιστα με πρόβλεψη που τώρα με την αναθεώρηση του Συντάγματος πρέπει και συνταγματικά να κατοχυρωθεί στα νησιά, επιτέλους, φθάσαμε στο σημείο να λέμε ότι πληθυσμός μέχρι τρεις χιλιάδες εκατό (3.100) κατοίκους είναι ο ικανός για να υφίστανται κάποιες φοροαπαλλαγές για τους κατοικούντες εκεί. Επιμένουμε για καιρό, σε αυτή τη μεμψίμοιρη επέμβαση. Δηλαδή αν κατοικούνται από τρεις χιλιάδες διακόσιους (3.200) κατοίκους τι θα γίνει; Προτείνω αύξηση στους έξι χιλιάδες (6.000) κατοίκους.
Κύριε Πρόεδρε, κλείνω με μια γενική τοποθέτηση.
Κύριε Υπουργέ, είναι ανάγκη η χώρα μας να αποκτήσει "Ολοκληρωμένη
Νησιωτική Πολιτική". Αυτήν τη στιγμή απευθύνομαι σε εσάς σε άλλες περιπτώσεις σε άλλους Υπουργούς. Είναι μια μόνιμη ιδέα που θέλω να προβάλω δια του Κοινοβουλίου και ένα στοιχείο της είναι αυτό που περνάει μέσα από το Υπουργείο σας. Ερωτώ τους συνεργάτες σας τι θα κοστίσει στο Δημόσιο αν καταργήσουμε το τεκμήριο δαπάνης για τα σκάφη αναψυχής, κάποιου μεγέθους, μη παλαιά, αυτά που θέλουν να αποκτήσουν οι θαλασσινοί, οι νησιώτες; Είναι μια διαδικασία τύπου οικοδομής από την οποία περιθωριακά ζουν κάμποσα επαγγέλματα.
Ολοκληρωμένη, λοιπόν, Νησιωτική Πολιτική και ένα στοιχείο αυτής είναι η φορολογική πολιτική. Πάντως, το νομοσχέδιό σας καθόσον αφορά σ' αυτήν την ιδέα εγώ δεν βρίσκω να περιλαμβάνει κανένα ιδιαίτερο στοιχείο.
Η πρότασή μου είναι οποτεδήποτε ασχοληθείτε επιτέλους με τα νησιά να κάμετε μια ξεχωριστή αντιμετώπιση των νησιωτών.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχουμε κλείσει τον κατάλογο των πρωτολογιών. Πάμε στις δευτερολογίες.
Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, η μόνιμη κυβερνητική επωδός διά του παρισταμένου κ. Φωτιάδη κάνει λόγο για μειώσεις και για μειώσεις. Σ'αυτήν τη διαδικασία έχω ακούσει να μιλάτε για μείωση 35% των εταιρειών παρ' ότι αυτό έχει ψηφιστεί πριν ενάμιση χρόνο και παρ' ότι ξέρετε ότι η Νέα Δημοκρατία το είχε θεσμοθετήσει και με ριζοσπαστική αντίληψη που μας διακατέχει αναγνωρίσαμε ότι πρέπει να καταργηθεί και σεις το έχετε πάει σταδιακά στο 25%. Μας το λέτε συνεχώς σαν επίτευγμα. Μας λέτε ακόμη πως τα αποτελέσματα της τεχνολογίας είναι και δικά σας επιτεύγματα. Ξέρετε πολύ καλά ότι στον τομέα αυτόν έχετε μείνει πολύ πίσω, έχετε αργήσει πάρα πολύ.
Και ταυτόχρονα ναι μεν ανακοινώνεται ότι θα υποβληθούν δηλώσεις με ηλεκτρονικό τρόπο, αλλά σας διαβεβαιώ ότι αν μπείτε μέσα στη σχετική σελίδα και ζητήσετε να σας δώσουν τώρα έναν καινούριο κωδικό, το σύστημα σας απαντάει δεν υπάρχει, δεν μπορείτε να μπείτε. Δηλαδή, μέσα στο σύστημα μπορούν να μπουν όσοι έχουν ήδη πάρει κωδικό. Εάν ζητήσει κάποιος τώρα καινούριο κωδικό απαντάει ο υπολογιστής "δεν μπορείτε, εν
καιρώ". 'Ετσι λέει, δεν σας το λέω εγώ. Ανοίξτε αύριο το πρωί τον υπολογιστή σας και θα το διαπιστώσετε. Επομένως, μη λένε ότι και σ' αυτόν τον τομέα πλέον έχουμε κατακτήσει τον πλανήτη 'Αρη. Μπορούσαμε να έχουμε κάνει πολύ περισσότερα πράγματα.
Τώρα βλέπω μια προσπάθεια συμψηφισμών. Δηλαδή, επειδή δεν κάνουμε κάτι σήμερα προσπαθούμε να το συμψηφίσουμε με χθες που ενδεχομένως και τότε να μη γινόταν καλά. Ε, λοιπόν, αυτή η λογική και αναποτελεσματική είναι και σας εκθέτει. Επειδή δεν έγινε χθες κάτι καλό, δηλαδή, θα πρέπει να συνεχίσουμε να το κάνουμε κακά και αύριο; Και αυτό σημαίνει ότι πρέπει να πάρετε άφεση αμαρτιών επειδή δεν το προχωράτε, δεν γίνεται κατι σωστά; 
'Ακουσα και τον κ. Μαγκριώτη που το επανέλαβε τι έγινε το 1993 κλπ. 
Μα, γιατί; Δηλαδή, τα κακά παραδείγματα του παρελθόντος τα αναγάγετε σε
επιτεύγματα του παρόντος εσείς ακόμα και αν είναι έτσι;
ΙΩΑΝΝΗΣ ΜΑΓΚΡΙΩΤΗΣ: Λείπει ο κ. Μητσοτάκης και τα λέτε αυτά.
ΑΔΑΜ ΡΕΓΚΟΥΖΑΣ: Δεν λέω για τον κ. Μητσοτάκη. Ο κ. Μητσοτάκης σας τα είπε πολύ καλά σήμερα.
Επίσης, γίνεται λόγος συχνά ότι ξέρετε εμείς ψηφίσαμε φορολογικό νομοσχέδιο πριν από τη συζήτηση του προϋπολογισμού. Μα, το πρόβλημα είναι πότε ψηφίζεται ένα νομοσχέδιο ή τι φόρους βάζει ή τι ελαφρύνσεις δίνει; Νομίζω ότι είναι το δεύτερο. Σ' αυτό πρέπει να απαντήσετε στον 'Ελληνα πολίτη.
Το άλλο θέμα. Ειπώθηκε για τις τροπολογίες. Εγώ σας λέω ότι και χθες κακά γινόταν, αλλά το κακό με τις τροπολογίες παραέχει γίνει. Θα σας πω κάτι εν όψει μιας τροπολογίας. Επιφυλαχθήκαμε να πάρουμε θέση στην τροπολογία που έχει πάρει τον αριθμό 14 στο άρθρο του παρόντος νομοσχεδίου που είναι πάρα πολύ σημαντική και την είδα μόλις τώρα. Αυτή η τροπολογία έχει σχέση με τα περίφημα αντίτιμα έχει σχέση με τη μαύρη 
τρύπα του ενός τρισεκατομμυρίου τριακοσίων δισεκατομμυρίων δραχμών. 'Ερχεσθε, λοιπόν, τώρα και κάνετε ρύθμιση και λέτε ότι δεν θεωρούνται

δαπάνες, δεν λέτε πώς θα γίνεται από δω και πέρα, δεν λέτε πώς θα κάνετε τη λογιστική τακτοποίηση της μαύρης τρύπας των αντιτίμων που έχουν συσσωρευθεί μέχρι σήμερα και στα μουλωχτά με τη διαδικασία της τροπολογίας φέρνετε και την ενσωματώνετε στο νομοσχέδιο. Μα είναι σοβαρά πράγματα αυτά; Τόσο σοβαρά ζητήματα με τη μορφή τροπολογίας είτε στην επιτροπή είτε στην Ολομέλεια της Βουλής; Εμείς τα θεωρούμε απαράδεκτα αυτά και πρέπει να σταματήσουν. Και εν όψει και της συνταγματικής αναθεώρησης πιστεύω ότι θα σταματήσουν και το ελπίζω.
Τώρα για τις αντικειμενικές αξίες. 'Οταν, κύριε Υφυπουργέ, έγιναν για πρώτη φορά οι αντικειμενικές αξίες, η φιλοσοφία του αρχικού νομοθέτη ήταν οι αντικειμενικές αξίες που είναι οι φορολογητέες αξίες να απέχουν των πραγματικών αξιών τουλάχιστον κατά 30%. Αυτό έχει μια λογική. Γιατί; Διότι μέχρι τότε καθοριζόταν μια τιμή από τον ίδιο το φορολογούμενο κατ' εκτίμηση συνήθως χαμηλή, δινόταν η δήλωση, υπήρχε το παζάρι, αν κατέληγε το παζάρι έχει καλώς, αν δεν κατέληγε εκκρεμούσε για πέντε χρόνια και ο φορολογούμενος ερχόταν μετά από πέντε χρόνια που πήγαινε για παραγραφή η υπόθεση, εκαλείτο από τη φορολογούσα αρχή να πληρώσει τις διαφορές, αλλά με μια καθυστέρηση πέντε ετών. Δηλαδή, καρπωνόταν ουσιαστικά εκείνος ο πονηρός πολίτης τα χρήματα που θα έδινε στο δημόσιο. 'Ερχεται, λοιπόν, το δημόσιο με το σύστημα αυτό και αφ' ενός μεν σταματάει τη συναλλαγή και σωστά και από την άλλη μεριά καλεί το φορολογούμενο να τα πληρώσει εδώ και τώρα. Γι' αυτήν την προχρονολογημένη πληρωμή δεν πρέπει ο πολίτης να έχει μια μείωση; 'Αρα, δεν έχει λογική οι αγοραίες αξίες να διαφέρουν με τις φορολογητέες αξίες; Μην επικαλείσθε, λοιπόν, ότι οι φορολογητέες αξίες απέχουν των αγοραίων αξιών. Υπάρχει η λογική που πρέπει να υπάρχει αυτή η διαφορά. 'Ηταν η αρχική βούληση η γραμματική, αλλά και η τελολογική ερμηνεία της διάταξης όταν έγινε αυτή η ρύθμιση εδώ πέρα για τις αντικειμενικές αξίες.
Ισχυρίστηκε κάποιος ομιλητής από την κυβερνώσα παράταξη ότι δεν το κάνατε στα δύο χρόνια, που λέει ο νόμος, αλλά καθυστερήσατε και το κάνατε στα δυόμισι και στα τρία χρόνια. Είναι λογική αυτή που αναπτύσσετε; Ακόμη δηλαδή, και αν φτιάξουμε ένα νόμο, αποτελεί θέσφατο νομοθέτημα για τη, Βουλή και δεν μπορούμε να τον αλλάξουμε και το επικαλούμαστε σαν επιχείρημα συμψηφισμού ή παροχής προς τον ελληνικό λαό; Μα, δεν είναι
σοβαρά πράγματα αυτά να ακούγονται μέσα στη Βουλή.
Μιλάμε για τους πολυτέκνους. Λέτε για αύξηση των αφορολογήτων. Τα αφορολόγητα βέβαια τα κάνετε από το κάτω μέρος, από το 0% έως το 5% του συντελεστή, όταν πρόκειται για κληρονομιές και γονικές παροχές ή μειώνετε το συντελεστή στις μεταβιβάσεις. Οι αυξήσεις, όμως, που θα κάνετε -που δεν θα είναι στο 20%, θα είναι πολύ περισσότερες- θα γίνουν από πάνω. 'Αρα η επιβάρυνση ούτως ή άλλως θα υπάρξει.
Το νομοσχέδιό σας, λοιπόν, δεν θα έπρεπε να το έχετε ονομάσει "φορολογικές ελαφρύνσεις". Θα το δεχόμουν εάν το είχατε ονομάσει "μειώσεις των επιβαρύνσεων που έρχονται με τις αντικειμενικές αξίες". 'Ετσι είναι πράγματι: Μειώσεις των επιβαρύνσεων που θα προκύψουν ούτως ή άλλως με τις αξίες αυτές.
Αν όμως μιλάτε για κοινωνική ευαισθησία και αναφέρεστε στους πολύτεκνους, πείτε μας πόσα χρόνια έχετε να αναπροσαρμόσετε το πλαφόν εισοδήματος για την απόδοση της σύνταξης στην πολύτεκνη μητέρα ή στον απόμαχο, τα 3 και τα 8 εκατομμύρια δηλαδή; Γιατί δεν κάνετε μία κίνηση προς τα εκεί; Εδώ αναπροσαρμόζετε. Εκεί γιατί δεν κάνετε τίποτα για τους πολύτεκνους, για να φανεί ότι πράγματι έχετε ενδιαφέρον γι'αυτούς.
Για τα ιδρύματα ό,τι και να πείτε, σας είπα και στην πρωτολογία μου
ότι η υπεραξία των ακινήτων δεν δημιουργεί εισόδημα γι' αυτά τα ιδρύματα. Ο φόρος Ακίνητης Περιουσίας δημιουργεί πρόσθετα έξοδα γι' αυτά τα ιδρύματα. Δεν τα επιδοτείτε από τη μία μεριά, τους αφαιρείτε με τη μέθοδο των φόρων από την άλλη. Εμείς σας κάναμε και πρόταση νόμου: Καταργείστε
τη φορολογία μεγάλης ακίνητης περιουσίας για τα ιδρύματα. Δεν έχει νόημα. Και στο τέλος-τέλος, επειδή έγινε και σπέκουλα για το Φόρο Μεγάλης
Ακίνητης Περιουσίας -πιστεύω από δογματική ιδεοληψία και μόνο, γιατί είναι επιχείρημα του παρελθόντος αυτό- δεν μπορεί να ισχυρίζεται κανείς ότι εμείς είμαστε εκφραστές του κεφαλαίου. 'Εχουν αλλάξει τα πράγματα. 
Δεν έχετε καταλάβει ότι το εκσυγχρονιστικό ΠΑ.ΣΟ.Κ. έχει γίνει το
κόμμα των σύγχρονων ολίγων συμφερόντων και ότι πλέον όλοι οι υπόλοιποι -και η Νέα Δημοκρατία- εν τοις πράγμασι είναι για τους πολλούς; Αυτό το έχει καταλάβει ο ελληνικός λαός. Το ψελλίζει, ξέρετε, ειδικά τώρα. Το ψελλίζει έξω ο ελληνικός λαός. Δικοί σας οπαδοί ομιλούν πλέον για ένα τελειωτικό κτύπημα στο κυβερνών κόμμα από την πολιτική που εφαρμόζει.
Θα πρέπει να καταλάβετε, λοιπόν, ότι η πολιτική που ακολουθείτε και
στον τομέα της φορολογίας και αδιέξοδη είναι και αναποτελεσματική, αλλά κυρίως κοινωνικά άδικη. Και ο ελληνικός λαός το έχει αντιληφθεί αυτό. Σπεύσατε, λοιπόν, εάν έχετε ηυξημένο το αίσθημα αυτοσυντήρησης να κάνετε κάτι. Πολύ απλά: Δεν πάτε καλά. Και σας το λέμε εμείς που θα μπορούσαμε να καλλιεργούμε αυτό το "δεν πάτε καλά", για να το εκμεταλλευθούμε εμείς αντιπολιτευτικά. 'Ομως δεν το κάνουμε.
Τέλος, κύριε Υπουργέ, ήθελα να σας πω για το άρθρο 14 που θα
συζητήσουμε και στη συζήτηση των άρθρων. Πρέπει να μας φέρετε πειστικές απαντήσεις για το πώς θα κάνετε αυτές τις διαγραφές, γιατί είναι η μαύρη τρύπα. Θα μας φέρετε απαντήσεις και για το πώς θα κάνετε τις λογιστικές τακτοποιήσεις αυτών των οικονομικών μεγεθών. Και κυρίως θα μας πείτε πώς θα κάνετε τον συμψηφισμό από εδώ και στο εξής. Μέσα από τους κωδικούς του προϋπολογισμού; Μειώνοντας τα έσοδα; Πρέπει να μας απαντήσετε γι'αυτά. Είναι σοβαρότατη η τροπολογία.
ΝΙΚΟΛΑΟΣ ΓΚΑΤΖΗΣ: Για ποιο άρθρο 14 λέτε;
ΑΔΑΜ ΡΕΓΚΟΥΖΑΣ: 'Εχει πάρει αριθμό 14 η τροπολογία που κατατέθηκε στην επιτροπή. 'Ετσι όπως διαμορφώθηκε το νομοσχέδιο στην επιτροπή, η τροπολογία έχει πάρει τον αριθμό 14.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τζέκη, έχετε το
λόγο.
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
Πιστεύω ότι ο κύριος Υπουργός έκανε μία ειλικρινή προσπάθεια από την πλευρά της Κυβέρνησης να αναδείξει το φιλολαϊκό χαρακτήρα όλων των φορολογικών νομοσχεδίων που έφερε μέχρι σήμερα η Κυβέρνηση. Το επιχείρημά του μάλιστα είναι ότι δεν έβαλαν κανένα νέο φόρο.
Το πρόβλημα βέβαια δεν είναι να μη βάλετε κανένα νέο φόρο. Δεν είναι, δηλαδή, αρκετό αυτό το οποίο λέτε. Είχατε όλα αυτά τα φορολογικά νομοσχέδια, αλλά και τα προηγούμενα της Νέας Δημοκρατίας στα οποία πατούσατε καλά, για να αποδείξετε ότι πραγματικά ο στόχος σας είναι το
πώς θα εισπράξετε ολοένα και περισσότερο και ιδίως από τα συγκεκριμένα λαϊκά στώματα.
Αυτό βέβαια το έχει αποδείξει επανειλημμένα το Κομμουνιστικό Κόμμα Ελλάδας και στη συζήτηστη κατά τον προϋπολογισμό, ότι εκείνα τα υποζύγια που μόνιμα φορτώνονται τις φορολογικές επιβαρύνσεις είναι οι εργαζόμενοι, οι συνταξιούχοι και τα άλλα λαϊκά στρώματα.
Μιλήσατε, κύριε Υπουργέ, για μια αύξηση της γης, αλλά εδώ το πρόβλημα είναι να μας πείτε πια πολιτική είναι εκείνη που έχει αυξήσει τη γη σε αυτά τα όρια.
Δεν μας απαντήσατε βέβαια καθόλου σε αυτό που σας είπαμε σαν
Κομμουνιστικό Κόμμα Ελλάδας, ότι αν θέλουμε πραγματικά να δούμε το ζήτημα της κατοικίας, θα πρέπει να αντιμετωπιστεί όλο το κύκλωμα, η εμπορευματοποίηση της γης, τα υλικά που χρησιμοποιούνται στην οικοδομή σε ποιο ύψος φθάνουν, το κόστος, δηλαδή, κατασκευής και βέβαια την αισχροκέρδεια των τεχνικών κατασκευαστικών εταιρειών, οι οποίες μένουν έξω από οποιονδήποτε έλεγχο. Και αν θέλετε να μιλήσουμε και για τη μαύρη εργασία που χρησιμοποιούν, προκειμένου να μεγιστοποιήσουν το κέρδος τους. 
'Αρα λοιπόν, μη ελέγχοντας αυτό το κύκλωμα αφήνετε ασύδοτα όλα εκείνα
τα κέντρα τα οποία πραγματικά εκμεταλλεύονται το όνειρο της ελληνικής λαϊκής οικογένειας για μία φθηνή πρώτη κατοικία, για λαϊκή στέγη όπως εμείς την ονομάζουμε. Σε αυτό δεν μας έχετε απαντήσει.
Φέρατε και ένα άλλο επιχείρημα για να αποδείξετε ότι πραγματικά ενισχύετε τα λαϊκά στρώματα. Μιλήσατε για τα στεγαστικά δάνεια και ιδίως του Παρακαταθηκού και μας είπατε ότι είναι στο 4%. Αυτό βέβαια απευθύνεται στους ευρύτερους δημόσιους υπαλλήλους, αλλά υπάρχουν και άλλοι που εργάζονται στον ιδιωτικό τομέα.
Ακόμα και αυτό το επιχείρημα όμως πάσχει γιατί αν πούμε ότι πριν από δύο ή και τρία χρόνια υπήρχε το 14%, για να πάρει κάποιος κατοικία ήθελε είκοσι εκατομμύρια περίπου. Τώρα όμως για να αγοράσει αυτήν την κατοικία πρέπει να πληρώσει διπλάσια και τριπλάσια τιμή. 'Αρα, δηλαδή, θα δανειστεί πολύ περισσότερο και έτσι βγαίνει κερδισμένο -προσέξτε το- και το τραπεζικό κεφάλαιο, αλλά και ο κατασκευαστής. Ο μόνος που χάνει είναι ο ίδιος ο εργαζόμενος.
'Ετσι, λοιπόν, αποδεικνύεται ότι με τη μη παρεμβολή σας στον έλεγχο όλου του κυκλώματος δεν μπορείτε να ασκήσετε φιλολαϊκή πολιτική για την κατοικία και ιδίως, αν θέλετε, για την πρώτη κατοικία.
'Αμεσοι και έμμεσοι φόροι. Ατυχέστατο το επιχείρημα του κοινοβουλευτικού εκπροσώπου. Εδώ μέσα έγινε συζήτηση στον προϋπολογισμό και αποδείξαμε ότι υπάρχει η σχέση αυτή στα υψηλότερα επίπεδα που είναι στην Ευρωπαϊκή 'Ενωση.
Πιστεύουμε βέβαια ότι αυτή η συνολική σας πολιτική για το φορολογικό είναι ενταγμένη και στα υπόλοιπα που ακολουθείτε. Να πούμε για τις ιδιωτικοποιήσεις; Δεν είναι τυχαίο ότι υπάρχει μία ένοχη σιωπή από την Κυβέρνηση, από τον Κοινοβουλευτικό Εκπρόσωπο, αλλά και από τον εισηγητή για την Ολυμπιακή. Καταλαβαίνετε και εσείς ότι προεκλογικά λέγατε -όπως και για τον ΟΤΕ- πως θα είναι το 51% στο δημόσιο. Πριν λέγατε βέβαια μία μετοχή και αυτή στο δημόσιο.
Σταδιακά αποδεικνύετε ότι διακατέχεσθε από νεοφιλελεύθερες συντηρητικές πολιτικές και αν κάποιος δικαιούται να μιλήσει γι' αυτήν τη νεοφιλελεύθερη συντηρητική πολιτική, που την ακολούθησε πραγματικά με ευλάβεια, είναι η Νέα Δημοκρατία. Εσείς όμως, άλλα λέγατε πριν από λίγο καιρό και δεν είναι τυχαίο ότι υπάρχει αναστάτωση μέσα στους εργαζόμενους της Ολυμπιακής και έχουν καταθέσει -αν θέλετε- και ταυτότητες του δικού σας κόμματος εκεί, απ' ό,τι γράφεται στον Τύπο και επώνυμα πλέον. Είναι μαζικές οι απολύσεις που έρχονται από την ιδιωτικοποίηση και δεν μας απαντήσατε καθόλου για όλα αυτά τα προγράμματα εξυγίανσης της Ολυμπιακής. 
Πραγματικά θα έπρεπε να είναι εδώ ο Υπουργός Μεταφορών για να γίνει
μια ιδιαίτερη κουβέντα για την Ολυμπιακή. Τόσα δισεκατομμύρια πού πήγαν; Τι έγιναν; Ποιος τα πήρε; Γιατί; Και βέβαια αυτά τα δισεκατομμύρια θα τα χρεωθεί ο προϋπολογισμός, δηλαδή θα τα χρεωθεί ο ελληνικός λαός.
'Οσον αφορά το πετρέλαιο, δεν είναι έτσι τα πράγματα. Δεν φθάσατε στο κατώτατο σημείο που έχει η Ευρωπαϊκή 'Ενωση και ιδίως για το μαζούτ. 'Εχει πολύ περιθώριο ακόμη. Και δεν είναι τυχαίο, γιατί δεν το κάνετε αυτό. Γιατί θέλετε και μέσα από τα πετρελαιοειδή να πάρετε ακόμη περισσότερα χρήματα. Δεν είναι τυχαία η αύξηση που γίνεται μέσα σ' αυτό
το φορολογικό νομοσχέδιο. Και βέβαια πάνω σ' αυτήν την τιμή θα πρέπει να προσθέσουμε και τους άλλους φόρους, για να βγάλουμε την τελική τιμή.
Και δεν απαντήσατε βέβαια πως τυχαίνει να αυξάνεται η βενζίνη, να
αυξάνεται το πετρέλαιο τη στιγμή που οι διεθνείς τιμές δεν ανεβαίνουν, αλλά κατεβαίνουν. Μπορείτε να δώσετε μία εξήγηση για το πόση είναι αυτή η ελάφρυνση που κάνετε προς τα λαϊκά στρώματα;
Για τη ΔΕΚΑ...
ΑΡΙΣΤΟΤΕΛΗΣ ΠΑΥΛΙΔΗΣ: Πού τη θυμηθήκατε τώρα;
ΑΓΓΕΛΟΣ ΤΖΕΚΗΣ: Τη θυμήθηκα, γιατί στην τοποθέτησή του ο κύριος
Υπουργός, αλλά και ο εκπρόσωπος, δεν είπαν ορισμένα πράγματα.
Μέσα στη συμφωνία υπάρχουν συγκεκριμένα στοιχεία, που λένε ότι
περίπου εξήμισι χιλιάδες μετοχές θα δοθούν με μείον 6%. Σας ζητήσαμε και για τις ομολογίες που είναι χίλιες εξακόσιες δεκαπέντε, που και αυτές θα μεταβιβαστούν με μείον 8%, να μας πείτε, όταν έγινε αυτή η δοσοληψία, ποια ήταν η τιμή.
Μας είπατε ότι δεν γνωρίζετε, ότι θα ρωτούσατε, αυτό είπαμε και στον Πρόεδρο της ΔΕΚΑ. Μας είπατε και εσείς ότι θα μας απαντούσατε, αλλά είδαμε όμως σήμερα ότι δεν πήραμε απάντηση. Και βέβαια πώς να μας απαντήσετε, όταν η προηγούμενη σύμβαση έλεγε γι' αυτήν τη δοσοληψία
της Εθνικής Τράπεζας με το δημόσιο τότε ότι ανά ομολογία είναι 12.651 δραχμές. Η σημερινή δοσοληψία είναι κάτω απ' αυτήν την τιμή;
Πρέπει να δώσετε απαντήσεις, αλλά εμείς γνωρίζουμε ότι δεν έχετε απαντήσεις. Και εδώ πραγματικά οι επιφυλάξεις μας για την πορεία της Εθνικής Τράπεζας της Ελλάδας, μιας μεγάλης κρατικής τράπεζας, είναι για το ότι οδεύει και αυτή προς την ιδιωτικοποίηση.
Αυτό που ακούσαμε και στην επιτροπή, δεν το ακούσαμε σήμερα στην Ολομέλεια, δηλαδή ότι γίνεται μείωση ιδίων κεφαλαίων. Γιατί να γίνεται η μείωση ιδίων κεφαλαίων; Εδώ μιλάμε για ανάπτυξη. 'Αρα, λοιπόν, μέσα από τη ΔΕΚΑ κάτι άλλο θέλουμε να κάνουμε, το δημόσιο χρέος, όλα αυτά τα οποία λέγαμε και καταγγείλαμε και στον προϋπολογισμό κλπ.
'Οσον αφορά τη σύμβαση μεταξύ ελληνικού δημοσίου και της Τράπεζας της Ελλάδος, για τα λαχεία που είπατε ότι δεν ακούσατε τίποτα, σας είπαμε και στην επιτροπή και εδώ περιμέναμε μια συγκεκριμένη απάντηση για το αν θα το αλλάξετε εκεί που λέει ότι σε περίπτωση αδυναμίας της Τράπεζας της Ελλάδος να ανταπεξέλθει στη συμφωνία, μπορείτε να απευθυνθείτε και σε τρίτο; Δηλαδή δίνουμε και στον ιδιωτικό τομέα τώρα για τα λαχεία; Προβλέπεται μέσα και αύξηση ακόμα κατά 30% των λαχείων, δηλαδή αύξηση του τζόγου.
Σ' αυτά τα ερωτήματα βέβαια δεν πήραμε απαντήσεις. Και πώς να πάρουμε άλλωστε; 'Ολη η πολιτική σας εκεί είναι, το πώς να αυξήσετε τον τζόγο, πώς να αυξήσετε τα καζίνο. Είναι επιχειρήσεις παραγωγικές. Απ' ό,τι διάβασα και από τους ισολογισμούς, πήγαν καλά αυτές οι επιχειρήσεις. Είχε τρομερά κέρδη το "HAYAT", εκεί που γίνονται όλα τα σεμινάρια. Γίνονται τα πάντα, όλες οι εκδηλώσεις εκεί. Καλά κρατεί το αμερικάνικο κατεστημένο, οι επιχειρηματίες, μεγάλη σοβαρή επένδυση, όταν είναι γνωστό όμως ότι στην ευρύτερη περιοχή της Θεσσαλονίκης, παραγωγική μεγάλη μονάδα δεν έχει γίνει.
Τώρα, αν με αυτές τις επιχειρήσεις παροχής υπηρεσιών...
ΙΩΑΝΝΗΣ ΜΑΓΚΡΙΩΤΗΣ: Είναι το πολυπροπυλένιο, τελειώνει.
ΑΓΓΕΛΟΣ ΤΖΕΚΗΣ: Δεν έχει γίνει ακόμη, κύριε Μαγκριώτη. Ακόμη δεν έχει μπει σε λειτουργία. Είδαμε μια μεγάλη επένδυση στην Καβάλα και είδαμε και με ποιους όρους γίνεται. Είναι αποικιακές όλες αυτές με τις πολυεθνικές εαιρείες.
'Αρα, για να ολοκληρώσω, θα ήθελα να πω ότι πιστεύω ότι έχουμε
εξαντλήσει το θέμα και στην επιτροπή, αλλά και εδώ και τουλάχιστον από τη δική μας την πλευρά έχει καταρριφθεί αυτό το οποίο λέει η Κυβέρνηση, ότι μειώνουμε τους φορολογικούς συντελεστές. 'Αρα τι ζητάτε; Φοροελάφρυνση κάνουμε. Και βέβαια έρχεται από την άλλη μεριά το ίδιο το Υπουργείο, η ίδια η Κυβέρνηση και διοχετεύει στο φίλα προσκείμενο Τύπο το τι πρόκειται να γίνει με τις αντικειμενικές αξίες.
'Αρα, λοιπόν, το απαιτούμενο και το ζητούμενο είναι να δώσετε τώρα,
λοιπόν, εδώ που συζητάμε και τις αντικειμενικές αξίες, για να δούμε πραγματικά που οδηγούνται τα πράγματα.
Θα ήθελα να τελειώσω με το εξής για τις πραγματικές αξίες. Είπα και προηγουμένως ότι για τις πραγματικές αξίες, δηλαδή για το πώς ανεβαίνει η κατοικία και η γη, θα πρέπει να γίνει εδώ μια ουσιαστική κουβέντα, αν
θέλουν δηλαδή η Κυβέρνηση και οι άλλες πτέρυγες της Βουλής να μπει το μαχαίρι στο κόκκαλο.
Αλλά, δυστυχώς, η πολιτική σας είναι εκείνη που οδηγεί τα μεγάλα συμφέροντα, ιδίως τις κατασκευαστικές εταιρείες στο να δρουν ασύστολα. Και εδώ είναι ακριβώς το πώς η δική σας πολιτική ευνοεί τις συγκεκριμένες εταιρείες και μέσα από την υποδομή και μέσα από τη γη.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο. ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, ισχυρίστηκε ο κύριος Υπουργός
ότι η Κυβέρνηση του κ. Σημίτη εφάρμοσε μια πολιτική, η οποία ανακούφισε φορολογικά τα μεσαία και ασθενέστερα στρώματα. Κύριε Υπουργέ, με συγχωρείτε, αλλά ασφαλώς θα ζείτε σε άλλη χώρα. Από το 1993 μέχρι σήμερα υπήρξε μια πραγματική φορολογική λαίλαπα των μεσαίων και χαμηλών εισοδημάτων και αυτή προήλθε από ένα μηχανισμό, τον οποίο διατηρήσατε ανέπαφο από το 1993. Ποιος ήταν αυτός ο μηχανισμός; Η μη τιμαριθμοποίηση 
της φορολογικής κλίμακας και η μη αναδιάρθρωση των φορολογικών κλιμακίων. Από το 1993 μέχρι σήμερα αυτός ο μηχανισμός διαμόρφωνε καταστάσεις, όπου για ονομαστικά εισοδήματα μεγαλύτερα λόγω του πληθωρισμού οι εργαζόμενοι, οι μισθωτοί, πλήρωναν περισσότερους φόρους, ενώ η ονομαστική αύξηση των εισοδημάτων τους ήταν κάτω από την πραγματική αύξηση, δεν είχαν
πραγματική αύξηση. Αυτό συνέβη στα χρόνια σας.
Τώρα κάνατε το 5%, την τιμαριθμοποίηση της φορολογικής κλίμακας αλλά και αυτή χωρίς αναδιάρθρωση των φορολογικών κλιμακίων, με αποτέλεσμα να
μην μπορεί να λειτουργήσει ανακουφιστικά, ιδιαίτερα για τα μεσαία εισοδήματα. Γι' αυτό θα πληρώσουν και το 2001, με αυτό το καινούριο σύστημα, ελαφρώς μεγαλύτερους, αλλά πάντως μεγαλύτερους, άμεσους φόρους. 
'Οσον αφορά δε αυτό που είπατε ότι δεν βάλατε νέους φόρους, αυτό
νομίζω ότι το διαψεύδει η ίδια η πραγματικότητα. Περίπου πενήντα με εξήντα νέους φόρους έχετε βάλει ως Κυβέρνηση, όχι εσείς προσωπικά από τότε που είσαστε Υπουργός, αλλά μιλάω από το 1993 και μετά, για να μην πω προηγούμενα. Επομένως, δεν φθάνει να μέμφεσθε τη Νέα Δημοκρατία για την πολιτική της του 1990-1993, που ήταν μια πολιτική επιβαρυντική και για τους μισθούς, τις συντάξεις και από την άποψη της φορολογίας και από την άποψη της μισθολογικής πολιτικής, αλλά πρέπει να έχετε τη δυνατότητα να αντικρίσετε κατάματα και τη δικιά σας πολιτική.
Κύριε Υπουργέ, στην ομιλία σας δεν διαψεύσατε αυτό που σας είπα, ότι θα έχουμε μια μεγάλη, πολύ μεγάλη αύξηση των αντικειμενικών αξιών, όπου στη συντριπτική πλειοψηφία θα είναι πάνω από 20% με 30%. Αν το διαψεύδετε αυτό να το ακούσω και να γραφτεί και στα Πρακτικά, ώστε να έχουμε ένα μέτρο σύγκρισης όταν θα ανακοινωθούν οι νέες αντικειμενικές αξίες. Δεν το διαψεύσατε όμως. Και εδώ οι όποιοι αριθμοί έχουν δημοσιευθεί -τους διάβασα- είναι καταπέλτης.
Κύριε Υπουργέ, κάνετε εδώ ένα πολύ μεγάλο ολίσθημα, ανάλογο με του Χρηματιστηρίου του 1999. Προσέξτε σας παρακαλώ, διότι έχει διαμορφωθεί ήδη, διαμορφώνεται, φουσκώνει από πολλές πλευρές μια "φούσκα" ακινήτων. Εσείς, πολύ φοβάμαι ότι με τις αντικειμενικές αξίες που πολλές φορές φθάνουν, όπως βλέπω εδώ, 60% και 70%, πάτε αυτήν τη "φούσκα" να τη δυναμώσετε, να την κάνετε πιο ογκώδη, πιο μεγάλη. Μετά τη χρηματιστηριακή καθίζηση όπου πλέον δεν είναι τόσο συμφέρουσα η επένδυση στο Χρηματιστήριο και υπάρχουν αβεβαιότητες εκεί, μετά το κατρακύλισμα των επιτοκίων, όπου φτάσαμε στο σημείο πλέον ελέω τραπεζών και με την ανοχή τη δική σας να έχουμε αρνητικά επιτόκια, ξέρετε ότι έχουμε μια φυγή χρημάτων προς τα ακίνητα.
Και βλέπουμε -για να μην σας πάω μακριά- στη Νίκαια στη Β' Πειραιά, στο Κερατσίνι, στη Δραπετσώνα, στο Πέραμα, η αγοραία αξία των ακινήτων να έχει φθάσει σε δυσθεώρητα ύψη. Τι θα κάνετε εδώ πέρα; Πηγαίνετε να παρακολουθήσετε με τις αντικειμενικές αξίες αυτήν τη φούσκα. Τροφοδοτείτε όμως έτσι αυτήν τη φούσκα και ξέρετε, θα σπάσει και αυτή με πάταγο μια στιγμή, όπως έσπασε και η χρηματιστηριακή φούσκα. Μην προχωράτε, λοιπόν, σε τέτοιου είδους αντικειμενικές αξίες για λόγους φοροεισπρακτικούς. Μην πιστεύετε ότι οι αγοραίες αξίες αντιπροσωπεύουν και πραγματικές αξίες αυτήν τη στιγμή στην αγορά των ακινήτων. Προσπαθήστε να λειτουργήσετε ως κράτος και ως κυβέρνηση κατευναστικά και όχι υπερθερμαντικά αυτής της κατεύθυνσης.
Δεν διαψεύσατε επίσης τη δεδομένη φορολογική επιβάρυνση, την οποία
σας τόνισα με αριθμούς, που θα υπάρχει για τις κληρονομιές και τις μεταβιβάσεις γενικώς. Νομίζω ότι αυτό πλέον δεν αμφισβητείται, ούτε μπορεί να διαψευστεί και δεν το τολμήσατε και σείς. Για παράδειγμα, ας πούμε διαθέτει κάποιος πρώτη κατοικία και έχει μια γονική παροχή ένα οικόπεδο από τη μάνα του που πέθανε. Τι συμβαίνει; Θα του τινάξετε τη φορολογία στα ύψη, θα το πληρώσει το οικόπεδο αυτό χρυσό και με τη φορολογία, πέραν από την αγοραία αύξηση της τιμής. Θα το πληρώσει με τη φορολογία σας παρ'όλο ότι έχει πληρωθεί αυτό. Ούτε και αυτό το διαψεύσατε.
Προσπαθήσατε να με αντικρούσετε μόνο στο θέμα της πρώτης κατοικίας. Αλίμονο, όμως, δεν αντικρούονται τα πράγματα. Δεν αντικρούονται διότι αυτό που συζητάμε, κύριε Υπουργέ -και εκεί να επιχειρηματολογήσετε- είναι εάν αυτό που ίσχυε πριν, βελτιώνεται με αυτό που ισχύει τώρα. Μην ισχυρίζεσθε ότι έχουμε τριάντα πέντε εκατομμύρια στην κληρονομιά και σαράντα επτά εκατομμύρια στις μεταβιβάσεις για αγορά πρώτης κατοικίας και ότι αυτό καλύπτει, διότι με την ίδια ευκολία θα σας ισχυριστώ εδώ ότι και αυτό που είχατε πριν κάλυπτε, αλλά θα έχουμε αύξηση των αντικειμενικών αξιών θα έχουμε και μεγάλη αύξηση, περίπου 20% είναι οι αυξήσεις αυτές που κάνετε για την πρώτη κατοικία, όταν όλες οι αντικειμενικές αξίες που θα φέρετε, στη συντριπτική τους πλειοψηφία θα είναι πάνω από 30%. Επομένως, το επιχειρήμά σας είναι έωλο, δεν στέκει. Δεν κάνει σύγκριση με το παρελθόν για να δείξει ότι είναι κάτι το καλύτερο. Το χειρότερο επιβεβαιώνεται εδώ και επιβεβαιώνεται με αριθμούς και νούμερα. Και εγώ σας έφερα στην πρωτομιλία μου το καλύτερο παράδειγμα, το πιο ευνοϊκό για σας: Μια οικογένεια με δυο παιδιά. Δεν σας μίλησα ούτε για τον άγαμο και αν καλύπτονται οι ανάγκες πρώτης κατοικίας με τις νέες αυξήσεις των αντικειμενικών αξιών, ούτε για συζύγους χωρίς παιδιά, ούτε για συζύγους με ένα παιδί. Με τις νέες αντικειμενικές αξίες, οι οποίες θα φουσκωθούν, σε πάρα πολλές περιπτώσεις δεν θα καλύπτονται οι ανάγκες πρώτης κατοικίας, εκτός πια αν θεωρούμε πρώτη κατοικία άλλα πράγματα.
'Οσον αφορά το φόρο μεγάλης ακίνητης περιουσίας εγώ δεν έχω καταλάβει τη θέση της Νέας Δημοκρατίας. Το παρακάμπτω αυτό, είναι πιο αρμόδια να το εξηγήσει και να μας πει αν είναι υπέρ του φόρου ή είναι κατά.
ΑΔΑΜ ΡΕΓΚΟΥΖΑΣ: Της μεγάλης ναι.
ΠΑΝΑΓΙΩΤΗΣ ΛΑΦΑΖΑΝΗΣ: Είσαστε υπέρ του φόρου της μεγάλης ακίνητης
περιουσίας.
ΑΔΑΜ ΡΕΓΚΟΥΖΑΣ: Της μεγάλης ναι. Η μεγάλη όμως δεν είναι ένα σπίτι. ΠΑΝΑΓΙΩΤΗΣ ΛΑΦΑΖΑΝΗΣ: Απλώς δεν το κατάλαβα και ευχαριστώ για τη
διευκρίνιση.
Εδώ, όμως, τι κάνετε; Κάνετε κάποιες αναπροσαρμογές και λέτε ότι δεν ισχύουν για το 2001 οι αναπροσαρμογές του φόρου μεγάλης ακίνητης περιουσίας. Αυτό σημαίνει ότι αυτές οι αυξήσεις των συντελεστών θα γίνουν από το 2002. 'Αρα, τώρα το 2001 η λαβίδα θα τσακώσει και πάρα πολλούς που δεν εμπίμπτουν σε αυτές τις διατάξεις. Εν πάση περιπτώσει, τα είκοσι τέσσερα δισεκατομμύρια που εισπράττει είναι αστείο ποσό. Είναι αστείο το ποσό και είσαστε υπεύθυνοι γι'αυτό το αστείο ποσό και ξέρετε τους τρόπους που καταστρατηγείται ο φόρος της μεγάλης ακίνητης περιουσίας. Καταστρατηγείται με τις ανώνυμες εταιρείες από τη μία πλευρά και με τις off shore εταιρείες όπου εδρεύονται τα ακίνητα. Εδώ, όμως, δεν σας βλέπουμε δραστήριους να μας φέρετε μια νομοθετική ρύθμιση, αλλά σηκώνετε τα χέρια και μας λέτε για την αγορά.
Επειδή δεν έχω χρόνο πολύ θα ήθελα να πω μια λέξη μόνο για την
συναλλαγή της "ΔΕΚΑ Α.Ε." και της "Εθνικής Α.Ε.".
Εδώ έχουμε δύο μεγάλα ολισθήματα. Πρώτον, η "ΔΕΚΑ" πούλησε φτηνά ως
μη όφειλε με τη χρηματιστηριακή αξία του Δεκεμβρίου της Εθνικής που ήταν στα κάτω, μείον 6% και μείον 8% αυτές οι ομολογίες που θα μετατρέπονταν σε μετοχές στο τέλος του 2001. Προβλέπει, δηλαδή, την κατάρρευση του Χρηματιστηρίου η "ΔΕΚΑ" και κάνει τέτοιες πωλήσεις;
Από την άλλη η Εθνική για να αγοράσει παρέκαμψε τους μετόχους της και πήρε μια απόφαση ερήμην τους, που ερχόμαστε εμείς να την καλύψουμε με νόμο. Είναι χονδροειδής παρατυπία, για να μην πω κάτι παραπάνω... 
ΑΡΙΣΤΟΤΕΛΗΣ ΠΑΥΛΙΔΗΣ: Πείτε το το παραπάνω. Απάτη λέγεται αυτό. ΠΑΝΑΓΙΩΤΗΣ ΛΑΦΑΖΑΝΗΣ: ...η οποία δεν καλύπτεται με το ότι θα την
ψηφίσετε με νόμο, διότι αυτό θα φέρει στίγμα.
Τελειώνω με μια κουβέντα για την Ολυμπιακή. Για την Ολυμπιακή δεν είπατε τίποτα, δεν το σχολιάσατε καθόλου. Γιατί φέρατε αυτήν τη διάταξη
για την Ολυμπιακή, απόντος του Υπουργού Μεταφορών που έπρεπε να έρθει να μας εξηγήσει τι θέλει; Φέρατε αυτήν τη διάταξη, διότι ο στόχος σας δεν είναι απλώς να πουλήσετε το 51%. Σας είπα ότι θα μπορούσατε να το κάνετε χωρίς να φέρετε διάταξη. Θέλετε να πουλήσετε κατά τεμάχια την Ολυμπιακή και σας εξήγησε και ο κ. Μαντέλης, που έχει διατέλεσει αρμόδιος Υπουργός ότι αυτό είναι καταστροφή για την μητρική εταιρεία. Και φτάνετε στο σημείο, αφού θα πουλήσετε τις θυγατρικές, να πάτε ύστερα στη μητρική και να την αγοράσουν τυχάρπαστοι τυχοδιώκτες, αεριτζήδες εξ Ηνωμένων Πολιτειών, τους οποίους βάλατε μέσα στη διαπραγμάτευση και αποδεχτήκατε ότι μπορεί να είναι και αγοραστές της Ολυμπιακής, άνθρωποι και εταιρείες οι οποίοι έχουν ούτε το 1/10 του μετοχικού κεφαλαίου της δυναμικότητας της Ολυμπιακής. Πάτε, λοιπόν, να την πουλήσετε κατ' αυτόν τον τρόπο που δεν θέλω να τον χαρακτηρίσω αυτήν τη στιγμή, αλλά θα είναι και αυτός ένα μεγάλο μελανό στίγμα για την όλη ιστορία και πολιτεία σας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Να μιλήσει πρώτα ο κύριος Υπουργός.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός δεν ζήτησε το
λόγο. 'Οταν θα τον ζητήσει θα μιλήσει.
ΙΩΑΝΝΗΣ ΜΑΓΚΡΙΩΤΗΣ: Ούτε εγώ ζήτησα το λόγο.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε να πάρετε το λόγο;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Στο τέλος, κύριε
Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, σας παρακαλώ, κύριε
Μαγκριώτη, έχετε το λόγο.
ΙΩΑΝΝΗΣ ΜΑΓΚΡΙΩΤΗΣ: Δεν θέλω το λόγο, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση...
ΙΩΑΝΝΗΣ ΜΑΓΚΡΙΩΤΗΣ: Να μιλήσει πρώτα ο κύριος Υπουργός.
ΠΡΟΕΔΡΕΥΩΝ (Παναγιώτης Σγουρίδης): Μα, δεν θέλει να μιλήσει ο κύριος Υπουργός. Δεν ζήτησε το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Ζητούμε εμείς να μιλήσει.
ΠΡΟΕΔΡΕΥΩΝ (Παναγιώτης Σγουρίδης): Από τη στιγμή που δεν ζητάει το λόγο θα του τον δώσω με το ζόρι; Θα του πω "κύριε Υπουργέ, σηκωθείτε να μιλήσετε;"
ΑΡΙΣΤΟΤΕΛΗΣ ΠΑΥΛΙΔΗΣ: Εμείς θέλουμε να μιλήσει.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομικών "Ελαφρύνσεις στη φορολογία κεφαλαίου και άλλες διατάξεις"... 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, αν δεν μιλήσει ο κύριος
Υπουργός, εγώ θέλω να μιλήσω.
ΠΡΟΕΔΡΕΥΩΝ (Παναγιώτης Σγουρίδης): Μα, αυτά είναι σοβαρά πράγματα; Αν είναι δυνατόν! Αν ζητήσει το λόγο ο κύριος Υπουργός θα τον πάρει. Αν δεν ζητήσει το λόγο τι να κάνουμε;
ΑΡΙΣΤΟΤΕΛΗΣ ΠΑΥΛΙΔΗΣ: Μπορεί να περιφρονεί η Κυβέρνηση τους
Βουλευτές;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλίδη. Εσείς τι ζητάτε δηλαδή;
ΑΡΙΣΤΟΤΕΛΗΣ ΠΑΥΛΙΔΗΣ: Ζητούμε ο κύριος Υπουργός να απαντήσει. ΠΡΟΕΔΡΕΥΩΝ (Παναγιώτης Σγουρίδης): 'Αμα θέλει θα απαντήσει ο κύριος
Υπουργός.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα απαντήσω όταν το
κρίνω εγώ και αφήστε τα αυτά.
ΠΡΟΕΔΡΕΥΩΝ (Παναγιώτης Σγουρίδης): Θα απαντήσει όταν κρίνει ο ίδιος. Σας παρακαλώ μην παίρνετε το λόγο αυθαίρετα.
ΑΡΙΣΤΟΤΕΛΗΣ ΠΑΥΛΙΔΗΣ: 'Υστερα λέτε γιατί δεν πατάνε οι Βουλευτές. Τι να έρθουν να κάνουν οι Βουλευτές;
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αλογοσκούφη, έχετε
το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εμείς περιμέναμε να ακούσουμε ορισμένες απαντήσεις από τον κύριο Υφυπουργό, γιατί τέθηκαν διάφορα ζητήματα. Είναι δικαίωμά του εάν θέλει να μιλήσει ή όχι, εγώ απλώς θέλω να αναφερθώ σε δύο ζητήματα, τα οποία μπορεί να είναι δευτερεύοντα, αλλά δεν θέλω να μένουν εντυπώσεις στη Βουλή.
Αναφέρθηκε ο κ. Μαγκριώτης προηγουμένως με ρητορικό ύφος στον κ. 
Μητσοτάκη εν τη απουσία του...

ΙΩΑΝΝΗΣ ΜΑΓΚΡΙΩΤΗΣ: Δεν φταίω γι' αυτό. ΓΕΩΡΓΙΟΣ ΑΛΟΓΟΣΚΟΥΦΗΣ: Δεν φταίτε βεβαίως. 
...λέγοντας ότι συνεχώς έκανε φορολογικές επιβαρύνσεις και δεν έφερε
ούτε ένα νομοσχέδιο για να μειώσει τους φορολογικούς συντελεστές.
Δεν ξέρω εάν ο κ. Μαγκριώτης ήταν Βουλευτής εκείνη την εποχή, αλλά
θέλω να του θυμίσω ότι το 1992 ήρθε ένα νομοσχέδιο, το οποίο άλλαξε τη δομή του φορολογικού συστήματος και μείωσε δραστικά τους συντελεστές φορολογίας για τα ατομικά εισοδήματα, τους συντελεστές, δηλαδή, της φορολογίας των φυσικών προσώπων και των νομικών προσώπων.
'Ηταν ίσως η μεγαλύτερη φορολογική μεταρρύθμιση που έχει γίνει στη χώρα στην άμεση φορολογία τα τελευταία τριάντα χρόνια.
ΙΩΑΝΝΗΣ ΜΑΓΚΡΙΩΤΗΣ: Μηδέν συν μηδέν.
ΑΡΙΣΤΟΤΕΛΗΣ ΠΑΥΛΙΔΗΣ: Τι είναι αυτά που λέτε πια;
ΓΕΩΡΓΙΟΣ ΑΛΟΓΟΣΚΟΥΦΗΣ: Τι σχέση έχει το ένα με το άλλο. Εγώ έχω και άλλα να πω για την αγόρευσή σας, γιατί έχετε μια συνήθεια, επειδή έχετε περιορισμένη γνώση του αντικειμένου, να μπερδεύετε μήλα με πορτοκάλια πολλές φορές. Εγώ δεν μπαίνω στις διάφορες λογικές ακροβασίες. Σας μιλώ τώρα επί γεγονότων και τα γεγονότα είναι αυτά τα συγκεκριμένα, ότι έγινε τότε μια πολύ μεγάλη μείωση στη φορολογία του εισοδήματος, η οποία οδήγησε σε απώλεια των φορολογικών εσόδων. Να σας πω ότι εγώ εκείνη την εποχή θεώρησα ότι ήταν λίγο άκαιρη εκείνη η φορολογική μεταρρύθμιση. Αλλά ήταν μια φορολογική μεταρρύθμιση, που απλοποίησε το φορολογικό σύστημα, μείωσε τη φορολογία και αν είχατε εσείς το θάρρος να προχωρήσετε αυτή τη φορολογική μεταρρύθμιση, το φορολογικό σύστημα δεν θα βρισκόταν στην κατάσταση της κουρελούς, που βρίσκεται σήμερα. Διότι αυτήν τη φορολογική μεταρρύθμιση κομμάτι-κομμάτι, χρόνο με το χρόνο τη διαλύσατε. Τη διέλυσαν οι δικές σας κυβερνήσεις -όχι ο κ. Μαγκριώτης, προς Θεού- του ΠΑΣΟΚ από το '93 μέχρι σήμερα. Επί πολλά χρόνια δεν τιμαριθμοποιήσατε τη φορολογική κλίμακα και δημιουργήθηκαν πολύ μεγάλες ανισορροπίες απ' αυτό. Οι μισθωτοί μπήκαν σε ανώτερα εισοδηματικά κλιμάκια και τελικά ήρθατε καθυστερημένα μετά από έξι χρόνια να φέρετε τα φορολογικά κλιμάκια. Και επειδή μίλησε και ο κύριος Υφυπουργός προηγουμένως για το πού πήγε το αφορολόγητο, ήρθαν τα φορολογικά κλιμάκια εκεί που θα ήταν, εάν είχαν μείνει σε πραγματικούς όρους, στα επίπεδα του 1992. Δεν κάνατε και τίποτα σπουδαίο, λοιπόν, όσον αφορά τη μείωση της άμεσης φορολογίας, διότι φέρατε το φορολογικό σύστημα, όσον αφορά τη μέση φορολογική επιβάρυνση, σε επίπεδα που είναι ανώτερα, γιατί πιο πολλούς φόρους πληρώνουμε σήμερα απ' ό,τι το 1992.
Μειώσεις, λοιπόν, των φόρων έγιναν. Αυτά για την αποκατάσταση της ιστορικής αλήθειας και επειδή έλειπε ο κ. Μητσοτάκης, ο οποίος είμαι βέβαιος ότι θα το ανέφερε.
Το δεύτερο ζήτημα, πάλι απάντηση στον κ. Μαγκριώτη, διότι ο κύριος

Υφυπουργός δεν μας έκανε την τιμή να απαντήσει στα ζητήματα που θέσαμε. Ανέφερε ότι χρησιμοποιώ τις οικονομικές μου γνώσεις για πολιτικές
σκοπιμότητες.
ΙΩΑΝΝΗΣ ΜΑΓΚΡΙΩΤΗΣ: Δεν είπα αυτό.
ΓΕΩΡΓΙΟΣ ΑΛΟΓΟΣΚΟΥΦΗΣ: 'Οχι, αυτό είπατε. Το σημείωσα.
ΙΩΑΝΝΗΣ ΜΑΓΚΡΙΩΤΗΣ: Προσαρμόζετε τις οικονομικές σας γνώσεις στις
πολιτικές σκοπιμότητες.
ΓΕΩΡΓΙΟΣ ΑΛΟΓΟΣΚΟΥΦΗΣ: 'Ενα είναι δεδομένο. Οικονομικές γνώσεις

-είναι πιστοποιημένο αυτό από την επαγγελματική μου σταδιοδρομία- έχω πράγματι και προσπαθώ τις οικονομικές γνώσεις που έχω να τις χρησιμοποιώ 
με κάθε εντιμότητα. Αυτά που λέω δεν τα λέω για πολιτικές σκοπιμότητες. Το ότι αντλώ επιχειρήματα και κριτική από τις οικονομικές μου γνώσεις,
είναι γεγονός. Αλλά έχω αυτές τις οικονομικές γνώσεις. Και, κύριε

Μαγκριώτη, εγώ σας σέβομαι και σαν πολιτικό, αλλά να μη μπούμε σε αυτήν την ιστορία, να κάνουμε αντιπαράθεση. Να μπούμε, δηλαδή, επί της ουσίας σε αντιπαράθεση επί των οικονομικών. Να μη μπούμε, γιατί πολλά από αυτά που λέτε δεν αντέχουν σοβαρή κριτική.
ΙΩΑΝΝΗΣ ΜΑΓΚΡΙΩΤΗΣ: Θα σας απαντήσω αμέσως.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μαγκριώτη, έχετε το λόγο.
ΙΩΑΝΝΗΣ ΜΑΓΚΡΙΩΤΗΣ: Θα ξεκινήσω από τον κ. Αλογοσκούφη, κύριε Πρόεδρε, και θα πω ότι το σύνθημα "μηδέν συν μηδέν ίσον 13%" δεν το έβγαλα εγώ, δεν ήμουν στο Κοινοβούλιο, το έβγαλε ο ελληνικός λαός.

ΑΔΑΜ ΡΕΓΚΟΥΖΑΣ: Γελοιοποιήσατε φορολογικές ελαφρύνσεις.
ΙΩΑΝΝΗΣ ΜΑΓΚΡΙΩΤΗΣ: Δώσατε μηδενικές αυξήσεις ...
ΑΔΑΜ ΡΕΓΚΟΥΖΑΣ: Αυξήθηκαν τα αφορολόγητα και πήρε ο κόσμος λεφτά
πίσω.
ΙΩΑΝΝΗΣ ΜΑΓΚΡΙΩΤΗΣ: Σας παρακαλώ, κύριε Ρεγκούζα. Το μηδέν συν μηδέν ήταν οι αυξήσεις των δύο εξαμήνων και ο κ. Μητσοτάκης έκανε, το μηδέν συν μηδέν μας κάνει 13%. 'Ηταν φράση του κ. Μητσοτάκη. Το νομοσχέδιο το ψηφίσατε παραμονή Απόκρεων, το γνωρίζετε πολύ καλά, γι' αυτό ψηφίσατε το μηδέν συν μηδέν και στο τέλος του χρόνου τα ξαναπήρατε πίσω με νέο φορολογικό νομοσχέδιο.
ΑΔΑΜ ΡΕΓΚΟΥΖΑΣ: Φθηνή προπαγάνδα.
ΙΩΑΝΝΗΣ ΜΑΓΚΡΙΩΤΗΣ: Αυτό το κάνατε, για να περάσετε εσείς στα
μουλωχτά τις μηδενικές αυξήσεις του 1973. Και σας ρωτώ: Αφού κάνατε αυτήν τη φιλολαϊκή οικονομική και κοινωνική πολιτική, γιατί απομειώσατε κατά 35% την αγοραστική δύναμη των εργαζομένων και των λαϊκών στρωμάτων; Εάν κάνατε αυτήν τη φιλολαϊκή πολιτική, γιατί εκτοξεύσατε τον προϋπολογισμό στο 22% και πάλι; Το δημόσιο χρέος στο 132% του ΑΕΠ; Γιατί, λοιπόν, ο ελληνικός λαός σας έδιωξε από την εξουσία τον Οκτώβριο του 1993, αφού τόσο φιλολαϊκοί ήσασταν εκείνη την τετραετία; Πρέπει να απαντήσετε σ' αυτά τα ερωτήματα.
ΑΔΑΜ ΡΕΓΚΟΥΖΑΣ: Ονομαστικά μεγέθη ήταν.
ΙΩΑΝΝΗΣ ΜΑΓΚΡΙΩΤΗΣ: Μα, ακριβώς τα πραγματικά κοινωνικά μεγέθη μειώσατε. Γι' αυτό ο ελληνικός λαός σας γύρισε την πλάτη και με τον εκκωφαντικό τρόπο αυτός σας έδιωξε από την Κυβέρνηση.
Τώρα, όσον αφορά τις οικονομικές γνώσεις. Κύριε Αλογοσκούφη, εγώ δεν αμφισβητώ τις οικονομικές γνώσεις, απλώς τις αδικείτε -λέω- και τις προσαρμόζετε στις πολιτικές αντιπολιτευτικές σας σκοπιμότητες.
Μπορείτε να μου πείτε, κύριε Αλογοσκούφη,πώς συνεχώς ανεβοκατεβάζετε τα τρισεκατομμύρια που χάθηκαν στο Χρηματιστήριο; Σαράντα πέντε τρισεκατομμύρια λέτε τη μια φορά, τριάντα πέντε την άλλη, είκοσι οκτώ κάποια άλλη φορά και δεκαπέντε γράψατε στο κείμενο μομφής προς τον
κ. Παπαντωνίου. Σήμερα πάλι μας είπατε τριάντα πέντε τρισεκατομμύρια. Πέστε μου ποια οικονομική επιστήμη είναι αυτή που ανεβοκατεβάζει τα
τρισεκατομμύρια του Χρηματιστηρίου μ'αυτόν τον τρόπο;
Θα μου πείτε ποια οικονομική επιστήμη ανεβοκατεβάζει αυτό το ασανσέρ;
ΑΔΑΜ ΡΕΓΚΟΥΖΑΣ: Είχε χρονικό διάστημα αυτό το ποσό...
ΠΡΟΕΔΡΕΥΩΝ (Παναγιώτης Σγουρίδης): Παρακαλώ μη διακόπτετε. 'Οταν
μιλήσατε εσείς, δεν σας διέκοψε κανένας. Είναι πολύ λογικό να ακούσετε και σεις αυτά που λέει ο κ. Μαγκριώτης.
ΙΩΑΝΝΗΣ ΜΑΓΚΡΙΩΤΗΣ: Χρειάζεται κάποιος να έχει σπουδάσει οικνομικό
για να γνωρίζει ότι όλα αυτά τα ψευδεπίγραφα που αναφέρατε είναι για λαϊκή κατανάλωση; Βεβαίως έχουν χαθεί χρήματα από τους μικροεπενδυτές, βεβαίως υπάρχουν εγκλωβισμένοι, βεβαίως και έγιναν λάθη και υπήρξαν προβλήματα. Καμία σχέση όμως μ'αυτά που εσείς αναφέρατε και συνεχώς τρομοκρατείτε το επενδυτικό κοινό γύρω από τα θέματα αυτά.
Πείτε μας, κύριε Αλογοσκούφη, ποια οικονομική θεωρία είναι αυτή που
λέει ότι επειδή θα έχουμε αύξηση 800 δισεκατομμύρια δραχμές στο νέο οικονομικό έτος, κάθε οικογένεια θα επιβαρυνθεί με 250.000 δραχμές, όταν ξέρετε ότι η πλειοψηφία των λαϊκών εισοδηματων θα έχει ελαφρύνσεις και θα πληρώσει μηδενικούς φόρους ή καθόλου φόρους;
Βγείτε και πείτε, λοιπόν, ότι όλες οι οικογένειες, όλα τα εισοδήματα θα πληρώσουν φόρους κατ'ελάχιστον 250.000 το μήνα. Είναι αυτό αλχημεία ή όχι; Ποια οικονομική επιστήμη μπορεί να το τεκμηριώσει αυτό; Μόνο η αντιπολιτευτική σας σκοπιμότητα το τεκμηριώνει.
Αυτό είπα, κύριε Αλογοσκούφη, προηγουμένως και σας παρακαλώ να απαντήσετε αν ολα τα λαϊκά νοικοκυριά θα πληρώσουν τουλάχιστον 250.000 δραχμές φόρους τον επόμενο χρόνο. Γιατί αυτό είπατε πάλι σήμερα, κάνοντας τη διαίρεση ανάμεσα σ'αυτούς που φορολογούνται και στην αύξηση των φορολογικών εσόδων.
Αυτό είναι οικονομική επιστήμη ή αλχημείες; Διότι τα φορολογικά έσοδα τα επιπλέον που θα προκύψουν από τη φορολόγηση των μεγάλων επιχειρήσεων και το γνωρίζετε πάρα πολύ καλά αυτό. Εκεί θα πληρώσουν δισεκατομμύρια παραπάνω μερικοί και όχι μόνο 250.000 δραχμές. Και βεβαίως η πλειοψηφία των φορολογουμένων θα πληρώσει μηδενικούς φόρους ή έστω ελάχιστους, αλλά σε καμία περίπτωση 250.000 δραχμές.
Αυτή είναι η οικονομική επιστήμη την οποία κατέχετε, τη διακονείτε βεβαίως στα αμφιθέατρα και στις αίθουσες του Πανεπιστημίου στο οποίο

εργάζεστε, στην αίθουσα όμως αυτή της Βουλής, αλχημιστής είστε. ΑΔΑΜ ΡΕΓΚΟΥΖΑΣ: Ερχόμαστε δεύτεροι πάντως σε αλχημείες... 
ΙΩΑΝΝΗΣ ΜΑΓΚΡΙΩΤΗΣ: Κύριε Ρεγκούζα, έτσι ακριβώς είναι. Και λίγη
ευγένεια δεν νομίζω ότι κάνει κακό.
Για τον κ. Ρεγκούζα, θα ήθελα να πω τα εξής: Εγώ συμφωνώ απολύτως σ'αυτό που είπε, ότι δηλαδή επειδή εμείς δεν το κάναμε καλά, δεν πρέπει και εσείς τώρα ...
ΑΔΑΜ ΡΕΓΚΟΥΖΑΣ: Δεν είπα έτσι. Είπα "εάν δεν το κάναμε καλά...". ΙΩΑΝΝΗΣ ΜΑΓΚΡΙΩΤΗΣ: Τώρα μου προσθέτετε το "εάν". Θα ζητήσω τα
Πρακτικά να δείτε ότι το "εάν" δεν υπήρχε στην αγόρευσή σας.
Μην είστε, λοιπόν, τόσο ανεύθυνοι στις αγορεύσεις σας. Για να βρείτε ένα επιχείρημα απέναντι στη δική μας οικονομική και φορολογική πολιτική ειδικότερα, μας βάζετε τα "εάν" με τόση μεγάλη ευκολία. Γι'αυτό σας έχει καταδικασμένους ο ελληνικός λαός στα έδρανα της Αντιπολίτευσης, γιατί γνωρίζει πόσο ανεύθυνοι είστε.
Κατηγορήσατε τον Πρωθυπουργό το 1999 στη Διεθνή 'Εκθεση Θεσσσαλονίκης, όταν ο Πρωθυπουργός ανακοίνωσε την πρόσθετη διανομή των 500 δισεκατομμυρίων δραχμών περίπου στα λαϊκά στρώματα για το επόμενο οικονομικό έτος από τις φοροελαφρύνσεις, για λαϊκιστή. Και σεις πήγατε και μοιράσατε ένα τρισεκατομμύριο μετά από σαράντα οκτώ ώρες.
Μα, αυτές τις αλχημείες κάνετε, αυτήν την ανυποληψία έχετε, γι'αυτό ο ελληνικός λαός σας έχει κατατάξει εκεί που σας έχει κατατάξει.
Σας ρωτώ, κύριε Ρεγκούζα, και ρωτώ και τον κ. Λαφαζάνη, δεν θέλετε να προσεγγίσουν οι αντικειμενικές αξίες τις πραγματικές αξίες και βεβαίως να υπολείπονται κατά ένα ποσοστό; Θέλετε να είχαν μείνει εκεί που αρχικώς ξεκίνησαν, που ήταν το 20% περίπου και το 30% της πραγματικής αξίας; Θέλετε, δηλαδή, να επιβραβεύαμε όλο το μαύρο χρήμα και την παραοϊκονομία; Δεν θέλετε να υπάρξει ένας ορθολογισμός επιτέλους στην οικοδομική δραστηριότητα; Εάν δεν το θέλετε, να το πείτε. Εμείς, με βάση τις επιταγές του νόμου, έχουμε πει ότι θα προσεγγίσουν οι αντικειμενικές αξίες τις πραγματικές αξίες και πάντα θα υπολείπονται. Και τις υπεραξίες δεν τις δημιούργησε κανένα Χρηματιστήριο Αξιών Αθηνών. Και αν αυτές τις δημιούργησε σε κάποιες περιοχές των βορείων προαστίων, σε όλη την
Ελλάδα, δεν τις δημιούργησε το Χρηματιστήριο.
Και, κύριε Λαφαζάνη, θα πρέπει κάποτε να τοποθετηθείτε. Εάν εκλάπησαν χρήματα από τα λαϊκά εισοδήματα μέσω του Χρηματιστηρίου; ποιοι αγοράζουν στη Νίκαια, τη Δραπετσώνα οικόπεδα και ανεβαίνουν οι αντικειμενικές αξίες; Μήπως πηγαίνουν οι ξένοι επενδυτές που ήρθαν στην Ελλάδα και σήκωσαν τα λεφτά τους και έφυγαν; Αυτοί αγοράζουν οικόπεδα στη Νίκαια; 'Η μήπως ο μικροκαταθέτης, που από την άλλη πλευρά λέτε ότι έχει λεηλατηθεί, έχει και απόθεμα πόρων και πάει στη Νίκαια και τη Δραπετσώνα και ανεβάζετε τις τιμές των ακινήτων; Τελικά θα καταλήξετε κάπου; Θα πάρετε θέση;
Οι τιμές των ακινήτων, κύριε Λαφαζάνη, ανεβαίνουν σε όλη την Ελλάδα
γιατί ανεβαίνει η οικονομία αυτής της χώρας, ανεβαίνει η αξία της γης, γιατί γίνονται καθημερινά έργα και στην ύπαιθρο και στις πόλεις, γιατί έχουμε μπροστά μας την Ολυμπιάδα, γιατί έχουμε μπροστά μας μία μεγάλη ανάπτυξη. Γι'αυτό ανεβαίνουν οι αξίες των ακινήτων. Και δεν θα είναι ποτέ "φούσκα" τα ακίνητα, κύριε Λαφαζάνη, γιατί δεν έχουν καμία σχέση με τις μετοχές του Χρηματιστηρίου. Το ακίνητο ποτέ δεν πρόκειται να υποχωρήσει, πουθενά στον κόσμο δεν έχει συμβεί, πολύ περισσότερο στην Ελλάδα που ήταν η μόνη πρόσοδος για τα λαϊκά εισοδήματα πρωτίστως, γιατί σε πολλές περιοχές τα λαϊκά εισοδήματα ενισχύθηκαν, κύριε Λαφαζάνη, και το γνωρίζετε.
Θέλω ακόμη να σας πω να είστε βέβαιοι πως αν οι αντικειμενικές αξίες υπερβούν τις πραγματικές αξίες κανένας δεν είναι κουτός να πάει να αγοράσει ακίνητο σε οποιαδήποτε περιοχή.
'Ολα αυτά είναι απλά και τα γνωρίζουν όλοι. Δεν χρειάζονται ούτε μαθηματικές ούτε οικονομικές γνώσεις. Καθένας που πάει να αγοράσει ένα ακίνητο ξέρει πολύ καλά σε ποια περιοχή αγοράζει, ποια είναι η αξία του και ποια είναι η προοπτική του. Και κανένας δεν έχασε στην Ελλάδα σήμερα από αγορά ακινήτου και ποτέ δεν πρόκειται να χάσει.
Αυτές, λοιπόν, τις απλές αλήθειες, κύριε Πρόεδρε, θα ήθελα να τονίσω, γιατί πραγματικά εδώ στις δευτερολογίες τους οι αγαπητοί συνάδελφοι υπερέβησαν κάθε όριο ανειλικρίνειας, κάθε όριο άστοχης και ανορθολογικής πολιτικής κριτικής και ήταν αδιανόητο να μη ζητήσω το λόγο. Εκτός και αν
το πέρας της ώρας στον καθένα δίνει την ελευθερία να λέει ό,τι θέλει σε τούτη την Αίθουσα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Δεν ξέρω ο κύριος Κοινοβουλευτικός Εκπρόσωπος
του ΠΑ.ΣΟ.Κ. έχασε την ψυχραιμία του, πήρε μεγάλη φόρα και μοίρασε αρκετούς χαρακτηρισμούς απ' εδώ και απ' εκεί. Εμείς από την πλευρά μας είμαστε επικριτικοί και μάλιστα δριμύτατα επικριτικοί αλλά σε ένα επίπεδο πολιτικής κριτικής, διότι αν την πολιτική κριτική τη μετατρέψουμε σε χαρακτηρισμούς, σε προσωπικές αντεγκλήσεις ή και σε προσωποποιημένες κατηγορίες νομίζω ότι δεν καταλήγουμε πουθενά.
ΙΩΑΝΝΗΣ ΜΑΓΚΡΙΩΤΗΣ: Δεν κατηγόρησα κανέναν προσωπικά.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Μαγκριώτη, όλοι ακούσαμε σε αυτή την
Αίθουσα. Εγώ δεν μιλάω σ' αυτό το ύφος.
ΙΩΑΝΝΗΣ ΜΑΓΚΡΙΩΤΗΣ: Πέστε μου ένα χαρακτηρισμό που να σας απέδωσα. ΠΑΝΑΓΙΩΤΗΣ ΛΑΦΑΖΑΝΗΣ: Είπατε "ανειλικρινής". Είπατε ότι δεν έχουμε
καμία ειλικρίνεια στις δευτερολογίες μας. Είπατε πολλά.
ΙΩΑΝΝΗΣ ΜΑΓΚΡΙΩΤΗΣ: Είπα ότι είναι ανειλικρινής η αγόρευση. ΠΑΝΑΓΙΩΤΗΣ ΛΑΦΑΖΑΝΗΣ: Εγώ δεν πιστεύω ότι κανένας σ' αυτήν την
Αίθουσα μιλάει θέλοντας να πει ψέματα. Πολιτικά υπερασπίζεται κάποια πράγματα. Πολιτικά επικρίνεται, αλλά ...
ΙΩΑΝΝΗΣ ΜΑΓΚΡΙΩΤΗΣ: Τη λέξη "ψέματα" την είπατε πολλές φορές και
είναι γραμμένη στα Πρακτικά.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ στο εξής να μην αναγράφεται στα Πρακτικά καμία διακοπή που γίνεται είτε από τον κ. Μαγκριώτη είτε από τον κ. Ρεγκούζα είτε από οποιονδήποτε άλλο συνάδελφο. 
ΠΑΝΑΓΙΩΤΗΣ ΛΑΦΑΖΑΝΗΣ: Νομίζω ότι προσέχω πάρα πολύ καλά τι λέω και
αυτό ότι είναι καταγεγραμμένο στα Πρακτικά.
Εν πάση περιπτώσει, φεύγω απ' αυτό το θέμα που το αποδίδω, ας πούμε, στο νυχτερινό εκνευρισμό. Δεν ξέρω από πού προήλθε.
Θέλω να πω δύο πράγματα. Κύριε Μαγκριώτη, λέτε ότι πουθενά και ποτέ στον κόσμο δεν πέφτουν τα ακίνητα και ότι δεν υπάρχει κρίση στην αγορά ακινήτων.
ΙΩΑΝΝΗΣ ΜΑΓΚΡΙΩΤΗΣ: ...
ΠΑΝΑΓΙΩΤΗΣ ΛΑΦΑΖΑΝΗΣ: Σας παρακαλώ. Αφήστε με να ομιλήσω και πάρτε
μετά το λόγο να απαντήσετε. Ακούσαμε όλοι αυτά που είπατε.
Αν δεν είναι άγνοια αυτό, τότε είναι παραποίηση της πραγματικότητας. Στην Ιαπωνία η κρίση και η κατάρρευση ξεκίνησαν από τις εταιρείες αγοράς ακινήτων και από τις "φούσκες" που είχαν διαμορφωθεί στα ακίνητα. Από κει ξεκίνησαν.
Δεν φουσκώνει, λοιπόν, το Χρηματιστήριο μ' αυτούς τους τρόπους που
είδαμε να φουσκώνει, ιδιαίτερα το καλοκαίρι του 1999. Φουσκώνει αντιστοίχως και κάθε άλλη αγορά, όπως η αγορά των ακινήτων. Και αυτήν τη στιγμή εσείς λέτε ότι κάποιοι αγοράζουν. Φυσικά κάποιοι αγοράζουν τα ακίνητα, αλλά ξέρετε πόσοι τα βλέπουν πλέον, ειδικά τα σπίτια, με κυάλια; Ξέρετε ότι σήμερα ένα αξιοπρεπές σπίτι, το οποίο μπορεί να καλύψει τις πρώτες ανάγκες μιας οικογένειας, έχει φτάσει σε δυσθεώρητα πλέον ύψη; Το έχετε αντιληφθεί αυτό και το θεωρείτε φυσιολογικό;
ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, ολοκληρώστε, σας
παρακαλώ.
ΠΑΝΑΓΙΩΤΗΣ ΛΑΦΑΖΑΝΗΣ: Μια στιγμή, κύριε Πρόεδρε. Τελειώνω.
Το θεωρείτε αυτό φυσιολογικό; Και ξέρετε πώς ανεβαίνουν αυτά τα
πράγματα; 'Οπως ανέβαινε και το Χρηματιστήριο το 1999.
ΙΩΑΝΝΗΣ ΜΑΓΚΡΙΩΤΗΣ: ...
ΠΑΝΑΓΙΩΤΗΣ ΛΑΦΑΖΑΝΗΣ: Και πάλι βλέπω ότι δεν μπορείτε ν' αντιληφθείτε
την πραγματικότητα. Διότι το είχα επισημάνει τότε και γραπτώς. 'Οταν έγραφα στις 20 Σεπτεμβρίου "η μεγασαπουνόφουσκα της Σοφοκλέους" σε τρεις ημερήσιες αθηναϊκές εφημερίδες με έπαιρναν τηλέφωνο διάφοροι και μου έλεγαν ότι ρίχνω το Χρηματιστήριο. Αφήστε τα αυτά, λοιπόν. Ηρεμήστε
λιγάκι και κοιτάξτε την πραγματικότητα.
'Ετσι όπως διαμορφώνονται οι τιμές των ακινήτων, σε τέτοια ύψη, δεν είναι φυσιολογικό πράγμα και δεν πρέπει οι αντικειμενικές αξίες να ευνοούν αυτήν τη "φούσκα", όπως σας είπα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Λαφαζάνη. ΠΑΝΑΓΙΩΤΗΣ ΛΑΦΑΖΑΝΗΣ: Διότι αν θα υπάρξει μία υποχώρηση σε μία

δεύτερη φάση είτε στο Χρηματιστήριο είτε σε άλλες επενδύσεις, τότε θα κλάψουνε μανούλες μ' αυτά τα ακίνητα.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Λαφαζάνη. Είναι
κατανοητό αυτό που είπατε. Είναι άποψή σας.

Ορίστε, κύριε Υπουργέ, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Παρά το γεγονός ότι αισθάνομαι ότι ομιλώ σε ώτα μη ακουόντων θ' αποπειραθώ για τελευταία φορά σήμερα -γιατί θα το κάνω και τις άλλες ημέρες- να επαναλάβω πράγματα χιλιοειπωμένα.
Είπα προηγουμένως ότι είστε κακοί μαθητές.
ΑΡΙΣΤΟΤΕΛΗΣ ΠΑΥΛΙΔΗΣ:...
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, ας μην μπούμε σε χαρακτηρισμούς που θα ξεκινήσουν δεύτερο ή τρίτο κύκλο τοποθετήσεων. Θα ήταν προτιμότερο να δώσετε τα επιχειρήματα, τα οποία πρέπει να δώσετε για να μπορέσουμε να συνεχίσουμε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, να μου 
επιτρέψετε να συνεχίσω το συλλογισμό μου. Είναι ήδη δωδεκάτη βραδινή. Συμπληρώνουμε ήδη είκοσι ώρες στο πόδι.
Θα πω λοιπόν ότι ούτε ένας 'Ελληνας δεν πλήρωσε τα τελευταία δύο
χρόνια αυτό θα πληρώσει φέτος μία δραχμή περισσότερο. Ούτε ένας
'Ελληνας οποιασδήποτε οικονομικής βαθμίδας δεν θα υπάρξει που να μην

ωφεληθεί από τα φορολογικά μέτρα, τα οποία έχει πάρει η Κυβέρνηση.
Είπαμε ότι είναι πολύ απλουστευμένη η αριθμητική, η οποία διαιρεί -θα το επαναλάβουμε- τα εννιακόσια πενήντα δισεκατομμύρια
(950.000.000.000) των προβλεπομένων επιπλέον εσόδων διά του συνόλου των φορολογικών δηλώσεων. Και είναι απλουστευμένη για τον πολύ απλό λόγο ότι το 35% τουλάχιστον, αν πάρουμε τα απολογιστικά στοιχεία του 2000, πιστεύουμε ότι λίγο περισσότερο θα είναι το 2001-με τις εκκαθαρίσεις, δεν πληρώνει ούτε μία δραχμή φόρο.
ΑΔΑΜ ΡΕΓΚΟΥΖΑΣ: ...
ΓΕΩΡΓΙΟΣ ΑΛΟΓΟΣΚΟΥΦΗΣ: ...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αν εννοείτε, κύριοι συνάδελφοι, για τους έμμεσους φόρους του Φ.Π.Α. σας πληροφορούμε ότι κανένας έμμεσος φόρος δεν αυξήθηκε κι επομένως κανένας 'Ελληνας φορολογούμενος δεν θα πληρώσει ούτε μία δραχμή παραπάνω απ' ό,τι πλήρωνε πέρσι, χθες. Θα μου πείτε, πώς θα προκύψουν τα επιπλέον έσοδα από το Φ.Π.Α.;
ΑΡΙΣΤΟΤΕΛΗΣ ΠΑΥΛΙΔΗΣ: ...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είστε πολύ ευφυής, κύριε Παυλίδη, για να μην το καταλάβετε. Και δεν πιστεύω ότι η πάταξη της φοροκλοπής του Φ.Π.Α. είναι αυτό το στοιχείο, το οποίο εσείς υπερασπίζεστε. Δεν υπάρχει παραπάνω φορολογία ούτε σαν ποσοστό ούτε επέκταση της έμμεσης φορολογίας πουθενά. Αν συλλαμβάνεται μεγαλύτερο ποσοστό της φοροκλοπής, αυτό θα πρέπει να το καταγράψετε στα θετικά της Κυβέρνησης και του Υπουργείου Οικονομικών.
Επομένως, το φόρο τον πληρώνετε ως καταναλωτής, κύριε Παυλίδη. Εάν
δεν τον αποδίδει ο φοροκλέπτης -αυτός ο οποίος τον εισπράττει και δεν τον 
αποδίδει- πιστεύω ότι δεν είναι πρόθεσή σας αυτό, να υπερασπισθείτε δηλ. τους φοροκλέπτες.
Συνεπώς κανένας καινούριος φόρος, ούτε άμεσος ούτε έμμεσος. 'Ολοι
οι 'Ελληνες φορολογούμενοι πληρώνουν και θα πληρώσουν λιγότερους φόρους εισοδήματος.
Τώρα, όσον αφορά το θέμα των αντικειμενικών αξιών, θέλω να πω τα
εξής: Οι αντικειμενικές αξίες πάντοτε έπονται των αγοραίων. Και αυτή είναι η βασική αρχή.
Υπάρχει μία αντίφαση, κύριε συνάδελφε, όταν από τη μία πλευρά λέτε, αστείο το ποσό των είκοσι τεσσάρων δισεκατομμυρίων (24.000.000.000) δραχμών και από την άλλη πλευρά μετά πάθους υπερασπίζεσθε τη μη αναπροσαρμογή των αντικειμενικών αξιών στις αγορές, στις τιμές.
ΑΔΑΜ ΡΕΓΚΟΥΖΑΣ:...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν αναφέρομαι σε εσάς. Δεν το είπατε εσείς. Στον κ. Λαφαζάνη αναφέρομαι.
Δεν μπορούμε να υπερασπιζόμασθε από τη μία πλευρά τη μη αύξηση των αντικειμενικών αξιών και από την άλλη πλευρά να λέμε ότι είναι αστεία η συγκεκριμένη φορολογία.
Η φορολογία της μεγάλης ακίνητης περιουσίας έχει μία συγκεκριμένη

δικαιολογητική βάση. 'Οτι η φορολογία γενικώς επί των ακινήτων μπαίνει επί της αξίας του ακινήτου και επομένως η αύξηση της αξίας θα συνεπάγεται ασφαλώς και αύξηση της φορολογίας.
Πενήντα χρόνια είχαμε το ίδιο ποσοστό φορολόγησης των μεταβιβάσεων των ακινήτων. Πενήντα χρόνια, με πολλές κυβερνήσεις. 'Αλλαξαν δεκάδες κυβερνήσεις, εκατοντάδες Υπουργοί. Δεν υπήρχε καμία μείωση του συντελεστή.
Για εμάς είναι δύο πράγματα εντελώς άσχετα. Γι'αυτό και δεν απαντούμε σε αυτό που θέλετε εσείς να απαντήσετε. Η μεν μείωση των συντελεστών και η μείωση της φορολογίας στα ακίνητα αποτελεί προεκλογική και προγραμματική μας δέσμευση, πολιτική δηλαδή δέσμευσή μας, η δε αναπροσαρμογή των αντικειμενικών αξιών αποτελεί νομική υποχρέωση η οποία επιβάλλεται από συγκεκριμένους νόμους και έπρεπε να είχε γίνει, όπως σωστά παρατηρήθηκε, από την 1η Ιανουαρίου 2000. Κάποια στιγμή θα γίνει και η αναπροσαρμογή των αντικειμενικών αξιών. Ούτως ή άλλως, όμως, οι αντικειμενικές αξίες και έπονται των αγοραίων, αλλά και θα είναι πολύ λιγότερες των αγοραίων.
Εγώ χαίρομαι, κύριε Ρεγκούζα, που ομολογείτε ότι κάνατε λάθος όταν
επιβάλλατε το 35%. Τώρα, όμως, με πάθος ζητάτε από την Κυβέρνηση του ΠΑ.ΣΟ.Κ. να καταργήσει το 35%. Και δεν σας αρκεί το ότι μείωσε κατά, 30%, 33% το 35%, στο 25%. Δεν σας αρκεί το ότι αυτοί τους οποίους αφορά το 35% πλήρωσαν το 2000 σε σχέση με το 1999, 53% λιγότερη φορολογία. Αυτό δεν θέλετε να το ακούσετε. Το έχουμε πει χιλιάδες φορές και θα σας το ξαναπούμε.
ΑΔΑΜ ΡΕΓΚΟΥΖΑΣ: ...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το ξέρουμε ότι δεν σας αρέσουν τα συγκεκριμένα στοιχεία. Εμείς μιλούμε, όμως, με αριθμούς. Και η λογική των αριθμών είναι λογική καταλυτική και αφοπλιστική. Δεν μιλούμε με προπαγανδιστικά επιχειρήματα, αλλά με συγκεκριμένα απολογιστικά στοιχεία τα οποία αποδεικνύουν των επιχειρημάτων μας το αληθές και το βάσιμο.
Μιλήσατε για τους μετανάστες. Είπατε ότι πρώτη φορά...
ΑΔΑΜ ΡΕΓΚΟΥΖΑΣ: ...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εσάς βλέπω λόγο της
θέσης μου. Στον κ. Παυλίδη αναφέρομαι.
Είπατε, λοιπόν, ότι πρώτη φορά κυβέρνηση και Υπουργείο Οικονομικών
φέρει ευνοϊκή διάταξη για τους μετανάστες.
ΑΡΙΣΤΟΤΕΛΗΣ ΠΑΥΛΙΔΗΣ: ...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Γνωρίζετε ότι με αποφάσεις του ευρωπαϊκού δικαστηρίου η απαλλαγή για το συνάλλαγμα Καταργείται. 'Εχει καταργηθεί. Τελείωσε η απαλλαγή του 50% της φορολογίας. Μέχρι τώρα το 50% της φορολογίας μεταβίβασης απαλλάσσονται λόγω απαλλαγή λόγω εισαγωγής συναλλάγματος. Αυτή η αλλαγή έχει τελειώσει από την 1η Ιανουαρίου 2000. Δεν υπάρχει συνάλλαγμα. 'Εχουμε το ευρώ σε λογιστική μορφή από την 1η Ιανουαρίου, φέτος. Και από την 1η Ιανουαρίου 2002 δεν θα υπάρχουν ούτε καν στα χαρτιά τα εθνικά νομίσματα.
Επομένως, δεν μιλούμε και γι'αυτόν το λόγο για συνάλλαγμα.
Και έρχεται, λοιπόν, η Κυβέρνηση και λέει για το 50% το υφιστάμενο, αυτό το οποίο υποχρεωνόμαστε για διπλό λόγο να καταργήσουμε, πλήρη απαλλαγή, 100%, απαλλαγή φόρου για τους εργαζόμενους στο εξωτερικό 'Ελληνες εφόσον αφορά την πρώτη κατοικία, κάτι το οποίο δεν ίσχυε μέχρι χθες.
Για τους μετανάστες της δεύτερης γενιάς, της τρίτης και της δέκατης
τρίτης γενιάς ισχύει η απαλλαγή, αρκεί να κάνουν κάτι πολύ απλό: Στις μερίδες των γονιών τους, στα δημοτολόγιά τους να κάνουν την εγγραφή τους ότι είναι 'Ελληνες πολίτες. Δεν θα γίνει η απαλλαγή για τον οποιονδήποτε. Δεν θα ψάχνουμε να βρούμε οποιονδήποτε δηλώνει ότι είναι 'Ελληνας. Και αυτό ισχύει για αυτούς που είναι εγγεγραμμένοι στα δημοτολόγια. Και η εγγραφή στα δημοτολόγια είναι μια πολύ απλή πράξη και το γνωρίζετε. Επομένως,αν κάποιος θέλει όντως να κάνει χρήση της απαλλαγής λόγω πρώτης κατοικίας,θα μπορεί να το κάνει.
'Οσον αφορά τα υπόλοιπα που είπατε για τη χρησικτησία και για τα Δωδεκάνησα, έχω την εντύπωση, κύριε συνάδελφε, ότι υπάρχει μια πλήρης σύγχιση των πραγματικών και των νομικών δεδομένων.
Κατ' αρχήν, δεν υπάρχει κανένα νομοσχέδιο για τον αιγιαλό της
παραλίας που να έχει κατατεθεί. 'Οταν θα έρθει εδώ στη Βουλή, θα κάνετε

την κριτική σας. Και θα έρθει πολύ σύντομα, όπως δεσμευθήκαμε στη Διαρκή Επιτροπή.
Δεύτερον, θα πρέπει να σας θυμίσω ότι η Νέα Δημοκρατία με επίκαιρη ερώτηση της στην προηγούμενη σύνοδο της Βουλής ζήτησε τη νομιμοποίηση αυτών των αυθαιρέτων καταλήψεων στα Δωδεκάνησα. Είπε ότι πλείστοι φορείς της Δωδεκανήσου εγγράφως -αυτά θα τα πούμε όταν θα έρθει η ώρα- το έχουν ζητήσει. Η Κυβέρνηση προς το παρόν ούτε προφορικά ούτε γραπτά έχει εκφράσει την δική της άποψη. Οι οποιεσδήποτε διαρροές οι οποίες αποτελούν προτάσεις φορέων ή προτάσεις της Νέας Δημοκρατίας θα συζητηθούν όταν θα έρθει το θέμα στη Βουλή. Το ξανατονίζω, η Κυβέρνηση δεν έχει πάρει θέση. Και μάλιστα είναι αντίθετη το ξανατονίζω, το λέω ξεκάθαρα ότι είναι αντίθετη με τις νομιμοποιήσεις των οποιονδήποτε αυθαιρέτων καταλήψεων από οπουδήποτε και αν προέρχεται, είτε είναι στα Δωδεκάνησα είτε είναι σε οποιαδήποτε άλλο μέρος της Ελλάδος.
Τελειώνοντας, θα ήθελα να αναφερθώ στη χρησικτησία. Εδώ είναι που υπάρχει απόλυτη σύγχυση, υπό την έννοια ότι όταν κάποιος κατέχει κάποια δημόσια έκταση, για το δημόσιο δεν υπάρχει θέμα χρησικτησίας ... 
ΑΡΙΣΤΟΤΕΛΗΣ ΠΑΥΛΙΔΗΣ: Τα μπερδεύετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν υπάρχει. Ισως σας
ξέφυγε.
ΑΡΙΣΤΟΤΕΛΗΣ ΠΑΥΛΙΔΗΣ: Τι σημαίνει χρησικτησία γνωρίζουμε. Προς Θεού
μην τα μπερδεύετε τώρα. Μιλήστε μας γι' αυτό που κάνετε, επί του νομοσχεδίου σας. Θεωρία περί χρησικτησίας δεν θέλουμε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, χρειάζεται και λίγη θεωρία κάπου-κάπου γιατί μερικά βασικά πράγματα, θεληματικά τα αγνοείτε.
'Ετσι, λοιπόν, θα σας πω ότι οι τρόποι κτήσεως της κυριότητας είναι
συγκεκριμένοι. Και η χρησικτησία ακόμη αποτελεί τρόπο κτήσεως της κυριότητας και επομένως, κανείς δικαιολογητικός λόγος δεν υπάρχει που να απαλλάσσεται από τη φορολογία.
ΑΡΙΣΤΟΤΕΛΗΣ ΠΑΥΛΙΔΗΣ: Μέχρι σήμερα υπάρχει πάντως.
ΑΔΑΜ ΡΕΓΚΟΥΖΑΣ: Μειωμένος συντελεστής.
ΑΡΙΣΤΟΤΕΛΗΣ ΠΑΥΛΙΔΗΣ: Υπάρχει μέχρι σήμερα μειωμένος συντελεστής. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Υπάρχει μειωμένος
συντελεστής και δεν πρόκειται, κύριοι συνάδελφοι....
ΠΡΟΕΔΡΕΥΩΝ (Παναγιώτης Σγουρίδης): Είναι άλλο θέμα το ένα, άλλο θέμα το άλλο. Μην τα μπλέκουμε, κύριε Παυλίδη.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Παυλίδη, μην υπερασπίζεστε διαδικασίες οι οποίες αποσκοπούν στην προάσπιση επαγγελματικών συμφερόντων συγκεκριμένων δικηγόρων της Ρόδου, οι οποίοι τελικώς την απάτη την έκαναν επάγγελμα. Αφήστε τα λοιπόν.
Εμείς δίνουμε με αυτό το νομοσχέδιο τη δυνατότητα, όσες κληρονομιές
υπάρχουν πριν το 1984 να μην πληρώσουν καθόλου φόρου. Παραγράφουμε, δηλαδή, τα δικαιώματα του δημοσίου πριν το 1984. 'Αρα, εάν η χρησικτησία είναι αποτέλεσμα κληρονομικής διαδοχής, δεν πληρώνουν φόρο αν έγινε πριν το 1984, γιατί δηλώνουν κληρονομική διαδοχή με παραγεγραμμένα τα δικαιώματα του δημοσίου με αυτό το παρόν νομοσχέδιο. Εάν είναι μετά το 1984, δίνουμε τη δυνατότητα μέχρι 35 εκατομμύρια δραχμές να απαλλαγούν πλήρως του φόρου κληρονομίας. Εάν είναι μεγαλύτερη η αξία της κληρονομίας, της περιουσίας τότε δεν έχετε κανένα δικαιολογητικό λόγο να μιλάτε για αδύναμους ή οποιουσδήποτε έχουν ανάγκη πραγματικά κάποιας προάσπισης.
Θα πρέπει κάποια στιγμή να κατανοήσουμε ότι το κράτος δικαίου πρέπει να υπάρχει και ότι οποιαδήποτε νοσηρά φαινόμενα υποπίπτουν στην αντίληψή μας και τη δική μου και τη δική σας, θα πρέπει να φέρνουμε εισηγήσεις για να τα περιορίζουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε θα είμαι πολύ σύντομος.
Ανέφερε ο κύριος Υφυπουργός ότι η μείωση των συντελεστών ήταν
προγραμματική και πολιτική δέσμευση. Εγώ να το δεχθώ. Ωστόσο η επικείμενη αύξηση των αντικειμενικών αξιών, την οποία δεν αρνηθήκατε, είναι ένας τρόπος για να αθετήσετε στην ουσία αυτήν την προεκλογική δέσμευση. Διότι τελικά όλοι όσοι εμπλακούν σε δικαιοπραξίες επί ακινήτων στο επόμενο διάστημα, θα καταλήξουν να πληρώσουν περισσότερους φόρους.
Είπατε ότι κανένας 'Ελληνας δεν πλήρωσε παραπάνω φόρους τα τελευταία δύο χρόνια. Τα ετήσια έσοδα που έχετε από τους φόρους, αυξήθηκαν τα
τελευταία δύο χρόνια και αν λάβουμε υπόψη και το φετινό κατά περίπου δύο τρισεκατομμύρια. Ποιος τα πλήρωσε αυτά; Κάποιος που έπεσε από τον 'Αρη; 'Ελληνες τα πλήρωσαν, είτε μέσω του φόρου νομικών προσώπων είτε μέσω των έμμεσων φόρων είτε μέσω της άμεσης φορολογίας. Τα πλήρωσαν 'Ελληνες συμπολίτες μας , ελληνικά νοικοκυριά, ελληνικές οικογένειες. Δεν μπορείτε να το αρνηθείτε αυτό, δεν μπορείτε να έχετε και την πίτα ολάκερη και τον σκύλο χορτάτο. Ούτε τις απόκριες δεν γίνονται αυτά. Αυξήθηκαν τα φορολογικά έσοδα κατά 2 τρισεκατομμύρια; Εμείς τα πληρώσαμε.
Πώς μας μιλάτε τώρα για απλοϊκή αριθμητική, όταν εμείς επισημαίνουμε το μέσο όρο; Επειδή ο κ. Μαγκριώτης δεν φαίνεται να καταλαβαίνει από μέσους όρους, θα επαναλάβω ότι το μέσο ελληνικό νοικοκυριό θα πληρώσει του χρόνου 250.000 δραχμές παραπάνω φόρους. Αν αυτός θέλει να αρνηθεί ότι υπάρχουν και μέσοι όροι, να το αρνηθεί. Υπάρχουν και άλλες στατιστικές, μπορώ να του τα εξηγήσω, αλλά αυτόν τον καιρό δεν έχει και πολύ χρόνο ο κ. Μαγκριώτης, έχει και μια συναισθηματική φόρτιση. Του εύχομαι βίον ανθόσπαρτον για τον γάμο του που θα γίνει το Σάββατο. Παραφέρθηκε λίγο, μίλησε λίγο άσχημα, εγώ δεν θα τον παρακολουθήσω σε αυτό. Καλή σας νύχτα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο για τρία λεπτά.
ΙΩΑΝΝΗΣ ΜΑΓΚΡΙΩΤΗΣ: Να ευχαριστήσω τον κ. Αλογοσκούφη για τις ευχές
του και είμαι βέβαιος ότι είναι ειλικρινείς.
Θα του πω όμως ότι, εάν ένας συνταξιούχος στο τέλος του χρόνου τον πάρει τηλέφωνο και του πει "ούτε πέρυσι πλήρωσα δραχμή ούτε φέτος" τι θα του απαντήσει; "Είσαστε στο μέσο όρο των 4.500.000 Ελλήνων φορολογουμένων και γι' αυτό είπα στη Βουλή πως και εσείς θα πληρώσετε κάτι ανάλογο"; Θέλω να μου απαντήσετε σε αυτό κύριε Αλογοσκούφη, γιατί η λογική "τρεις το λάδι, τρεις το ξίδι, έξι το λαδόξιδο" είναι παλαιά λογική, τη γνωρίζω, αλλά δεν είναι ούτε οικονομική θεωρία ούτε έχει πρακτικότητα στη ζωή. Είναι αλχημεία και κομπογιανιτισμός. Δεν το χρεώνω σε εσάς, αλλά σε αυτούς που το εφάρμοζαν.
Το δεύτερο που θέλω να πω - και πάλι θα επανέλθω- είναι το εξής: Η Νέα Δημοκρατία είναι κατά της αύξησης των αντικειμενικών αξιών των ακινήτων; Είναι επιταγή του νόμου, έρχεται από το παρελθόν. Και από τον εισηγητή σας και από τον κ. Μητσοτάκη άκουσα ότι ήταν πολύ σωστή η επιλογή όταν θεσπίστηκε το καθεστώς των αντικειμενικών αξιών.
Εάν τώρα η Νέα Δημοκρατία έχει αλλάξει άποψη και θεωρεί ότι δεν
πρέπει να υπάρξει αυτή η σταδιακή προσέγγιση που ποτέ δεν θα φτάσει βέβαια στην αγοραία αξία των ακινήτων, εγώ θα ήθελα να το ακούσω. Αυτή είναι μια φορολογική και πολιτική φιλοσοφία. 'Ολα τα άλλα είναι ερωτήματα, που απλώς θέλουν να προκαταλάβουν το Υπουργείο Οικονομικών στις πιθανές αυξήσεις των αντικειμενικών αξιών αύριο. Αυτό όμως σε καμία περίπτωση δεν μειώνει τη φορολογική πολιτική που με το νομοσχέδιο αυτό κάνει η Κυβέρνηση και είναι μια πολιτική ελάφρυνσης ιδιαίτερα για τα λαϊκά εισοδήματα.
ΑΔΑΜ ΡΕΓΚΟΥΖΑΣ: Μείωση των επιβαρύνσεων.
ΙΩΑΝΝΗΣ ΜΑΓΚΡΙΩΤΗΣ: Θα συμφωνήσω με τον όρο που χρησιμοποιήσατε.
Είναι μείωση των επιβαρύνσεων. Αυτό όμως είναι ελάφρυνση .
Θέλω να πω στον κ. Λαφαζάνη ότι παρακολουθώ πάρα πολύ γιατί και
έξυπνος ειναι και τεκμηριωμένος τις περισσότερες φορές στα επιχειρήματά του. Χαρακτήρισε τη φορολογική πολιτική της Νέας Δημοκρατίας -αν κάνω λάθος, τα Πρακτικά είναι εδώ και θα τα δούμε αύριο- επιβαρυντική -κράτησα την έκφραση- ενώ του ΠΑΣΟΚ τη χαρακτήρισε επιδρομή.
Εάν ο Συνασπισμός σήμερα έχει αλλάξει θέση για τη φορολογική πολιτική των κυβερνήσεων της Νέας Δημοκρατίας και απλώς την χαρακτηρίζει επιβαρυντική, ενώ του ΠΑΣΟΚ επιδρομική, εγώ θα ήθελα να το ξέρω. Θέλω να σας πω ακόμα ότι μερικές ιαπωνικές τράπεζες κατέρρευσαν για τον ακριβώς αντίθετο λόγο.
Πριν τεσσεράμισι χρόνια όταν είχαμε τη χρηματιστηριακή κρίση στην 'Απω Ανατολή, κατέρρευσαν μερικές τράπεζες γιατί είχαν χρηματοδοτήσει χωρίς να έχουν εγγυήσεις ακινήτων εταιρείες στη Νότια Κορέα και σε άλλες χώρες της 'Απω Ανατολής με βάση τη χρηματιστηριακή τους αξία σε κεφάλαια κίνησης. 'Οταν κατέρρευσαν τα χρηματιστήρια, κατέρρευσαν οι εταιρείες και δεν είχαν τη δυνατότητα να επιστρέψουν τα δάνεια και βεβαίως δεν υπήρχαν εμπράγματες εγγυήσεις και ασφάλειες σε ακίνητα. Γι'αυτό αυτές οι τρέπεζες κατέρρευσαν ακριβώς για τον αντίθετο λόγο από αυτόν που
επικαλεσθήκατε.
Κύριε Λαφαζάνη, πρέπει και πάλι να τοποθετηθείτε γιατί και ευφυής
είσθε αλλά και τεκμηριώνετε τα επιχειρήματά σας. Σήμερα όμως στη δευτερολογία σας πραγματικά δεν κατάλαβα τι θέλατε να πείτε.
Είπατε πολύ χαρακτηριστικά ότι το Χρηματιστήριο ανεβάζει τις τιμές των ακινήτων στη Νίκαια και στη Δραπετσώνα. Εγώ καταλαβαίνω, μερικοί να κέρδισαν στο Χρηματιστήριο και να πήγαν να αγοράσουν στα βόρεια προάστια. 
ΠΑΝΑΓΙΩΤΗΣ ΛΑΦΑΖΑΝΗΣ: 'Οχι, κύριε Μαγκριώτη, δεν είπα κάτι τέτοιο. ΠΡΟΕΔΡΕΥΩΝ (Παναγιώτης Σγουρίδης): Κύριε Μαγκριώτη, δεν είπε αυτό το
πράγμα.
ΙΩΑΝΝΗΣ ΜΑΓΚΡΙΩΤΗΣ: Τα ακίνητα ανεβαίνουν, γιατί ισχύει ο νόμος της προσφοράς και της ζήτησης. Εδώ δεν υπάρχει το προσδοκόμενο κέρδος και η φούσκα του Χρηματιστηρίου. Εδώ ένα και ένα κάνουν δύο. Τα ακίνητα ανεβαίνουν όταν υπάρχει μεγάλη ζήτηση. Εάν υπάρχει μεγάλη ζήτηση στη Νίκαια ή στη Δραπετσώνα σημαίνει ότι τα κοινωνικά στρώματα, τα οποία κατοικούν ή θα κατοικίσουν αύριο στην περιοχή, έχουν πόρους και χρήματα και πηγαίνουν και αγοράζουν. Εγώ δε φαντάζομαι κανένας νεόπλουτος ή κανένας παραδοσιακός επιχειρηματίας να αγοράζει ακίνητα κατά συρροή στη Δραπετσώνα για να ανεβάσει τις τιμές των ακινήτων. Διαλέξτε με ποια εκδοχή είσθε.
ΠΑΝΑΓΙΩΤΗΣ ΛΑΦΑΖΑΝΗΣ: Ξέρετε ότι παίρνουν δάνεια;
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε να πάρετε το λόγο;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οχι, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Καλώς. Γιατί, άμα θα συνεχίσουμε
νυκτερινά, θα πούμε πολλά.
Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου.
Ερωτάται το Σώμα: Γίνεται δεκτό το σχέδιο νόμου του Υπουργείου Οικονομικών: "Ελαφρύνσεις στη φορολογία κεφαλαίου και άλλες διατάξεις" επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του
Υπουργείου Οικονομικών "Ελαφρύνσεις στη φορολογία κεφαλαίου και άλλες διατάξεις" έγινε δεκτό κατά πλειοψηφία επί της αρχής.
Κύριοι συνάδελφοι, έχουν διανεμηθεί τα Πρακτικά της Τετάρτης 7
Φεβρουαρίου 2001 (πρωί) και της Τετάρτης 7 Φεβρουαρίου 2001
(απόγευμα) και ερωτάται το Σώμα αν επικυρούνται.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 7 Φεβρουαρίου 2001 (πρωί) και της Τετάρτης 7 Φεβρουαρίου 2001
(απόγευμα) επικυρώθηκαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 00.33', λύεται η συνεδρίαση για
σήμερα ημέρα Τρίτη 20 Φεβρουαρίου 2001 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών "Ελαφρύνσεις στη φορολογία κεφαλαίου και άλλες διατάξεις".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

