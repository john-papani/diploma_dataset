Σελίδα 5971 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ ΡΚΒ'

Τετάρτη 7 Μαΐου 1997

Αθήνα σήμερα, στις 7 Μαΐου 1997, ημέρα Τετάρτη και ώρα 18.10', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 6 Μαΐου 1997 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΚΑ' συνεδριάσεώς του, της 6.5.1997 σε ό,τι αφορά τη ψήφιση στο σύνολο των σχεδίων νόμων: "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για συνεργασία στους τομείς της εκπαίδευσης, της επιστήμης και του πολιτισμού.

2.Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Γεωργίας για συνεργασία στους τομείς της εκπαίδευσης, της επιστήμης και του πολιτισμού.

3.Κύρωση Συμφωνίας για τη συνεργασία μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών της Δημοκρατίας της Αρμενίας.")

Παρακαλείται ο κύριος Γραμματέας ν' ανακοινώσει τις αναφορές προς το Σώμα.

Ανακοινώνονται προς το Σώμα από την κα Ελένη Ανουσάκη, Βουλευτή Α' Αθηνών, τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Δήμος Βελεστίνου Μαγνησίας ζητεί την πρόβλεψη οργανικής θέσης Ειρηνοδίκη και την άμεση λειτουργία του Ειρηνοδικείου Βελεστίνου.

2) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Εξωραϊστικός Εκπολιτιστικός Σύλλογος Αγίας Παρασκευής Βόλου Μαγνησίας ζητεί την απομάκρυνση του Πεδίου Βολής που λειτουργεί ακριβώς δίπλα στον οικισμό Εργατικών Κατοικιών Αγίας Παρασκευής.

3) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Κρατικός Παιδικός Σταθμός Αγιάσου Λέσβου ζητεί να καλυφθεί η κενή θέση νηπιαγωγού και να δημιουργηθεί και τρίτη οργανική θέση νηπιαγωγού στο συγκεκριμένο παιδικό σταθμό.

4) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία Ιδιοκτήτες Ενοικιαζομένων Δωματίων Λουτρόπολης Θερμής Λέσβου διαμαρτύρονται γιατί δεν έχουν ενημερωθεί από την 3η Δ/νση Εσωτ. Κοινωνικού Τουρισμού του ΕΟΤ για τα προγράμματα κοινωνικού εσωτερικού τουρισμού για την τουριστική περίοδο 1997.

5) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ορθόδοξος Χριστιανική Αδελφότης "Η ΑΠΟΛΥΤΡΩΣΙΣ" ζητεί την κατασκευή αιθούσης πολλαπλής χρήσεως στις φυλακές Κασσάνδρας.

6) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι Εργαζόμενοι στον Οργανισμό Ρυθμιστικού Σχεδίου και Προστασίας Περιβάλλοντος Θεσ/νίκης ζητούν την επίλυση του προβλήματος των εργασιακών τους σχέσεων και της υπηρεσιακής τους κατάστασης.

7) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύνδεσμος Αποστράτων Αξιωματικών Στρατού Μακεδονίας - Θράκης ζητεί την αύξηση των συντάξεων κυρίως στους μικρούς βαθμούς των μελών του.

8) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύνδεσμος Βιομηχανιών Βορείου Ελλάδος ζητεί οι μεταποιητικές επιχειρήσεις του Νομού Θεσ/νίκης να έχουν αποθεματικό για επενδύσεις ποσοστό 40%.

9) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Πολίτες της Θεσ/νίκης διαμαρτύρονται για άσεμνες διαφημίσεις στην πόλη της Θεσ/νίκης και ζητούν τη λήψη μέτρων για την εξάλειψη του φαινομένου αυτού.

10)Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη αναβάθμισης της Σχολής Τεχνικών Υπαξιωματικών Αεροπορίας.

11)Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε εργασιακά και οικονομικά προβλήματα των Αγροφυλάκων.

12)Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο δικαστικό αγώνα της κυρίας Α.Παπαδημητρίου με την ΕΥΔΑΠ.

Σελίδα 5972 

 

13)Ο Βουλευτής Αθήνας κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύλλογος Οικογενειών Πεσόντων Αεροπόρων ζητεί την αύξηση των συντάξεων των ορφανικών οικογενειών.

14)Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία η Κοινότητα Νέας Φωκαίας Χαλκιδικής καταγγέλλει την καταστροφή υγροβιότοπου στην περιοχή της για τη δημιουργία γηπέδου γκολφ.

15)Οι Βουλευτές κύριοι ΜΟΥΣΤΑΦΑ ΜΟΥΣΤΑΦΑ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία οι Συνταξιούχοι ΙΚΑ Βέροιας ζητούν την επανασύνδεση της κατώτερης σύνταξης του ΙΚΑ με τα 20 ημερομίσθια του ανειδίκευτου εργάτη.

16)Οι Βουλευτές κύριοι ΣΠΥΡΟΣ ΔΑΝΕΛΛΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία το Νομαρχιακό Συμβούλιο Μεσσηνίας ζητεί η Ιόνια Οδός να ακολουθήσει τον οδικό άξονα Καλό Νερό - Κυπαρισσία - Φιλιατρά - Γαργαλιάνοι - Πύλος με απόληξη στην Καλαμάτα.

17)Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Κοινότητα Σταυροχωρίου του Νομού Λασιθίου ζητεί την ίδρυση και λειτουργία καταστήματος Τράπεζας στον Κουτσουρά Κοινότητας Σταυροχωρίου του Νομού Λασιθίου.

18)Ο Βουλευτής Ευρυτανίας κ. ΑΘΑΝΑΣΙΟΣ ΠΑΝΑΓΙΩΤΟΠΟΥΛΟΣ κατέθεσε αναφορά με την οποία η Επιτροπή Αγώνα Γονέων Φοιτητών Εξωτερικού για τις φετινές μετεγγραφές στις ιατρικές σχολές ζητεί τη νομοθετική ρύθμιση της μετεγγραφής υποψηφίων φοιτητών τέκνων των μελών της.

19)Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Νομαρχιακό Γενικό Νοσοκομείο Κ.Υ. Νεάπολης Κρήτης το "Διαλυνάκειο" ζητεί την έγκριση της αξιοποίησης του κληροδοτήματος της Λ.Δικαιοσύνης 19 στο Ηράκλειο σύμφωνα με το άρθρο 94 του Α.Ν. 2039/39.

20)Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η Κοινότητα Λίνδου Ρόδου του Νομού Δωδεκανήσου ζητεί την αναγνώρισή της σε Δήμο.

21)Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η Κοινότητα Λιβαδιών Τήλου του Νομού Δωδεκανήσου ζητεί χρηματοδότηση για την ασφαλτόστρωση του οδικού άξονα της περιοχής της.

22)Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Σύμης του Νομού Δωδεκανήσου ζητεί την πρόσληψη τεχνίτη ηλεκτρολόγου στο πρακτορείο ΔΕΗ Σύμης του Νομού Δωδεκανήσου.

23)Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Σύμης του Νομού Δωδεκανήσου ζητεί την πρόσληψη αστυνομικών υπαλλήλων στο Αστυνομικό Τμήμα Σύμης.

24)Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία οι Γεωργικοί Συνεταιρισμοί "Αγ. Αθανάσιος" και "Κοκκίνας" Περιβλέπτου Νομού Μαγνησίας ζητούν η κατανομή της βιομηχανικής ντομάτας να γίνει βάσει της νομοθεσίας.

25)Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο κ. Βασίλειος Τσιάμης, κάτοικος Νεάπολης του Νομού Αιτωλ/νίας πολύτεκνος, διαμαρτύρεται για την απόλυσή του από τη Χωροφυλακή και ζητεί την ηθική και υλική του υποστήριξη λόγω της ιδιότητάς του ως πολύτεκνος.

26)Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Σύλλογος Ιδιοκτητών και Εκμεταλλευτών Καντίνων Παραλιακών Χώρων του Νομού Χανίων ζητεί να σταματήσει ο διωγμός τον οποίο δέχονται τα μέλη του σωματείου που είναι εγκατεστημένα στην περιοχή Αγίων Αποστόλων και Χρυσής Ακτής Χανίων.

27)Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Δήμος Χανίων διαμαρτύρεται για την υπουργική απόφαση της κατάργησης της ΕΥΤΕ παράρτημα Χανίων.

28)Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία η Κοινότητα Παλαιών Ρουμάτων του Νομού Χανίων ζητεί τη ρύθμιση των οφειλών των κατοίκων της προς το ΙΚΑ.

29)Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Σύλλογος Ελεύθερων Επαγγελματιών - Λογιστών - Φοροτεχνικών - Ελεγκτών - Μελετητών Συμβούλων Επιχειρήσεων του Νομού Χανίων ζητεί νέες φορολογικές ρυθμίσεις.

30)Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Εξωραϊστικός - Εκπολιτιστικός Σύλλογος Αγίας Παρασκευής Βόλου Μαγνησίας ζητεί την άμεση μεταφορά του πεδίου βολής Αγίας Παρασκευής Βόλου εκτός κατοικημένων περιοχών.

31)Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία το Τμήμα Διδασκαλίας και Ελληνικής Γλώσσας του Παιδαγωγικού Πανεπιστημίου Σταυρούπολης Ρωσίας ζητεί την αναγνώριση του "ΕΛΛΗΝΙΚΟΥ ΣΧΟΛΕΙΟΥ" από το Ελληνικό Κράτος.

32)Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία 'Ελληνες Εκπαιδευτικοί αποσπασμένοι στη Ρωσία ζητούν την αύξηση του επιμισθίου όλων των εκπαιδευτικών που υπηρετούν σε χώρες της Κ.Α.Κ.

33)Η 'Ενωση Νομαρχών Αυτοδιοίκησης Ελλάδος με ψήφισμά της το οποίο επέδωσε στον κύριο Πρόεδρο της Βουλής των Ελλήνων ζητεί να κατοχυρωθεί συνταγματικά ο θεσμός της Νομαρχιακής Αυτοδιοίκησης και η διοικητική και οικονομική αυτοτέλειά της. Προσυπογράφει ο Βουλευτής κ. ΔΗΜΗΤΡΙΟΣ ΤΣΟΒΟΛΑΣ.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 2456/18-2-97 ερώτηση δόθηκε με το υπ' αριθμ. 1924/16-4-97 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 2456/18-2-97 που κατατέθηκε στη Βουλή από το Βουλευτή κ. Φώτη Κουβέλη, σχετικά με την τροποποίηση της πράξης διορισμού των 69 επαναπροσληφθέντων υπαλλήλων του κλάδου ΔΕ Προσωπικού Ασφαλείας, σας γνωρίζουμε τα εξής:

Η αρχική πρόσληψη των ανωτέρω (69) υπαλλήλων κλάδου ΔΕ προσ/κού Ασφάλειας στο 'Ιδρυμα έγινε σύμφωνα με τις διατάξεις του Ν. 1339/83 και την υπ' αριθμ. 187469/50954/239/19-10-84 απόφαση του Υπουργού Δημόσιας τάξης.

Η σχέση εργασίας τους με το 'Ιδρυμα ήταν ιδιωτικού δικαίου ορισμένου χρόνου.

Στη συνέχεια απολύθηκαν απότην Υπηρεσία με τις διατάξεις του άρθρου 44 του Ν. 1882/90.

Μετά τη δημοσίευση του Ν. 2190/94 άρθρο 25 "επαναπρόσληψη απολυθέντων" η Τριμελής Επιτροπή του Νόμου κατέταξε το Προσ/κό Ασφάλειας που είχε απολυθεί με τις διατάξεις του Ν. 1882/90, σε θέσεις ιδιωτικού δικαίου αορίστου χρόνου αφού έλαβε υπόψη της, ως ώφειελε, τις ανάγκες της Υπηρεσίας στο

Σελίδα 5973 

ν κλάδο αυτό και στα πλαίσια του Π.Δ. 266/89 όπως τροποποιήθηκε με το Π.Δ. 363/92 (Οργανισμός του ΙΚΑ).

Το άρθρο 43 του Π.δ. 266/89 όπως αντικαταστάθηκε με το άρθρο 33 του Π.Δ. 363/92 ορίζει ότι "οι θέσιες του προσωπικού ασφάλειας ιδιωτικού δικαίου, διεπόμενες από τις διατάξεις του άρθρου 19 του Ν. 1339/83, όπως ισχύουν κάθε φορά, καθορίζονται σε εκατόν πενήντα (150)".

Εξ' άλλου και στην υπ' αριθμ. 348/92 απόφαση του Συμβουλίου της Επικρατείας, σύμφωνα με την οποία έγινε η τροποποίηση του Οργανισμού του ΙΚΑ (Π.Δ. 363/92), αναφέρονται τα παρακάτω:

"'Οπως προκύπτει από τις διατάξεις του άρθρου 19 του Ν. 1339/83 (Α'35) όπως το άρθρο αυτό διαμορφώθηκε με την παρ. 5 του άρθρου 1 του Ν. 1590/86 (Α'49), με την οποία προσετέθη παράγραφος 10 στο άρθρο 12 του Ν. 1481/84 (Α'152), για τις ανάγκες ασφάλειας ή φρούρησης εγκαταστάσεων ή χώρων ή την συνοδεία χρηματαποστολών ΝΠΔΔ, τραπεζών κ.λπ. προσλαμβάνεται προσωπικό μόνο με σχέση ιδιωτικού δικαίου, μετά από επιλογή που γίνεται από τον Υπουργό Δημόσιας Τάξεως, ύστερα από αίτηση της ενδαιφερόμενης υπηρεσίας.

Σύμφωνα δε με τις παραπάνω διατάξεις του Ν. 1590/86 θέσεις προσωπικού με τέτοια καθήκοντα μπορούν νόμιμα να συσταθούν μόνον ως θέσεις με σχέση εργασίας ιδιωτικού δικαίου".

Το ΙΚΑ, έχοντας υπόψη της τόσο το Πρακτικό της Τριμελούς Επιτροπής όσο και τις διατάξεις των ανωτέρω Νόμων, προέβη στην επαναπρόσληψη των (69) υπαλλήλων κλάδου ΔΕ Προσωπικού Ασφάλειας σε κενές οργανικές θέσεις με σχέση εργασίας ιδιωτικού δικαίου, αορίστου χρόνου.

Ο Υφυπουργός

ΝΙΚΟΣ ΦΑΡΜΑΚΗΣ"

2. Στην με αριθμό 2590/25-2-97 ερώτηση δόθηκε με το υπ' αριθμ. 16510/15-4-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερωτησης 2590/25-2-97 που μας διαβιβάστηκε από το Υπουργείο Ανάπτυξης και αναφέρεται σε ερώτηση του Βουλευτή κ. Νίκου Νικολόπουλου, σχετικά με τη μείωση των φόρων και τελών της Τοπικής Αυτοδιοίκησης, με τα οποία επιβαρύνονται οι μικρομεσαίες επιχειρήσεις, σας γνωρίζουμε ότι, οι φόροι και τα τέλη που επιβάλλονται από τους Δήμους και Κοινότητες στα πλαίσια που ορίζουν οι σχετικές διατάξεις, κατά κύριο λόγο είναι ανταποδοτικού χαρακτήρα και επιβάλλονται με αποφάσεις των Δημοτικών ή Κοινοτικών Συμβουλίων απολύτως ανάλογα και αντίστοιχα με την παροχή και χρήση έργων, πραγμάτων και υπηρεσιών κ.λπ. προκειμένου να αντιμετωπιστούν οι δαπάνες αυτών.

Ο Υφυπουργός

Λ. ΠΑΠΑΔΗΜΑΣ"

3. Στην με αριθμό 2684/5-3-97 ερώτηση δόθηκε με το υπ' αριθμ. 8980/16-4-97 έγγραφο από τον Υπουργό Εσωτερικών η ακόλουθη απάντηση:

"Σε απάντηση της ερώτησης με αριθμό 2684/5.3.1997 που κατέθεσαν στη Βουλή ο Βουλευτής κ. Πέτρος Κουναλάκης και η Βουλευτής κα Ανδριανή (Νίτσα) Λουλέ, σας πληροφορούμε τα εξής:

Η Γενική Γραμματεία Ισότητας έχει ετοιμάσει εγκύκλιο προς τα υπορυγεία, υπηρεσίες και τους οργανισμούς, περιφέρεις και νομαρχίες να συστήσουν Γραφεία Ισότητας, όπως επιτάσσει και η "Ανακοίνωση της Ευρωπαϊκής Επιτροπής για την προώθηση της αρχής της ισότητας και των ίσων ευκαιριών ανδρών και γυναικών σε όλες τις διαρθρωτικές πολιτικές των Κυβερνήσεων", καθώς και το υπάρχον νομοθετικό πλαίσιο.

Ο Υπουργός

ΑΛ. ΠΑΠΑΔΟΠΟΥΛΟΣ"

4. Στην με αριθμό 2686/5-3-97 ερώτηση δόθηκε με το υπ' αριθμ. 1056/28-3-97 έγγραφο από τον Υπουργό Μακεδονίας η ακόλουθη απάντηση:

"Απαντώντας στην ερώτηση αριθ. 2686/5.3.1997 που κατέθεσαν στη Βουλή οι Βουλευτές κ.κ. Μουσταφά Μουσταφά, Ευάγγελος Αποστόλου και Ανδριανή (Νίτσα) Λουλέ αναφορικά με την λειτουργία Γραφείου Ισότητας στο Υπουργείο Μακεδνίας-Θράκης σας γνωρίζουμε τα εξής:

Με την αριθμ. 640./27.3.1990 απόφασή μας αποφασίστηκε η λειτουργία Γραφείου Ισότητας στο Υ.ΜΑ.Θ. και υπάρχει η πολιτική βούληση να θεσμοθετηθεί στον υπό κατάρτιση νέο Οργανισμό του Υπουργείου.

Στα πλαίσια λειτουργίας του Γραφείου Ισότητας έχουν υλοποιηθεί μία σειρά δράσεων-ενεργειών μεταξύ των οποίων σημαντικότερες είναι:

Η συμμετοχή σε Κοινοτικά Προγράμματα-πρωτοβουλίες για τις Γυναίκες.

Ενημέρωση-ευαισθητοποίηση (Ημερίδες-Συνέδρια)

Οικονομική ενίσχυση Γυναικείων Πολιτιστικών Συλλόγων.

Ο Υπουργός

ΦΙΛΙΠΠΟΣ ΠΕΤΣΑΛΝΙΚΟΣ"

5. Στην με αριθμό 2895/18-3-97 ερώτηση δόθηκε με το υπ' αριθμ. 893/27-3-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 2895/18-3-97 που κατατέθηκε στη Βουλή από το Βουλευτή κ. Αλέξανδρον Χρυσανθακόπουλον, σας γνωρίζουμε τα εξής:

α) Κεραίες κινητής τηλεφωνίας

Με το σχετικό (β) έγγραφο της Δ/νσης μας, το Υπουργείο εκτιμά ότι:

1) Το ζήτημα των βιολογικών επιδράσεων από την έκθεση των ατόμων σε ηλκτρομαγνητικά πεδία-υψηλές συχνότητες της κινητής τηλεφωνίας είναι ανοικτό και στη διεθνή βιβλιογραφία υπάρχουν αντικρουόμενες μελέτες και κατά συνέπεια δεν είναι φρόνιμο να καθοριστούν οριακές τιμές που ενδεχομένως αποδειχθούν ανεπαρκείς. 'Αλλωστε μελετώνται ακόμη οι βραχυπρόθεσμες και μακρυπρόθεσμες επιδράσιες στην υγεία από τη χρήση κινητής τηλεφωνίας όπως διαπιστώνεται και από την έκθεση της Επιτροπής Μελέτης Βιολογικών Επιδράσεων της κινητής τηλεφωνίας.

2) Κρίνεται σκόπιμο στο διάστημα αυτό να θεωρηθούν οι στάθμες αναφοράς του ΕΛΟΤ για τη λειτουργία Σταθμών Βάσης Κινητής Τηλεφωνίας ως ελάχιστες απαιτήσεις για ορισμένες περιοχές συχνοτήτων και να τεθούν ευρύτερα περιθώρια προς το αυστηρότερον ή να υιοθετηθούν οι προτάσεις των πειραματικών προτύπων του ΕΛΟΤ για δοκιμαστική εφαρμογή και να τροποποιηθούν με βάση την αποκτηθείσα εμπειρία απότ η χρήση τους τα νέα επιστημονικά δεδομένα και την απόφαση της GENELEC για μόνιμη εφαρμογή.

3) Επειδή από βραχυπρόθεσμες μελέτες οι επιδράσεις ανάλογα με τη συχνότητα περιλαμβάνουν τη διέγερση των ηλεκτρικώς ευερέθιστων κυττάρων του νευρικού και μυϊκού ιστού, μεταβολή της διαβατότητας των κυτταρικών μεμβράνων ως και την θέρμανσή τους, καθώς επηρεασμό των βηματοδοτών θεωρείται σκόπιμο μέχρι την οριστικοποίηση των δεδομένων να αποφεύγεται η εγκατάσταση κεραίων κοντά σε σχολεία, νοσοκομεία, γηροκομεία, παιδικούς σταθμούς κ.λπ.

4) Η επίδραση των κινητών τηλεφώνων, που σύμφωνα με την βιβλιογραφία είναι εξίσου σημαντική με εκείνες των Σταθμών βάσης, απαιτείται να εξετασθεί από ομάδες εργασίας με τη συμμετοχή όλων των συναρμοδίων Υπουργείων και φορέων.

5) Με την υπ' αριθμ. 17719/7/8/96 (σχετ. γ) απόφαση του υπουργού ΠΕ.ΧΩ.Δ.Ε. συγκροτήθηκε επιτροπή που αποτελείται από εκπροσώπους των Υπουργείων ΠΕ.ΧΩ.Δ.Ε., Μεταφορών και Επικοινωνιών, Υγείας-Πρόνοιας με έργο τη συμπλήρωση του υπάρχοντος Νομικού Πλαισίου σε ότι αφορά τα μέτρα προφύλαξης του κοινού από τη λειτουργία των 

Σελίδα 5974 

εγκαταστάσεων της κινητής τηλεφωνίας. 'Αρθρο 24α του Ν. 2075/1992 (ΦΕΚ 129Α), παρ. 5, εδάφ. ζ ως αυτό ορίζεται από το άρθρο 41 του Ν. 2145/93 (ΦΕΚ 88Α). Η ως άνω επιτροπή ολοκληρώνει το έργο της και αναμένεται να εδοθεί το πόρισμά της.

β) Εγκαταστάσεις της Δ.Ε.Η. (Υποσταθμοί-Πυλώνες) υψηλής τάσης 

Το ζήτημα των κινδύνων που προκαλούν στην υγεία του πληθυσμού τα ηλεκτρομαγνητικά κύματα που εκπέμπουν οι γραμμές μεταφοράς υψηλής τάσης, εξετάσθηκε από το Κεντρικό Εθνικό Συμβούλιο Υγείας-ΚΕ.Σ.Υ. (σχετ. 6), αλλά και το Υπουργείο χωρίς όμως να αποσαφηνισθούν συγκεκριμένα μέτρα.

Ο ΕΛΟΤ στις 21-5-96 εξέδωσε και απέστειλε στα Υπουργεία ΠΕ.ΧΩ.Δ.Ε., Μεταφορών και Επικοινωνιών και Υγείας Πρόνοιας τα Εναρμονισμένα Ελληνικά Πρότυπα, σχετικά με την ασφαλή έκθεση σε Ηλεκτρομαγνητικά πεδία (σχετ. ε), για χρήση και αναφορά στην εκπόνηση Κανονισμών, Υπουργικών Αποφάσεων κ.λπ.

Τα συνερωτώμενα Υπουργεία ΠΕ.ΧΩ.Δ.Ε., Αναπτυξης, Μεταφορών και Επικοινωνιών, παρακαλούνται να απαντήσουν στα θέματα αρμοδιότητάς του.

Ο Υφυπουργός

ΕΜΜ. ΣΚΟΥΛΑΚΗΣ"

6. Στην με αριθμό 2943/24-3-97 ερώτηση δόθηκε με το υπ' αριθμ. 1324/18-4-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην 2943/24.3.97 ερώτηση που κατέθεσαν οι Βουλευτές κ. Στρ. Κόρκας, Ν. Γκατζής για τα θέματα της αρμοδιότητάς μας, σας πληροφορούμε τα εξής:

Η μίσθωση θαλασσίων εκτάσεων και η έκδοση άδειας ίδρυσης για τη λειτουργία μονάδων ιχθυοκαλλιέργειας εντατικής μορφής, αποτελεί αντικείμενο του Νομάρχη, σύμφωνα με Π.Δ. 332/83.

η έκδοση των αναφερομένων αποφάσεων στηρίζεται στη σύμφωνη γνώμη όλων των συναρμοδίων υπηρεσιών και φορέων.

Επομένως το θέμα καλύπτεται πλήρως από κάθε επιστημονική άποψη, ενώ συγχρόνως τίθενται όροι και προϋποθέσεις με σκοπό την προστασία του περιβάλλοντος και της ίδιας της ιχθυοκαλλιεργητικής δραστηριότητας.

Στον κόλπο Γέρας βρίσκονται σε λειτουργία δύο (2) ιχθυοτροφικές μονάδες, δυναμικότητας 75 και 150 τόννων/έτος αντίστοιχα, για τις οποίες έχουν εκδοθεί όλες οι προβλεπόμενες άδειες. Οι αναφερόμενες μονάδες έχουν ενισχυθεί οικονομικά για την κατασκευή τους από τον Καν. ΕΟΚ/4028/86.

Σύμφωνα με τα αποτελέσματα της ενδιάμεσης έκθεσης του προγράμματος του ΕΚΘΕ (Εθνικού Κέντρου Θαλασσίων Ερευνών) που αφορά την 'Ερευνα της δομής και λειτουργίας του παράκτιου οικοσυστήματος του Κόλπου Καλλονής Λέσβου, η προσφορά θρεπτικών αλάτων (αζώτου, φωσφόρου) εξ αιτίας της λειτουργίας των ιχθυοκλωβών μιας ιχθυοτροφικής μονάδας είναι μηδαμινή (2% και 3% αντίστοιχα) σε σχέση με την επιβάρυνση που προκαλούν άλλες δραστηριότητες.

Επομένως οι υδατοκαλλιεργητικές μονάδες αποτελούν μία από τις πιο ήπιες μορφές ανάπτυξης.

Ο Υπουργός

ΣΤΕΦ. ΤΖΟΥΜΑΚΑΣ"

7. Στην με αριθμό 2947/24-3-97 ερώτηση δόθηκε με το υπ' αριθμ. 1397/15-4-97 έγγραφο από τον Υφυπουργό 'Αμυνας η ακόλουθη απάντηση:

"Σε απάντηση της 2947/24-3-97 ερώτησης που κατέθεσε ο Βουλευτής κ. Π. Ψωμιάδης και η οποία αφορά στην εκπροσώπηση του Υπουργείου Εθνικής 'Αμυνας στην τελετή αποκαλυπτηρίων της προτομής της Σοφίας Βέμπο, σας πληροφορούμε τα εξής:

Οι 'Ενοπλες Δυνάμεις, προκειμένου να τιμήσουν την προσφορά της Σοφίας Βέμπο στον πόλεμο του 1940, ανταποκρίθηκαν πλήρως σε σχετικό αίτημα της Παμμακεδονικής Οργάνωσης Νοικοκυράς και προέβησαν στις ακόλουθες ενέργειες για την πλαισίωση της τελετής:

Εστάλη Διμοιρία απόδοσης τιμών 24 ανδρών

Διατέθηκε η στρατιωτική μπάντα του Γ' Σώματος Στρατού

Διατέθηκε μεγαφωνική συσκευή για κάλυψη των αναγκών της τελετής

Παρέστη αντιπροσωπεία Ανώτατων και Ανώτερων Αξιωματικών, όπως και μαθητών της ΣΣΑΣ

Το Υπουργείο Εθνικής 'Αμυνας, όπως κατ' επανάληψη έχει αποδείξει στο παρελθόν, τιμά όλους όσους προσέφεραν στην 'Αμυνα της Πατρίδας και είναι πρόθυμο να συνδράμει με κάθε πρόσφορο μέσο στην οργάνωση παρόμοιων εκδηλώσεων.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"

8. Στην με αριθμό 2947/97 ερώτηση δόθηκε με το υπ' αριθμ. 142/16-4-97 έγγραφο από τον Υπουργό Τύπου η ακόλουθη απάντηση:

"Απαντώντας στην ερώτηση αρ. 2947/97 του Βουλευτή κ. Π. Ψωμιάδη, σας πληροφορούμε:

Η Σοφία Βέμπο, η επονομαζόμενη "τραγουδίστρια της νίκης', είναι καταξιωμένη καλλιτέχνις στην κοινή συνείδηση για την τεράστια ηθική συμβολή της στους αγώνες του 'Εθνους κατά τον Ελληνοϊταλικό πόλεμο και στη συνέχεια - μετά την εισβολή των Γερμανών - στη Μέση Ανατολή όπου έφθασε δραπετεύοντας. Και έτσι θα παραμείνει στην Εθνική μας μνήμη. Συνεπώς, η αναγνώριση της αξίας και της Εθνικής προσφοράς της δεν μειώνεται σε καμιά περίπτωση από τη δικαιολογημένη - από τον φόρτο εργασίας και την τρέχουσα επικαιρότητα - μη παρουσία μελών της Κυβέρνησης ή των ηλεκτρονικών ΜΜΕ (κρατικών-ιδιωτικών) σε εκδηλώσεις όπως αυτή που μνημονεύεται στην Ερώτηση.

Ο Υπουργός

ΔΗΜΗΤΡΙΟΣ ΡΕΠΠΑΣ"

9. Στην με αριθμό 2947/24-3-97 ερώτηση δόθηκε με το υπ' αριθμ. 206/9-4-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2947/24.03.1997 ερώτηση του Βουλευτή κ. Παναγιώτη Ψωμιάδη, σας γνωρίζουμε τα εξής:

Η απουσία μου από την τελετή των αποκαλυπτηρίων της προτομής της Σοφίας Βέμπο, που πραγματοποιήθηκε μετά από την πρωτοβουλία της Παμμακεδονικής Οργάνωσης νοικοκυράς την 16.03.1997, οφείλεται στο γεγονός ότι δεν έλαβα σχετική πρόσκληση ώστε να πληροφορηθώ το γεγονός. Σε κάθε περίπτωση σημειώνω ότι ην ίδια ημέρα το πρωί υπήρχε ανειλημμένη υποχρέωσή μου να εγκαινιάσω την μεγάλη έκθεση Νεολιθικού Πολιτισμού στο Αρχαιολογικό Μουσείο, στο πλαίσιο της Θεσσαλονίκης Πολιτιστικής Πρωτεύουσας της Ευρώπης 1997, το δε απόγευμα ανειλημμένη υποχρεώση να παραστώ στο επιστημονικό μνημόσυνο δύο εκλεκτών αρχαιολόγων που πέθαναν σε νεαρή ηλικία, του Θ. Παπαζώτου και του Σ. Κίσσα, στο Μουσείο Βυζαντινού Πολιτισμού. Η προσφορά της Σοφίας Βέμπο αναγνωρίζεται βεβαίως απ' όλους μας και κακώς τίθεται υπό αμφισβήτηση η στάση της Πολιτείας. Αυτό δε το γνωρίζει πολύ καλά και ο κ. Μ. Τραϊφόρος, στο πρόσωπο του οποίου τιμήθηκε προσφάτως και πάλι η Σ. Βέμπο.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

10. Στην με αριθμό 2948/24-3-97 ερώτηση δόθηκε με το υπ'αριθμ.16724/17-4-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της 2948/24-3-97 ερώτησης που κατατέθηκε στη Βουλή των Ελλήνων από τους Βουλευτές κ.κ. Αχ. Κανταρτζή και Β. Μπούτα και αναφέρεται στο πιο πάνω θέμα, σας πληροφορούμε ότι:

Σελίδα 5975 

 

Στα πλαίσια του ΠΕΠ Θεσσαλίας 1994-1999 έχει χρηματοδοτηθεί το έργο "Κατασκευή δεξαμενής για άρδευση" προϋπολογισμού 80 εκατ. δρχ.. Επίσης στο Πρόγραμμα ΕΑΠΤΑ/2 είναι ενταγμένο το έργο "Οδοποιϊα" προϋπολογισμού 120 εκατ. δρχ., με φορέα υλοποίησης το 8ο Σ.Π. και από το οποίο χρηματοδοτήθηκαν έργα οδοποιϊας στην Κοιν. Γοργογυρίου ύψους 17 εκατ. δρχ.

Επειδή το πρόβλημα της αντικατάστασης δικτύων ύδρευσης αφορά πολλές Κοινότητες του Ν. Τρικάλων και απαιτούνται σημαντικοί πόροι, τα αιτήματα εξετάζονται από την νομαρχιακή Αυτοδιοίκηση Τρικάλων ανάλογα με τις οικονομικές δυνατότητές της.

Ο Υφυπουργός

Λ. ΠΑΠΑΔΗΜΑΣ"

11. Στην με αριθμό 2952/97 ερώτηση δόθηκε με το υπ' αριθμ. 143/16-4-97 έγγραφο από τον Υπουργό Τύπου η ακόλουθη απάντηση:

"Απαντώντας στην ερώτηση αρ. 2952/97 του Βουλευτή κ. Ε. Κεφαλογιάννη, σας πληροφορούμε:

'Οπως είναι γνωστό μετά το νόμο 2328/95 (ΦΕΚ Α' 159) οι άδειες ίδρυσης, εγκατάστασης και λειτουργίας ιδιωτικών τηλεοπτικών σταθμών χορηγούνται, ανανεώνονται και ανακαλούνται σύμφωνα με τη διαδικασία και τα κριτήρια που προβλέπονται στο άρθρο 2 αυτού.

Στο πλαίσιο αυτό σημειώνεται ότι σχετική προκήρυξη θέσεων αδειών, κατά κατηγορία σταθμών, για χορήγηση αδειών ιδιωτικών τηλεοπτικών σταθμών δεν έχει δημοσιευθεί.

Ο Υπουργός

ΔΗΜΗΤΡΙΟΣ ΡΕΠΠΑΣ"

12. Στην με αριθμό 2956/26-3-97 ερώτηση δόθηκε με το υπ' αριθμ. 1327/18-4-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην 2956/26.3.97 ερώτηση που κατέθεσε ο Βουλευτής κ. Γ. Καλαμακίδης, σας πληροφορούμε τα εξής:

Από την Κοινότητα Μαντουδίου Ν. Ευβοίας υποβλήθηκε προς τον ΕΛΓΑ αναγγελία ζημιάς από βροχοπτώσεις της 29-10-96, πλην όμως από τους ενδιαφερόμενους παραγωγούς δεν υποβλήθηκαν δηλώσεις ζημιάς μετά την ενημέρωσή τους ότι οι ζημιές οφείλονταν όχι στην βροχόπτωση της 29 Οκτωβρίου αλλά σε άλλα αίτια ασφαλιστικά μη καλυπτόμενα από τον ΕΛ.Γ.Α.

πρέπει να διευκρινισθεί ότι οι καιρικές συνθήκες που επικράτησαν κατά την περασμένη καλλιεργητική περίοδο στην περιοχή Μαντουδίου όπως και σ'ολόκληρο σχεδόν τον Ελλαδικό χώρο δεν ήταν ευνοϊκές για τις βαμβακοκαλλιέργειες.

Συγκεκριμένα οι βροχοπτώσεις στα τέλη Αυγούστου που συνεχίστηκαν και το μήνα Σεπτέμβριο και συνέπεσαν με το στάδιο ωρίμανσης των καψών των βαμβακιών σε συνδυασμό με τις χαμηλές θερμοκρασίες, την υψηλή ατμοσφαιρική υγρασία, τη μειωμένη ηλιοφάνεια κ.λπ., επηρέασαν δυσμενώς τις αποδόσεις με αποτέλσμα αυτές να υπολείπονται εμφανώς των μέσων όρων προηγούμενων ετών.

Η μείωση της παραγωγής εξ αιτίας των παραπάνω δυσμενών καιρικών συνθηκών η οποία μάλιστα υπολογίσθηκε από Ειδικές Επιτροπές που συγκροτήθηκαν με την υπ'αριθμ. 4546/17.10.96 Υπουργική απφοαση δεν καλύπτεται ασφαλιστικά και δεν αποζημειώνεται από τον ΕΛΓΑ.

Από το Υπουργείο Γεωργίας θα εξετασθεί η δυνατότητα και αναγκαιότητα ένταξης και άλλων Νομών στα μέτρα που εγκρίθηκαν για τους βαμβακοπαραγωγούς ορισμένων Νομών της Χώρας που η παραγωγή τους ζημιώθηκε σε ποσοστό 30% και πάνω από βροχοπτώσεις - πλημμύρες κατά τους μήνες Σεπτέμβριο - Δεκέμβριο 1996.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

13. Στην με αριθμό 2959/26-3-97 ερώτηση δόθηκε με το υπ' αριθμ. 7595/16-4-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 2959/26.3.97 η οποία κατατέθηκε στη Βουλή των Ελλήνων από τον Βουλευτή κ. Γ. Δραγασάκη, σας γνωρίζουμε τα ακόλουθα:

Από 18.2.92 τοποθετήθηκε ωρομίσθιος ιατρός καρδιολόγος που εκτελούσε σε μόνιμη βάση τα καθήκοντα του γιατρού εργασίας στην ως άνω περιοχή, η σύμβαση του οποίου όμως καταγγέλθηκε στις 24.6.96 από την αρμόδια Υπηρεσία ΔΕΗ/ΔΑΠ (Δ/νση Ασφάλισης Προσωπικού/ΔΕΗ), λόγω αντιδεοντολογικής του συμπεριφοράς. Παράλληλα στον ίδιο χώρο υπηρετούσε από 2.9.93 ένας ακόμα ωρομίσθιος ιατρός, ειδικότητας πνευμονολόγου που εκτελούσε τα ίδια καθήκοντα και απεχώρησε για προσωπικούς λόγους την 1.5.95.

Για την πλήρωση των κενών που δημιουργήθηκαν τοποθετήθηκε από 7.11.96 ένας ωρομίσθιος ιατρός καρδιολόγος, που προσφέρει τις υπηρεσίες του καθημερινά και σε μόνιμη βάση, και επίσης μεταβαίνει επιτόπου ένας ιατρός εργασίας από την Αθήνα μία ή δύο φορές την εβδομάδα παραμένοντας για ένα 4/ωρο στην περιοχή, ο οποίος και επιλαμβάνεται όλων των θεμάτων που χρήζουν άμεσης αντιμετώπισης. Η επίλυση θεραπευτικών προβλημάτων καθημερινής φύσεως παρέχεται από τους ιατρούς που υπηρετούν στο Πολυιατρείο ΔΕΗ Τρίπολης-Μεγαλόπολης.

Συμπληρωματικά αναφέρεται ότι τοποθέτηση μόνιμου ιατρού (με τις διαδικασίες που προβλέπονται από τον Ν. 2190/94), ο οποίος να ανήκει στο τακτικό προσωπικό της Επιχείρησης παρουσιάζει μεγάλες δυσχέρειες λόγω της έλλειψης αντίστοιχου ενδιαφέροντος από τους γιατρούς της περιοχής. Σημειώνεται σχετικά ότι σε προκήρυξη που πραγματοποιήθηκε από το ΑΣΕΠ την 13.2.96 για την πρόσληψη ενός μόνιμου παθολόγου γιατρού ΔΕΗ στη Μεγαλόπολη δεν υποβλήθηκε καμία υποψηφιότητα.

Η πραγματοποίηση ετήσιων ελέγχων της υγείας του προσωπικού του ενεργειακού κέντρου της Μεγαλόπολης, είναι εκ των πραγμάτων αδύνατη σε τοπικό επίπεδο, γιατί δεν υπάρχει η απαιτούμενη υποδομή εργαστηριακών εξετάσεων (ακτινολογικό εργαστήριο, κ.λπ.).

Με αυτά τα δεδομένα, ο προληπτικός έλεγχος υγείας των μισθωτών της περιοχής, μπορεί να διενεργείται μόνο στα Πολυιατρεία ΔΕΗ στην Αθήνα, με την σταδιακή μετακίνηση του προσωπικού αυτού, ύστερα από συνεννόηση με την αρμόδια υπηρεσία (Δ.Α.Π.).

Τέλος, όσον αφορά την ύπαρξη οδηγού ασθενοφόρου, το γραφείο κινήσεως της περιοχής είναι πλήρως συγκροτημένο και διαθέτει 20 οδηγούς, ένας εκ των οποίων είναι ανά πάσα στιγμή διαθέσιμος να χρησιμοποιηθεί ως οδηγός του υπάρχοντος ασθενοφόρου, σε κάθε περίπτωση ανάγκης.

Η Υπουργός

ΒΑΣΩ ΠΑΠΑΝΔΡΕΟΥ"

14. Στην με αριθμό 2963/26-3-97 ερώτηση δόθηκε με το υπ' αριθμ. 798/15-4-97 έγγαφο από τον Υφυπουργό Οικονομικών η ακόλουθη απάντηση:

"Απαντώντας στο από 26.3.97 έγγραφό σας, με το οποίο μας στείλατε την 2963/26.3.97 ερώτηση, που κατέθεσε στη Βουλή ο Βουλευτής κ. Ευάγγελος Μπασιάκος, σχετικά με διάφορα φορολογικά θέματα, σας πληροφορούμε τα εξής:

ΦΟΡΟΛΟΓΙΑ ΕΙΣΟΔΗΜΑΤΟΣ

1. Με την 1025373/396/Α0012/ΠΟΛ1075/28.2.1997 απόφαση του Υπουργού Οικονομικών δόθηκε η αναγκαία παράταση για την υποβολή των φορολογικών δηλώσεων και δεν υπήρξε ουσιαστικός λόγος για να δοθεί πέραν αυτής άλλη παράταση.

2. 'Οσον αφορά το έντυπο Ε9 σας γνωρίζουμε ότι σύμφωνα με τις διατάξεις του άρθρου 87 του ν. 2238/1994 τα πρόσωπα που παραβαίνουν τις διατάξεις των άρθρων 62 υπόκεινται για κάθε παράβαση σε πρόστιμο, που ορίζεται σε ποσοσοτό δέκα τοις εκατό (10%) επί του φόρου που προκύπτει κάθε φορά, μη δυνάμενο να είναι μικρότερο από εξήντα χιλιάδες (60.000)

Σελίδα 5976 

δρχ. και μεγαλύτερο από τριακόσιες χιλιάδες (300.000) δρχ. Στην περίπτωση που δεν προκύπτει ποσό οφειλόμενου φόρου, επιβάλεται το ελάχιστο πρόστιμο. Συνεπώς, τα πρόσωπα που συμπληρώνουν εσφαλμένα τη Δήλωση Στοιχείων Ακινήτων (έντυπο Ε9) υπόκεινται στο παραπάνω ελάχιστο πρόστιμο των 60.000 δραχμών.

Τα πρόστιμα επιβάλλονται με το οικείο φύλλο ελέγχου ή με ιδιαίτερη πράξη του αρμόδιου προϊσταμένου της δημόσιας οικονομικής υπηρεσίας, κατά περίπτωση.

Κατά τη διοικητική επίλυση της διαφοράς το πρόστιμο που επιβλήθηκε μειώνεται στο ένα τρίτο (1/3) αυτού.

ΔΙΕΥΘΥΝΣΗ ΜΗΤΡΩΟΥ

1. Το Υπουργείο Οικονομικών δίνει μεγάλη σημασία και προτεραιότητα στη πάταξη και περιστολή των φαινομένων της φοροδιαφυγής και παραοικονομίας οπουδήποτε αυτά εκδηλώνονται. Προς την κατεύθυνση αυτή καταβάλλονται συντονισμένες προσπάθειες και λαμβάνονται συνεχή νομοθετικά διοικητικά και άλλα μετρα όπως, θέσπιση αυστηροτάτων φορλογικών διατάξεων για τη φοροδιαφυγή, η διενέργεια συνεχών ελέγχων σε όλη τη χώρα, η μηχανογραφική υποστήριξη και μηχανοργάνωση των Υπηρεσιών, η οργανωτική αναδιάρθρωση του Υπουργείου κ.λπ.

2. Σε ότι αφορά τους ελέγχους, απότις ΔΟΥ, ΥΠΕΔΑ και Ειδικά Συνεργεία σύμφωνα με τις κείμενες φορολογικές διατάξεις διενεργούνται:

α) προληπτικοί έλεγχοι, για την εφαρμογή των διατάξεων που αφορούν κυρίως την έκδοση φορολογικών στοιχείων.

β) Προσωρινοί έλεγχοι, για την διαπίστωση της εκπλήρωσης των φορολογικών υποχρεώσεων των υπόχρεων με βάση τα δεδομένα των βιβλίων και στοιχείων τους, με ιδιαίτερη βαρύτητα στην απόδοση του Φ.Π.Α.

γ) Τακτικοί έλεγχοι, που συνίστανται στη συνολική και σε βάθος έρευνα για όλα τα φορολογικά αντικείμενα βάσει των τηρηθέντων βιβλίων και στοιχείων, αλλά και των πραγματικών δεδομένων κάθε ελεγχομένης επιχείρησης.

θα πρέπει να τονισθεί ότι, κατά την διενέργεια των ελέγχων διαπιστώνονται πολλές περιπτώσεις φοροδιαφυγής, όπως η έκοδση πλαστών ή εικονικών στοιχείων.

Οι επιβαλλόμενες αυστηρές κυρώσεις που ακολουθούν, αλλά και οι διενεργούμενες διασταυρώσεις και η ανταλλαγή πληροφοριών, μεταξύ των φοροτεχνικών Υπηρεσιών δρουν αποτελεσματικά στην εμφάνιση παρόμοιων φαινομένων και συμβάλλουν αποτελεσματικά στη σύλληψη της διαφεύγουσας φορολογητέας ύλης.

Ο Υφυπουργός

ΓΕΩΡΓΙΟΣ ΔΡΥΣ"

15. Στην με αριθμό 2968/26-3-97 ερώτηση δόθηκε με το υπ' αριθμ. 1283/17-4-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της 2968/26-3-97 ερώτησης που κατατέθηκε στη Βουλή των Ελλήνων από τον Βουλευτή κ. Στ. Μάνο, σας γνωρίζουμε τα ακόλουθα:

Ο θαλάσσιος τουρισμός αποτελεί κατ' εξοχήν συναλλαγματοφόρο κλάδο του τουριστικού τομέα, με περιθώρια περαιτέρω ανάπτυξης, λόγω των συγκριτικών γεωγραφικών πλεονεκτημάτων που διαθέτει η χώρα μας.

Η ανάπτυξη του θαλασσίου τουρισμού εντάσσεται στα πλαίσια της πολιτικής μας για τον εμπλουτισμό του τουριστικού προϊόντος και την ανάπτυξη εναλλακτικών μορφών τουρισμού.

Για το σκοπό αυτό στοχεύουμε στη δημιουργία ενός πλέγματος τουριστικών λιμένων, ορθολογικά χωροθετημένων σε εθνική κλίμακα με αναβαθμισμένο επίπεδο παροχής υπηρεσιών, ώστε οι ελληνικές μαρίνες να αποτελέσουν πόλο έλξης του διεθνούς Yachting.

Το Μέτρο 1.1 του υποπρογράμματος "Τουρισμός", για το θαλάσσιο τουρισμό, προβλέπει την κατασκευή δύο νέων μαρίνων και την αποπεράτωση των λιμενικών έργων δύο ακόμη μαρίνων των οποίων η κατασκευή είχε ξεκινήσει στα πλαίσια του Α' Κ.Π.Σ. Από το ίδιο πρόγραμμα προβλέπεται επίσης η κατασκευή δικτύου μικρών λιμενικών εγκαταστάσεων (καταφυγίων) για την εξυπηρέτηση σκαφών αναψυχής. Επίσης από τα ΠΕΠ προβλέπεται η κατασκευή οκτώ νέων μαρίνων και η ολοκλήρωση της κατασκευής των λιμενικών εγκαταστάσεων εννέα μαρίνων.

Πέραν αυτών από την Γραμματεία Στήριξης τουριστικών Λιμένων (Γ.Σ.Τ.Λ.) του Υπουργείου έχουν επιλέον χωροθετηθεί 10 μαρίνες, 4 ξενοδοχειακοί λιμένες, και ένα αγκυροβόλιο σε προστατευόμενο όρμο με πρωτοβουλία είτε ιδιωτών είτε δημοσίων φορέων (Λιμενικών Ταμείων και Δήμων).

Από το σύνολο των υπό κατασκευή μαρίνων προβλέπεται να δημιουργηθεί ικανοποιητικός αριθμός θέσεων ελλιμενισμού σκαφών που να ανταποκρίνεται στις ανάγκες της χώρας μέχρι το 2000.

Σε ό,τι αφορά την τροποποίηση του Νόμου σε σχέση με τους τουριστικούς λιμένες, το ισχύον νομικό καθεστώς καλύπτει τις σύγχρονες ανάγκες, οι δε τροποποιήσεις, οι οποίες επιβάλλεται να γίνουν θα είναι ήσσονος σημασίας και θα αντιμετωπίζουν ορισμένες ασάφειες, που διαπιστώθηκαν από την κτηθείσα εμπειρία.

Η παραχώρηση της εκμετάλλευσης του τουριστικού λιμένα Γουβιών Κέρκυρας στην ιδιωτική πρωτοβουλία, εξσφάλισε τη δημιουργία συμπληρωματικών έργων αναβάθμισης του λιμένα με αποτέλεσμα την βελτίωση του επιπέδου παροχής υπηρεσιών και την προσέλκυση μεγάλου αριθμού πελατών-χρηστών, το δε όφελος του Ελληνικού Δημοσίου είναι σημαντικό δεδομένου ότι τα έσοδά του σχεδόν εξαπλασιάστηκαν.

Τα κέρδη χρήσεως της τελευταίας πενταετίας υπό τη διαχείριση του ΕΟΤ έχουν ως ακολούθως:

Από 1/1/91 έως 31/12/91 63.042.547

Από 1/1/92 έως 31/12/92 80.231.529

Από 1/1/93 έως 31/12/93 63.381.622

Από 1/1/94 έως 31/12/94 51.883.690

Από 1/1/95 έως 31/01/95 56.002.042

Μισθώματα τα οποία καταβλήθηκαν από τον Ανάδοχο από 1/12/95 ημερομηνία κατά την οποία ανέλαβε την εκμετάλλευση:

α) Μίσθωμα Δεκεμβρίου 1995 (1/12)Δρχ.: 25.218.399

β) Μίσθωμα έτους 1996 (12/12)Δρχ.: 281.564.080

γ) Μίσθωμα Α' εξαμήνου 1997 (6/12)Δρχ.: 149.792.091

Η Υπουργός

ΒΑΣΩ ΠΑΠΑΝΔΡΕΟΥ"

16. Στην με αριθμό 2979/27-3-97 ερώτηση δόθηκε με το υπ' αριθμ. 1346/18-4-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην 2979/27.3.97 ερώτηση που κατέθεσε η Βουλευτής κα Π. Φουντουκίδου, σας πληροφορούμε τα εξής:

Για τις ζημιές που προξενήθηκαν από τους παγετούς της 23 και 24 Μαρτίου σε διάφορες καλλιέργειες του Νομού Πέλλας (κυρίως σε δενδροκαλλιέργειες), διενεργήθηκαν οι απαρίτητες επισημάνσεις από τους αρμοδίους γεωπόνους επόπτες του ΕΛΓΑ στη Θεσσαλονίκη, οι οποίοι επισκέφθηκαν τις πληγείσες περιοχές του Νομού. Επειδή οι ζημιές αυτές απότ ον παγετό κατά το στάδιο της ανθοφορίας, παρουσιάζουν σταδιακή εξέλιξη, ο ΕΛΓΑ τις παρακολουθεί μέχρι να οριστικοποιηθούν, προκειμένου να αποκτήσει σαφή εικόνα του ύψους και της έκτασής τους.

Οι εκτιμήσεις των παρπάνω ζημιών θα αρχίσουν αμέσως μετά από πολυμελές κλιμάκιο γεωπόνων εκτιμητών του ΕΛΓΑ που θα συγκροτηθεί για το σκοπό αυτό και θα εγκατασταθεί στην 'Εδεσσα.

Μετά την ολοκλήρωση των εκτιμήσεων από τον ΕΛΓΑ θα καταβληθεί προσπάθεια ώστε οι αποζημιώσεις να καταβληθούν στους δικαιούχους το συντομότερο δυνατό.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

17. Στην με αριθμό 2981/27-3-97 ερώτηση δόθηκε με το υπ' αριθμ. 4891/15-4-97 έγγραφο από τον Υπουργό Μετα-

Σελίδα 5977 

φορών η ακόλουθη απάντηση:

"Απαντώντας στην 2981/27.3.97 ερώτηση του Βουλευτή κ. Αθ. Χειμάρα και απευθύνεται στον Υπουργό Μεταφορών και Επικοινωνιών, σχετικά με την διαδικασία του τελευταίου διαγωνισμού για την πρόσληψη ιπταμένων Συνοδών και Ιπταμένων Φροντιστών σας παρακαλούμε όπως πληροφορήσετε τον κ. Βουλευτή τα παρακάτω:

1) στην με αριθμ. πρωτ. 404/5.11.96 ερώτηση που κάνει μνεία ο κ. Βουλευτής, στην παραπάνω σχετική ερώτηση έχουμε στο Σώμα με το Β-3890/21.11.96 έγγραφό μας, αντίγραφο του οποίου σας επισυνάπτουμε.

2) 'Οσο αφορά τα θιγόμενα στην εν λόγω σχετική ερώτηση σας πληροφορούμε τα παρακάτω:

Ο ρόλος της επιτροπής πρόσληψης με βάση τον Ν. 2190/94 περιορίζεται στην εξέταση των δικαιολογητικών των υποψηφίων και τα αποτελέσματα προκύπτουν από επεξεργασία προγραμμάτων ηλεκτρονικού υπολογιστή, σύμφωνα με τους όρους της προκήρυξης. 'Αλλωστε, ο Πρόεδρος της Επιτροπής κατά την αξιολόγηση της εμφάνισης της υποψηφίας συγγενούς του, για λόγους ηθικής τάξεωνς και δεοντολογίας, απείχε οικειοθελώς από την εξέτασής της.

Επίσης, σύμφωνα με τα δικαιολογητικά της εν λόγω υποψηφίας και λόγω της ηλικίας της και της οικογενειακής της κατάστασης, κατατάσσεται πρώτη στην κατηγορία της, με βάση τα κοινωνικά κριτήρια που ο ίδιος ο Ν. 2190/94 προτάσσει στο άρθρο 21.

Τέλος, για το θέμα ακριβώς της Απόφασης του ΑΣΕΠ να ακυρώσει τους πίνακες επιτυχίας, έγινε συνάντηση της Διοίκησης της Ο.Α. και των Επιθεωρητών του ΑΣΕΠ, όπου δόθηκαν όλες οι αναγκαίες διευκρινίσεις.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

18. Στην με αριθμό 2983/27-3-97 ερώτηση δόθηκε με το υπ' αριθμ. 457/16-4-97 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση, 2983/27-3-97 που κατατέθηκε στη Βουλή από τους Βουλευτές κ.κ. Γ. Ορφανό και Γ. Καρασμάνη και μας διαβιβάσθηκε με το αρ. 890/27-3-97 έγγραφο, σχετικά με ασφαλιστικά προβλήματα των μονογονέικων οικογενειών με χήρες γυναίκες (με παιδιά) αρχηγούς οικογένειας, σας πληροφορούμε τα ακόλουθα:

Σύμφωνα με τη νομοθεσία που διέπει τους φορείς, που ασφαλίζουν Ελεύθερους Επαγγελματίες (ΤΕΒΕ, ΤΑΕ, ΤΣΑ, ΤΑΝΠΥ, ΤΑΜ. ΠΡ. ΞΕΝΟΔΟΧΩΝ), κατ' αρχήν δεν είναι δυνατή η χορήγηση περισσοτέρων της μιας συντάξεων στο ίδιο πρόσωπο, είτε γιατί το πρόσωπο αυτό ασκεί περισσότερα από ένα επαγγέλματα, που υπάγονται στην ασφάλιση του συγκεκριμένου Ταμείου είτε γιατί είναι και δικαιοδόχος θανόντος ασφαλισμένου ή συνταξιούχου.

Αν συντρέχει περίπτωση απονομής περισσοτέρων από μία συντάξεων στο ίδιο πρόσωπο, όπως χήρες γυναίκες, τότε κατά φορέα ισχύουν τα ακόλουθα:

α) Το ΤΕΒΕ δεν δικαιολογεί την χορήγηση δύο συντάξεων στο ίδιο πρόσωπο σε καμία περίπτωση. Εάν ένα πρόσωπο δικαιούται δύο ή περισσότερες συντάξεις από το Ταμείο αυτό, του απονέμεται η μεγαλύτερη απ' αυτές προσαυξημένη κατά 25%.

β) Το ΤΑΕ δεν χορηγεί δύο συντάξεις από ίδια εργασία (τότε απονέμεται η μεγαλύτερη). Χορηγεί όμως δύο συντάξεις όταν πρόκειται από ίδιο δικαίωμα και λόγω θανάτου ασφ/νου ή συνταξιούχου του (εδώ υπάρχει περιορισμός στο ποσό των συντάξεων - δεν καταβάλλονται τα κατώτατα όρια αλλά τα οργανικά ποσά).

Στην τελευταία περίπτωση, απαραίτητη προϋπόθεση είναι η αποξένωση από την εμπορική επιχείρηση του θανόντος.

γ) Το ΤΣΑ δεν δικαιολογεί δύο συντάξεις από ίδια εργασία. Ο συνταξιούχος στην περίπτωση, που δικαιούται περισσότερες της μιας συντάξεις από ίδια εργασία, λαμβάνει την μεγαλύτερη. Δικαιολογεί όμως δύο συντάξεις όταν πρόκειται από ίδιο δικαίωμα και λόγω θανάτου ασφ/νου ή συντ/χου (καταβάλλονται τα οργανικά ποσά).

δ) Το ΤΑΝΠΥ ακολουθεί τα ισχύοντα στο ΙΚΑ. Στην προκειμένη περίπτωση, επί συρροής συντάξεων σ' ένα πρόσωπο, το ποσό των συντάξεων περιορίζεται στο οργανικό.

ε) Τέλος, όσον αφορά το Ταμείο Πρόνοιας Ξενοδόχων, αναστέλλεται η καταβολή της σύνταξης, εφόσον συνεχίζεται η ξενοδοχειακή επιχείρηση από τη χήρα. Κατά το χρόνο της συνταξιοδότησης, τα έτη συμμετοχής του θανόντος συζύγου στην ασφάλιση του Ταμείου προσμετρώνται για τον υπολογισμό της σύνταξης της χήρας. Σε καμία περίπτωση δεν καταβάλλονται δύο συντάξεις από τον φορέα αυτό.

2. Το Υπουργείο Υγείας και Πρόνοιας, προς το οποίο κοινοποιείται το παρόν με φωτοαντίγραφο της ερώτησης, παρακαλείται να απαντήσει στα αιτήματα της αρμοδιότητάς του.

Ο Υφυπουργός

ΝΙΚΟΣ ΦΑΡΜΑΚΗΣ"

19. Στην με αριθμό 2987/27-3-97 ερώτηση δόθηκε με το υπ' αριθμ. 1350/18-4-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 2987/27.3.97 που κατέθεσε ο Βουλευτής κ. Λ. Παπανικολάου, σας πληροφορούμε τα εξής:

Σύμφωνα με την Υπουργική απόφασή 311200/10903/8.2.90 η καλλιέργεια πατάτας στο Νομό Μεσσηνίας, ανήκει στην κατηγορία των διατηρουμένων καλλιεργειών, οι οποίες δεν εντάσσονται στον Κανονισμό 2328/91 και δεν είναι δυνατόν οι καλλιεργούμενες εκτάσεις πατάτας να υπολογισθούν στο καθεστώς των Νέων Αγροτών. Ο Κανονισμός 2328/91, εφαρμόζεται μόνο για τις προωθούμενες καλλιέργειες.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

20. Στην με αριθμό 2988/27-3-97 ερώτηση δόθηκε με το υπ' αριθμ. 9033/16-4-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης με αριθμό 2988/27.3.1997 που κατέθεσε στη Βουλή ο Βουλευτής κ. Ελευθέριος Παπανικολάου, σας πληροφορούμε τα εξής:

Τα τυπικά προσόντα διορισμού υπαλλήλων στους ΟΤΑ προβλέπονται από το Π.Δ. 22/90.

Οι προβλεπόμενες ανά κατηγορία και κλάδο τίτλοι σπουδών είναι οι αντίστοιχοι τίτλοι που απονέμονται από τα Ανώτατα και Ανωτερα Εκπαιδευτικά Ιδρύματα του κράτους ή οι ισότιμοι τίτλοι σπουδών του Εξωτερικού καθώς και οι τίτλοι της πρωτοβάθμιας και δευτεροβάθμιας εκπαίδευσης.

Στη συγκεκριμένη περίπτωση των Τ.Ε.Ι. Καλαμάτας οι πρώτοι τίτλοι σπουδών θα απονεμηθούν το τρέχον έτος και είναι φυσικό να μην προβλέπονται στο άνω π.δ.

Στις προσθέσεις της Κυβέρνησης είναι αφ' ενος μεν η τροποποίηση του άνω π.δ/τος ώστε να συμπεριληφθεί και η αντίστοιχη ειδικότητα των αποφοίτων του Τμήματος Δ.Μ.Τ.Α. των ΤΕΙ Καλαμάτας, αφετέρου δε η πρόβλεψη θέσεων της άνω ειδικότητας στους Οργανισμούς ΟΤΑ και Υπηρεσιών, όου υπάρχει αντίστοιχο έργο.

Ο Υφυπουργός

ΑΝ. ΜΑΝΤΕΛΗΣ"

21. Στην με αριθμό 2990/27-3-97 ερώτηση δόθηκε με το υπ' αριθμ. 4867/18-4-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στη ερώτηση 2990/27.3.97 των Βουλευτών κ.κ. Μήτσου Κωστόπουλου και Λεωνίδα Αυδή και απευθύνεται στον Υπουργό Μεταφορών και επικοινωνιών, αναφορικά με προβλήματα των εργαζομένων στην ΕΘΕΛ Α.Ε., σας πληροφορούμε τα παρακάτω:

Οι μισθολογικές απώλειες τις οποίες είχαν οι εργαζόμενοι της τέως ΕΑΣ και νυν ΕΘΕΛ κατά το διάστημα από 22.8.92 

Σελίδα 5978 

έως 23.12.93, λόγω διακοπής της εργασιακής τους σχέσης, έχουν εξομαλυνθεί με την πρόσφατη υπογραφή της ΣΥΛΛΟΓΙΚΗΣ ΣΥΜΒΑΣΗΣ ΕΡΓΑΣΙΑΣ.

Τα κεκτημένα δικαιώματα των εργαζομένων είναι κατοχυρωμένα και δεν έχει επέλθει καμία μεταβολή στις εργασιακές σχέσεις. Τυχόν νέα αιτήματα των εργαζομένων στην ΕΘΕΛ αντιμετωπίζονται πάντα μέσα στα πλαίσια του διαλόγου με γνώμονα τον σεβασμό των δικαιωμάτων τους και την σωστή λειτουργία της Επιχείρησης που τελικό στόχο έχει την όσο το δυνατόν καλλίτερη εξυπηρέτηση του επιβατικού κοινού.

Ο προγραμματισμός των προσλήψεων των οδηγών της ΕΘΕΛ Α.Ε. είναι ανάλογος του συγκοινωνιακού της έργου.

α. Με το αρ. 2323/298/24.2.97 έγγραφο ζητήθηκε απότο ΑΣΕΠ η προκήρυξη 326 θέσεων οδηγών στην ΕΘΕΛ των οποίων η πρόσληψη εγκρίθηκε με την αρ. 84/11.12.86 απόφαση της επιτροπής του άρθρου 2 παρ. 2 της αριθ. 236/94 ΠΥΣ.

β. Στον προγραμματισμό προσλήψεων αρμοδιότητας ΥΠΜΕ, για το 1997, ζητήθηκε μεταξύ άλλων και η έγκριση πρόσληψης 300 οδηγών ως τακτικού προσωπικού στην ΕΘΕΛ για την οποία δεν ζητήθηκε καθόλου εποχιακό προσωπικό.

Ο ιδρυτικός Νόμος του ΟΑΣΑ είναι 2175/23.12.93 ο οποίος αφορά στην "Οργάνωση Ενιαίου Φορέα Αστικών Συγκοινωνιών στην περιοχή Αθηνών-Πειραιώς και Περιχώρων".

Στο άρθρο 1 παρ. 4 του παραπάνω νόμου αναφέρεται ότι "Η εκτέλεση και εκμετάλλευση του συγκοινωνιακού έργου ανατίθεται από τον ΟΑΣΑ σε ανώνυμες εταιρείες που ιδρύει ο ίδιος". Με βάση τον νόμο αυτό ιδρύθηκε τον Ιούλιο του 1994 η ΕΘΕΛ Α.Ε. ως θυγατρική του ΟΑΣΑ.

Ακόμη στο άρθρο 2 παρ. 3 του ιδίου νόμου αναφέρεται "...οι μετοχές του ΟΑΣΑ ή των εταιρειών που ιδρύει κατά το άρθρο 1 παρ. 4 δεν μεταβιβάζονται εκτός Δημοσίου και ΟΤΑ".

Τέλος με το υπό κατάρτιση Νομοσχέδιο του ΥΜΕ συμπληρώνεται ο Ν. 2175/93 στην κατεύθυνση του Ενιαίου Φορέα και δίνεται λύση στο θέμα των χρεών των φορέων.

'Υστερα από τα παραπάνω γίνεται φανερό ότι το πρόγραμμα του ΥΜΕ για την αποτελεσματικότερη λειτουργία των συγκοινωνιακών φορέων της Αθήνας κινείται στην εντελώς αντίθετη κατεύθυνση από αυτήν που αναφέρουν οι κ.κ. Βουλευτές στο 4ο ερώτημά τους.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

22. Στην με αριθμό 3006/28-3-97 ερώτηση δόθηκε με το υπ' αριθμ. 305/18-4-97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 3006/28.3.97 που κατέθεσε στη Βουλή, ο Βουλευτής κ. Βασίλειος Κορκολόπουλος παρακαλούμε να πληροφορήσετε τον κ. Βουλευτή τα εξής:

1. Αττική Οδός

Η Αττική Οδός, γνωστή και ως Ελεύθερη Λεωφόρος Σταυρού-Ελευσίνας-Σπάτων μαζί με τη Δυτική Περιφερειακή Υμηττού, είναι έργο ζωτικής σημασίας για την Αττική και ταυτόχρονα έργο που διευκολύνει τις μεταφορές και τη διακίνηση ανάμεσα στη Βόρεια και τη Νότια Ελλάδα.

Το έργο αυτό έχει προϋπολογισμό 435 δις. Προωθείται με συγχρηματοδότηση και συγκεκριμένα χρηματοδοτείται ταυτόχρονα από το Ελληνικό Δημόσιο, την Ευρωπαϊκή Τράπεζα Επενδύσεων, τα ίδια κεφάλαια των ιδιωτών κατασκευαστών και τα δάνεια των εμπορικών τραπεζών.

Παράλληλα, μέσω της Σύμβασης Παραχώρησης, το Ελληνικό Δημόσιο θα κατασκευάσει σειρά παράληλων έργων (κυρίως αποχετευτικά/αντιπλημμυρικά και συνδέσεις με τους ήδη υπάρχοντες δρόμους). Το κόστος των παράλληλων έργων μαζί με το κόστος των απαλλοτριώσεων για το βασικό έργο ανέρχεται σε 310 δις, εκ των οποίων έχουν ήδη εκταμιευθεί 140 δις.

Οι απαλλοτριώσεις που έχουν ολοκληρωθεί και είναι στη διάθεση του Αναδόχου ανέρχονται στο 60% του συνόλου των απαιτούμενων εκτάσεων.

Το 20% των υπολοίπων βρίκσονται σε προχωρημένα στάδια και αναμένεται να ολοκληρωθούν σε 8-10 μήνες, οι δε υπόλοιπες 20% βρίσκονται σε ενδιάμεσα στάδια και αναμένεται να συντελεσθούν μετά από 12-14 μήνες και συνεπώς το Δημόσιο θα παραδώσει όλες τις εκτάσεις για το έργο πριν από την συμβατική του υποχρέωση που είναι 15 μήνες μετά την υπογραφή των δανειακών συμβάσεων.

Σε ότι έχει σχέση με την έναρξη λειτουργίας του έργου, από την Σύμβαση προβλέπεται το Α' τμήμα Α/Δ ΣΠΑΤΩΝ-ΠΑΛΛΗΝΗ να παραδοθεί σε 3,5 χρόνια, το δε τμήμα μέχρι Κατεχάκη σε 4 χρόνια από την έναρξη της Σύμβασης παραχώρησης (υπογραφή δανειακών συμβάσων).

Από το χρονοδιάγραμμα του Αναδόχου προβλέπεται η ολοκλήρωση κάποιων τμημάτων σε προθεσμία μικρότερη της συνολικής προθεσμίας (5 χρόνων) που προβλέπεται από την Σύμβαση.

'Ηδη το τμήμα Λ. Κύμης-Μεταμόρφωση ολοκληρώνεται μέχρι την Ε.Ο. Νο1 (Αθηνών-Λαμίας) και σχεδιάζεται να τεθεί σε λειτουργία μέσα στο 1996, γεγονός που θα επηρρεάσει και θα ανακουφίσει οδικές αρτηρίες όπως την Λεωφ. Κηφισίας, Λεωφ. Κύμης και το οδικό δίκτυο της ευρύτερης περιοχής του έργου.

Ο Ανδοχος σύμφωνα με τους όρους της Σύμβασης έχει ήδη αρχίσει την εκτέλεση εργασιών (πρόδρομες εργασίες) που σκοπό έχουν την διευκόλυνση τήρησης του χρονοδιαγράμματος με μελέτες, έρευνες, κινητοποίηση εργοταξίων και εκτέλεση εργασιών που αποσκοπούν στην βελτίωση συνθηκών κυκλοφορίας, και αντιπλημμυρικής προστασίας περιοχών από τις οποίες διέρχεται το έργο της Ελ. Λεωφόρου Ελευσίνας-Σταυρού-Α/Δ Σπάτων.

2. ΜΕΤΡΟ Αθήνας

Το ΜΕΤΡΟ της Αθήνας, είναι ένα έργο πνοής για την Αττική γιατί θα συμβάλλει στην ριζική αναβάθμιση της ποιότητας ζωής 3,5 εκατ. ανθρώπων. Προβλέπεται η μείωση των ημερησίων μετακινήσεων 250.000 Ιδιωτικής Χρήσεως αυτοκινήτων.

Μέχρι σήμερα στο ΜΕΤΡΟ ΤΗΣ ΑΘΗΝΑΣ έχει κατασκευαστεί πάνω από το 55% του συνολικού έργου και πάνω από το 77% των έργων πολιτικού μηχανικού (σήραγγες και σταθμοί), ενώ το τροχαίο υλικό (βαγόνια κ.λπ.) που κατασκευάζεται στο εξωτερικό είναι έτοιμο σε ποσοτό 15%.

Είναι γνωστό ότι από τον Αύγουστο 1996 και μέχρι σήμερα η Ανάδοχος Κοινοπραξία έχει δημιουργήσει με δική της ευθύνη πολλά προβλήματα και αδιέξοδα. Κατά καιρούς σταμάτησε τις εργασίες διάνοιξης και τις εργασίες σε ωρισμένους σταθμούς και προσπαθεί να προβάλλει παράλογα και εξωσυμβατικά αιτήματα.

Παρά τα προβλήματα που παρουσιάζονται σε ένα τόσο πολύπλοκο και εκτεταμένο έργο που εκτελείται στο κέντρο μιας "δύσκολης" πόλης όπως η Αθήνα, με την στενότητα των εργοταξιακών χώρων και τα αρχαιολογικά στρώματα στο υπέδαφος στόχος της λειτουργείας του έργου είναι το 1999.

4. 'Εργα και Μελέτες Λεκανοπεδίου Αττικής

Πέραν της κατασκευής της Ελεύθερης Λεωφ. Σταυρού-Ελευσίνας και της Περιφερειακής Υμηττού έχει μελετηθεί και εν μέρει δημοπρατηθεί και κατασκευάζεται η ολοκλήρωση του Αυτοκινητοδρόμου Αθήνα-Λαμία στο τμήμα από Λεωφ. Ποσειδώνος έως Τρεις Γέφυρες με εν μέρει κάλυψη του Π. Κηφισού.

Το έργο θα συντελέσει στην άμεση και ταχεία σύνδεση των παραλιακών Αθλητικών Εγκαταστάσεων και κυρίως του σταδίου Ειρήνης και Φιλίας με τις Ολυμπιακές εγκαταστάσεις και το Ολυμπιακό Χωριό.

Πέραν των ανισοπεδοποιήσεων που κατασκευάστηκαν στην Λ. Συγγρού στις διασταυρώσεις Αμφιθέας και Λαγουμιτζή και κατέστησαν τηνΛ. Συγγρού οδό ταχείας κυκλοφορίας μέχρι σχεδόν το κέντρο, μελετάται για δημοπράτηση, η ανισοπεδοποίηση του οδικού Κόμβου Αλεξάνδρας-Κηφισίας και ορισμένων διασταυρώσεων της Κηφισίας όπως στις θέσεις Φάρος Ν. Ψυχικού και Εθνικής Αντιστάσεως στο Χαλάνδρι και περιοχής Αμαρουσίου.

Επίσης έχουν κατατεθεί εκδηλώσεις ενδιαφέροντος αλλά, δεν έχουν ακόμη ανατεθεί οι αντίστοιχες μελέτες για ανισόπεδους κόμβους/βελτιώσεις κυρίων οδικών αξόνων. Αυ-

Σελίδα 5979 

τές είναι οι εξής:

α) Προκαταρκτική μελέτη Α.Κ. ΧΑΜΟΣΤΕΡΝΑΣ-ΚΟΙΛΗΣ, Α.Κ. ΑΜΦΙΘΕΑΣ-ΠΟΣΕΙΔΩΝΟΣ., Α.Κ. ΑΛΙΜΟΥ-ΠΟΣΕΙΔΩΝΟΣ, Τμήμα ΠΟΣΕΙΔΩΝΟΣ μεταξύ ΑΜΦΙΘΕΑΣ-ΑΛΙΜΟΥ.

β) Προκαταρκτική μελέτη Α.Κ. ΠΛ.ΑΝΑΛΑΤΩΝ (Ν.ΚΟΣΜΟΥ), Α.Κ. ΗΛΙΟΥ-ΒΟΥΛΙΑΓΜΕΝΗΣ, Α.Κ. ΥΜΗΤΤΟΥ-ΗΛΙΟΥΠΟΛΗΣ.

γ) Μελέτη διαπλάτυνσης και βελτίωσης επαρχιακής οδού ΒΑΡΗΣ-ΚΟΡΩΠΙΟΥ.

'Εχουν εκπονηθεί πρόσφατα, αλλά δεν έχουν ακόμα εγκριθεί οι ακόλουθες μελέτες κυρίων οδικών αξόνων.

α) Αναθεώρηση ΠΕΡΙΦ.Λ.ΥΜΗΤΤΟΥ (τμήματος Α.Κ. ΚΑΙΣΑΡΙΑΝΗΣ-ΑΡΓΥΡΟΥΠΟΛΗΣ)

β) Μελέτη Ε.Ο.ΠΕΝΤΕΛΗΣ-ΔΟΥΚΙΣΣΗΣ ΠΛΑΚΕΝΤΙΑΣ στο ΧΑΛΑΝΔΡΙ

γ) Προκαταρκτική Αναγνωριστική μελέτη Ε.Λ. ΣΤΑΥΡΟΥ-ΡΑΦΗΝΑΣ καθώς αι σειρά υπολοίπων μελετών που συμπληρώνουν τοπικά με Α.Κ. ή κατά τμήματα το δίκτυο των κυρίων οδικών αξόνων του Λεκανοπεδίου Αττικής.

Επίσης έχουν διατεθεί 5 δις δρχ. και κατασκευάζονται έργα εκσυγχρονισμού και αυτοματισμού των σηματοδοτικών εγκαταστάσεων στους οδικούς κόμβους και βασικές οδικές αρτηρίες των Αθηνών, όπως π.χ. Κηφισίας, Μεσογείων, Βουλιαγμένης, Ποσειδώνος, Αλεξάνδρας κ.λπ. με σκοπό την σημαντική αύξηση του κυκλοφοριακού έργου των αρτηριών αυτών, μειώνοντας σημαντικά τους χρόνους διαδρομής.

Την τελευταία τριετία (1994-1996) διετέθησαν για την εκτέλεση του Προγράμματος των οδικών έργων της Αθήνας, πιστώσεις συνολικού προϋπολογισμού 40 δις δρχ. και ολοκληρώθηκαν σημαντικά οδικά έργα όπως:

* η διαπλάτυνση της Ε.Ο. Αθηνών-Λαμίας από Τρεις Γέφυρες μέχρι τον κόμβο Μεταμόρφωση

* η κατασκευή του μεσαίου τμήματος της δυτικής Περιφερειακής Λεωφόρου Αιγάλεω

* ο ανισόπεδος κόμβος Χαμοστέρνας

* και άλλα σημαντικά οδικά έργα.

'Ηδη ολοκληρώθηκαν και δόθηκαν στην κυκλοφορία:

* Ο Ανισόπεδος Κόμβος Συγγρού-Λαγουμιτζή

* Ο Ανισόπεδος Κόμβος Συγγρού-Αμφιθέας

* Ο Ανισόπεδος Κόμβος Αχαρνών

* Ο Υπόγειος κλάδος από Πειραιά προς Λαμία στον Ανισόπεδο Κόμβο Κηφισσού και Καβάλας

* Καθώς και 40 οδικά έργα.

Για το 1997 προβλέπεται η ολοκλήρωση:

* Της Βόρειας σύνδεσης της Δυτικής Περιφερειακής Λεωφόρου Αιγάλεω

* Ο Ανισόπεδος Κόμβος Μαγούλας

* Ο κόμβος σύνδεσης της Λ. Θηβών με Τρεις Γέφυρες

* Ο Ανισόπεδος Κόμβος εθνικής οδού Αθηνών-Κορίνθου-Ασπροπύργου

* Η επέκταση της οδού Βυζαντίου δια της κάλυψης του Ρέματος Ποδονίφτη

* Η Παράκαμψη της Κερατέας

* και 30 μικρά οδικά έργα.

Τέλος δημπρατήθηκε το έργο:

* Νέα Ελεύθερη Λεωφόρος με μετατόπιση γραμμών ΗΣΑΠ από το Νέο Φάληρο μέχρι τον Κόμβο Σταυριανού, προϋπολογισμού 6,4 δις δρχ. και επίκειται η δημοπράτηση του έργου που αποτελεί τη νέα είσοδο της πόλης του Πειραιά και εξυπηρετεί το Λιμάνι.

* Ο Ανισόπεδος Κόμβος Σκαραμαγκά προϋπολογισμού 7,5 δις δρχ.

Με δύο εργολαβίες εκτελούνται αντιπλημυρικά και οδικά έργα για την διευθέτηση και επικάλυψη του Κηφισού. Η συνολική δαπάνη των έργων αυτών ανέρχεται σε 29 δις δρχ.

Ετοιμάζονται οι μελέτες και τα συμβατικά τεύχη, προκειμένου να δημπρατηθεί η αναδιευθέτηση του Κηφισού στο Χ.Θ. 0+700 έως Χ.Θ. 5+062. Ο προϋπολογισμός εκτιμάται της τάξης των 20 δις δρχ.

Ο Υπουργός

Κ. ΛΑΛΙΩΤΗΣ"

23. Στην με αριθμό 3007/28-3-97 ερώτηση δόθηκε με το υπ' αριθμ. 10783/14-4-97 έγγραφο από τον Υπουργό Υγείας η ακόλουθη απάντηση:

"Απαντώντας στην αρ. 3007/28.3.97 ερώτηση του Βουλευτή κ. Σπήλιου Π. Σπηλιωτόπουλου και στην αρ. 4041/18.3.97 ΠΑΒ του Βουλευτή κ. Δημ. Κατσικόπουλου αναφορικά με την καταβολή δεδουλευμένων εκτός έδρας μετακινήσεων στο προσωπικό του ΕΚΑΒ Αχαϊας σας γνωρίζουμε τα παρακάτω:

Με το αρ. ΔΥ13β/4587/4.4.97 έγγραφό μας παραπέμφθηκε το θέμα στην Ολομέλεια του ελεγκτικού Συνεδρίου και περιμένουμε την απόφασή του.

Ο Υπουργός

Κ. ΓΕΙΤΟΝΑΣ"

24. Στην με αριθμό 3007/28-3-97 ερώτηση δοθηκε με το υπ' αριθμ. 2740/17-4-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην ερώτηση με αριθμό 3007/28-3-97 που κατέθεσε στη Βουλή ο Βουλευτής κ. Σπήλιος Σπηλιωτόπουλος και στην αναφορά με αριθμό ΠΑΒ 4643/10-4-97 που κατέθεσε ομοίως στη Βουλή ο Βουλευτής κ. Ν. Νικολόπουλος, σας πληροφορούμε τα εξής:

'Οπως διευκρινίστηκε από την αρμόδια Υπηρεσία του ΕΚΑΒ, μετά την άρνηση του Ι' Τμήματος του Ελεγκτικού Συνεδρίου με την αριθμ. 342/96 πράξη του να θεωρήσει εντάλματα πληρωμής εξόδων διανυκτέρυσης οδηγών και συνοδηγών του ΕΚΑΒ Λαμίας και Καβάλας, το θέμα αυτό παραπέμφθηκε στην Ολομέλεια του Σώματος προκειμένου να αποφανθεί.

Κατόπιν αυτών κρίνεται σκόπιμο η αναμονή των απόψεων της Ολομέλειας του Ελεγκτικού Συνεδρίου για το εν λόγω θέμα.

Τέλος, δεν τίθεται θέμα τροποποίησης των διατάξεων του Ν. 2346/95 με τις οποίες ρυθμίστηκαν τα θέματα δαπανών κίνησης των υπαλλήλων του δημοσίου των Ν.Π.Δ.Δ. και Ο.Τ.Α.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

25. Στην με αριθμό 3016/28-3-97 ερώτηση δόθηκε με το υπ' αριθμ. 800/15-4-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση του από 28.3.1997 εγγράφου σας, με το οποίο μας στείλατε την 3016/28.3.1997 ερώτηση, που κατατέθηκε στη Βουλή από το Βουλευτή κ. Γ. Γαρουφαλιά, σχετικά με το πιο πάνω θέμα, σας πληροφορούμε τα ακόλουθα:

1. Με την 1033971/577/Α0012/ΠΟΛ1102/20.3.1997 απφοαση του Υπουργού Οικονομικών εγκρίθηκαν οι πίνακες οικονομικού έτους 1997, που καταρτίσθηκαν από την επιτροπή της παραγράφου 2 του άρθρου 42 του ν. 2238/1994 με τα ποσά του καθαρού γεωργικού εισοδήματος για όλα τα παραγόμενα γεωργικά προϊόντα, όλων των νομαρχιών του Κράτους, με διάκριση των περιοχών σε πεδινές, ημιορεινές, ορεινές, αρδευόμενες ή μη.

Η πιο πάνω επιτροπή κατάρτισε τους οριστικούς πίνακες, αφού συνεκτίμησε ανάλογους πίνακες όλων των νομαρχιακών επιτροπών της παραγράφου 3 του ίδιου άρθρου και νόμου, καθώς και οποιοδήποτε άλλο στοιχείο που κρίθηκε πρόσφορο και δεκτικό αξιολόγησης με βάση δεδομένα προηγούμενων ετών ή άλλων νομών, στα πλαίσια των αρμοδιοτήτων της, όπως αυτές ορίζονται απότις διατάξεις του πιο πάνω άρθρου και νόμου.

2. Εξάλλου, με τις διατάξεις της παραγράφου 2 της πιο πάνω απόφασης, ορίζεται ότι σε όποιο νομό δεν προσδιορίζεται για κάποιο προϊόν, ποσό καθαρού γεωργικού εισοδήματος θα λαμβάνεται υπόψη η μέση τιμή επικράτειας του προϊόντος αυτού.

3. Με βάση τους πιο πάνω πίνακες, για το νομό Λάρισας, το ποσό του καθαρού γεωργικού εισοδήματος για την πεδινή αρδευόμενη ζώνη για τα προϊόντα "Μήλα" και "καπνά ανατολικού τύπου" προσδιορίστηκε αντίστοιχα στις 90.000 και 80.000 δραχμές ανά στρέμμα. Η αντίστοιχη μέση τιμή επικράτειας για

Σελίδα 5980 

τα προϊόντα αυτά καθορίστηκε στις 67.828 και 83.778 δραχμές ανά στρέμμα. Για το προϊόν "καπνά μαύρα, τσεμπίλια και μποσμάς" δεν προσδιορίστηκε τιμή στο νομό και έτσι θα ληφθεί υπόψη η μέση τιμή επικράτειας που για την πεδινή αρδευόμενη ζώνη ανέρχεται στο ποό των 79.626 δραχμών ανά στρέμμα και για τη μη αρδευόμενη στις 60.000 δραχμές ανά στρέμμα.

Ενδεικτικά αναφέρουμε ότι για το προϊόν "Μήλα" η τιμή της πεδινής αρδευόμενης ζώνης για τους νομούς Τρικάλων και Μαγνησίας καθορίστηκε αντίστοιχα στις 90.000 και 80.000 δραχμές ανά στρέμμα και για το προϊόν "καπνά ανατολικού τύπου" για τους νομούς Καρδίτσας, Τρικάλων και Μαγνησίας αντίστοιχα στις 89.000, 100.000 και 90.000 δραχμές ανά στρέμμα.

4. Επίσης, με τις διατάξεις της παραγράφου 6 του άρθου 42 του ν. 2238/1994, ορίζεται ότι αν από τα στοιχεία που προσκομίζει ο φορολογούμενος αποδεικνύεται ότι εξαιτίας ζημιών από γεγονότα απρόβλεπτα ή οφειλόμενα σε ανώτερη βία, δεν αποκτήθηκε εισόδημα ή το απαιτηθέν είναι κατώτερο του προσδιοριζομένου με την αντικειμενική μέθοδο, ο προϊστάμενος της δημόσιας οικονομικής υπηρεσίας δεν λαμβάνει υπόψη ή μειώνει κατά περίπτωση το προκύπτον με την αντικειμενική μέθοδο καθαρό γεωργικό εισόδημα.

5. Κατόπιν των ανωτέρω, τα ποσά του καθαρού γεωργικού εισοδήματος των προαναφερθέντων προϊόντων στο Νομό Λάρισας προσεγγίζουν τη μέση τιμή επικράτειας των προϊόντων αυτών και συγκρινόμενα με τα αντίστοιχα ποσά όμορων νομών είναι ίσα ή χαμηλότερα αυτών. Τέλος, περίπτωση επαναπροσδιορισμού των ποσών του καθαρού γεωργικού εισοδήματος των πιο πάνω προϊόντων, δεν αντιμετωπίζεται γιατί δεν προβλέπεται από τις σχετικές διατάξεις, οι προϊστάμενοι όμως των αρμόδιων, για τη φορολογία εισοδήματος, δημόσιων οικονομικών υπηρεσιών (Δ.Ο.Υ.), σύμφωνα με όσα αναφέρθηκαν στην παράγραφο 4 του παρόντος, δύνανται να μειώσουν τα προσδιοριζόεμνα με την αντικειμενική μέθοδο γεωργικά εισοδήματα από τις διάφορες καλλιέργειες, εφόσον κριθεί ότι συντρέχει τέτοια περίπτωση.

Ο Υφυπουργός

ΓΕΩΡΓΙΟΣ ΔΡΥΣ"

26. Στην με αριθμό 3019/28-3-97 ερώτηση δόθηκε με το υπ' αριθμ. 819/16-4-97 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 3019/28.3.97 του Βουλευτή κ. Γ. Γαρουφαλιά και στο θιγόεμνο θέμα της αναδρομικής ασφάλισης στο ΙΚΑ των καθηγητών που απασχολούνται στα φροντιστήρια, ωδεία κ.λπ., σας γνωρίζουμε τα ακόλυθα:

1. Σύμφωνα με τις διατάξεις της παρ. 1 του άρθρου 2 του α.ν.1846/51, στην ασφάλιση του ΙΚΑ υπάγονται υποχρεωτικά και αυτοδίκαια τα πρόσωπα τα οποία μέσα στα όρια της χώρας παρέχουν κατά κύριο επάγγελμα εξαρτημένη εργασία έναντι αμοιβής.

Επίσης κατ'εφαρμογή των διατάξεων του άρθρου τέταρτου του ν. 1305/82 ασφαλίζονται στο ΙΚΑ και τα πρόσωπα που παρέχουν την προσωπική τους εργασία με σύμβαση μίσθωσης έργου, εφόσον πρόκειται για απασχόληση, η οποία παρέχεται κατά κύριο ή συγκύριο επάγγελμα και, όσον αφορά το χρόνο και τον τόπο απασχόλησης, με συνθήκες απαντώμενες επί μισθώσεων εργασίας.

Η ασφάλιση σ' αυτή την περίπτωση χωρεί αδιακρίτως του τρόπου αμοιβής τους (δελτίο παροχής υπηρεσιών κ.λπ.) και τον τύπο της σύμβασης που έχει συναφθεί, εφόσον βέβαια πληρούνται και οι προαναφερόμενες προϋποθέσεις.

Εξάλλου και στην περίπτωση της παράλληλης απασχόλησης οι διατάξεις του άρθρου 2 του ν. 825/78 προβλέπουν ασφάλιση στο ίδρυμα στις περιπτώσεις προσώπων τα οποία, εκτός της εργασίας που παρέχουν και για την οποία ασφαλίζονται στο Ειδικό Ταμείο, παρέχουν και άλλη εργασία σε άλλο εργοδότη, η οποία πληρεί τις προϋποθέσεις του άρθρου 2 του α.ν. 1846/51.

Συνεπώς οι καθηγητές οι οποίοι παραδίδουν μαθήματα σε φροντιστήρια, ωδεία, μουσικές σχολές υπάγονται για την απασχόλησή τους αυτή στην ασφάλιση του ΙΚΑ, χωρίς να εξετάζεται ο τρόπος αμοιβής τους, εφόσον οι συνθήκες εργασίας τους είναι ίδιες με αυτές της εξαρτημένης εργασίας, με δεδομένο ότι τελούν υπό την επιτήρηση, καθοδήγηση και τον έλεγχο από τους ιδιοκτήτες των φροντιστηρίων, ωδείων κ.λπ. και είναι υποχρεωμένοι να παρέχουν τις υπηρεσίες τους σε συγκεκριμένο τόπο και με καθορισμένο από τον εργοδότη ωράριο εργασίας.

2. Το πρόβλημα που δημιουργήθηκε με την ασφάλιση των καθηγητών φροντιστηρίων, ωδείων κ.λπ. οφείλεται στο γεγονός ότι οι καθηγητές για την απασχόλησή τους αυτή ασφαλίστηκαν εκ παραδρομής στο ΤΕΒΕ αντί του ΙΚΑ..

'Οταν οι αρμόδιες υπηρεσίες του Ιδρύματος διενήργησαν μαζικά ελέγχους το 1994 σε φροντιστήρια ύστερα από εντολή του Διοικητή του ΙΚΑ καταλόγισε εισφορές τόσο για τα πρόσωπα που ήταν ασφαλισμένα στο ΤΕΒΕ, ενώ κανονικά έπρεπε να ασφαλίζονται στο ΙΚΑ, όσο για πρόσωπα που βρέθηκαν τελείως ανασφάλιστα.

Προκειμένου να επιλυθεί το πρόβλημα που δημιουργήθηκε, υιοθετήθηκε η ιδιαίτερα ευνοϊκή για τους ιδιοκτήτες φροντιστηρίων κ.λπ. διάταξη της παρ. 3 του άρθρου 2 του ν. 2335/95. Με την διάταξη αυτή οι ιδιοκτήτες φροντιστηρίων απαλλάσονται των προσθέτων τελών και λοιπών προσαυξήσεων που αναλογούσαν στις εισφορές που όφειλαν για την ασφάλιση στο ΙΚΑ των καθηγητών που απασχολούσαν από 1.8.90 έως 31.7.94 και οι οποίοι είχαν ασφαλιστεί στο ΤΕΒΕ για το ίδιο χρονικόδιάστημα, ενώ την κύρια εισφορά μπορούσαν να την καταβάλλουν σε 48 ισόποσες μηνιαίες δόσεις.

'Οπως προκύπτει από τα προαναφερόμενα δεν κατέβαλλαν οι ιδιοκτήτες φροντιστηρίων εισφορές σε δύο Ταμεία για την ασφάλιση των καθηγητών που απασχολούσαν. Οι εισφορές καταβλήθηκαν μόνο στο ΙΚΑ και μάλιστα απαλλαγμένες από πρόσθετα τέλη εκπροθέσμου καταβολής και λοιπές προσαυξήσεις. Τις εισφορές προς το ΤΕΒΕ κατέβαλλαν εξολοκλήρου οι ίδιοι οι καθηγητές, εφόσον το Ταμείο αυτό ασφαλίζει πρόσωπα που απασχολούνται αυτοτελώς (δηλ. δεν έχουν εργοδότη) και επομένως δεν μπορεί να υπάρχει και χρηματοδότηση της ασφάλισης τους μέσω εργοδοτικής εισφοράς.

Ο Υφυπουργός

Ν. ΦΑΡΜΑΚΗΣ"

27. Στην με αριθμό 3020/97 ερώτηση δόθηκε με το υπ' αριθμ. 146/16-4-97 έγγραφο από τον Υπουργό Τύπου η ακόλουθη απάντηση:

"Σχετικώς με την ερώτηση 3020/1997, του Βουλευτή κ. Κ. Καραμηνά επιτρέψτε μας να επισυνάψουμε το υπ' αριθμ. πρωτ. 6490/7.4.97 έγγραφο της της ΕΡΤ-ΑΕ - προς το Υπουργείο Τύπου και ΜΜΕ -, στο οποίο αναλύονται οι ενέργειες και οι συνεχείς προσπάθειες της Εταιρείας για την αντιμετώπιση των προβλημάτων τηλεοπτικής κάλυψης της νήσου ΣΑΜΟΥ.

Ο Υπουργός

ΔΗΜΗΤΡΙΟΣ ΡΕΠΠΑΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

28. Στην με αριθμό 3021/28-3-97 ερώτηση δόθηκε με το υπ' αριθμ. 14227/16-4-97 έγγραφο από την Υφυπουργό Ανάπτυξης η ακόλουθη απάντηση:

"Σε απάντηση της ερώτησης 3021/28-3-1997 που κατέθεσε ο Βουλευτής κ. Σ. Δήμας, σας γνωρίζουμε τα παρακάτω:

Στο άρθρο 36 του Νόμου 2459 (ΦΕΚ 17/Α/18-2-1997) ορίζεται ότι, στις βιομηχανικές και βιοτεχνικές μονάδες, εμπορικά καταστήματα, αγροτικές εκμεταλλεύσεις, άλλες επιχειρήσεις και μη κερδοσκοπικού χαρακτήρα φορείς που πλήττονται από πλημμύρες δύναται να παρέχεται επιχορήγηση.

Το ύψος της επιχορήγησης καθορίζεται με κοινή απόφαση των Υπουργών Εθνικής Οικονομίας, Ανάπτυξης και Περιβάλ-

Σελίδα 5981 

λοντος Χωροταξίας και Δημοσίων 'Εργων.

Η επιχορήγηση συνίσταται στη δωρεά χρηματική ενίσχυση από το Πρόγραμμα Δημοσίων Επενδύσεων (ΣΑΕ 27/5) και καταβάλλεται στους δικαιούχους μέσω του ΕΟΜΜΕΧ. Κατά συνέπεια ο ΕΟΜΜΕΧ αναλαμβάνει τη χρηματική διαχείριση του προγράμματος αποζημίωσης των πλημμυροπαθών.

Αναφορικά με τα παραπάνω καθώς και τη συγκρότηση επιτροπών αποτίμησης των ζημιών από πλημμύρες, αρμόδια να απαντήσουν είναι τα συνερωτώμενα Υπουργεία.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

29. Στην με αριθμό 3021/28-3-97 ερώτηση δόθηκε με το υπ' αριθμ. 456/15-4-97 έγγραφο από τον Υφυπουργό Εθνικής Οικονομίας η ακόλουθη απάντηση:

"Σε απάντηση της ερώτησης 3021/28.3.97 την οποία κατέθεσε στη Βουλή των Ελλήνων ο Βουλευτής κ. Στ. Δήμας, σχετικά με λήψη μέτρων για τους πλημμυροπαθείς του Ν. Κορινθίας, σας γνωρίζουμε ότι έχει ήδη υπογραφεί κοινή Υπουργική απόφαση των Υπουργών Εθνικής Οικονομίας, Ανάπτυξης και Περιβάλλοντος, Χωροταξίας και Δημοσίων 'Εργων, η οποία καθορίζει το ύψος των επιχορηγήσεων για την αντιμετώπιση των ζημιών που προκλήθηκαν από τις πλημμύρες Οκτωβρίου-Δεκεμβρίου 1996 και Ιανουαρίου 1997.

Ο Υφυπουργός

ΧΡ. ΠΑΧΤΑΣ"

30. Στην με αριθμό 3022/31-3-97 ερώτηση δόθηκε με το υπ' αριθμ. 9034/16-4-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης με αριθμό 3022/31.3.1997 που κατέθεσαν στη Βουλή οι Βουλευτές κ.κ. Θεόδωρος Κατσανέβας, Θεόδωρος Γεωργιάδης, Παναγιώτης Φωτιάδης και Ευτύχης Κοντομάρης, αναφορικά με την μετατροπή των συμβάσεων των Επιμελητών Εισπράξεων στο ΤΕΒΕ, ΤΑΕ και ΤΑΞΥ, σας γνωρίζουμε τα εξής:

Το Υπουργείο μας δεν αντιμετωπίζει το θέμα μετατροπής των συμβάσεων έργου σε συμβάσεις εργασίας αορίστου χρόνου και δεν προτίθεται να προβεί σε νομοθετική ρύθμιση του θέματος αυτού.

Ειδικότερα σημειώνουμε ότι το εργασιακό καθεστώς των Επιμελητών Εισπράξεων των Ασφαλιστικών Ταμείων είναι ιδιάζουσας φύσης (εξωτερική απασχόληση και αμοιβή με ποσοστά επί των εισπράξεων) και για το λόγο αυτό είχαν εξαιρεθεί μετά από παλαιότερες ανάλογες ρυθμίσεις (άρθρο 10 σε συνδυασμό με αριθμ. 12 παρ. 2 περ. ιη του ν. 2266/94) μετατροπής των συμβάσεων έργου σε συμβάσεις εξηρτημένης εργασίας.

Επισημαίνεται εξάλλου η διάταξη της παραγραφου 16 του άρθρου 21 του ν. 2190/94 στην οποία ορίζεται ότι οι από τη δημοσίευση του νόμου αυτού καταρτιζόμενες συμβάσεις έργου που υποκρύπτουν συμβάσεις εργασίας, είναι άκυρες.

Ο Υφυπουργός

ΑΝ. ΜΑΝΤΕΛΗΣ"

31. Στην με αριθμό 3027/31-3-97 ερώτηση δόθηκε με το υπ' αριθμ. 433/16-4-97 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 3027/31.3.97, που κατέθεσε ο Βουλευτής κ. Θανάσης Νάκος, σας πληροφορούμε τα ακόλουθα:

Η αρμόδια Υπηρεσία του ΥΠΕΠΘ κατά τους διορισμούς που πραγματοποιούνται στο τέλος κάθε σχολικού έτους καλύπτει όλες τις κενές θέσεις δασκάλων της Πρωτοβάθμιας Εκπαίδευσης.

Τα κενά που δημιουργούνται από τις αποσπάσεις και άλλους λόγους απουσίας των εκπαιδευτικών καλύπτονται αμέσως με αναπληρωτές εκπαιδευτικούς. Η μικρή καθυστέρηση που τυχόν παρατηρείται σε ορισμένες συγκοινωνιακά απομακρσμένες περιοχές οφείλεται στη δυσκολία εξεύρεσης αναπληρωτών.

Για το σχολικό έτος 97/98 και εφόσον προκύψουν κενά στις περιοχές αυτές, το ΥΠΕΠΘ θα φροντίσει για την κάλυψή τους με μόνιμους εκπαιδευτικούς με τη διαδικασία που προβλέπεται για τα σχολεία των δυσπρόσιτων περιοχών.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

32. Στην με αριθμό 3038/31-3-97 ερώτηση δόθηκε με το υπ' αριθμ. 145/16-4-97 έγγραφο από τον Υπουργό Ναυτιλίας η ακόλουθη απάντηση:

"Απαντώντας στην ερώτηση 3038/31-3-97 που κατατέθηκε στη Βουλή των Ελλήνων από τη βουλευτή κ. Αλφιέρη Στέλλα αναφορικά με το πρόσφατο ατύχημα στη ναυπηγοεπισκευαστική Ζώνη Περάματος (έκρηξη-πυρκαϊά στο Δεξαμενόπλοιο-Υδροφόρο "ΕΥΓΕΝΙΑ") και το πρόβλημα επιβίωσης της οικογένειας Γιαβρή, σας γνωρίζουμε τα ακόλουθα:

α. Με την Κ.Υ.Α. αριθ. 131782/26-10-87 (ΦΕΚ 601Β'/10-11-87), που κυρώθηκε με το Ν. 1767/88, συστάθηκαν στον Πειραιά, με βάση τις Επιθεωρήσεις Εργασίας Κερατσινίου και Περάματος και κατ' αντιστοιχία με την περιοχή ευθύνης τους, δύο μικτές επιτροπές ελέγχου των συνθηκών υγιεινής και ασφάλειας της εργασίας για τις ναυπηγοεπισκευαστικές επιχειρήσεις της ζώνης Πειραιά - Δραπετσώνας - Κερατσινίου - Περάματος - Σαλαμίνας. Οι δύο αυτές επιτροπές συγκροτούνται ονομαστικά με απόφαση του Νομάρχη από τους:

α1. Τεχνικό Επιθεωρητή Εργασίας, ως Πρόεδρο,

α2. Εκπρόσωπο του ΥΕΝ,

α3. Εκπρόσωπο του Τεχνικού Επιμελητηρίου Ελλάδας και,

α4. Δύο (2) εκλεγμένους εκπροσώπους των εργαζομένων που ορίζονται από τις δύο (2) πιο αντιπροσωπευτικές οργανώσεις τους.

Η κάθε επιτροπή, κατά τις διατάξεις της εχούσης ισχύ νόμου Κ.Υ.Α., διενεργεί τακτικούς ελέγχους δύο (2) φορές την εβδομάδα και έκτακτους όποτε το ζητήσουν δύο (2) τουλάχιστον από τα μέλη της και εισηγούνται την επιβολή των νόμιμων κυρώσεων στις περιπτώσεις διαπίστωσης παραβάσεων της εργατικής νομοθεσίας.

β. Με την αριθ. 3232/41/89 (ΦΕΚ 400Β/89/26-5-89) απόφαση, που έχει ισχύ νόμου, κυρωθείσα με το Ν. 1892/90 (ΦΕΚ 101Α/90), συγκροτήθηκε Εννεαμελής επιτροπή με πρόεδρο εκπρόσωπο του ΥΕΝ και εκπροσώπους του Υπουργείου Εργασίας, του Τ.Ε.Ε., και οργανώσεων των εργαζομένων και των εργοδοτών. 'Εργο της είναι ο έλεγχος του μητρώου των ναυπηγοεπισκευαστικών επιχειρήσεων που δραστηριοποιούνται στη Ν/Ζώνη, ο δειγματολειπτικός έλεγχος της ύπαρξης των προϋποθέσεων έκδοσης αδειών επισκευής-μετασκευής-κατασκευής πλοίων και η διαγραφή από το μητρώο των επιχειρήσεων που υποτροπιάζουν σε θέματα ασφάλειας και υγιεινής των εργαζομένων.

γ. Ανεξάρτητα από τα ανωτέρω το ΥΕΝ, επιδεικνύοντας στην πράξη το ενδιαφερον του για την ασφάλεια και υγιεινή των εργαζομένων στις επισκευές-μετασκευές-ναυπηγήσεις των πλοίων, με συνεχείς διαταγές προς τις Λιμενικές Αρχές έχει δώσει σαφείς εντολές για τον έλεγχο της παράνομης εργασίας Ελλήνων και αλλοδαπών, την τήρηση των οριζομένων από την κείμενη νομοθεσία όρων εργασίας, την επιβολή των νόμιμων διοικητικών κυρώσεων και την εφαρμογή των διατάξεων του Κώδικα Ποινικής Δικονομίας, με σκοπό την σύλληψη και παραπομπή στη Δικαιοσύνη των υπαιτίων, όπου αυτό προβλέπεται.

δ. ειδικά στη Λιμενική Αρχή Πειραιά έχουν συσταθεί Ομάδες ελέγχου από Αξιωματικούς και των Υπηρεσιών του ΥΠΕΝ, προκειμένου περιέρχονται καθημερινά, σε εργάσιμες και μη ημέρες και ώρες, τα επισκυαζόμενα πλοία και ελέγχουν την τήρηση των οριζομένων από την κείμενη νομοθεσία προϋποθέσεων ανάληψης και εκτέλεσης ναυπηγοεπισκευαστικών εργασιών επί πλοίων.

Ενδεικτικά αναφέρουμε ότι από τη Λιμενική Αρχή Πειραιά έχουν διενεργηθεί, κατά το χρονικό διάστημα από 19-03-1997

Σελίδα 5982 

μέχρι 01-04-97, έλεγχοι σε διακόσια είκοσι έξι (226) επισκευαζόμενα πλοία και έχουν βεβαιωθεί εκατόν επτά (107) παραβάσεις της ισχύουσας νομοθεσίας.

ε. 'Οσον αφορά τα θιγόμενα στην ερώτηση θέματα σχετικά με τη λήψη μέτρων αποζημίωσης και στήριξης του βιοτικού επιπέδου της οικογένειας Γιαβρή και το ποσό - χρονοδιάγραμμα υλοποίησης τους, σας γνωρίζουμε ότι τα θέματα αυτά δεν άπτονται των αρμοδιοτήτων του ΥΕΝ.

2.- Παρακαλούμε για την ενημέρωσή σας.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

33. Στην με αιρθμό 3038/31-3-97 ερώτηση δόθηκε με το υπ' αριθμ. 936/15-4-97 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 3038/31-3-1997 ερώτηση, που κατατέθηκε στη Βουλή από τη Βουλευτή κ. Στ. Αλφιέρη, για το θιγόμενο σ' αυτή θέμα αρμοδιότητάς μας, σας πληροφορούμε ότι μετά από Εισήγηση του κ. Υφυπουργού Εργασίας και Κοινωνικών Ασφαλίσεων, το Διοικητικό συμβούλιο του ΟΑΕΔ αποφάσισε την παροχή οικονομικής βοήθειας στην οικογένεια του Κωνσταντίνου Γιαβρή, ύψους 1.000.000 δρχ. 'Ηδη έχει εδοθεί η σχετική εντολή στο όνομα της χήρας του και εντός των ημερών το εν λόγω ποσό θα κατατεθεί σε τραπεζικό λογαριασμό, που η ίδια θα υποδείξει.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

34. Στην με αιρθμό 3042/31-3-97 ερώτηση δόθηκε με το υπ' αριθμ. 436/15-4-97 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αριθμό 3042/31-3-97 που κατέθεσαν οι Βουλευτές κα Ανδρ. Λουλέ και κ. Π. Κουναλάκης, σας γνωρίζουμε τα ακόλουθα:

Ο αριθμός εισακτέων ορίζεται κάθε χρόνο με απόφαση του Υπουργού Εθνικής Παιδείας και Θρησκευματων λαμβανομένων υπόψη των προτάσεων των αντίστοιχων ιδρυμάτων και της γνώμης του Σ.Α.Π. Δεδομένου ότι η Ανωτάτη Σχολή Καλών Τεχνών δεν πρότεινε αύξηση του αριθμού εισακτέων για το ακαδ. έτος 1997-98 και λαμβανομένης υπόψη της ιδιαιτερότητας του προγράμματος σπουδών (πολλά εργαστηριακά μαθήματα) και της υπάρχουσας υλικοτεχνικής υποδομής, το ΥΠΕΠΘ οδηγήθηκε στην απόφαση ο αριθμός εισακτέων να παραμείνει ο ίδιος με αυτόν του προηγούμενου έτους.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

35. Στην με αριθμό 3048/1-4-97 ερώτηση δόθηκε με το υπ' αριθμ. 9032/16-4-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης με αιρθμό 3048/1.4.1997 που κατέθεσε στη Βουλή ο Βουλευτής κ. Δημήτρης Σαρρής, αναφορικά με την μετατροπή των συμβάσεων των εργαζομένων στα Επιμελητήρια, από συμβάσεις ορισμένου χρόνου σε συμβάσεις ιδιωτικού δικαίου αορίστου χρόνου, σας γνωρίζουμε τα εξής:

Το Υπουργείο μας δεν αντιμετωπίζει το θέμα μετατροπής των συμβάσεων ορισμένου χρόνου σε συμβάσεις εργασίας αορίστου χρόνου και δεν προτίθεται να προβεί σε νομοθετική ρύθμιση του θέματος αυτού.

Ο Υφυπουργός

ΑΝ. ΜΑΝΤΕΛΗΣ"

36. Στην με αριθμό 3049/1-4-97 ερώτηση δόθηκε με το υπ' αριθμ. 313/18-4-97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 3049/1.4.97 που κατέθεσε στη Βουλή, ο Βουλευτής κ. Βασίλειος Κεδίκογλου παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Οδικών 'Εργων τα εξής:

Η αποπεράτωση της οδού Κοκκινομηλιάς-Βουτά προς Ιστιαία υπάγεται στο ενάριθμο έργο 9471558 "Κατασκευή οδού Βουτά-Κοκκινομηλιάς" και, σύμφωνα με την πρόταση της Περιφέρειας Στερεάς Ελλάδας, έχει αυξηθεί ο προϋπολογισμός του (στην υπό έκδοση ΣΑΕ), σε 400 εκατ. δρχ. από 240 εκατ. δρχ. (για να κατασκευασθεί το υπολοιπόμενο τμήμα των 700 μ. πέραν των κατσκευασθέντων 3.500 μ.).

Η διάνοιξη της οδού Αμυγδαλιάς προς Καλλιανού υπάγεται στο ενάριθμο έργο 9471627 "Οδικό κύκλωμα Κάβο-Ντόρο" και, σύμφωνα με την πρόταση της Περιφέρειας Στερεάς Ελλάδας, ο Προϋπολοτισμός του θα ανέλθει στα 400 εκατ. δρχ.

Ο Υπουργός

Κ. ΛΑΛΙΩΤΗΣ"

37. Στην με αριθμό 3055/1-4-97 ερώτηση δόθηκε με το υπ'αριθμ. 80/16-4-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην αριθμ. 3055/1.4.1997 ερώτηση που κατέθεσε στη Βουλή των Ελλήνων ο Βουλευτής κ. Γ. Καρατζαφέρης, σχετικά με τη φορολόγηση των συστημάτων Προστασίας (αερόσακκοι, φρένα ABS) που διαθέτουν τα αυτοκίνητα σήμερα, σας γνωρίζουμε τα εξής:

1. Συμφωνούμε και εμείς με την επισήμανση του κ. Βουλευτή ότι έστω καιμία ζωή αν σσώσουμε από τροχαίο ατύχημα είναι σπουδαίο επίτευγμα για όλους. 'Αλλωστε είναι γνωστό ότι τα συστήματα αυτά σε σημαντικό βαθμό προλαμβάνουν απώλειες ανθρώπινων ζωών.

2. Σε κάθε περίπτωση το Υπουργείο μας, στα πλαίσια αναμόρφωσης της φορολογίας των επιβατικών αυτοκινήτων, ενόψει της αναμενόμενης απόφασης του Δικαστηρίου των Ε.Κ. για το γενικό θέμα των μεταχειρισμένων επιβατικών αυτοκινήτων, θα εξετάσει το θέμα της μη υποβολής σε ειδικό φόρο κατανάλωσης των αερόσακκων και των φρένων ABS που φέρουν τα επιβατικά αυτοκίνητα, όπως έγινε για την ειδική θωράκιση με βάση τις διατάξεις της παρ. 3 του άρθρου 12 του Ν.2093/1992.

Ο Υφυπουργός

ΓΕΩΡΓΙΟΣ ΔΡΥΣ"

38. Στην με αριθμό 3057/1-4-97 ερώτηση δόθηκε με το υπ' αριθμ. 217/9-4-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 3057/01.04.1997 ερώτηση του Βουλευτή κ. Νικόλαου Κατσαρού, σας γνωρίζουμε τα εξής:

Ας μου επιτραπεί να επισυνάψω την απάντησή μου στην 844/21.11.96 ερώτηση των Βουλευτών κ.κ. Αχιλλέα Κανταρτζή, Νίκου Γκατζή και Βαγγέλη Μπούτα. 

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

39. Στην με αριθμό 3060/1-4-97 ερώτηση δόθηκε με το υπ' αριθμ. 314/18-4-97 έγγραφο από τον Υπουργό ΠΕΧΩΔΕ ακόλουθη απάντηση:

"Απαντώντας στην ερώτηση 3060/1-4-97 που κατέθεσαν στη Βουλή οι Βουλευτές κ.κ. Λέων Αυδής και Ορέστης Κολοζώφ, παρακαλούμε να πληροφορήσετε τους κ.κ. Βουλευτές σύμφωνα με τα στοιχεία της ΑΤΤΙΚΟ ΜΕΤΡΟ Α.Ε. τα εξής:

Στο αντικείμενο της εργολαβίας κατασκευής των νέων γραμμών ΜΕΤΡΟ περιλαμβάνεται και η αποκατάσταση της επιφάνειας των χώρων που είχαν ή έχουν καταληφθεί για την κατσκευή των υπόγειων εγκαταστάσεων του συστήματος (σταθμοί, φρέατα, σήραγγες).

Η υποχρέωση του Αναδόχου, η οποία περιλαμβάνεται στο 

Σελίδα 5983 

κατ' αποκοπήν τίμημα της εργολαβίας, είναι να αποκατασταθούν οι χώροι ακριβώς στην προτέρα κατάσταση στην οποία ευρίσκοντο πριν από την έναρξη των εργασιών.

Η αποκατάσταση των επιφανειών περιλαμβάνεται στο χρονοδιάγραμμα του έργου όπου ορίζονται οι δεσμεύσεις του Αναδόχου.

'Ομως σε πολλές περιπτώσεις επιδιώκεται με την ευκαιρία της αποκατάστασης να βελτιωθεί η ποιότητα ή η εικόνα των ελεύθερων αυτών χώρων, κυρίως πλατειών για την κατά το δυνατόν αναβάθμιση του περιβάλλοντος της πόλης στις περιοχές αυτές.

Στην περίπτωση αυτή εκπονούνται νέα σχέδια καταγράφονται και τιμολογούνται οι επιπλέον εργασίες (εάν υπάρχουν) και δίδεται σχετική εντολή στον Ανάδοχο προς υλοποίηση.

Επιτυχές παράδειγμα μιας τέτοιας παρέμβασης είναι η περίπτωση της πλατείας Αττικής και ακολουθούν άλλες σημαντικότερες όπως η πλατεία Μαβίλη, ο χώρος προ του Πανεπιστημίου (στον οποίο οι εργασίες αρχίζουν εντός των προσεχών ημερών), η οδός Κοραή και άλλες.

Καταβάλλεται προσπάθεια στις περιπτώσεις αυτές να συντονιστούν οι προσπάθειες των εμπλεκόμενων φορέων ώστε να επιταχύνονται οι διαδικασίες και η αποκατάσταση να επισπευθεί.

'Οσον αφορά τις αποκαταστάσεις των οποίεων η διάταξη δεν αλλάζει, έχουν δοθεί εντολές στην Κοινοπραξία για επίσπευση.

Ο Υπουργός

Κ. ΛΑΛΙΩΤΗΣ"

40. Στην με αριθμό 3063/1-4-97 ερώτηση δόθηκε με το υπ' αριθμ. 920/17-4-97 έγγραφο από τον Υφυπουργό Εθνικής Οικονομίας η ακόλουθη απάντηση:

"Απαντώντας στην ερώτηση αριθμ. πρωτ. 3063/1.4.97 και σε ότι αφορά τις αρμοδιότητες του Υπουργείου μας σας πληροφορούμε τα ακόλουθα:

Στο ΠΕΠ Κεντρικής Μακεδονίας (Υπ.5, Μέτρο 1) έχουν ενταχθεί για το Νομό Θεσ/νίκης 23 έργα που αφορούν κατασκευή ή βελτιώσεις κτιρίων δευτεροβάθμιας εκπαίδευσης, συνολικού προϋπολογισμού 7,1 δις δρχ. για την πενταετία 94-99, ενώ έχουν δηλωθεί δαπάνες 3,14 δις δρχ., δηλ. παρατηρείται ποσοστό απορρόφησης 44,7%. Τα έργα που εκτελούνται παρουσιάζονται στον συνημμένο πίνακα.

Η απορρόφηση των πόρων γίνεται κανονικά χωρίς προβλήματα με απευθείας μεταβίβαση πιστώσεων στη Νομαρχιακή Αυτοδιοίκηση που έχει και την ευθύνη διαχείρισης των έργων.

Το σύνολο του προγράμματος "Σχολική Στέγη" είναι αρμοδιότητας του Υπ. Παιδείας (ΤΑΣΕ, ΣΑΕ 47).

Ο Υφυπουργός

ΧΡ. ΠΑΧΤΑΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

41. Στην με αριθμό 3074/2-4-97 ερώτηση δόθηκε με το υπ' αριθμ. 149/18-4-97 έγγραφο από τον Υπουργό Ναυτιλίας η ακόλουθη απάντηση:

"Σε απάντηση της ερώτησης 3074/2-4-97 από τον Βουλευτή κ. ΔΗΜΟΣΧΑΚΗ Θ., σας πληροφορούμε, κατά λόγο αρμοδιότητας, τα ακόλουθα:

1. Ο λιμένας Αλεξανδρούπολης εξυπηρετείται σήμερα από ένα γερανό αυτοκινούμενο λαστιχοφόρο, με υπερυψωμένο χειριστήριο, ανυψωτικής ικανότητας 20/40 τόνων και μηχανικές μεθόδους φόρτωσης δημητριακών (σιτηρών), χύδην μορφής, ικανότητας 600 τόνων την ώρα. Ο αυτοκινούμενος γερανός έχει εφοδιαστεί με εξαρτήματα εκφόρτωσης χύδην φορτίων καθώς επίσης και φόρτωσης-εκφόρτωσης τυποποιημένου φορτίου, τύπου κοντέϊνερς.

2. Ιδιωτικοί γερανοί χρησιμοποιούνται μόνον όταν δεν επαρκεί ο παραπάνω αυτοκινούμενος γερανός του Λ.Τ. και τα ανυψωτικά μέσα των πλοίων.

3. Με την υπάρχουσα μέχρι σήμερα συνήθη κίνηση εμπορευμάτων, δεν παρατηρήθηκαν καθυστερήσεις κατά τη φόρτωσή τους λόγω έλλειψης γερανών και δεν έγιναν σχετικές διαμαρτυρίες από τους χρήστες του λιμένα.

4. Ενδεχόμενα η προμήθεια ενός αυτοκινούμενου γερανού, μεγαλύτερης ανυψωτικής ικανότητας, θα κάλυπτε πλήρως τις ανάγκες του υφιστάμενου λιμένα, ακόμη και στη μελλοντική προοπτική λειτουργίας του και προς την κατεύθυνση αυτή το Λιμενικό Ταμείο διερευνά κάθε πιθανή λύση. 5. Μετά την ολοκλήρωση των υπό εκτέλεση έργων του νέου λιμένα Αλεξανδρούπολης και την κατασκευή του Σταθμού Εμπορευματοκιβωτίων και ανάλογα με την προβλεπόμενη κίνηση και το ενδιαφέρον των νατυιλιακών εταιρειών θα εκτιμηθούν οι ανάγκες εξοπλισμού για την προμήθεια πρόσθετων γερανών.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

42. Στην με αριθμό 3079/2-4-97 ερώτηση δόθηκε με το υπ' αριθμ. 852/16-4-97 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 3079/2.4.1997 των Βουλευτών κ.κ. Μ. Κωστόπουλου, Σ. Παναγιώτου και Α. Τασούλα και στο θιγόμενο θέμα της κατάργησης της ειδικής εισφοράς επί των συντάξεων, σας γνωρίζουμε τα ακόλουθα:

Η ειδική εισφορά που θεσπίστηκε με τις διατάξεις του άρθρου 60 του ν. 2084/92 αποσκοπούσε στο να συμβάλλουν και οι συνταξιούχοι στην κάλυψη των ελλειμμάτων των οικείων ασφαλιστικών οργανισμών.

'Οπως προκύπτει από την κλιμάκωση του ποσοστού της εισφοράς που αυξάνεται ανάλογα με το ποσό της σύνταξης (1% για το τμήμα σύνταξης μέχρι 100.000 δρχ, 2% για το τμήμα σύνταξης από 100.001 μέχρι τις 200.000, 3% για το τμήμα σύνταξης από 200.001 έως 300.000 δρχ, 4% για το τμήμα σύνταξης από 300.001 έως 400.000 δρχ. και 5% για το τμήμα σύνταξης άνω των 400.0001 δρχ.) παρακρατείται κάποιο ποσό από τους συνταξιούχους που παίρνουν ικανοποιητικό ποσό συντάξεων, ενώ αντίθετα η παρακράτηση στις μικρές και στις μεσαίες συντάξεις είαι καθαρά συμβολική.

Μέχρι σήμερα από τους δικαιούχους κατωτάτων ορίων σύνταξης δεν γινόταν παρακράτηση, εφόσον οι συντάξεις μέχρι 100.000 δρχ. εξαιρούνται από την καταβολή της ειδικής εισφοράς.

Με την χορήγηση των αυξήσεων στα κατώτατα όρια (διορθωτικό ποσοστό 2,5% και αύξηση 2% για το πρώτο εξάμηνο του 1997) αυτά διαμορφώθηκαν στις 102.400 δρχ. για τις συντάξεις γήρατος, με αποτέλεσμα να υπόκεινται στην ειδική εισφορά (παρακρατείται 1% για το τμήμα της σύνταξης μέχρι 100.000 δρχ. και 2% επί των υπολοίπων 2.400 δρχ.).

Παρ'ότι το ποσό της ειδικής εισφοράς είναι πολύ μικρό για τους δικαιούχους κατωτάτων ορίων εν τούτοις, επειδή πρόκειται για πολύ χαμηλές συντάξεις το όλο θέμα επανεξετάζεται και θα υπάρξουν αποφάσεις μετά και από διάλογο με τους ενδιαφερόμενους, μέχρι το τέλος του χρόνου.

Τέλος όσον αφορά το θέμα της φορολόγησης των χαμηλών συντάξεων σας ενημερώνουμε ότι εμπίπτει στην αρμοδιότητα του Υπουργείου Οικονομικών, προς το οποίο κοινοποιείται αντίγραφο της Ερώτησης.

Ο Υφυπουργός

Ν. ΦΑΡΜΑΚΗΣ"

43. Στην με αριθμό 3080/.2-4-97 ερώτηση δόθηκε με το υπ' αριθμ. 851/16-4-97 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 3080/2.4.1997 του Βουλευτή κου Χ. Θεοδώρου σχετικά με τον τεκμαρτό τρόπο υπολογισμού της εργατικής δαπάνης στα οικοδομοτεχνικά έργα σας γνωρίζουμε τα ακόλουθα:

Με τις διατάξεις της παρ. 6 του άρθρου 21 του ν. 1902/1990 δόθηκε η δυνατότητα με Υπουργική Απόφαση να θεσπιστεί νέο σύστημα υπολογισμού των κατ' ελάχιστον 
Σελίδα 5984 

υποχρεωτικά κταβλητέων εισφορών για την ασφάλιση των απασχολούμενων σε οικοδομικές ή τεχνικές εν γένει εργασίες.

Με βάση την παραπάνω εξουσιοδοτική διάταξη εκδόθηκε η αρ. Φ21/2930/10.11.92 Υπουργική Απόφαση, η οποία καθιέρωσε τον τεκμαρτό τρόπο υπολογισμού της εργατικής δαπάνης στα οικοδομοτεχνικά έργα. Το νέο σύστημα υπολογισμού των εισφορών εφαρμόστηκε για τα έργα τα οποία θα ξεκινούσαν από 1.1.93 και εφεξής καθώς και για τα έργα ή τις εργασίες γιατ ις οποίες δεν είχαν βεβαιωθεί οι υπέρ ΙΚΑ ασφαλιστικές εισφορές μέχρι 31.12.1992.

Το Σ.τ.Ε., ενώπιον του οποίου άσκησε η Ελληνική Ομοσπονδία Κατασκευαστών και Οικοδομικών Επιχειρήσεων αίτηση ακύρωσης της παραπάνω Υπουργικής απόφασης, έκρινε ως ατελή την Φ21/2930/92 Υπουργική απόφαση, γιατί έπρεπε να καθιερώνει τελικό στάδιο εκκαθάρισης των καταβληθεισών, με βάση τα αντικειμενικά κριτήρια εισφορών, ώστε το τελικά εισπραττόμενο από το ΙΚΑ ποσό εισφορών να μην υπερβαίνει σε κάθε περίπτωση το αναλογούν στην πραγματική εργατική δαπάνη.

Με δεδομένο, ότι η υιοθέτηση της καθιέρωσης σταδίου εκκαθάρισης θα σήμαινε ουσιαστικά επιστροφή στο προϊσχύον του τεκμαρτού τρόπου υπολογσιμού των εισφορών σύστημα, στο οποίο είχε παρατηρηθεί εκτεταμένη εισφοροδιαφυγή, εφόσον ο προϋπολογισμός του έργου επί του οποίου υπολογίζονταν οι εισφορές υπολείπονταν του πραγματικού κόστους του έργου και για την εξάλειψη του φαινομένου των μεγάλων αποκλίσεων όσον αφορά τις καταβληθείσες βάσει καταστάσεων εισφορές για εκτελούμενα την αυτή χρονική περίοδο οικοδομικά έργα του αυτού όγκου θεωρήθηκε αναγκαία η θέσπιση της διάταξης του άρθρου 23 του ν. 2434/96, με την οποία οι εισφορές στα οικοδομοτεχνικά έργα εξακολουθούν να υπολογίζονται τεκμαρτά χωρίς σταδιο εκκαθάρισης.

'Οπως σαφώς προκύπτει από τα προαναφερόμενα ο τεκμαρτός τρόπος υπολογισμού της εργατικής δαπάνης στα οικοδομοτεχικά έργα έχει καθιερωθεί εδώ και μία τετραετία και δεν ευσταθεί ο ισχυρισμός ότι καθιερώθηκε και μάλιστα αναδρομικά με το άρθρο 23 του ν. 2434/96.

2. Από τα στοιχεία που έχουν συλλεγεί δειγματοληπτικά παό τα υποκ/τα του ΙΚΑ προκύπτει ότι οι ημέρες ασφάλισης που καθορίζονται με βάση τον τεκμαρτό υπολογισμό δεν παρουδιάζουν αποκλίσεις από εκείνες που περιλαμβάνονται στις μισθολογικές καταστάσεις που υποβάλλουν οι εργοδότες. Δεν μπροεί να θεωρηθεί επομένως ότι ο τεκμαρτός τρόπος υπολογισμού των εισφορών έχει συντελέσει στην αύξηση του κόστους της οικοδομής.

3. Είναι γεγονός ότι η αρ. Φ21/2930/92 Υπουργική απόφαση είχε αρκετές ατέλειες, πράγμα φυσικό για ένα σύστημα που για πρώτη φορά θεσπίζεται.

Με τις ρυθμίσεις ου περιλαμβάνονται στην Φ21/478/18.3.97 Υπουργική Απόφαση, που εκδόθηκε μετά από σύμφωνη γνώμη του Δ.Σ. του ΙΚΑ, η οποία έχει ήδη σταλεί στο Εθνικό Τυπογραφείο για δημοσίευση, λύνονται τα θέματα που είχαν προκύψει κατά την εφαρμογή της αρ. Φ21/2930/92 υπουργικής απόφασης. Συγκεκριμένα:

α. Γίνεται ανακατανομή των συντελεστών των επιμέρους φάσεων κατασκευής (μειώνονται οι φάσεις των χρωματισμών και της αποπεράτωσης του κτιρίου, ενώ αυξάνονται οι υπόλοιπες), ούτως ώστε οι ημέρες εργασίας που απαιτούνται για κάθε φάση να ανταποκρίνονται στην πραγματικότητα.

β. Βελτιώνεται ο τρόπος ελέγχου των επί μέρους φάσεων των εργασιών. Συγκεκριμένα ο έλεγχος θα γίνεται ανακεφαλαιωτικά σε δύο στάδια δηλαδή μετά το τέλος των τριών πρώτων φάσεων (οικοδομικός σκελετός, τοιχοποϊία, επιχρίσματα) και μετά την αποπεράτωση του κτιρίου (δάπεδα, χρωματισμοί και εργασίες αποπεράτωσης κτιρίου).

γ. Προστίθεται νέα κατηγορία κτιρίων στον ισχύοντα πίνακα, "ειδικά κτίρια γραφείων-καταστημάτων και εμπορικών κέντρων, στα οποία αθροιστικά οι όψεις που βλέπουν σε κοινόχρηστο χώρο (δρόμο ή πλατεία), τα δάπεδα και τα εσωτερικά χωρίσματα των χώρων εργασίας διαμορφώνονται, από συνεργεία εστεγασμένων επαγγελμάτων" για τα οποία ισχύουν μειωμένοι συντελεστές.

δ. Μειώνονται οι κατ' ελάχιστον απαιτούμενες ημέρες εργασίας για κατηγορίες κτισμάτων με ιδιαιτερότητες κατασκευής (κτίρια που εφάπτονται σε ήδη υπάρχοντα και ισόγεια κτίρια κατοικιών χωρίς φέροντα οργανισμό από οπλισμένο σκυρόδεμα.

ε. Δημιουργείται νέος πίνακας που καθιερώνει μειωμένους συντελεστές για όλες τις κατηγορίες κτιρίων, των οποίων ο φέρων οργανισμός κατασκευάζεται από εστεγασμένες επιχειρήσεις.

στ. Καθορίζεται ως επιφάνεια ακάλυπτου χώρου για τον υπολογισμό των ημερών εργασίας για τη διαμόρφωση του, αυτή την οποία καλύπτει η επιφάνεια του κτιρίου.

ζ. Μειώνεται η προκαταβολή από 5% επί των απαιτούμενων ημερών εργασίας σε 1%, με άμεσο αποτέλεσμα τη μείωση του κόστους της οικοδομικής άδειας, εφόσον η προκαταβολή εχει πλέον συμβολικό χαρακτήρα.

η. Τίθενται ενιαία κριτήρια για τον χαρακτηρισμό προσώπου που απασχολείται προσωπικά στην ανέγερση οικοδομής ως οικοδόμου, ενώ παράληλα καθορίζεται συγκεκριμένο ενιαίο ποσοστό μείωσης της εργατικής δαπάνης, λόγω προσωπικής απασχόλησης.

Οι προαναφερόμενες ρυθμίσεις πιστεύουμε ότι επιλύουν σε σημαντικό βαθμό τα προβλήματα που προέκυψαν κατά την εφαρμογή της αρ. Φ21/2930/92 υπουργικής απόφασης, ενώ ταυτόχρονα η συνέχιση εφαρμογής του τεκμαρτού τρόπου υπολογισμού των ημερών ασφάλισης διασφαλίζει τα συμφέροντα όλων των εμπλεκόμενων μερών (ΙΚΑ, οικοδόμων και κατασκευαστών).

Ο Υφυπουργός

Ν. ΦΑΡΜΑΚΗΣ"

44. Στην με αριθμό 3096/3-4-97 ερώτηση δόθηκε με το υπ' αριθμ. 155/18-4-97 έγγραφο από τον Υπουργό Ναυτιλίας η ακόλουθη απάντηση:

"Σε απάντηση της ερώτησης 3096/3-4-97 του Βουλευτή κ. ΜΙΧΑΛΟΛΙΑΚΟΥ Β. με θέμα την ακτοπλοϊκή σύνδεση ΚΥΘΗΡΩΝ και ΑΝΤΙΚΥΘΗΡΩΝ σας γνωρίζουμε τα ακόλουθα:

1.- Η ακτοπλοϊκή σύνδεση ΚΥΘΗΡΩΝ και ΑΝΤΙΚΥΘΗΡΩΝ με ΚΑΣΤΕΛΙ ΚΡΗΤΗΣ και Ν.Α. ΠΕΛΟΠΟΝΝΗΣΟ, πραγματοποιείτο μέχρι πρότινος κανονικά με τα δρομολογημένα Ε/Γ-Ο/Γ πλοία, "ΘΗΣΕΥΣ" Ν.Π. 9895 γραμμής ΠΕΙΡΑΙΑ - ΚΥΠΑΡΙΣΣΙΟΥ - ΓΕΡΑΚΑ - ΜΟΝΕΜΒΑΣΙΑΣ - Ν.ΒΟΙΩΝ - ΕΛΑΦΟΝΗΣΟΥ - ΑΓ. ΠΕΛΑΓΙΑΣ - ΓΥΘΕΙΟΥ - ΚΑΛΑΜΑΤΑΣ - ΚΑΨΑΛΙΟΥ - ΑΝΤΙΚΥΘΗΡΩΝ - ΚΑΣΤΕΛΙΟΥ και "ΜΑΡΘΑ" Ν.Π. 2937 γραμμής Ν. ΒΟΙΩΝ - ΚΥΘΗΡΩΝ - ΓΥΘΕΙΟΥ, πλοιοκτησίας ΟΛΥΜΠΙΑΣ ΙΙ Ν.Ε. (κληρονόμοι ΜΟΙΡΑ Δημητρίου).

2.- Στο χρονικό διάστημα από 22-4-96 έως 27-6-96, το "ΘΗΣΕΥΣ" διέκοψε προσωρινά τα δρομολόγιά του από την αναφερόμενη γραμμή, λόγω επίσχεσης εργασίας που πραγματοποιούσαν ορισμένα από τα μέλη του πληρώματος για μη καταβολή εκ μέρους της εταιρείας δεδουλευμένων μισθών. Την 28-6-96 το πλοίο επανήλθε στα εγκεκριμένα δρομολόγια του. Κατά την διάρκεια διακοπής των δρομολογίων του το ΥΕΝ είχε εγκρίνει στο "ΜΑΡΘΑ" τροποποιημένα δρομολόγια ώστε το πλοίο να προσεγγίζει μία φορά την εβδομάδα και στα ΑΝΤΙΚΥΘΗΡΑ.

3.- Στην συνέχεια το "ΘΗΣΕΥΣ" διέκοψε τα δρομολόγιά του λόγω βλάβης και ακολούθως του επεβλήθη κατάσχεση και παρέμεινε εκτός δρομολογίων.

4.- Το ΥΕΝ από τον Μάϊο του παρελθόντος έτους όταν για πρώτη φορά ο πλοιοκτήτης του "ΘΗΣΕΥΣ" αντιμετώπισε οικονομικά προβλήματα, προέβη δύο φορές στην δημοσίευση δια του Τύπου προκήρυξης εκδήλωσης ενδιαφέροντος προς δρομολόγηση νέου πλοίου στην γραμμή ΠΕΙΡΑΙΑ-ΠΕΛ/ΣΟ-ΚΡΗΤΗ, πλην όμως δεν υπήρξε καμία σχετική ανταπόκριση. Επίσης, την παρελθούσα περίοδο των εορτών-νέου έτους πέραν του εγκεκριμένου δρομολογίου του "ΜΑΡΘΑ" εγκρίθηκαν και πρόσθετα δρομολόγια για ΚΥΘΗΡΑ-ΑΝΤΙΚΥΘΗΡΑ με 

Σελίδα 5985 

τα Ε/Γ-Ο/Γ "ΠΗΓΑΣΟΣ" και "ΜΗΛΟΣ ΕΞΠΡΕΣ".

5.- Παράλληλα, έχει εγκριθεί η χορήγηση αδείας σκοπιμότητας στην Α.Ν.Ε.Κ. Α.Ε. προς δρομολόγηση του Ε/Γ-Ο/Γ "ΚΑΝΤΙΑ" στην γραμμή ΚΙΣΣΑΜΟΥ-ΑΓ. ΠΕΛΑΓΙΑΣ-ΓΥΘΕΙΟΥ-ΚΑΛΑΜΑΤΑΣ. Η σχετική απόφαση αναμένεται να κοινοποιηθεί εντός των προσεχών ημερών, ενώ η δρομολόγηση του πλοίου τοποθετείται μέχρι την 1-6-1997.

6.- Την 11-2-97 με πρωτοβουλία του ΥΕΝ δρομολογήθηκε προσωρινά το Ε/Γ-Ο/Γ "ΠΡΩΤΕΥΣ" από την γραμμή ΖΑΚΥΝΘΟΥ-ΚΥΛΛΗΝΗΣ στην γραμμή ΓΥΘΕΙΟ-ΝΕΑΠΟΛΗ Β.-ΚΥΘΗΡΑ-ΑΝΤΙΚΥΘΗΡΑ, για να καλύψει επιτακτικές ανάγκες της γραμμής λόγω της διακοπής δρομολογίων του "ΜΑΡΘΑ" την 31-1-97.

7.- Τέλος, σε κοινή σύσκεψη που πραγματοποιήθηκε με συμμετοχή των εμπλεκομέων τοπικών φορέων και Νομαρχιακών Αυτ/σεων, προτάθηκε η σύνδεση ΚΥΘΗΡΩΝ-ΑΝΤΙΚΥΘΗΡΩΝ με ΓΥΘΕΙΟ-ΝΕΑΠΟΛΗ Β.-ΚΑΣΤΕΛΙ. Κατόπιν δε συντονισμένων ενεργειών του ΥΕΝ, την 14-2-97 υπεβλήθη αίτηση για χορήγηση αδείας δρομολόγησης στο Ε/Γ-Ο/Γ "ΜΙΣΤΡΑΛ ΙΙ" στην γραμμή ΓΥΘΕΙΟΥ-ΚΥΘΗΡΩΝ-ΑΝΤΙΚΥΘΗΡΩΝ-ΚΑΣΤΕΛΙΟΥ. Το ανώτερο πλοίο άρχισε δρομολόγια από 4/4/97 και αναμένεται να επιλύσει οριστικά το συγκοινωνιακό πρόβλημα της περιοχής.

8.- 'Οπως γίνεται αντιληπτό από τα ανωτέρω εκτεθέντα, το ΥΕΝ μέσα στα πλαίσια των πραγματικών καταστάσεων κατέβαλε κάθε αντικειμενικά δυνατή προσπάθεια για την συγκοινωνιακή εξυπηρέτηση των ΚΥΘΗΡΩΝ και ΑΝΤΙΚΥΘΗΡΩΝ και ως εκ τούτου αδυνατούμε να αντιληφθούμε το πνεύμα και τις αιχμές των σχετικών άρθρων.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

45. Στην με αριθμό 3215/9-4-97 ερώτηση δόθηκε με το υπ' αριθμ. 567/16-4-97 έγγραφο από τον Υφυπουργό Εργασίας η ακόλουθη απάντηση:

"Σε απάντηση στην ερώτηση 3215/9-4-1997 που κατέθεσαν στη Βουλή των Ελλήνων οι Βουλευτές κ.ικ. Σταύρος Παναγιώτου, Βαγγέλης Μπούτας και Αποστόλης Τασούλας, και σχετικά με την προσπάθεια για διασφάλιση των κοινωνικοασφαλιστικών δικαιωμάτων των επαναπατριζομένων Ελλήνων από την Αυστραλία, σας γνωρίζουμε τα ακόλουθα:

Οι προσπάθειές μας για σύναψη διμερούς Συμφωνίας κοινωνικής ασφάλειας με την Αυστραλία με σκοπό τη διασφάλιση των κοινωνικοασφαλιστικών δικαιωμάτων της πολυπληθούς ομογένειας έχουν αρχίσει από δεκαετίας και πλέον.

Ο κυριότερος λόγος για τον οποίο η Ελληνική πλευρά δεν έχει δεχθεί μέχρι τώρα τη σύναψη Συμφωνίας αφορά τον προτεινόμενο από τους Αυστραλούς τρόπο υπολογισμού της αυστραλιανής σύνταξης που θα καταβάλλεται εκτός Αυστραλίας. Συγκεκριμένα, με τον προτεινόμενο τρόπο υπολογισμού της σύνταξης, οι Αυστραλοί επιδιώκουν, ειδικότερα για τους 'Ελληνες που έχουν επαναπατρισθεί, μείωση της οφειλομένης παροχής (σύνταξης) θέτοντας έτσι σε δυσμενέστερη θέση τους μετανάστες μας έναντι των μεταναστών όλων των χωρών της Ευρωπαϊκής 'Ενωσης, με τις οποίες η Αυστραλία έχει συνάψει διμερή Σύμβαση.

Η Αυστραλή Υπουργός, που ανέλαβε μετά τις εκλογές του Μαρτίου 1996, προκειμένου να υπάρξει πρόοδος των διαπραγματεύσεων, πρότεινε να εξετασθεί το ενδεχόμενο σύναψης ενδιάμεσης Συμφωνίας η οποία θα καλύπτει όσους είναι κάτοικοι Αυστραλίας από μία ημερομηνία και μετά (ημερομηνία που θα συμφωνηθεί μεταξύ των δύο πλευρών) και να εξετασθεί, στο μέλλον, η δυνατότητα σύναψης ξεχωριστής Συμφωνίας αναφορικά με την τακτοποίηση των κοινωνικοασφλαλιστικών δικαιωμάτων όσων θα έχουν εγκαταλείψει την Αυστραλία και θα έχουν επιστρέψει στην Ελλάδα πριν την συνταξιοδότησή τους και πριν την υπό συμφωνία ημερομηνία.

Η απάντηση της Ελληνικής πλευράς ήταν ότι η Ελλάδα δεν μπορεί να δεχθεί διαφορετική μεταχείριση των επαναπατρισθέντων από την Αυστραλία έναντι των Ελλήνων που παραμένουν στη χώρα αυτή, και ότι η υπό διαπραγμάτευση Συμφωνία θα πρέπει να ρυθμίζει συνολικά το θέμα των κοινωνικοασφαλιστικών δικαιωμάτων των πολιτών των δύο χωρών και, μάλιστα, κατά τρόπο ανάλογο με αυτόν που έχουν ρυθμισθεί οι κοινωνικοασφαλιστικές σχέσεις της Αυστραλίας με άλλες χώρες-μέλη της Ε.Ε. Αξίζει να σημειωθεί ότι με την άποψη αυτή συμφώνησαν πλήρως και οι εκπρόσωποι των Συλλόγων των επαναπατρισθέντων Ελλήνων από την Αυστραλία.

Με πρόσφατη επιστολή της η Αυστραλή Υπουργός εμμένει στην άποψή της για σύναψη ενδιάμεσης Συμφωνίας τονίζοντας παράλληλα τη βούληση της Αυστραλιανής πλευράς για άμεση προώθησή της.

Θέση της Ελληνικής πλευράς παραμένει η επιδίωξη υπογραφής πλήρους Συμφωνίας για όλους τους 'Έλληνες μετανάστες. Εφόσον η Αυστραλιανή πλευρά συμφωνήσει, θα καταβληθεί προσπάθεια για εξεύρεση κοινά αποδεκτής λύσης ως προς τον τρόπο υπολογισμού της σύνταξης, πάντοτε με τη σύμφωνη γνώμη των ενδιαφερομένων.

Ο Υφυπουργός

ΝΙΚΟΣ ΦΑΡΜΑΚΗΣ"

46. Στην με αριθμό 3235/10-4-97 ερώτηση δόθηκε με το υπ' αριθμ. 494/16-4-97 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 3235/10.4.97 που κατέθεσε ο Βουλευτής κ. Γ. Καρατζαφέρης και στα θέματα της αρμοδιότητάς μας, για τη σωστή πληροφόρηση των μαθητών σχετικά με τα ναρκωτικά, σας γνωρίζουμε τα ακόλουθα:

1. Το ΥΠΕΠΘ ιδιαίτερα ευαισθητοποιημένο σε θέματα που αφορούν την πρόληψη και προαγωγή της υγείας των μαθητών έχει δώσει και δίνει μεγάλη βαρύτητα στην εφαρμογή προγραμμάτων Αγωγής Υγείας στα σχολεία της Δ/θμιας Εκπ/σης όλης της χώρας.

Στα θέματα που αφορούν τα προγράμματα Αγωγής Υγείας είναι και η πρόληψη χρήσης εξαρτησιογόνων ουσιών.

Το ΥΠΕΠΘ σε συνεργασία με Δημόσιους και Ιδιωτικούς επιστημονικούς φορείς όπως με το Ο.Κ.Α.Ν.Α., το Ε.Π.Ι.Ψ.Υ., το ΚΕΘΕΑ, πραγματοποιεί βιωματικά επιμορφωτικά σεμινάρια σε εκπαιδευτικούς και σε ορισμένες περιπτώσεις σε γονείς και μαθητές με θέμα την πρόληψη χρήσης εξαρτησιογόνων ουσιών.

Αυτά τα σεμινάρια έχουν σκοπό να ευαισθητοποιήσουν τους εκπ/κούς και να τους κάνουν ικανούς να εφαρμόσουν προγράμματα τα οποία έχουν στόχο οι μαθητές να αναπτύξουν την προσωπικότητά τους, την αυτοεκτίμηση και αυτοπεποίθησή τους και να υιοθετούν θετικές στάσεις και συμπεριφορές στη ζωή τους, ώστε η υγιεινή λύση να είναι η εύκολη λύση.

Συγκεκριμένα αναφέρουμε ότι κατά το προηγούμενο σχολικό έτος 1995-96 πραγματοποιήθηκαν:

α) βιωματικά εκπ/κά σεμινάρια με την συνεργασία του Οργανισμού κατά των Ναρκωτικών (ΟΚΑΝΑ) για εκπ/κούς των Δήμων Μοσχάτου, Αγ. Αναργύρων, Ηλιούπολης, και Αγ. Παρασκευής, όπου συμμετείχαν και γονείς και μαθητές κάτοικοι του δήμου Καλλιθέας.

β) Στην περιφέρεια πραγματοποιήθηκαν σεμινάρια στους εκπ/κούς του Δήμου Ηρακλείου Κρήτης, Αρχανών, Αλικαρνασσού, Τυλίσσου Κρήτης.

γ) Οι καθηγητές του Νομού Λέσβου παρακολούθησαν βιωματικά σεμινάρια πρόληψης, με την συνεργασία του ΟΚΑΝΑ και του Αθηναϊκού Κέντρου Μελέτης του Ανθρώπου.

Εξάλλου κατά το τρέχον σχολικό έτος 1996-97 έχουν προγραμματιστεί και πραγματοποιούνται:

α) βιωματικά εκπ/κά σεμινάρια με την συνεργασία του (ΟΚΑΝΑ) για εκπ/κούς των Δήμων Αγ. Παρασκευής, Ηλιούπολης, Νέας Σμύρνης, Μοσχάτου, Ελευσίνας, 'Ανω Λιοσίων, Δυτικής Αττικής, Αγίων Αναργύρων, Λεκανοπεδίου Αττικής, και Καλλιθέας, με τη συνεργασία του σωματείου "ΘΗΣΕΑΣ".

β) Στην περιφέρεια πραγματοποιήθηκε σεμινάριο στους 

Σελίδα 5986 

εκπ/κούς του δήμου Ηρακλείου Κρήτης, 'Αρτα, Ηγουμενίτσα, Πρέβεζα και Ιωάννινα.

γ) Στον Ν. Λέσβου έχουν ξεκινήσει και θα συνεχιστούν καθ' όλη τη σχολική χρονιά βιωματικά σεμινάρια για τους εκπαιδευτικούς του Νομού, με την συνεργασία του ΟΚΑΝΑ και του Αθηναϊκού Κέντρου Μελέτης του Ανθρώπου.

δ) Κατά τους μήνες Ιανουάριο-Φεβρουάριο 1997 θα πραγματοποιηθούν σεμινάρια στους Εκπαιδευτικούς των Νομών 'Αρτας, Θεσπρωτίας, Πρέβεζας και Ιωαννίνων στις πρωτεύουσές τους με τη συνεργασία του Ο.ΚΑ.ΝΑ. και του Εργστηρίου Διερεύνησης Ανθρωπίνων Σχέσεων.

ε) Πολλά σχολεία της περιφέρειας, καθώς και σχολεία του Νομού Αττικής συμμετέχουν στο Δίκτυο Υγειών Σχολείων με στόχο την προαγωγή της υγείας στα σχολεία αυτά.

στ) Στο Νομό Αχαϊας κάθε χρόνο υλοποιούνται προγράμματα πρόληψης από την κίνηση κατά των εξαρτησιογόνων ουσιών "ΠΡΟΤΑΣΗ" και

ζ) Στο Νομό Ρεθύμνης από την Επιτροπή Πρόληψης και Αντιμετώπισης Ναρκωτικών Ρεθύμνης πραγματοποιούνται προγράμματα πρόληψης σε εκπαιδευτικούς, γονείς και μαθητές του Νομού.

η) Σε Εκπαιδευτικούς Δ.Ε. του Δήμου Ζωγράφου θα πραγματοποιηθούν βιωματικά σεμινάρια για δύο (2) σχολικά έτη με τη συνεργασία του Ο.ΚΑ.ΝΑ.

Ακόμη το τρέχον σχολικό έτος 1996-1997 το ΥΠΕΠΘ προχώρησε στην κάλυψη των θέσεων υπευθύνων Αγωγής Υγείας σε όλες τις Δ/νσεις Δ/θμιας Εκπ/σης της χώρας με στόχο τον συντονισμό και την συστηματικότερη παρακολούθηση των υλοποιούμενων προγραμμάτων, λαμβάνοντας υπόψη τις ιδιαιτερότητες κάθε περιοχής.

Τέλος, η Διεύθυνση Σπουδών Δευτ/θμιας Εκπ/σης του Υπουργείου Παιδείας έχει έτοιμους για λειτουργία δέκα (10) Συμβουλευτικούς Σταθμούς Νέων που έργο τους θα είναι η στήριξη, εφαρμογή και παρακολούθηση προγραμμάτων Αγωγής Υγείας για τους μαθητές, η ψυχοκοινωνική κάλυψη των αναγκών των σχολικών μονάδων με δυνατότητα εντοπισμού, διάγνωσης και βραχείας ψυχολογικής παρέμβασης, στις περιπτώσεις εκείνες που χρήζουν ψυχολογικής αντιμετώπισης, καθώς επίσης και Συμβουλευτική Γονέων. Στο σχεδιασμό του ΥΠΕΠΘ είναι η λειτουργία ενός Συμβουλευτικού Σταθμού Νέων σε κάθε Δ/νση Δ/θμιας Εκπ/σης.

2. Η ασφάλεια των μαθητών και των σχολικών χώρων κατά τις ώρες λειτουργίας τους ανήκει στις αρμοδιότητες του δ/ντή και του διδακτικού προσωπικού. Οι εφημερεύοντες εκπαιδευτικοί, οι οποίοι προσέρχονται στο σχολείο έγκαιρα, επιτηρούν τους μαθητές κατά την είσοδο και έξοδό τους από τις τάξεις καθώς και στα διαλείμματα και ελέγχουν την είσοδο στο χώρο του σχολείου ατόμων ξένων προς το σχολικό περιβάλλον. Ο δ/ντής του σχολείου συνεργάζεται με την τοπική αυτοδιοίκηση και τους αρμόδιους φορείς για την επισκευή φθορών που μπορούν να έχουν ως αποτέλεσμα την πλημμελή τήρηση των όρων ασφαλείας των μαθητών και των σχολικών χώρων.

3. Τέλος, σας γνωρίζουμε ότι, σύμφωνα με τις διατάξεις του άρθρου 39 παρ. 2 του Ν. 2218/94 όπως τροποποιήθηκε με το άρθρο 6 παρ. 7 του Ν. 2240/94 οι Περιφερειακές Υπηρεσίες Α/θμιας και Β/θμιας Εκπ/σης του Υπουργείου Παιδείας καταργήθηκαν από τη δημοσίευση των Οργανισμών εσωτερικής οργάνωσης και λειτουργίας των Νομαρχιακών Αυτοδιοικήσεων το δε προσωπικό των Υπηρεσιών αυτών προσφέρει εφεξής τις υπηρεσίες του στην οικεία Νομαρχιακή Αυτοδιοίκηση.

Κατόπιν αυτού η φύλαξη των σχολείων ανήκει στην αρμοδιότητα της οικείας Νομαρχιακής Αυτοδιοίκησης, όπου ανήκει το σχολείο.

Ο Υφυπουργός

ΙΩΑΝ. ΑΝΘΟΠΟΥΛΟΣ"

ΠΡΟΕΔΡΟΣ (Απόστολος Κακλαμάνης): Ο συνάδελφος κ. Γκαλίπ Γκαλίπ ζητεί την άδεια του Σώματος για ολιγοήμερη απουσία του στο εξωτερικό.

Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή εγκρίνει.

'Εχω την τιμή να ανακοινώσω το Δελτίο Επικαίρων Ερωτήσεων της Πέμπτης 8ης Μαϊου 1997.

"Α. Επίκαιρες Ερωτήσεις - Πρώτου Κύκλου.

1. Η με αριθμό 1101/5.5.97 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τον Υπουργό Υγείας και Πρόνοιας, σχετικά με την εγκατάσταση και λειτουργία οίκων ανοχής σε διάφορες περιοχές της Αθήνας, τη βελτίωση του σχετικού νόμου 1193/81.

2. Η με αριθμό 1086/5.5.97 επίκαιρη ερώτηση του Βουλευτού της Νέας Δημοκρατίας κ. Κωνσταντίνου Καραμπίνα προς τον Υπουργό Πολιτισμού, σχετικά με τη λήψη των αναγκαίων μέτρων αναστήλωσης και συντήρησης της Μονής της Παναγίας των Βλαχερνών στην 'Αρτα.

3. Η με αριθμό 1096/5.5.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τους Υπουργούς Γεωργίας, Περιβάλλοντος-Χωροταξίας και Δημοσίων 'Εργων, σχετικά με τις πρόσφατες καταστροφές που προκλήθηκαν στις καλλιέργειες από βροχοπτώσεις στις περιοχές Καρδίτσας και Λάρισας και την αποζημίωση των πληγέντων κ.λπ.

4. Η με αριθμό 1099/5.5.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εξωτερικών, σχετικά με τη λήψη των αναγκαίων μέτρων επίλυσης προβλημάτων που αντιμετωπίζουν 'Ελληνες Πόντιοι που κατοικούν σε περιοχές του Νότιου Καυκάσου.

5. Η με αριθμό 1091/5.5.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων καταβολής των δεδουλευμένων στους εργαζόμενους της Εταιρείας "Λαυρεωτική ΑΒΕΕ" κ.λπ.

Β. Επίκαιρες Ερωτήσεις - Δεύτερου Κύκλου.

1. Η με αριθμό 1085/5.5.97 επίκαιρη ερώτηση του Βουλευτού του Πανελληνίου Σοσιαλιστικού Κινήματος κ. Κυριάκου Σπυριούνη προς τον Υπουργό Δικαιοσύνης, σχετικά με τις προθέσεις της Κυβέρνησης να καθορίσει το μισθολογικό και συνταξιοδοτικό πλαίσιο των μελών του Δικαστικού Σώματος των Ενόπλων Δυνάμεων.

2. Η με αριθμό 1088/5/5/97 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τους Υπουργούς Δημόσιας Τάξης, Εργασίας και Κοινωνικών Ασφαλίσεων, Περιβάλλοντος-Χωροταξίας και Δημοσίων 'Εργων, σχετικά με τη λήψη των αναγκαίων μέτρων για τη μείωση των τροχαίων ατυχημάτων κ.λπ.

3. Η με αριθμό 1095/5.5.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Εμπορικής Ναυτιλίας, σχετικά με τη ματαίωση του έργου κατασκευής των Σχολών Εμπορικού Ναυτικού στο Βόλο.

4. Η με αριθμό 1083/5.5.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Εθνικής Οικονομίας και Οικονομικών, σχετικά με την επαναχορήγηση αφορολογήτων καυσίμων στους επαγγελματίες αλιείς του Νομού Αιτωλοακαρνανίας.

Σελίδα 5987 

 

ΠΡΟΕΔΡΟΣ (Απόστολος Κακλαμάνης): Εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις πρώτου κύκλου:

Πρώτη είναι η με αριθμό 1084/5.5.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με την ολοκλήρωση κατασκευής της παράκαμψης της εθνικής οδού Αθηνών-Πάτρας-Πύργου στην περιοχή της Πάτρας και την απόδοσή της στην κυκλοφορία, έχει ως εξής:

"Σε γεφύρι της 'Αρτας έχει εξελιχθεί τα τελευταία χρόνια η ολοκλήρωση και απόδοση στην κυκλοφορία της παράκαμψης στην Πάτρα της εθνικής οδού Αθήνα-Πάτρα-Πύργος με αποτέλεσμα να πλήττεται η οικονομική ζωή της περιοχής και ιδιαιτέρως της Ηλείας.

Επειδή μία τέτοια μεγάλη καθυστέρηση προκαλεί τις δικαιολογημένες διαμαρτυρίες των κατοίκων των περιοχών που πλήττονται:

Ερωτάται ο κύριος Υπουργός Περιβάλλοντος-Χωροταξίας και Δημοσίων 'Εργων:

Πότε θα ολοκληρωθεί και πότε θα δοθεί στην κυκλοφορία η παράκαμψη στην Πάτρα της εθνικής οδού Αθήνα-Πάτρα-Πύργος, ώστε να διευκολυνθεί η διακίνηση πολιτών και εμπορευμάτων από το συγκεκριμένο οδικό κόμβο".

Ο Υπουργός Περιβάλλοντος-Χωροταξίας και Δημοσίων 'Εργων κ. Λαλιώτης έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, η παράκαμψη της Πάτρας είναι ένα σημαντικό περιφερειακό έργο με θετικές επιπτώσεις στην οικονομία και στην ποιότητα ζωής και της Πάτρας, αλλά και της ευρύτερης περιοχής και κατ'επέκταση και της Ηλείας γιατί συνδέει το δρόμο Πύργο-Πάτρα-Αθήνα. Είναι ένα έργο τεχνικά δύσκολο, γιατί πρέπει να προβλέπει κοιλαδογέφυρες, σήραγγες, και άλλα τεχνικά έργα.

'Εχει χρονοβόρες διαδικασίες ως προς τη μελέτη, αλλά και ως προς τις απαλλοτριώσεις -και τονίζω αυτό, είναι πάρα πολύ σημαντικό. 'Εχει τεχνικά χαρακτηριστικά και ταυτότητα κλειστού αυτοκινητοδρόμου μιας και η διατομή του είναι περίπου είκοσι εννέα μέτρα και το μήκος της παράκαμψης είναι περίπου δέκα οκτώμισι χιλιόμετρα.

Δεν είναι γεφύρι της 'Αρτας, γιατί συνήθως το γεφύρι της 'Αρτας χτίζεται και γκρεμίζεται. Είναι ένα έργο το οποίο βρίσκεται σε εξέλιξη.

Εδώ θα ήθελα να σας δώσω ιστορικά ένα στοιχείο: Στο πρώτο Κοινοτικό Πλαίσιο Στήριξης, στο πρώτο Πακέτο Ντελόρ 1989-1993 είχε ενταχθεί μόνο ένα τμήμα ανάμεσα στον κόμβο 6 και στον κόμβο 7, χωρίς, όμως, να ολοκληρωθεί. Δεν υπήρχαν απαλλοτριώσεις, οι μελέτες ήταν ελλειπείς και η χρηματοδότηση μικρή. 

Το 1994 με το δεύτερο Κοινοτικό Πλαίσιο, ξεκίνησε το έργο της μεγάλης παράκαμψης της Πάτρας με ολοκληρωμένες μελέτες, με απαλλοτριώσεις και χρηματοδότηση. Σήμερα σ'αυτό το συνολικό μήκος των δέκα οκτώμισυ χιλιομέτρων, έχουν εγκατασταθεί και βρίσκονται σε διαδικασία εγκατάστασης επτά μεγάλες εργολαβίες και έχουν εγκατασταθεί τα εργοτάξια.

Εξ'αυτών οι τέσσερις εργολαβίες βρίσκονται σε εγκατάσταση και τα εργοτάξια δουλεύουν. Υπό ανάθεση είναι μία εργολαβία και προς δημοπράτηση δύο.

Οι εγκατεστημένες εργολαβίες καλύπτουν μήκος περίπου δέκα πέντε χιλιομέτρων με προϋπολογισμό τριάντα τέσσερα δισεκατομμύρια. Οι υπό ανάθεση εργολαβίες έχουν μήκος τρία χιλιόμετρα και προϋπολογισμό δέκα δισεκατομμύρια. Οι υπό δημοπράτηση εργολαβίες έχουν μήκος ένα χιλιόμετρο και προϋπολογισμό έξι δισεκατομμύρια.

Οι εργολαβίες οι οποίες έχουν εγκατασταθεί έχουν μία πορεία θετική και η εξέλιξή τους προχωράει με εντατικούς ρυθμούς. Εκεί που έχουμε εγκατεστημένες εργολαβίες, μέχρι τον Ιούνιο, Ιούλιο του 1998 ή ακόμη και το 1997, ορισμένα τμήματα θα έχουν παραδοθεί. 

Στη διαδικασία της ανάθεσης βρίσκεται η κατασκευή τμήματος του κόμβου 1 και 4 μήκους τριών χιλιομέτρων προϋπολογισμού δέκα δισεκατομμυρίων. Απομένει προς δημοπράτηση η κατασκευή του κόμβου 5 με προϋπολογισμό τέσσερα δισεκατομμύρια και συνδέσεις της ευρείας παράκαμψης με άλλα κομμάτια εκατέρωθεν της οδού με προϋπολογισμό ένα δισεκατομμύριο.

Το χρονοδιάγραμμα διαφέρει, διότι είναι τμηματική η κατασκευή και ολοκλήρωση και μέσα στο 1999 θα έχει αποδοθεί όλο. Τα τμήματα τα οποία τελειώνουν. Θα γίνει προσπάθεια να αποδίδονται στην κυκλοφορία αν και είναι δύσκολο, γιατί εάν δεν υπάρχει ενιαία κατασκευή , για να αποδοθεί όλο, μπορεί να τεθεί ζήτημα ασφαλείας των αυτοκινήτων και των οδηγών.

ΠΡΟΕΔΡΟΣ (Απόστολος Κακλαμάνης): Ο κ. Γεωργακόπουλος έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, όπως θα έχετε αντιληφθεί και εσείς, η κατάσταση των διερχομένων μέσα από την Πάτρα, για να πάνε στην Ηλεία κύρια είναι αφόρητη. Τη στιγμή μάλιστα που γίνονται και έργα αποχέτευσης μέσα στην Πάτρα, η καθυστέρηση η οποία υπάρχει, τόσο για την μετακίνηση των επιβατών, όσο και για τη μετακίνηση των εμπορευμάτων, ξεκινάει από μισή ώρα και μπορεί να φθάσει μέχρι και μία ώρα σε ώρες αιχμής. Και εκτός του ότι επιβαρύνει την πόλη της Πάτρας, δυσκολεύει και τη μετακίνηση όπως είπα.

Και δεδομένου ότι η βελτίωση του παλιού εθνικού δρόμου έχει τελειώσει από το 1984, έχουν περάσει δεκατρία χρόνια αναμένοντας αυτήν την παράκαμψη της Πάτρας, έτσι ώστε να διευκολυνθεί η διακίνηση από την Αθήνα προς την Ηλεία.

Kαι με τα όσα στοιχεία μας δώσατε σήμερα εδώ, ενώ φαίνεται ότι το έργο προχωρεί, εν τούτοις παρουσιάζεται ότι θα καθυστερήσει τουλάχιστον για δύο ή τρία χρόνια ακόμη να αποδοθεί στην κυκλοφορία. Γιατί στα τμήματα αυτά εκ των οποίων ένα δεν έχει δημοπρατηθεί και στα άλλα δεν έχουν εγκατασταθεί εργολάβοι, όπως είπατε, ακόμη και αν ολοκληρωθούν τα δεκαπέντε χιλιόμετρα, ξέρετε πολύ καλά, ότι έστω και εκατό μέτρα να μείνουν που να μην έχουν εκτελεσθεί, δεν πρόκειται να λειτουργήσει η παράκαμψη της Πάτρας.

Εκτός αυτού, κύριε Υπουργέ, θα ήθελα να επισημάνω το εξής: Εκεί που τελειώνει ο καινούριος δρόμος από τον Πύργο προς την Πάτρα, υπάρχει μεγάλη κακοτεχνία και έχουν γίνει πολλά δυστυχήματα, γιατί ο δρόμος φθάνει σε κατωφέρεια, απέναντι φαίνεται το καινούριο κομμάτι που έχει γίνει και πολλοί οδηγοί απογειώνονται για να πάνε στο καινούριο κομμάτι. Καλό θα ήταν η ΔΕΚΕ να προσέξει αυτό το κομμάτι, έτσι ώστε να μην θρηνούμε συνεχώς θύματα, στο συγκεκριμένο σημείο που είναι η σύνδεση με την παράκαμψη της Πατρας.

ΠΡΟΕΔΡΟΣ (Απόστολος Κακλαμάνης): Ο Υπουργός Περιβάλλοντος, Χωροταξίας και Δημοσίων 'Εργων κ. Λαλιώτης έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Η επισήμανση που έκανε ο κ. Γεωργακόπουλος, όσον αφορά την επικινδυνότητα ορισμένων τμημάτων, είναι μια αλήθεια. Γιατί και εμείς κάνουμε την ακτινογραφία των εθνικών οδών και παρεμβαίνουμε. Το σημείο αυτό είναι αρκετά κρίσιμο, αλλά και επικίνδυνο και θα γίνει παρέμβαση. Το πρώτο είναι αυτό.

Δεύτερον, σας είπα πριν, ότι σε συνολικό μήκος δεκαοκτώμιση χιλιομέτρων της παράκαμψης αυτής, εξελίσσονται έργα με εντατικούς ρυθμούς σε δεκαπέντε χιλιόμετρα. Είναι υπό ανάθεση μία άλλη εργολαβία, για τρία χιλιόμετρα και μένει ένα χιλιόμετρο για δημοπράτηση. 

Εδώ θέλω να πω ότι μέχρι το 1994, αλλά και πριν, δεν είχε γίνει τίποτε. Το κομμάτι που είχε ενταχθεί στο πρώτο Κοινοτικό Πλαίσιο ήταν μικρό και ήταν χωρίς ολοκληρωμένη χρηματοδότηση, χωρίς μελέτες, χωρίς απαλλοτριώσεις. Γι' αυτό και υπήρχε καθυστέρηση για εκείνο το κομμάτι και δημιουργούσε τη ψευδαίσθηση, ότι τελειώνει η ευρεία παράκαμψη, ενώ ούτε καν άρχιζε. 'Ηταν μικρό, πάρα πολύ μικρό

Σελίδα 5988 

το τμήμα αυτό.

Από το 1994 και μετά, προχωρήσαμε και τις μελέτες και τις απαλλοτριώσεις. Και σας είπα, ότι είναι χρονοβόρες διαδικασίες. Δεν είναι ένα κλασικό οδικό τμήμα. Και επειδή είναι σε περιαστική περιοχή, που έχει ενδιαφέρον, οι απαλλοτριώσεις κρατούν πάρα πολύ, γιατί υπάρχουν προσφυγές. Και αυτά τα ξέρετε καλύτερα από μένα από τη θητεία σας στο Υπουργείο των Οικονομικών.

Σε κάθε περίπτωση αυτήν τη στιγμή μπορούμε να πούμε, ότι την περίοδο αυτή έχει ενσωματωθεί σε ένα πρόγραμμα το έργο, με διασφαλισμένη χρηματοδότηση. Κάθε έργο για κάθε τμήμα έχει χρονοδιάγραμμα αυστηρό έναρξης, ολοκλήρωσης και παράδοσης. Είναι η πρώτη φορά που συμβαίνει αυτό. Ο συνολικός προϋπολογισμός γι' αυτήν την παράκαμψη της Πάτρας είναι 50 δισεκατομμύρια.

Είναι έργο πολύπλοκο, δύσκολο και σημαντικό. Και μόνον τώρα είναι διασφαλισμένο. Δεν είναι Γεφύρι της 'Αρτας. 'Αρχισε και θα τελειώσει!

Ευχαριστώ.

ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 1092/82/5.5.97 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον κύριο Πρωθυπουργό, σχετικά με την επίσπευση καταβολής στους δικαιούχους των πολυτεκνικών επιδομάτων και της ισόβιας σύνταξης κ.λπ.

Η ερώτηση του κ. Σιούφα συνοπτικά έχει ως εξής:

"Οι εξελίξεις επιβεβαίωσαν εκτιμήσεις και επισημάνσεις της Νέας Δημοκρατίας για χειροτέρευση της στήριξης των πολυτέκνων και τις γραφειοκρατικές και πολυδαίδαλες αλλαγές που εφάρμοσε η Κυβέρνηση για την χορήγηση του πολυτεκνικού επιδόματος και της ισόβιας σύνταξης στις πολύτεκνες οικογένειες. 

'Ετσι οι πολύτεκνες οικογένειες έκαναν το πιο φτωχό Πάσχα, αφού δεν τους χορηγήθηκαν τα πιο πάνω βοηθήματα, παρά τις υποσχέσεις περί του αντιθέτου του κυβερνητικού εκπροσώπου. Και δυστυχώς είναι αμφίβολο αν θα καταστεί εφικτή η χορήγησή τους στο αμέσως προσεχές διάστημα.

Η εμπλοκή των εφοριών στην έκδοση 400.000 βεβαιώσεων κάθε χρόνο, επιβαρύνει και αποπροσανατολίζει άσκοπα τη λειτουργία τους. Η ίδια εμπλοκή και επιβάρυνση αφορά τους ανταποκριτές και τις Κεντρικές Υπηρεσίες του ΟΓΑ. Η ταλαιπωρία και η απογοήτευση των πολυτέκνων είναι πρωτόγνωρη. Η Πολιτεία αποδεικνύεται ότι δεν μπορεί να ανταποκριθεί στην αποστολή της.

Κατόπιν όλων αυτών ερωτάται ο κύριος Πρωθυπουργός:

α. Εάν θα αναζητήσει ευθύνες και από ποιους για την πρωτοφανή εμπλοκή και την ταλαιπωρία εκατοντάδων χιλιάδων πολυτέκνων οικογενειών.

β. Εάν έδωσε -και ποιες- οδηγίες στους αρμόδιους Υπουργούς προκειμένου να επισπευσθούν οι σχετικές διαδικασίες και να φτάσουν, το συντομότερο δυνατό στους δικαιούχους οι επιταγές των πολυτεκνικών επιδομάτων και της ισόβιας σύνταξης.

γ. Εάν θα διαβεβαιώσει τη Βουλή και τις πολύτεκνες οικογένειες πότε επιτέλους θα λάβουν τα επιδόματα και τις συντάξεις.

δ. Εάν εκτιμήσει η Κυβέρνηση το οικονομικό κόστος και τις συνέπειες των άστοχων και ατυχέστατων γραφειοκρατικών διαδικασιών που επεβλήθησαν με τις ρυθμίσεις του Ιανουαρίου.

ε. Εάν προτίθεται να αναθεωρήσει την αποφασισθείσα πολιτική της γι'αυτό το θέμα αφού οι ρυθμίσεις υπήρξαν ατυχείς ή αν θα επιχειρήσει τουλάχιστον να απλουστεύσει τις σχετικές διαδικασίες έτσι ώστε η φετινή ταλαιπωρία των δικαιούχων να μην επαναλαμβάνεται κάθε χρόνο και ταυτόχρονα να απαλλαγεί το Δημόσιο από έναν πρόσθετο κυκεώνα γραφειοκρατίας".

Πρέπει να πω ότι είναι εκτός και του γράμματος και του πνεύματος του Κανονισμού μία τόσο μεγάλη σε έκταση επίκαιρη ερώτηση, με πλήρη ανάπτυξη θέματος για επερώτηση.

Ο Πρωθυπουργός κ. Κωνσταντίνος Σημίτης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης):Κυρίες και κύριοι συνάδελφοι, ο κ. Σιούφας προσπαθεί να δημιουργήσει την εντύπωση ότι έχουμε έλλειψη πολιτικής, ότι είμαστε χωρίς κατεύθυνση πολιτικής σε σχέση με τους πολυτέκνους. Αυτό δεν αληθεύει.

Είναι γνωστό ότι οι περισσότερες ελληνικές οικογένειες έχουν δύο παιδιά και δεν κάνουν τρίτο παιδί και ότι η επιδίωξη της Πολιτείας, όπως φαινόταν και από τη μέχρι τώρα νομοθεσία ήταν να παρακινήσει τα ζευγάρια εκείνα,τα οποία βρίσκονται στην αναπαραγωγική ηλικία να αποκτήσουν και τρίτο παιδί. Και αυτό ακριβώς κάναμε εμείς. Παρακινούμε τις οικογένειες να αποκτήσουν και τρίτο παιδί.

Αυξήσαμε το μηνιαίο επίδομα του τρίτου παιδιού από τριάντα τέσσερις χιλιάδες δραχμές στις σαράντα χιλιάδες δραχμές. Επίσης αυξήσαμε το επίδομα, το οποίο δίνεται για το τέταρτο παιδί και επάνω, από οκτώ χιλιάδες εξακόσιες τριάντα χιλιάδες δραχμές σε δέκα χιλιάδες δραχμές. Το επίδομα για το τρίτο παιδί, το οποίο δινόταν μέχρι συμπληρώσεως της ηλικίας των τριών ετών το επεκτείναμε μέχρι την ηλικία των έξι ετών, ώστε να καλύπτεται όλη η προσχολική ηλικία του παιδιού και έτσι η οικογένεια να έχει μια σημαντική ελάφρυνση, πολύ μεγαλύτερη από εκείνη η οποία υπήρχε πριν.

Υπάρχει, λοιπόν, συγκεκριμένη δημογραφική πολιτική ή συγκεκριμένος δημογραφικός σκοπός. 

Η δεύτερη ένσταση αφορά τους εισοδηματικούς περιορισμούς. Ακούσατε ότι ο κ. Σιούφας μιλάει για γραφειοκρατικές και δαιδαλώδεις διαδικασίες.

Σε όλη την Ευρώπη έχει τεθεί εδώ και καιρό το ερώτημα, εάν τα επιδόματα, τα οποία αφορούν προνοιακές παροχές πρέπει να δίνονται ανεξαίρετα σε όλους τους πολίτες, είτε έχουν υψηλό εισόδημα είτε δεν έχουν. Και η απάντηση η οποία δίνεται σε όλες τις χώρες είναι ότι τα επιδόματα πρέπει να κατευθύνονται εκεί όπου υπάρχουν οι κυρίως ανάγκες. Δεν πρέπει να δίνονται ανεξαίρετα σε όλους. Και υπάρχουν ορισμένες ομάδες πληθυσμού ή ορισμένα άτομα, τα οποία έχουν ένα τόσο ικανοποιητικό εισόδημα, ώστε να μπορούν να φέρουν το βάρος της ενίσχυσης της οικογένειας για να έχει ένα τρίτο παιδί ή το βάρος των συντάξεων κλπ. Μπορούν να τα καταφέρουν μόνοι τους γι'αυτό και εμείς θεσπίσαμε κάποιους εισοδηματικούς περιορισμούς.

'Ολα αυτά βεβαίως, απαιτούσαν μια συλλογή στοιχείων και την επεξεργασία των στοιχείων. 'Ολα αυτά, οι εισοδηματικοί περιορισμοί, δηλαδή, απαιτούσαν συλλογή και επεξεργασία στοιχείων. Η συλλογή και η επεξεργασία αυτών των στοιχείων ολοκληρώθηκε ή ολοκληρώνεται και η καταβολή των επιδομάτων θα ξεκινήσει από τις 9 Μαϊου.

Μέχρι της 16 Μαϊου θα έχουν καταβληθεί σε δέκα χιλιάδες δικαιούχους, μέχρι 2 Ιουνίου σε είκοσι πέντε χιλιάδες οκτακόσιους δικαιούχους και μέχρι 24 Ιουνίου σε εκατό χιλιάδες δικαιούχους. Οι δε διαδικασίες, αφού τις εκτιμήσουμε, βεβαίως θα απλουστευθούν για τον επόμενο χρόνο.

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η απάντηση του κυρίου Πρωθυπουργού απογοητεύει και όλους εμάς στην Εθνική Αντιπροσωπεία, αλλά απογοητεύει προπάντων τους πολύτεκνους και τον Ελληνικό Λαό. Ο κύριος Πρωθυπουργός δεν απάντησε στο ερώτημα ότι για περισσότερους από τέσσερις μήνες, τετρακόσιες χιλιάδες οικογένειες θα είναι χωρίς τα απαραίτητα να ζήσουν και με τους ρυθμούς που ανακοινώνει, το αργότερο τον Οκτώβρη μήνα θα υπάρξει αυτή η ικανοποίηση των πολυτεκνικών οικογενειών. Αυτό, κύριε Πρωθυπουργέ, θα επαναλαμβάνεται κάθε χρόνο. 

Επίσης, την πολιτική για τη στήριξη της πολύτεκνης οικογένειας τη βρήκατε από τη Νέα Δημοκρατία και τη συμπληρώσατε και σας συγχαίρουμε. Κύριε Πρωθυπουργέ, κάνατε παρέμβαση για τα εισοδηματικά κριτήρια. Εσείς, όμως, που παρακολουθείτε και την παγκοσμιοποίηση, αλλά και τις ηλεκτρονικές διαδικασίες, τις διαδικασίες μέσω των ηλεκτρονικών υπολογιστών, θα ξέρετε ότι η ταύτιση των δύο αρχείων θα μπορούσε να είχε δώσει αποτέλεσμα και πληρωμή των πολυτέκνων μέσα σε ένα μήνα. Αλλά φαίνεται, κύριε Πρωθυ-

Σελίδα 5989 

πουργέ, ότι έχετε επηρεασθεί τόσο πολύ από το φίλο σας τον Νομπέρτο Μπόμπιο και τον έχετε διαβάσει ανάποδα. Γιατί για σας έχοντες είναι εκείνοι οι οποίοι δεν μπορούν να σας δημιουργήσουν προβλήματα, όπως είναι οι πολύτεκνοι, οι αγρότες, οι μικρομεσαίοι, οι υπάλληλοι και μη έχοντες είναι αυτοί που έχουν, δηλαδή οι άνθρωποι του πλούτου, είναι οι συνδικαλιστές, εκείνοι οι οποίοι μπορούν να σας εκβιάσουν, εκείνοι τους οποίους έχετε ανάγκη και σ' εκείνους πάντοτε προστρέχετε και τα δίνετε.

Θέλω ακόμα να σας σημειώσω, κύριε Πρωθυπουργέ, ότι έχουμε αναγνωρίσει ότι έχετε προσόντα. Αλλά και η απάντησή σας η σημερινή δείχνει ότι στερείστε ευαισθησίας, στερείστε ανθρωπιάς. Γιατί αν αυτό το πρόβλημα συνέβαινε σε οποιαδήποτε κοινωνική ομάδα, η οποία είναι κοντά σας, δε θα την αφήνατε να μην κάνει Πάσχα πόσο μάλιστα τετρακόσιες χιλιάδες οικογένειες.

Συνεπώς, ως τοποθέτηση, θα έλεγα, ότι χρειάζεται να ξαναδιαβάσετε το φίλο σας τον Μπόμπιο και προπάντων γι' αυτές τις χιλιάδες πολυτεκνικές οικογένειες, τετρακόσιες χιλιάδες είναι ώστε να μην ξαναταλαιπωρηθούν άλλη χρονιά μ' αυτές τις διαδικασίες που επιλέξατε. Προπάντων να δώσετε τις εντολές, ώστε αυτό το πράγμα να σταματήσει αμέσως και να είναι η τελευταία φορά που ταλαιπωρούνται οι πολύτεκνοι.

ΠΡΟΕΔΡΟΣ (Απόστολος Κακλαμάνης): Αυτό το περί ανθρωπιάς, κύριε Σιούφα, μπορούσε να λείπει νομίζω. Δε σας εκφράζει εσάς μία τέτοια έκφραση.

ΔΗΜΗΤΡΙΟΣ ΣΙΟΥΦΑΣ: Μίλησα για έλλειψη ευαισθησίας, κύριε Πρόεδρε και ήμουν σαφής σ' αυτό που είπα.

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρωθυπουργέ, έχετε το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ο κ. Σιούφας προσπάθησε με ευφυολογήματα να τεκμηριώσει την κριτική του. Τα ευφυολογήματα απλώς δείχνουν ότι ο ίδιος ξέρει να χειρίζεται έννοιες και το λόγο ωραία, αλλά δεν αποτελούν απάντηση, δεν αποτελούν πολιτική.

Επαναλαμβάνω ότι η πολιτική μας βασίζεται στη σκέψη να βοηθήσουμε περισσότερους και καλύτερα, χρησιμοποιώντας τα μέσα που έχουμε. Και πράγματι αυτό κάνουμε. Βοηθούμε καλύτερα εκείνους, οι οποίοι έχουν ανάγκη και βοηθούμε περισσότερους εκεί όπου χρειάζεται.

Είπατε, κύριε Σιούφα, ότι για περισσότερους από τέσσερις μήνες δεν έχουν τα απαραίτητα να ζήσουν. Είναι η έκφρασή σας. Αυτό βεβαίως είναι μία υπερβολή, γιατί δεν ζουν από τα επιδόματα. Αλλά θέλω να σας υπενθυμίσω ότι έχουν εισπράξει ήδη το πρώτο δίμηνο με το παλαιό καθεστώς. Αυτό, λοιπόν, ήταν μία προκαταβολή και όπως είπα και πριν, από το Μάϊο και μετά θα αρχίσει να καταβάλεται. Στη διάρκεια των επομένων μηνών θα λάβουν όλοι τα επιδόματα με το νέο σύστημα, το οποίο βοηθάει πολύ περισσότερο την οικογένεια.

Θέλω να υπενθυμίσω ότι συνεχίζουν να ισχύουν μία σειρά από ειδικές ρυθμίσεις, οι οποίες αφορούν τους πολυτέκνους: Οι διευκολύνσεις στις μετακινήσεις με τα αστικά και υπεραστικά μέσα, η προνομιακή μεταχείριση χορήγησης αδειών ταξί, το δικαίωμα μεταγραφής των παιδιών των πολυτέκνων που σπουδάζουν σε ΑΕΙ, ΤΕΙ κ.λπ., η μειωμένη κατά περίπτωση θητεία στις ένοπλες δυνάμεις, η άμεση προτεραιότητα στη χορήγηση στεγαστικών δανείων από τον Οργανισμό Εργατικής Κατοικίας και επιδότηση του επιτοκίου.

'Ολα αυτά με τα προηγούμενα που ανέφερα είναι μέτρα, τα οποία στηρίζουν την οικογένεια. Αυτός είναι ο στόχος μας, να στηρίξουμε την οικογένεια την στιγμή που αναπτύσσεται.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, με τη συγκατάθεσή σας θα ακολουθήσει η τέταρτη της ημερήσιας διάταξης με αριθμό 1089/81/5.5.97 επίκαιρη ερώτηση του Προέδρου του Δημοκρατικού Κοινωνικού Κινήματος κ.Δημητρίου Τσοβόλα προς τον κύριο Πρωθυπουργό, σχετικά με την εξεύρεση των απαιτούμενων πόρων για την κατασκευή της Εγνατίας οδού κ.λπ.

Η επίκαιρη ερώτηση έχει ως εξής:

"Η Εγνατία οδός, έργο τεράστιας εθνικής και αναπτυξιακής σημασίας, κινδυνεύει να υποβαθμισθεί σε μια απλή επαρχιακή οδό.

Το έργο έχει εξασφαλίσει κονδύλια που ανέρχονται μόλις στο ήμισυ του συνολικού κόστους κατασκευής και συνεπώς υπάρχει αδυναμία ολοκλήρωσής του.

Η πρόβλεψη που γίνεται για το τμήμα που θα κατασκευασθεί είναι επαρχιακής οδοποιίας και όχι αυτοκινητόδρομος διεθνών προδιαγραφών που φιλοδοξεί να συνδέσει τη Δύση με την Ανατολή, επειδή προσκρούει σε κάθε έννοια αναπτυξιακού σχεδιασμού η διάθεση με αμιγώς αθηνοκεντρικά κριτήρια 500 δισ. δρχ. για την οδό Σταυρού-Ελευσίνας μήκους 72 χιλιομέτρων και μόνον 430 δισ. για την Εγνατία, μήκους 700 χιλιομέτρων.

Επειδή η κατασκευή της Εγνατίας επιβάλλεται να είναι η πρώτη εθνική αναπτυξιακή προτεραιότητα και επειδή έχει ενταχθεί στα διευρωπαϊκά δίκτυα ερωτάται ο κύριος Πρωθυπουργός

Για την ολιγωρία της Κυβέρνησης στην εξεύρεση των απαιτουμένων πόρων για την κατασκευή της Εγνατίας οδού, με προδιαγραφές ενός σύγχρονου, κλειστού, διεθνούς αυτοκινητοδρόμου καθώς και για τη βραδυπορία στην εκτέλεση του έργου."

Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ(Πρόεδρος της Κυβέρνησης): Κυρίες και κύριοι συνάδελφοι, ο κ. Τσοβόλας νομίζω ότι έχει μια αντίληψη σε σχέση με την κατασκευή αυτού του έργου, η οποία δεν ανταποκρίνεται σε αυτό που επιδιώκουμε εμείς, την καλύτερη εκμετάλλευση των διατιθεμένων πόρων.

Τι σημαίνει αυτό: Εκείνο το οποίο πρέπει να προσέξουμε κατά την κατασκευή του δρόμου για να μπορέσουμε να αξιοποιήσουμε όλους τους πόρους είναι ότι θα κατασκευάζεται ο δρόμος κάθε φορά κατά τέτοιο τρόπο, ώστε να εξυπηρετεί τον κυκλοφοριακό φόρτο, ο οποίος υπάρχει και μετά θα συνεχίζονται τα έργα ανάλογα με την ανάπτυξη της κυκλοφορίας, ώστε να αποφευχθεί εξ αρχής να γίνονται δαπανηρές επενδύσεις σε τμήματα του έργου τα οποία παρουσιάζουν μεγάλες τεχνικές δυσχέρειες ή έχουν μικρό κυκλοφοριακό φόρτο, όπως το τμήμα Πεδινή Παναγιά της Ηπείρου, όπου προς το παρόν κατασκευάζεται μια λωρίδα ανά κατεύθυνση. 

Αν λοιπόν δούμε το τμήμα αυτό, δε θα πρέπει να συμπεράνουμε ότι όλος ο δρόμος κατασκευάζεται κατά τον ίδιο τρόπο και βεβαίως, δε θα πρέπει να συμπεράνουμε ότι στο τέλος του έργου θα έχει αυτήν την εικόνα. Το έργο στο τέλος, θα έχει τις προδιαγραφές και τα τεχνικά χαρακτηριστικά κλειστού διεθνούς αυτοκινητοδρόμου με δύο λωρίδες κυκλοφορίας και λωρίδα έκτακτης ανάγκης ανά κατεύθυνση και κεντρική διαχωριστική νησίδα.

Αυτό αφορά τον κυρίως δρόμο ο οποίος είναι εξακόσια ογδόντα επτά χιλιόμετρα και κοντά σε αυτό το έργο, θα υπάρχουν επτακόσια είκοσι χιλιόμετρα βοηθητικών δρόμων, τριάντα πέντε κόμβοι σύνδεσης με τα άλλα οδικά δίκτυα, τριακόσιες πενήντα τρεις άνω και κάτω διαβάσεις, εκατόν ογδόντα εννέα μεγάλες γέφυρες, δεκαπέντε μεγάλες σήραγγες και πολλές μικρές συνολικού μήκους τριάντα χιλιομέτρων και έντεκα ανισόπεδες διασταυρώσεις με σιδηροδρομικές γραμμές.

Η συνοπτική εικόνα που παρουσιάζει το έργο σήμερα, είναι η ακόλουθη: Ανέφερα ότι ο συνολικός άξονας έχει μήκος εξακόσια ογδόντα επτά χιλιόμετρα, εκατόν είκοσι δύο χιλιόμετρα έχουν κατασκευασθεί, εκατόν εξήντα πέντε χιλιόμετρα κατασκευάζονται σήμερα, σαράντα πέντε χιλιόμετρα αφορούν τμήματα που ήδη δημοπρατήθηκαν, εκατόν εβδομήντα τέσσερα χιλιόμετρα προβλέπεται να δημοπρατηθούν μέχρι τέλος του έτους και εκατόν εβδομήντα εννέα χιλιόμετρα βρίσκονται στο στάδιο της μελέτης.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Πρωθυπουργού)

Κύριε Πρόεδρε, θα μου επιτρέψετε.

Θέλω να επισημάνω ότι από άποψη χρηματοδοτικής κάλυψης, πέραν των εκατόν είκοσι δύο χιλιομέτρων, που έχουν κατασκευαστεί για την περίοδο 1994-2000, έχουν εξασφαλι-

Σελίδα 5990 

στεί τετρακόσια τριάντα δισεκατομμύρια δραχμές, που επαρκούν κατ' αρχήν για την κατασκευή περίπου τετρακοσίων είκοσι τριών χιλιομέτρων. Απομένουν εκατόν σαράντα ένα χιλιόμετρα, για τα οποία η χρηματοδότηση πρόκειται να ρυθμιστεί. Εκτιμάται ότι απαιτούνται συνολικά διακόσια πενήντα δισεκατομμύρια για την ολοκλήρωση της Εγνατίας ως κλειστού διεθνούς αυτοκινητοδρόμου.

Οι δυνατότητες κάλυψης των χρηματοδοτικών αυτών αναγκών αφορούν εθνικούς πόρους, δανειακά και ιδιωτικά κεφάλαια. Οι πόροι αυτοί θα εξασφαλιστούν και το έργο θα κατασκευαστεί. Δεν πρέπει να κρίνουμε από τα σήμερα κατασκευαζόμενα τμήματα τη μορφή του έργου. Στη δευτερολογία μου θα αναφέρω και ορισμένα πράγματα σε σχέση με τις δυσκολίες, τις οποίες συναντά το έργο και οι οποίες πράγματι προκαλούν καθυστερήσεις.

ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗΚΚΙ): Γεφύρι της 'Αρτας κατάντησε και η Εγνατία οδός. Ο κύριος Πρωθυπουργός με αυτά που είπε, επιβεβαίωσε το περιεχόμενο της ερώτησης, δηλαδή ότι η Κυβέρνηση δε θεωρεί έργο πρώτης εθνικής αναπτυξιακής προτεραιότητας αυτόν το δρόμο, αφού άλλωστε το κομμάτι της Ηπείρου και της Θράκης είναι στην ουσία χωρίς καμία προώθηση. Στην 'Ηπειρο δεν έχει κατασκευαστεί ούτε ένα χιλιόμετρο, άσφαλτος κύριε Πρωθυπουργέ. 

Απέφυγε να πει ο κύριος Πρωθυπουργός πότε και πώς θα εξοικονομηθούν τα χρήματα για την ολοκλήρωση αυτού του δρόμου. Αποδεικνύεται από την απάντηση του κυρίου Πρωθυπουργού, αλλά και από την καθυστερημένη πορεία αυτού του έργου, ότι η Κυβέρνηση στα λόγια και μόνο προωθεί την περιφερειακή ανάπτυξη. Στα λόγια και μόνο προωθεί την ανάπτυξη της Χώρας με έργα υποδομής τέτοια, που πράγματι μπορούν να δώσουν μία διέξοδο και στην ελληνική οικονομία, αλλά και στην ελληνική κοινωνία.

Κύριε Πρωθυπουργέ, ο Υπουργός Δημοσίων 'Εργων και Περιβάλλοντος πριν λίγες ημέρες κάλεσε μία Διακομματική Κοινοβουλευτική Επιτροπή, στην οποία συμμετείχαν από την πλευρά του ΔΗΚΚΙ ο κ. Ιντζές και ο κ. Ρόκος. 'Εγινε ολόκληρη συζήτηση και απ' αυτή βγήκαν τα τελείως αντίθετα απ' αυτά που μας είπατε τώρα.

Εσείς δεν έχετε αντίληψη των πραγμάτων σε σχέση με τη λεωφόρο, κύριε Πρωθυπουργέ, και όχι εγώ. Γιατί εγώ πήρα ό,τι είπε ο παρακαθήμενός σας Υπουργός σ' αυτήν τη διακομματική Επιτροπή, όπου φάνηκε ότι οι προδιαγραφές δεν έχουν καμία σχέση με κλειστό αυτοκινητόδρομο, αλλά με επαρχιακή οδό. Δεύτερον, όταν διαθέτετε και έχετε εξασφαλίσει πεντακόσια δισεκατομμύρια για τη λεωφόρο Σταυρού-Ελευσίνας στο κέντρο, που είναι μήκους εβδομήντα δύο χιλιομέτρων και για έναν εθνικό κλειστό αυτοκινητόδρομο μήκους επτακοσίων χιλιομέτρων, εκτός από τους παράλληλους δρόμους, έχετε -όπως λέτε και το λέω και στην ερώτηση- τριακόσια τριάντα δισεκατομμύρια, τι άλλη απάντηση χρειαζόμαστε, για να πούμε ότι η Κυβέρνηση προωθεί την αθηνοκεντρική αντίληψη, δεδομένου ότι για το κέντρο εξασφαλίζει τα δισεκατομμύρια, ενώ η Εγνατία, που είναι έργο αναπτυξιακής υποδομής, προχωρά με ρυθμό χελώνας και μάλιστα όχι με προδιαγραφές, που θα έπρεπε να υπάρχουν σ' αυτό το δρόμο, που πρόκειται να ενώσει τη Δύση με την Ανατολή.

Γι' αυτό, κύριε Πρωθυπουργέ, σας καλούμε, έστω από εδώ και πέρα, να συντομεύσετε το έργο με εξεύρεση των πόρων, υποβαθμίζοντας χρονικά τα έργα, που έχουν προγραμματιστεί, αλλά δεν είναι τόσο μεγάλης προτεραιότητας, όσο είναι η Εγνατία οδός.

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η σημασία της Εγνατίας οδού έχει επανειλημμένα τονιστεί από την Κυβέρνηση και είναι γνωστή. Είναι ο άξονας ο οποίος θα συνδέσει τη Δύση με την Ανατολή, είναι ο άξονας ο οποίος θα συνδέει την κυκλοφορία, η οποία προέρχεται από τις διάφορες Βαλκανικές χώρες προς το Νότο, με τη Δύση και την Ανατολή. Για μας, είναι ένα έργο πρώτης προτεραιότητος και γι'αυτό σε αυτό το έργο δίνουμε ιδιαίτερη σημασία.

Ο Υπουργός ΠΕ.ΧΩ.Δ.Ε., κ. Λαλιώτης, είχε μια συνάντηση με τους Bουλευτές και τους έδωσε αυτό το τεύχος. 'Οπως ακούσατε, είπε ο κ. Τσοβόλας ότι σ' αυτό το τεύχος δε λέγεται τίποτε από αυτά τα οποία είπα εγώ. Στη σελίδα δέκα, περιγράφονται τα τεχνικά χαρακτηριστικά του έργου και περιγράφεται ακριβώς ότι θα είναι αυτοκινητόδρομος δύο κλάδων με κεντρική διαχωριστική νησίδα κ.λπ. Δηλαδή, εδώ σαφώς περιέχονται όλα τα στοιχεία, οι εικόνες, οι οποίες δείχνουν ποια δουλειά έχει γίνει, ποια δουλειά είναι σε εξέλιξη και τι προβλέπεται σχετικά με τη χρηματοδότηση του έργου.

Κυρίες και κύριοι συνάδελφοι, είπα και πριν ότι υπάρχουν προβληματα στο έργο. Υπάρχουν καθυστερήσεις στο έργο, διότι όλα δεν είναι προβλεπτά. Διότι τα έργα αυτά πολλές φορές είναι έργα τα οποία απαιτούν τεχνικές ικανότητες και μελέτες, για τις οποίες η Χώρα δεν είναι πάντα στο βαθμό έτοιμη ώστε να ανταποκριθεί αμέσως.

Παραδειγματικά θέλω να αναφέρω μερικά μέτρα ή μερικές ενέργειες, οι οποίες επέδρασαν στην πορεία του έργου:

Είναι η αλλαγή χάραξης και κατασκευή σύραγγας για την προστασία του αρχαιολογικού χώρου της Δωδώνης, η αλλαγή χάραξης στο τμήμα Πολύμυλος-Βέροια για την προστασία των Πηγών Λευκόπετρας και του αρχαίου ναού, η αλλαγή χάραξης στο τμήμα Ασπροβάλτας Στρυμώνος, επίσης για αρχαιολογικούς λόγους, η επέμβαση στη χάραξη στην περιοχή Παναγιάς Γρεβενάς για την προστασία του περιβάλλοντος, η ειδική μελέτη για το πέρασμα του Νέστου που αποτελεί υδροβιότοπο προστατευόμενο από τη Σύμβαση ΡΑΜΨΑΡ. 

Επίσης, γεωτεχνικά, υπάρχουν προβλήματα μείζονος σημασίας στις προσβάσεις της σήραγγας Μετσόβου, γιατί υπάρχουν ενεργές κατολισθήσεις και ανάγκη να γίνουν μελέτες και μετρήσεις, οι οποίες διαρκούν πάνω από ένα χρόνο. 

'Ολες αυτές οι αλλαγές και οι νέες μελέτες, θα εξασφαλίσουν, ώστε ο άξονας αυτός και να προστατεύει το περιβάλλον και να προστατεύει την αρχαιολογική μας κληρονομιά.

'Οσον αφορά την επίκληση που έκανε ο κ. Τσοβόλας στον αυτοκινητόδρομο Σταυρού-Ελευσίνας, θέλω να επισημάνω ότι πρώτα απ' όλα, ο δρόμος Σταυρός-Ελευσίνα αποτελεί ένα κρίσιμο κρίκο του άξονα Πατρών-Αθηνών-Θεσσαλονίκης-Ευζώνων και δεύτερον, ότι χρηματοδοτείται με τελείως διαφορετικό τρόπο από την Εγνατία Οδό. Είναι έργο συγχρηματοδοτούμενο στο οποίο συμμετέχουν ιδιώτες και επειδή βρίσκεται ακριβώς στο λεκανοπέδιο, προσφέρονται οι ιδιώτες να εξασφαλίσουν πόρους για να χρηματοδοτηθεί. Δεν υπάρχει κάτι ανάλογο για τα τμήματα της Εγνατίας Οδού τα οποία βρίσκονται π.χ. στα ορεινά της Ηπείρου και της Μακεδονίας. Η χρηματοδότηση δεν είναι για όλους τους δρόμους το ίδιο. Γι' αυτό, επειδή δεν είναι το ίδιο, δεν υπάρχουν και οι ίδιες δυνατότητες εξασφάλισης χρηματοδότησης από τους ίδιους πόρους σε όλα τα έργα.

Πιστεύω, ότι η Εγνατία, όπως είπα και πριν, ένα έργο σημαντικής αξίας, πρόκειται να πραγματοποιηθεί στα πλαίσια όσων έχουμε προγραμματίσει.

ΠΡΟΕΔΡΟΣ (Απόστολος Κακλαμάνης): Τρίτη επίκαιρη ερώτηση είναι η με αριθμο 1093/5.5.97 του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Γεωργίας, σχετικά με τη λήψη των αναγκαίων μέτρων διάθεσης των καπνών εσοδείας 1996.

Η επίκαιρη ερώτηση του κ. Παναγιώτου σε περίληψη έχει ως εξής:

"Λιγότερο από δυο βδομάδες μας χωρίζουν από την ημερομηνία λήξης της αγοράς των καπνών εσοδείας 1996 που είναι η 15.5.1997 και στο σύνολό της σχεδόν η ποικιλία μπασμπάς συνεχίζει να μένει απούλητη ενώ οξυμμένο είναι το πρόβλημα και για άλλες ποικιλίες καπνού. Παρότι το κόμμα μας είχε έγκαιρα επισημάνει το πρόβλημα και είχε φέρει το θέμα στη Βουλή με επίκαιρη ερώτηση, τίποτα στην ουσία δεν 

Σελίδα 5991 

έγινε από την Κυβέρνηση για την αντιμετώπιση του προβλήματος.

Ο σκοπός της καθυστέρησης της έναρξης των αγορών είναι προφανής. Οι καπνέμποροι εκβιάζουν τους παραγωγούς με σκοπό να αγοράσουν σε χαμηλές τιμές την παραγωγή τους, παραβιάζοντας τα συμβόλαια που υπέγραψαν πέρυσι μαζί τους. Σύμφωνα με τα συμβόλαια και την ποιοτική σύνθεση των καπνών, οι τιμές πρέπει να κυμανθούν από 900-1500 δραχμές το κιλό. Αντί γι'αυτές, οι καπνέμποροι επιδιώκουν την αγοράς τους προς 900-1000 δραχμές το κιλό, πράγμα που σημαίνει σημαντική απώλεια του εισοδήματος των καπνοπαραγωγών και αύξηση των κερδών των καπνεμπόρων.

Επίσης, όπως είχαμε επισημάνει και παλιότερα, όσοι από τους καπνοπαραγωγούς δεν υποκύψουν στους εκβιασμούς των καπνεμπόρων και προβούν σε ενστάσεις, αυτές είναι αδύνατο να εξεταστούν στο χρονικό διάστημα που μεσολαβεί.'Ετσι, ο κίνδυνος να χάσουν οι παραγωγοί το πρίμ, λόγω παρέλευσης της προθεσμίας είναι άμεσος.

Ερωτάται ο κύριος Υπουργός εάν πρόκειται η Κυβέρνηση να πάρει άμεσα μέτρα και ποια ώστε να αντιμετωπίσει το οξύτατο αυτό πρόβλημα;"

Ο Υφυπουργός Γεωργίας κ. Δημήτριος Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε, κυρίες και κύριοι συνάδελφοι, θα παρακάμψω λίγο τις υπερβολές του περιεχομένου της Ερώτησης, γιατί επί της ουσίας συνάδελφος, έχει σε αρκετά θέματα σωστό προβληματισμό και αυτό γιατί υπάρχει ζήτημα όσον αφορά τις παραλαβές του καπνού. Οι παραλαβές πρέπει να ολοκληρωθούν μέχρι τις 15 Μαϊου 1997. Το Υπουργείο Γεωργίας και μάλιστα μέσω του Οργανισμού Καπνού, αλλεπάλληλες φορές έχει ενημερώσει και γραπτά τα συμβαλλόμενα μέρη υπενθυμίζοντας για τις υποχρεώσεις, αλλά και τις δεσμεύσεις τους.

Είναι επίσης γνωστό, ότι στις 2 Απριλίου 1997 πραγματοποιήσαμε ευρεία σύσκεψη με τους μεταποιητές και με τους εκπροσώπους των παραγωγών και σ'αυτήν τη σύσκεψη η θέση του Υπουργείου Γεωργίας ήταν σαφέστατη, ότι πρέπει να εκτελεστούν οι δεσμεύσεις και οι υποχρεώσεις των μεταποιητών και βεβαίως, να επισπευστούν οι παραλαβές.

Επειδή όλα αυτά δεν κρατήθηκαν, όπως φαίνεται από το δελτίο παραλαβών της Ε.Ο.Κ., εύλογα δημιουργείται το ερώτημα και σε σας και σε μας τι θα γίνει με την ποιότητα του μπασμά, όταν λίγες ακόμα μέρες μένουν και έχει γίνει παραλαβή μόνο του 33% της παραγωγής και βεβαίως, αυτό σε συνδυασμό και με τις άλλες δυσκολίες που μπορούν να υπάρξουν απαιτείται λήψη νέων μέτρων.

Προς αυτήν την κατεύθυνση το Υπουργείο Γεωργίας δεν έμεινε με σταυρωμένα τα χέρια και ήδη έστειλε εγκύκλιο και καλεί την Επιτροπή Διοικητικών Κυρώσεων για να πάρει τα μέτρα της -η εγκύκλιος αυτή έχει υπογραφεί από προχθές- και ζητάει να επιβληθούν κυρώσεις σε όσους δεν έχουν τηρήσει τον Κανονισμό 37/78, σε όσους δεν τηρούν τους όρους των συμβολαίων, για όσους δεν κατέβαλαν εμπρόθεσμα την αξία, για όσους δεν γνωστοποίησαν πρόγραμμα παραλαβής, για όσους δεν παρέλαβαν εμπρόθεσμα, για όσους δεν έδωσαν εκπρόσωπό τους για εκδίκαση των ενστάσεων.

Είναι μία πολυσέλιδη εγκύκλιος η οποία αναφέρεται και ονομαστικά σε καθέναν απ' αυτούς και καλεί την Επιτροπή η οποία θα προχωρήσει ανάλογα με τις παραλείψεις για να επιβληθούν οι ανάλογες κυρώσεις, έτσι ώστε στις 15 Μαϊου να ολοκληρωθούν οι παραδόσεις και παραλαβές του προϊόντος.

ΠΡΟΕΔΡΟΣ (Απόστολος Κακλαμάνης): Ο κ. Σταύρος Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε και κύριε Υφυπουργέ, έγκαιρα σας είχαμε επισημάνει και σας είχαμε προειδοποιήσει στην επίκαιρη ερώτηση που καταθέσαμε και συζητήσαμε στις 19 του Μάρτη, ότι οδηγούμαστε σ'αυτήν την κατάσταση και εξηγούσαμε τους λόγους που οφείλονταν στην πρακτική των μεταποιητών, οι οποίοι καταστρατηγούσαν βασικές υποχρεώσεις, οι οποίες απέρρεαν από τα συμβόλαια τα οποία υπέγραψαν με τους καπνοπαραγωγούς.

Γνωρίζετε, νομίζω, το άρθρο 4, που τους υποχρέωνε πως μέχρι 15 Μαρτίου έπρεπε να ανακοινώσουν τα προγράμματα παραλαβής, πράγμα που δεν έκαναν. Με το άρθρο 7 έπρεπε να ανακοινώσουν τουλάχιστον δύο εβδομάδες ενωρίτερα την ποιοτική σύνθεση και με το άρθρο 11 να ορίσουν αντιπρόσωπό τους.

Εσείς στην απάντησή σας τότε, μεταξύ των άλλων, κύριε Υφυπουργέ, προσπαθήσατε να δικαιολογήσετε την καθυστέρηση, ότι εν μέρει οφείλονταν και στις κινητοποιήσεις των αγροτών. Οι κινητοποιήσεις είχαν γίνει το Δεκέμβρη και το Γενάρη. Από την ημέρα που συζητήθηκε η επίκαιρη ερώτηση, μέχρι σήμερα, πέρασαν πενήντα ημέρες. Συνεπώς, γίνεται φανερό ότι η ευθύνη για την καθυστέρηση βαραίνει τους μεταποιητές μόνο. 

(Στο σημείο αυτό, την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

'Εχετε ευθύνη που καθυστερήσατε να πάρετε αυτά τα μέτρα, τα οποία μας ανακοινώσατε προηγουμένως. Εκείνο που πρέπει να γίνει είναι να σεβαστούν οι μεταποιητές τα συμβόλαια που υπέγραψαν, να αγοράσουν τα καπνά, σύμφωνα με τις τιμές που υπάρχουν σ' αυτά, έτσι που να μην πάμε σε ενστάσεις. Είναι αδύνατον, αν γίνουν ενστάσεις, μέσα στις υπόλοιπες ημέρες, να απορροφηθεί όλη η αδιάθετη ποσότητα, ιδίως της ποικιλίας "μπασμά", αυτήν την οποία πασταλιάζουν στην περιοχή της Ανατολικής Μακεδονίας - Θράκης, όπου τα στοιχεία λένε πως από τις δεκαοκτώ χιλιάδες εξακόσιους είκοσι τόνους πουλήθηκαν μόνο οι χίλιοι τριακόσιοι τριάντα πέντε.

Ξανατονίζω πως, ενώ σαν Υπουργείο μιλάτε για αναδιαρθρώσεις και διαρθρωτικές αλλαγές, ο "μπασμάς" είναι μία μοναδική καλλιέργεια, η οποία αξίζει μεγαλύτερη προσοχή και μεγαλύτερο ενδιαφέρον. Αντί για ακακίες και για βατόμουρα, θα πρέπει να σκύψει το Υπουργείο περισσότερο σ' αυτό το προίόν, η οποία κυρίως παράγεται και καλλιεργείται στην περιοχή της Ανατολικής Μακεδονίας - Θράκης.

Σας προτείνω, κύριε Υφυπουργέ, να ορίσετε μία συνάντηση, να συζητήσουμε το ζήτημα της ποικιλίας "μπασμά".

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Μόνο μία συμπληρωματική διευκρίνιση.

Η ποσόστωση σε τόνους στην ποικιλία "μπασμά" είναι είκοσι πέντε χιλιάδες εννιακόσιοι είκοσι ένα. 'Εχουν πωληθεί οκτώμισι χιλιάδες τόνοι και γι' αυτό μίλησα για 33%. Στις άλλες ποικιλίες έχουμε και κάλυψη σχεδόν 100%, αλλά εδώ είναι το βασικό πρόβλημα. 'Οπως επίσης μικρό πρόβλημα έχουμε και στην ποικιλία "κατερίνη".

'Ομως, κύριε συνάδελφε, ελπίζω ότι θα θυμάστε τις ημερομηνίες. Βεβαίως, υπήρξαν κάποιες καθυστερήσεις, αλλά μπορώ να καταθέσω στο Ελληνικό Κοινοβούλιο δεκάδες επιστολών του αρμόδιου οργανισμού, ο οποίος λειτουργούσε με δική μας κατεύθυνση -τις έχετε βλέπω όπως δείχνετε και είναι ευχάριστο- υποδεικνύοντας στους εμπλεκομένους να μην υπάρξει καθυστέρηση και φθάσουμε στις 15 του Μάη. Στα πλαίσια αυτά τόνισα προηγούμενα ότι στις 2 Απριλίου κάναμε ειδική σύσκεψη και ήμασταν σαφέστατοι προς την κατεύθυνση των μεταποιητών.

Και βεβαίως, η προχθεσινή εγκύκλιος αποτελεί πράξη που δείχνει τη βούλησή μας να δώσουμε λύση στο πρόβλημα των παραγωγών και πιστεύω ότι θα υπάρξει λύση. Ελπίζω να μην αναγκαστούμε να πάρουμε σκληρότερα μέτρα για όποιους έχουν την ευθύνη των καθυστερήσεων στο κύκλωμα του καπνού. Ελπίζω να μας απαλλάξουν απ' αυτή την ευθύνη των κυρώσεων, να κάνουν την παραλαβή του καπνού και να ελεχιστοποιηθούν τα προβλήματα παραγωγών μεταποιητών, πολιτείας.

ΣΤΑΥΡΟΣ ΠΑΝΑΓΙΩΤΟΥ: Είχατε πει ότι, αν χρειαστεί, θα παρατείνονται οι προθεσμίες.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε. Δεν υπάρχει περαιτέρω συζήτηση. Ξέρετε

Σελίδα 5992 

τη διαδικασία των επικαίρων ερωτήσεων. 

ΣΤΑΥΡΟΣ ΠΑΝΑΓΙΩΤΟΥ: Κύριε Υπουργέ, σας καταθέτω ένα υπόμνημα των καπνοπαραγωγών του Νομού Ροδόπης και άλλα έγγραφα.

(Στο σημείο αυτό ο Βουλευτής κ. Σ. Παναγιώτου καταθέτει για τα Πρακτικά τα προαναφερθέντα, έγγραφα τα οποία βρίσκονται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου.

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη στην ημερήσια διάταξη επίκαιρη ερώτηση είναι η με αριθμό 1097/5.5.97 του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Υγείας και Πρόνοιας, σχετικά με την καθυστέρηση τοποθέτησης βηματοδοτών στο Ιπποκράτειο Νοσοκομείο σε ασφαλισμένους του Ιδρύματος Κοινωνικών Ασφαλίσεων (Ι.Κ.Α.) και τη λήψη μέτρων επίλυσης του προβλήματος.

Η επίκαιρη ερώτηση του κ. Κουβέλη έχει ως εξής:

"'Εχει καταγγελθεί από τον Τύπο ότι σε καρδιοπαθείς ασθενείς στο Ιπποκράτειο Νοσοκομείο καθυστερεί η τοποθέτηση βηματοδοτών παρά το γεγονός ότι το Ι.Κ.Α. έχει εξασφαλίσει για τους ασφαλισμένους του και προμηθεύσει με βηματοδότες το Νοσοκομείο. 

Οι ασθενείς και οι συγγενείς τους, διαμαρτυρόμενοι για την απαράδεκτη όσο και επικίνδυνη καθυστέρηση τοποθέτησης των βηματοδοτών παραπέμπονται άλλοτε στον πρόεδρο του Νοσοκομείου, άλλοτε τους χειρουργούς ιατρούς και άλλοτε στο Υπουργείο.

Πληροφορούνται ακόμη ότι ναι μεν υπάρχουν βηματοδότες, πλην, όμως, αυτοί δεν είναι της αρεσκείας και επιλογής των ιατρών, χωρίς βέβαια να είναι σε θέση να ελέγξουν την ακρίβεια των όσων λέγονται.

Το αποτέλεσμα αυτής της διελκυστίνδας είναι η ταλαιπωρία των ασθενών-καρδιοπαθών και η έκθεση τους σε μέγιστο κίνδυνο της υγείας τους.

Ερωτάται ο κύριος Υπουργός:

Σε ποιες άμεσες ενέργειες θα προβεί για να σταματήσει η ταλαιπωρία των ασθενών και η έκθεσή τους σε κίνδυνο ζωής;

Θα ερευνήσει την όλη υπόθεση προκειμένου να διακριβωθούν τα αίτια του σημαντικού προβλήματος που υπάρχει, με το πρόσθετο δεδομένο ότι εν όψει των όσων λέγονται και συμβαίνουν δικαιολογημένα εγείρονται ερωτηματικά αναφορικά με συμφέροντα από τις προμήθειες των βηματοδοτών;".

Ο Υφυπουργός Υγείας και Πρόνοιας κ.Μανώλης Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ.Υγείας και Πρόνοιας): Κύριε Πρόεδρε, κυρίες και κύριοι συνάδελφοι, όσα ο αγαπητός συνάδελφος στην επίκαιρή του ερώτηση αναφέρει για ταλαιπωρία των ασθενών στο Ιπποκράτειο, για κίνδυνο της ζωής τους, με άμεσες ενέργειες -από τις μέρες εκείνες- του διοικητικού συμβουλίου και σε συνεχή συνεννόηση μαζί μας δεν ισχυουν πια. 'Αλλωστε όπως γράφετε την ερώτηση, κύριε συνάδελφε, δεν υπήρξε ταλαιπωρία. Φήμες ήταν ότι υπήρξε ταλαιπωρία και διαδόσεις ότι οι βηματοδότες που επιλέγονται από το νοσοκομείο δεν ταιριάζουν στους γιατρούς. 'Ετσι περίπου είχαν τα πράγματα και ακούστε τα πραγματικά γεγονότα πώς έχουν.

Οι προμήθειες των βηματοδοτών για το μεγαλύτερο μέρος των ασφαλιστικών ταμείων όπως είναι το ΙΚΑ, Δημόσιο κ.λπ. γίνονται με ευθύνη αποκλειστικά του νοσοκομείου και διατίθενται αμέσως προς τοποθέτηση στους ασθενείς. Οι όροι και οι προϋποθέσεις τοποθέτησης βηματοδοτών καθορίζονται κυρίως με την 3568/95 απόφαση του Υπουργού Υγείας και την 1197/96 απόφαση του Υπουργείου Υγείας.

Σύμφωνα με τις αποφάσεις αυτές οι γιατροί επιλέγουν τον τύπο υποχρεωτικά, αλλά όχι και τον κατασκευαστικό οίκο όπως ισχύει σε όλες τις χώρες της Ευρώπης. Η διαδικασία αυτή τότε αμφισβητήθηκε από ορισμένους γιατρούς, οι οποίοι είχαν την άποψη ότι πρέπει να επιλέγεται από τους ίδιους και ο κατασκευαστικός οίκος. Το διοικητικό συμβούλιο δεν αποδέχτηκε αυτήν τη διαδικασία, καθόσον μάλιστα οι χρεώσεις των βηματοδοτών από τις προμηθεύτριες εταιρείες ήταν αρκετά ψηλότερες από το πλαφόν που καθόριζε η διοίκηση του ΙΚΑ που είχε και σαν αποτέλεσμα την επιβάρυνση του προϋπολογισμού του νοσοκομείου.

Η παραπάνω διαφωνία γιατρών και διοίκησης του νοσοκομείου, δημιούργησε τότε ορισμένα προβλήματα, κυρίως καθυστερήσεις στην τοποθέτηση των βηματοδοτών, πράγμα που δημιούργησε τις μέρες εκείνες όπως είπαμε θόρυβο δημοσιογραφικό, αλλά και ανησυχία στο περιβάλλον των ασθενών.

Η παρέμβαση του διοικητικού συμβουλίου του νοσοκομείου ήταν άμεση με την έκδοση δύο αποφάσεων, την υπ'αριθμ. 43/96 και την υπ'αριθμ. 5/97 με τις οποίες υποχρέωσε τους γιατρούς στην αυτονόητη εφαρμογή της υφιστάμενης νομοθεσίας πάνω στο θέμα αυτό και τη συνεχή και απρόσκοπτη προμήθεια βηματοδοτών και μάλιστα σε πολύ μειωμένες τιμές σε σχέση με το υφιστάμενο καθεστώς.

'Ετσι, λοιπόν, σήμερα δεν υπάρχει κανένα πρόβλημα και παρακαλώ ακούστε και τα αποτελέσματα: Οι τιμές είναι κάτω του πλαφόν του ΙΚΑ από σαράντα χιλιάδες δραχμές έως διακόσιες είκοσι χιλιάδες δραχμές ανά κοινό βηματοδότη με παράλληλη μείωση και στις τιμές των ηλεκτροδίων. Ακούστε δε και τη μείωση που επετεύχθη στην τιμή του απηνιδωτή. Ενώ ο απηνιδωτής μέχρι τότε εχρεώνετο δέκα έξι εκατομμύρια εννιακόσιες εβδομήντα τρεις χιλιάδες δραχμές σήμερα έχει μειωμένη τιμή κατά τρία εκατομμύρια πεντακόσιες εξήντα επτά χιλιάδες δραχμές. Τούτο επετεύχθη, όπως είπα, μετά τις αποφάσεις του διοικητικού συμβουλίου του νοσοκομείου και την τήρηση κυκλικής τρόπον τινά σειράς στην προμήθεια των βηματοδοτών που γίνεται από όλους τους προμηθευτές εφόσον έχουν μειώσει και την τιμή τους και υπάρχει ισοτιμία μεταξύ τους.

Κατ' αυτόν τον τρόπο, λοιπόν, αναγκάστηκαν οι εταιρίες, έστω και αν δεν το παραδέχονται, να μετέχουν άτυπα σ' ένα διαρκή διαγωνισμό και να υπάρχει μόνιμος ανταγωνισμός για πρώτη φορά μετά το 1991.

'Ετσι έχουν τα πράγματα, αγαπητέ συνάδελφε, και πιστεύω ότι πρέπει όλοι από εδώ να στείλουμε συγχαρητήρια στο διοικητικό συμβούλιο του νοσοκομείου, για τον άψογο...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού)

Τελειώνω, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Τελειώστε. Δε σας παρακολούθησα, επειδή με απασχόλησε ο κύριος Υφυπουργός ΠΕΧΩΔΕ. Μήπως τον στείλατε εσείς;

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Θα ολοκληρώσω, κύριε Πρόεδρε, στη δευτερολογία μου.

ΠΡΟΕΔΡΕΥΩΝ (Παναγιώτης Ν. Κρητικός): Ωραία!

Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Χαίρομαι κύριε Υπουργέ, που αντιμετωπίσατε το ζήτημα και σας το λέω με απόλυτη ειλικρίνεια. Πρέπει, όμως, να σας πω ότι όταν κατετέθη αυτή η ερώτηση, κατετέθη με τη μορφή της απλής ερωτήσεως, πλην όμως, δεν απαντήσατε μέσα στην προθεσμία που οφείλατε, σύμφωνα με τον Κανονισμό και έτσι αυτή η απλή ερώτηση μετετράπη σε επίκαιρη ερώτηση. Αρχικά κατετέθη στις 14 Φεβρουαρίου 1997 με αριθμό 2429 και δεν έτυχα τότε της οφειλομένης εκ μέρους σας απαντήσεως.

Πέραν αυτού, υπήρξε, κύριε Υφυπουργέ, πρόβλημα εκείνες τις ημέρες, το οποίο κράτησε περισσότερο από δεκαπέντε ημέρες. Δεν πρόκειται για φήμες, πρόκειται για πραγματικά περιστατικά τα οποία είναι γνωστά στις υπηρεσίες του Υπουργείου σας.

Θα ήθελα να επισημάνω με την ευκαιρία αυτή, κύριε Υφυπουργέ, ότι δεν επιτρέπονται διαφωνίες επί διαδικαστικών ζητημάτων, όταν αυτά αφορούν την υγεία των Ελλήνων πολιτών, διότι περί διαφωνιών για διαδικαστικά ζητήματα μας είπατε λίγο πριν. 'Αλλη άποψη είχαν οι γιατροί, άλλη άποψη είχε το διοικητικό συμβούλιο. Καλό είναι, λοιπόν, να μην υπάρχουν τέτοιες διαφωνίες, να λύνονται τα ζητήματα εγκαίρως και αποτελεσματικά προκειμένου να μην ταλαιπωρούνται οι 'Ελληνες ασθενείς που ζητάνε την υγεία τους μέσα στα ελληνικά νοσοκομεία. 'Εχουμε που έχουμε προβλήματα

Σελίδα 5993 

στα νοσοκομεία, με ευθύνη πια δική σας, δεν επιτρέπεται να υπάρχουν προβλήματα και για τις εξαιρετικά ευαίσθητες περιπτώσεις των καρδιοπαθών.

Εμείς, κύριε Υφυπουργέ, δεν είμαστε εδώ για να συγχαίρουμε. Εμείς είμαστε εδώ για να ελέγχουμε, να παρακολουθούμε και βεβαίως τον ειλικρινή λόγο θα τον έχετε και τον έχετε εν προκειμένω, διότι δέχομαι τη διαβεβαίωσή σας ότι πλέον δεν υφίσταται τέτοιο ζήτημα σαν εκείνο που με εξαιρετικά μεγάλη ένταση εμφανίστηκε στις αρχές Φεβρουαρίου του τρέχοντος έτους.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Εάν πράγματι, αγαπητέ συνάδελφε -και δεν έχω λόγο να το αμφισβητήσω- είχατε υποβάλει την ερώτηση και δεν απαντήθηκε, μου κάνει εντύπωση. Θα το ελέγξω διότι και άλλος ένας συνάδελφος σήμερα μου είπε το ίδιο πράγμα και πρέπει να δω εάν η αρμόδια υπηρεσία είχε λάβει έγκαιρα ή έστω και καθυστερημένα, την ερώτησή σας και δεν απάντησε, γιατί δεν απάντησε.

'Οσον αφορά τώρα αυτό που είπατε, ότι υπήρξαν διαδικαστικές διαφωνίες δε νομίζω ότι με αυτά που είπα εννοούσα ότι ήταν μόνο διαδικαστικές διαφωνίες. Σας είπα ότι οι γιατροί επέμεναν, ιδιαίτερα εκείνες τις ημέρες, ότι μπορούν να επιλέγουν εκτός από τον τύπο και τον κατασκευαστικό οίκο. Αυτό δε γίνεται πουθενά.

'Ελεγε το νοσοκομείο: "ναι στον τύπο", θα κάνουμε διαγωνισμό και θα προμηθευθούμε εκείνους τους βηματοδότες του τύπου που θέλετε εσείς από οποιαδήποτε εταιρία που προσφέρει το βηματοδότη με χαμηλότερη τιμή".

Εάν υπάρχει ειδικός λόγος -δεν το ανέφερα στην πρωτολογία μου- που ο γιατρός θέλει να επιλέξει εκτός από τον τύπο και την κατασκευάτρια εταιρία, μπορεί με ειδικά αιτιολογημένη εισήγησή του να το κάνει. Εδώ γενικώς οι γιατροί επέμεναν ότι έπρεπε να γίνεται από τους ίδιους η επιλογή και του τύπου και του οίκου. Και καλώς το διοικητικό συμβούλιο αντέδρασε και καλώς έγινε ό,τι έγινε.

Επαναλαμβάνω ότι πρέπει να δώσουμε συγχαρητήρια στο νοσοκομείο. Κάτι καλό που γίνεται, κύριε Κουβέλη, σ' αυτόν τον Τόπο να το επαινούμε, διότι, κατά την άποψή μου, αυτό που συνέβη στο Ιπποκράτειο με τους βηματοδότες είναι πρόκριμα.

Θα αποτελέσει παράδειγμα για όλα τα νοσοκομεία μας, όχι μόνο για τους βηματοδότες, αλλά και για άλλα υλικά, ιδιαίτερα τώρα, μετά τη ρύθμιση των χρεών, ύψους των 190 δισ. περίπου και την υποχρέωση, αλλά και τη δυνατότητα των νοσοκομείων να εξοφλούν τα υλικά, τα οποία προμηθεύονται εντός τριμήνου και όχι όπως γινόταν -λόγω χρεών- μέχρι τώρα, εντός δωδεκαμήνου ή δεκαεξαμήνου.

Αυτό εννούσα, κύριε Πρόεδρε. Κάτι καλό που γίνεται πρέπει και να το στηρίζουμε και να το επαινούμε, γιατί νομίζω ότι ο χώρος και ο δικός μας, αλλά και όλοι οι χώροι του Δημοσίου χρειάζονται τέτοιες προσπάθειες, όπως αυτή του Διοικητικού Συμβουλίου του νοσοκομείου.

Ευχαριστώ, κύριε Πρόεδρε.

 

ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες Ερωτήσεις Δευτέρου Κύκλου.

Πρώτη στην ημερήσια διάταξη είναι η με αριθμό 1102/5.5.97 επίκαιρη ερώτηση της Βουλευτού του Πανελληνίου Σοσιαλιστικού Κινήματος, κας Ελένης Ανουσάκη, προς τους Υπουργούς Εθνικής Οικονομίας και Οικονομικών, Περιβάλλοντος - Χωροταξίας και Δημοσίων 'Εργων, σχετικά με την επίλυση του ιδιοκτησιακού καθεστώτος των οικοπέδων της συνοικίας Ελευθερίου Βενιζέλου στα Τουρκοβούνια κ.λπ.

Η επίκαιρη ερώτηση της κας Ανουσάκη έχει ως εξής:

"Σάλος έχει δημιουργηθεί στην συνοικία Τουρκοβουνίων (Ελευθ. Βενιζέλου) με το τεράστιο κοινωνικό πρόβλημα, που έχει προκληθεί από τους αδίστακτους Αδελφούς Καπράλου, οι οποίοι απειλούν να ξεσπιτώσουν διακόσιες και πλέον οικογένειες. Ολόκληρη η συνοικία, που οικοδομήθηκε από το 1940 και μετά με το αίμα και τον ιδρώτα των κατοίκων, οδηγείται στα δικαστήρια σε απανωτές δίκες. Πρόσφατα γίναμε μάρτυρες της τραγικής περίπτωσης της κας Ιωάννας Μπούφαλη, η οποία απειλήθηκε με έξωση από το σπίτι της, που έχει στην κυριότητα της για μισό και πλέον αιώνα.

Ερωτώνται οι κύριοι Υπουργοί Οικονομικών και Περιβάλλοντος-Χωροταξίας και Δημοσίων 'Εργων:

-Πότε θα δοθεί επιτέλους οριστική και τελεσίδικη λύση στο καυτό κοινωνικό πρόβλημα εκατοντάδων οικογενειών, που απειλούνται να ξεσπιτωθούν μετά από πενήντα ολόκληρα χρόνια;"

Ο Υφυπουργός Οικονομικών, κ. Γεώργιος Δρυς, έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, η συνοικία "Ελευθερίου Βενιζέλου" αποτελεί τμήμα μιας μεγαλύτερης έκτασης, γνωστής με το όνομα Τουρκοβούνια, η οποία περιήλθε στο Δημόσιο από τη διαδοχή του Τουρκικού Κράτους. Με την απόφαση 11650/1938 του τότε Υπουργού Γεωργίας, είχε κηρυχθεί αναδασωτέα ευρύτερη έκταση χιλίων τριακοσίων στρεμμάτων στα Τουρκοβούνια, η οποία μάλιστα είχε περιφραχθεί, προκειμένου να προφυλαχθεί από τυχόν καταπατήσεις, που όμως στη συνέχεια δεν απεφεύχθηκαν, δεδομένων και των οξυμένων καταστάσεων που μεσολάβησαν.

Τμήματα της ανωτέρω έκτασης παραχωρήθηκαν σε διάφορους οικοδομικούς συνεταιρισμούς, ενώ σε άλλα τμήματα αυτής προβάλλουν δικαιώματα κυριότητας διάφοροι ιδιώτες, μεταξύ των οποίων και οι αδελφοί Καπράλου, που αναφέρει η κυρία συνάδελφος στην ερώτησή της.

Από τα στοιχεία του σχετικού φακέλου της αρμοδίας Υπηρεσίας του Υπουργείου Οικονομικών, προκύπτει ότι οι αδελφοί Καπράλου προβάλλουν δικαιώματα κυριότητας σε τμήματα μείζονος εκτάσεως, εμβαδού περί τα εξήντα τέσσερα στρέμματα, η οποία εντοπίζεται και στην περιοχή της συνοικίας Ελευθερίου Βενιζέλου.

Σύμφωνα με τη γνωμοδότηση 67/74 του Γνωμοδοτικού Συμβουλίου Δημοσίων Κτημάτων, η οποία έγινε αποδεκτή από τον τότε Υφυπουργό Οικονομικών, διατηρείται απαράγραπτο το δικαίωμα του Δημοσίου επί της εν λόγω εκτάσεως. Επισημαίνω εδώ ότι για την ίδια έκταση είχε προβάλλει δικαιώματα, με άλλη σειρά τίτλων και ο κ. Παύλος Γύπαρης, ο οποίος έχασε τη δίκη από το Δημόσιο με την αμετάκλητη απόφαση 2182/1964 του Εφετείου Αθηνών. 

Οι αδελφοί Καπράλου έκτοτε, διεκδικούν δικαστικώς τα δικαιώματα που προβάλλουν για τμήματα της πιο πάνω έκτασης με τακτικές αγωγές κυριότητας. Μερικές από τις αγωγές αυτές συζητήθηκαν και εκδόθηκαν δικαστικές αποφάσεις, που άλλοτε ήσαν υπέρ του Δημοσίου και άλλοτε ήσαν υπέρ αυτών.

Η 591/1990 απόφαση του Αρείου Πάγου, που επικαλούνται οι αδελφοί Καπράλου, αναφέρεται σε συγκεκριμένο ακίνητο έκτασης 200,8 τετραγωνικών μέτρων, που βρίσκεται στη γωνία των οδών Σιμοπούλου και Σπυριδογιάννη, της περιοχής "Πινακωτά" του Δήμου Αθηναίων. Μπορεί μεν το εν λόγω ακίνητο να αποτελεί μέρος μεγαλύτερης έκτασης, φερόμενης ως ιδιοκτησία Καπράλου, όμως η απόφαση αυτή δε δημιουργεί δεδικασμένο δεσμευτικό για το Δημόσιο, για εκτάσεις πέραν των 200,8 τετραγωνικών μέτρων του ακινήτου αυτού.

Σχετική με το θέμα αυτό, είναι και η 591/1991 γνωμοδότηση του Νομικού Συμβουλίου του Κράτους, η οποία είχε γίνει αποδεκτή από το Γενικό Γραμματέα του Υπουργείου Οικονομικών.

Σημειωτέον ότι οι κάτοικοι της συνοικίας "Ελευθερίου Βενιζέλου", αναγνωρίζοντας τα δικαιώματα του Δημοσίου, έχουν καταθέσει αιτήσεις εξαγοράς από το Δημόσιο των ακινήτων που κατέχουν.

Οι αιτήσεις όμως αυτές, δεν είναι δυνατόν να ικανοποιηθούν, πριν τελεσιδικήσουν οι αντιδικίες του Δημοσίου με τους αδελφούς Καπράλου, ενώ η ικανοποίηση αυτών των αιτήσεων εξαγοράς είναι ο μοναδικός τρόπος με τον οποίο το Υπουργείο Οικονομικών μπορεί να λύσει το πρόβλημα των κατοίκων της περιοχής αυτής.

Ευχαριστώ, κύριε Πρόεδρε.

Σελίδα 5994 

ΠΡΟΕΔΡΕΥΩΝ (Παναγιώτης Ν. Κρητικός): Η κα Ανουσάκη έχει το λόγο.

ΕΛΕΝΗ ΑΝΟΥΣΑΚΗ: Πραγματικά, κύριε Υπουργέ, κυρίες και κύριοι συνάδελφοι, είναι ένα τεράστιο γεγονός.

Τα πρόσφατα γεγονότα που διαδραματίστηκαν στην περιοχή των Τουρκοβουνίων έφεραν πάλι στην επικαιρότητα αυτό το τεράστιο κοινωνικό πρόβλημα που αντιμετωπίζουν διακόσιες και πλέον οικογένειες.

Θέλω να πω ότι στα όρια του Δήμου Αθηναίων -τα ιστορικά τα είπατε, εσείς δε χρειάζεται να τα επαναλάβω- από το 1940 εγκατεστάθηκαν κάτοικοι από όλη την Ελλάδα και μέχρι το τέλος του Εμφυλίου πολέμου. Αυτοί οι άνθρωποι αγόρασαν οκόπεδα και έκτισαν τα σπίτια τους κύριε Υπουργέ ζητάνε να δικαιωθούν άμεσα, έγκυρα και έγκαιρα από την Ελληνική Δημοκρατία.

'Ηταν τραγική η έξωση της κας Μπούφαλη και δεν πρέπει να επαναληφθεί για κανένα λόγο ο εξευτελισμός της ανθρώπινης αξιοπρέπειας. Είναι μία γυναίκα που έκτισε εκεί το σπιτικό της, είναι εργαζόμενοι άνθρωποι που έκτισαν με μεράκι, με πόνο και με φαντασία αυτήν τη συνοικία της Αθήνας. Πέρασαν τόσοι δήμαρχοι, τόσοι σύμβουλοι, τόσες δίκες, τόσος αγώνας.

Κύριε Δρυ -είναι εδώ και ο κ. Λαλιώτης, απευθύνομαι και σε αυτόν, αλλά πρώτα σε εσάς- πραγματικά πρέπει να δοθεί ταχύτατα μία λύση.

Δε θέλω να ξαναδώ στα δελτία ειδήσεων αυτόν τον ανθρώπινο εξευτελισμό. Να πετάνε έξω μία γυναίκα, όχι γιατί εγώ είμαι γυναίκα. Αλλά σαν άνθρωποι οι Βουλευτές απ' όλα τα Κόμματα πήγαμε εκεί. 'Ολοι μαζί θέλουμε να γίνει αυτό. Είναι μία υπέροχη γειτονιά της Αθήνας και δεν πρέπει να πεθάνει.

Τα είπατε πολύ καλά κύριε Υπουργέ. Θέλω να γίνουν γρήγορα αυτά. 'Εχει περάσει πολύς καιρός.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, κατανοώ την ευαισθησία της κας Ανουσάκη και θέλω να τη διαβεβαιώσω ότι το Υπουργείο Οικονομικών με τις υπηρεσίες του, υπερασπίζεται και στην περίπτωση αυτή, τα δικαιώματα του Ελληνικού Δημοσίου.

Σε συνεργασία μάλιστα με το Νομικό Συμβούλιο του Κράτους θα συνεχίσουμε να λαμβάνουμε όλα τα αναγκαία μέτρα, προκειμένου να μην δικαιωθούν οι καταπατητές, αλλά να δικαιωθούν αυτοί, οι οποίοι κατέχουν επί αρκετές δεκαετίες τα ακίνητά αυτά στην περιοχή των Τουρκοβουνίων.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση της δεύτερης επίκαιρης ερώτησης με αριθμό 1087/5.5.1997 του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Γεωργίας, σχετικά με τις καταστροφές που υπέστησαν οι καλλιέργειες από τον παγετό στην Κεντρική Μακεδονία, την καταβολή των αποζημιώσεων κ.λπ.

Η επίκαιρη ερώτηση του κυρίου συναδέλφου σε περίληψη έχει ως εξής:

"Δραματικά οικονομικά προβλήματα απειλούν δεκάδες χιλιάδες καλλιεργητές, αλλά και πολλούς άλλους επαγγελματίες και κοινωνικές τάξεις στην Κεντρική Μακεδονία μετά τις τελευταίες -μέχρι και χθες (15.4.1997)- θεομηνίες. Οι καταστροφές που έχουν προκαλέσει οι αλλεπάλληλοι παγετοί με αποκορύφωμα τον φοβερό παγετό της 10ης Απριλίου, αλλά και προσφάτως της 15ης Απριλίου έχουν προκαλέσει ανυπολόγιστης μέχρι στιγμής έκτασης καταστροφές, κυριολεκτικά βιβλικές.

Την αγωνία των πληγέντων, αλλά και ολόκληρου του ντόπιου πληθυσμού εντείνουν κάποιες επίμονες φήμες ότι οι εκτιμητές των Ελληνικών Γεωργικών Ασφαλίσεων "προσανατολίζονται" να μην αναγνωρίσουν τις τεράστιες καταστροφές, ούτε στην πραγματική έκταση ούτε στο πραγματικό μέγεθός τους.

Ερωτάται ο κύριος Υπουργός Γεωργίας:

1. Αν αυτές οι φήμες έχουν βάση ή αν οι εκτιμητές των Ελληνικών Γεωργικών Ασφαλίσεων έχουν αφεθεί να εκτιμήσουν ελεύθερα στις πραγματικές διαστάσεις και μέγεθος τις ζημιές.

2. Εφόσον δεν επαρκούν οι σημερινοί πόροι αν προτίθεται να μεταφέρει κονδύλια από τον Κρατικό Προϋπολογισμό, ώστε να διασφαλιστεί η δυνατότητα πλήρους αποζημιώσεως στους πληγέντες. Με δεδομένο μάλιστα ότι την ευχέρεια αυτή παρέχει ο ιδρυτικός κανονισμός των Ελληνικών Γεωργικών Ασφαλίσεων και ότι τούτο δεν αντίκειται στους κοινοτικούς κανονισμούς.

3. Αν οι διαδικασίες εκτίμησης και καταβολής των αποζημιώσεων θα ολοκληρωθούν με τους ρυθμούς που απαιτούνται και πότε προβλέπει ότι θα γίνει αυτό".

Ο Υφυπουργός Γεωργίας, κ.Δημήτριος Σωτηρλής, έχει και πάλι το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε, κυρίες και κύριοι συνάδελφοι, οι πρωτοφανείς για την εποχή αντίξοες καιρικές συνθήκες που επικράτησαν κατά τη φετινή άνοιξη, υπήρξαν ειλικρινά ιδιαίτερα δυσμενείς για την εξέλιξη της φυτικής παραγωγής. 

Οι καταστροφές που έχουν προκληθεί στις καλλιέργειες από τους αλλεπάλληλους παγετούς, οι οποίοι σημειώθηκαν στο χρονικό διάστημα από τις 24 Μαρτίου μέχρι τις 18 Απριλίου είναι εξαιρετικά μεγάλες και εκτείνονται σε όλα τα διαμερίσματα της Χώρας. Επίκεντρο, όμως, αυτών των καταστροφών είναι η κεντρική Μακεδονία, όπου οι ζημιές στην παραγωγή των οπωροφόρων δέντρων είναι πραγματικά τεράστιες.

Λόγω των συνεχιζόμενων δυσμενών καιρικών συνθηκών οι ολοκληρωτικές ζημιές δε φαίνονται ακόμα. Θα γίνουν, όμως, περισσότερο ορατές και θα οριστικοποιηθούν μετά από λίγες ημέρες, αφού θα υπάρξει και η άνοδος των θερμοκρασιών και εμείς προσβλέπουμε και έχουμε ετοιμαστεί προς αυτήν την κατεύθυνση με όλα τα κλιμάκια, ώστε ο ΕΛΓΑ και οι ανάλογες υπηρεσίες, να κάνουν τις εκτιμήσεις μετά τις 15 του Μάη.

Για το λόγο αυτό, έχουμε ενεργοποιήσει όλες μας τις υπηρεσίες, αλλά η εικόνα είναι πραγματικά αποκαλυπτική. Οι ζημιές στην παραγωγή όλων των οπωροφόρων δέντρων είναι εξαιρετικά μεγάλες και κύρια στους Νομούς Ημαθίας και Πέλλας, όπου ο απολογισμός πραγματικά αυτής της καταστροφής είναι οκτακόσιοι ογδόντα χιλιάδες περίπου τόνοι -από τους πρώτους υπολογισμούς που έχουμε- σε επιτραπέζια συμπήρυνα και νεκταρίνια, δηλαδή ποσοστό 70% έως 80% από τις πρώτες εκτιμήσεις. Είναι ζημιές που μεταφράζονται σε ένα ποσό που ξεπερνά τα είκοσι επτά δισεκατομμύρια δραχμές.

'Ηδη χθες ανακοινώσαμε την απόφαση του Υπουργείου Γεωργίας, δώσαμε τις κατευθύνσεις για αποτίμηση των ζημιών και διαδικασία αποζημιώσεων για να μην μπορεί να παίξει κανένας υπηρεσιακός παράγοντας, κύριοι συνάδελφοι -και κανένας να μην παίξει- με το μεγάλο πρόβλημα ζημιών των αγροτών της περιοχής. Και όχι μόνο εκεί, αλλά και σε ολόκληρη τη Χώρα δώσαμε κατευθύνσεις για να αρχίσουν οι εκτιμήσεις των ζημιών.

Για το στάδιο της ανθοφορίας και της επικαρπίας προβλέπεται αποζημίωση που καλύπτεται από τον ΕΛΓΑ. Υπάρχει, όμως, το στάδιο το προανθικό που αφορά μηλιές και άλλα οπωροφόρα, κύρια στις ημιορεινές και ορεινές περιοχές, που αυτό δεν καλύπτεται.

Οι ζημιές που δεν καλύπτονται από τον ΕΛΓΑ -και θέλω να σας πω αυτό το νούμερο- ξεπερνούν τα οκτώ δισεκατομμύρια δραχμές και ο μεγάλος απολογισμός των ζημιών που προβλέπουμε ότι απαιτούνται να αποπληρωθούν για όλη την Ελλάδα, ξεπερνούν τα πενήντα δισεκατομμύρια δραχμές.

Επειδή το θέμα δεν είναι να κάνει κανείς πολιτική ή μικροπολιτική, αλλά να δει σοβαρά το μεγάλο πρόβλημα των παραγωγών, καλούμε τη Δευτέρα -ύστερα από αίτημα και άλλων συναδέλφων σας, κύριοι συνάδελφοι και του κ. Πασχαλίδη που ήταν εδώ-μια σύσκεψη στο Υπουργείο Γεωργίας, μια συνεδρίαση με τη συμμετοχή όλων των φορέων, των Νομαρχών, των περιφερειαρχών, των Βουλευτών, των συνε-

Σελίδα 5995 

ταιριστών, να συνεκτιμήσουμε και τα βήματα που θα ακολουθήσουμε, αλλά και τον τρόπο που θα αντιμετωπίσουμε τη μεγάλη αυτή ζημιά, στην περιοχή κύρια των Νομών της Β. Ελλάδος που είναι ενδεικτική του μεγέθους της ζημιάς.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Καρασμάνης, έχει το λόγο.

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, είναι γεγονός -το είπε και ο κύριος Υπουργός- ότι οι ζημιές είναι πολύ μεγάλες. 

Δεν ήταν μόνο ο παγετός της 10ης Απριλίου και της 15ης Απριλίου. Είχαμε και τον παγετό της 17ης Απριλίου και μπορώ να πω ότι ήταν ολοκληρωτικός. Μιλάμε για βιβλική καταστροφή.

Ειλικρινά περίμενα, κύριε Υπουργέ, να πείτε, το σημαντικότερο, ότι τα δέντρα βρίσκονταν στο στάδιο της καρπιδίου και όχι της ανθοφορίας. 'Αλλωστε υπάρχουν έγγραφα υφισταμένων σας οργάνων, όπως είναι οι διευθύνσεις γεωργίας του Νομού Πέλλας και του Νομού Ημαθίας, που σας βεβαιώνουν ότι πραγματικά τα δέντρα βρίσκονται στο στάδιο του καρπιδίου.

Από εκεί και πέρα, κύριε Υπουργέ, δεν απαντήσατε στα ερωτήματα, αν πραγματικά θα υπάρξουν αντικειμενικές και δίκαιες αποζημιώσεις. Και για να υπάρξουν αντικειμενικές και δίκαιες αποζημιώσεις χρειάζονται χρήματα, κύριε Υπουργέ. Είστε διατεθειμένοι να μεταφέρετε χρήματα από τον Κρατικό Προϋπολογισμό για να ενισχύσετε το ταμείο του ΕΛΓΑ; Γιατί είναι γεγονός ότι με το μισό τοις εκατό που πληρώνουν οι κτηνοτρόφοι και το 2% που πληρώνουν οι αγρότες συγκεντρώνονται είκοσι πέντε περίπου δισεκατομμύρια. Μ' αυτά τα είκοσι πέντε δισεκατομμύρια, δεν μπορείτε να καλύψετε τους αγρότες. Γι'αυτό θα υπάρξουν αδικίες.

Θέλω να απαντήσετε, αν θα μεταφέρετε χρήματα από τον Κρατικό Προϋπολογισμό. Το προβλέπει ο ιδρυτικός νόμος του ΕΛΓΑ και από εκεί και πέρα και οι κανονισμοί της Ευρωπαϊκής Κοινότητας το επιτρέπουν και δείχνει μάλιστα η Ευρωπαϊκή Κοινότητα μεγάλη ευαισθησία στο θέμα των θεομηνιών. Μόνον έτσι θα υπάρξουν δίκαιες και αντικειμενικές αποζημιώσεις.

Κύριε Υπουργέ, στις 28 Μαρτίου κάναμε μία επερώτηση για τις ζημιές του 1996 και είχαμε ζητήσει να συγκροτηθούν οι επιτροπές στην Κεντρική Μακεδονία για να υποβάλλουν στη συνέχεια οι παραγωγοί δηλώσεις για να πάρουν αποζημιώσεις οι δενδροκαλλιεργητές που έχουν πληγεί το 1996 και οι βαμβακοπαραγωγοί.

Είχατε δεσμευθεί εδώ στη Βουλή και είχατε πει ότι πριν από το Πάσχα θα συσταθούν οι επιτροπές και οι αγρότες θα υποβάλλουν δηλώσεις στους δήμους και στις κοινότητες για να πάρουν τις αποζημιώσεις. Μέχρι στιγμής κύριε Υπουργέ, δεν το έχετε κάνει, ενώ υπάρχει δέσμευση προσωπική δική σας. Περιμένουμε και αυτήν την απάντηση.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Λυπάμαι βαθύτατα γι'αυτό που είπατε και σας πιστεύω, δεν αφορά εσάς, έχω τις εγκυκλίους, αύριο το πρωϊ θα είναι στα χέρια σας. 'Εχουν υπογραφεί πριν από το Πάσχα, όπως ακριβώς δεσμεύτηκα. Εάν η γραφειοκρατία και κάποιοι άλλοι παράγοντες κρατάνε ακόμη τα χαρτιά και τα ψάχνουν, πραγματικά αυτό μου δίνει το δικαίωμα να αναζητήσω τις ευθύνες. 'Ομως, κύριε συνάδελφε, σας βεβαιώ ότι υπογράφτηκαν οι αποφάσεις για τις αποζημιώσεις από ζημιές του 1996 πριν από το Πάσχα, όπως ακριβώς σας είπα. Και αυτό που σας λέω είναι πολύ υπεύθυνο, το λέω στο Ελληνικό Κοινοβούλιο.

Δεύτερον, δεν μπήκα στη λεπτομέρεια να πω αν ήταν στο στάδιο των καρπιδίων...

ΓΕΩΡΓΙΟΣ ΚΑΡΑΣΜΑΝΗΣ: Είναι σημαντικό αυτό.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Βεβαίως είναι. Είναι διαφορά στην αποζημίωση. Είτε στο στάδιο της ανθοφορίας ή στο προανθικό στάδιο. Δεν είναι δική μου δουλειά να το κάνω αυτό και θα ήταν λιγάκι ανεύθυνο ...

ΓΕΩΡΓΙΟΣ ΚΑΡΑΣΜΑΝΗΣ: Μα, υπάρχουν εισηγήσεις. 

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Αφήστε! Εισηγήσεις θα περιμένω και από τις αρμόδιες υπηρεσίες. Αναφέρεται ότι σε κάποιες περιοχές υπάρχει αυτό. Εγώ μίλησα συνολικά για τις ζημιές που υπάρχουν σε ολόκληρη την περιοχή. 'Οπου υπάρχει στάδιο καρπιδίων, δεν μπορεί κανείς να το αλλάξει. 'Οπου υπάρχει προαμφικό στάδιο είναι έτσι και όπου υπάρχει στάδιο ανθοφορίας επίσης είναι θέματα τα οποία δεν μπορώ ούτε εγώ ούτε εσείς να τα αλλάξουμε.

Στα πλαίσια αυτά σας δίνω τη διαβεβαίωση, κύριε συνάδελφε, ότι θα κάνω ότι είναι μπορετό να υπάρξει αντικειμενική και δίκαιη αντιμετώπιση των παραγωγών, διότι και προηγούμενα είπα ότι κανείς δε δικαιούται να κάνει μικροπολιτική, όταν μάλιστα τόσο μεγάλη και σε τόσο έκταση είναι η ζημιά στην περιοχή.

Σε κάθε, όμως, περίπτωση -γι'αυτό ακριβώς καλέσαμε σύσκεψη στο Υπουργείο Γεωργίας, στην οποία θα πάρετε και εσείς μέρος, τη Δευτέρα στις οκτώ η ώρα- πρέπει να συνεκτιμήσουμε όλοι μαζί και εσείς και εμείς -διότι εσείς δίνετε λόγο στο Λαό εκεί κάτω, που σας προβληματίζει, εμείς πρέπει να δώσουμε συνολικά λόγο στο τι θα κάνουμε- στο μέτρο του δυνατού, εάν θα βρούμε πόρους και από πού. Διότι όπως είπατε και είναι σωστό, θα είναι όχι ειλικρινές να σας πω ότι δεν είναι έτσι, τινάχθηκαν στον αέρα οι πόροι του ΕΛΓΑ και δεν έχει τη δυνατότητα να καλύψει το μέγεθος των καταστροφών.

Πρέπει, λοιπόν, να αναζητήσουμε λύσεις και η πρώτη συνάντηση θα είναι καθοριστική και ουσιαστική, όχι για να τα πούμε, αλλά για να αναζητήσουμε τρόπους και διαδικασίες και λύσεις δίκαιες και αντικειμενικές όπως και εσείς είπατε.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η αριθμό 1094/5.5.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Στρατή Κόρακα προς τον Υπουργό Περιβάλλοντος, Χωτοταξίας και Δημοσίων 'Εργων, σχετικά με τις προθέσεις της Κυβέρνησης να ικανοποιήσει αίτημα της Αμερικανικής πρεσβείας στην Αθήνα, να παραχωρηθεί ο χώρος πίσω από το υφιστάμενο κτίριο για την κατασκευή parking, γηπέδου άθλησης κ.λπ.

Η ερώτηση του κ. Κόρακα έχει ως εξής:

"Σύμφωνα με δημοσιεύματα της εφημερίδας "Ποντίκι" (φύλλο 10.4.1997, σελ. 12) η Αμερικανική Πρεσβεία στην Αθήνα ζήτησε με έγγραφό της από το ΥΠΕΧΩΔΕ να της παραχωρηθεί ο χώρος πίσω από το υφιστάμενο κτίριο για να κατασκευάσει νέα κτίσματα εμβαδού τριών χιλιάδων επτακοσίων τετραγωνικών μέτρων, υπαίθριο χώρο στάθμευσης και γήπεδο άθλησης του προσωπικού φύλαξης της πρεσβείας. Η αίτηση επικαλείται κυρίως λόγους ασφαλείας της πρεσβείας, αλλά περιέχει και τους καταφανώς αβάσιμους (και εν τέλει προσβλητικούς) ισχυρισμούς ότι με τα έργα που σχεδιάζει θα αναβαθμιστεί αισθητικά η περιοχή. 

Η οικοδόμηση μεγάλου τμήματος του χώρου και η χρήση του υπολοίπου για ιδιωτικό χώρο στάθμευσης και εγκαταστάσεις στρατοπέδευσης των πεζοναυτών της πρεσβείας ανατρέπει τους σχεδιασμούς του ΥΠΕΧΩΔΕ για τη δημιουργία χώρου κοινόχρηστου πράσινου, καταδικάζει την περιοχή σε οριστική υποβάθμιση και ματαιώνει τις ελπίδες για την αναπλήρωση του χώρου πρασίνου που καταστρέφουν ή υποβαθμίζουν διάφοροι επίσημοι καταπατητές και "αναγκαστικοί ευεργέτες" όπως ο Οργανισμός Μεγάρου Μουσικής του κ. Λαμπράκη.

Οι λόγοι ασφαλείας που επικαλείται η Πρεσβεία των ΗΠΑ αποτελούν απλό πρόσχημα για να καλυφθεί η προοδευτική παραχώρηση προνομιακού οικοπέδου για τις ανάγκες των βοηθητικών εγκατάστασεων της πρεσβείας.

Ερωτάται ο κύριος Υπουργός αν η Κυβέρνηση σκοπεύει να ικανοποιήσει το προκλητικό αίτημα της Αμερικανικής Πρεσβείας;"

Ο Υπουργός Περιβάλλοντος-Χωροταξίας και Δημοσίων 'Εργων κ. Λαλιώτης έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, θέλω να πληροφορήσω τον αγαπητό συνάδελφο, τον κ. Κόρακα, ότι όταν μιλάει για παραχώρηση χώρου, είναι γνωστό ότι το Υπουργείο Περιβάλλοντος, Χωροταξίας και Δημοσίων 'Εργων δεν έχει καμία δυνατότητα και οπωσδήποτε 

Σελίδα 5996 

δεν εντάσσεται σε καμία επιλογή του να παραχωρεί χώρους. Αυτό το ελεύθερο οικόπεδο, έχει ιδιοκτησία. Είναι ιδιοκτησία του Μετοχικού Ταμείου Πολιτικών Υπαλλήλων. 'Αρα έχει νομικό πρόσωπο με κατοχυρωμένα δικαιώματα ιδιοκτησίας. 'Αρα δεν πρόκειται και δεν μπορεί να παραχωρηθεί από το Υπουργείο σε κανέναν και για κανένα λόγο.

Είναι γνωστό ότι το Υπουργείο Περιβάλλοντος, Χωροταξίας και Δημοσίων 'Εργων και ο Οργανισμός Ρυθμιστικού Σχεδίου της Αθήνας, εδώ και δύο χρόνια, στα πλαίσια της εξειδίκευσης των στόχων του ρυθμιστικού σχεδίου της Αθήνας και του γενικού πολεοδομικού σχεδίου της Αθήνας, έχουν προωθήσει στην ευρύτερη περιοχή, μια σειρά από παρεμβάσεις που αναδεικνύουν και αναβαθμίζουν την ποιότητα ζωής στο κέντρο της Αθήνας. Το πρόγραμμα το οποίο έχουμε εκπονήσει για το οποίο και έχει ολοκληρωθεί η μελέτη, είναι το πρόγραμμα ενοποίησης χώρων πρασίνου και χώρων πολιτιστικών και πνευματικών λειτουργιών. Ξεκινάει από τη Ρηγίλλης μέχρι τον 'Αρειο Πάγο και συμπεριλαμβάνει μέσα και τις περιοχές του Λυκαβηττού και το Πάρκο Ελευθερίας και το οικόπεδο το οποίο βρίσκεται πίσω απο την Αμερικανική Πρεσβεία.

Η Αμερικανική Πρεσβεία έστειλε δύο επιστολές στο ΥΠΕΧΩΔΕ, που θεωρεί ότι αυτός ο χώρος είναι αναγκαίος για την επέκταση των κτιριακών αναγκών, της, αλλά και για λόγους ασφαλείας.

Εδώ, πρέπει να διευκρινίσουμε ότι εμείς δεν πρόκειται και δεν μπορούμε να μπούμε σε κάποια διαδικασία συζητήσεων για παραχώρηση από τη στιγμή που αυτό το οικόπεδο έχει συγκεκριμένο φορέα, με απαράγραπτα δικαιώματα ιδιοκτησίας και όπως είπα είναι το Μετοχικό Ταμείο Πολιτικών Υπαλλήλων.

Δεύτερον, την όποια πρόταση που έχει καταθέσει η Αμερικανική Πρεσβεία, θα πρέπει να την εξετάσουμε με πρωταρχικό μέλημα τους λόγους ασφαλείας. Σε κάθε περίπτωση, την πρόταση ή τις εναλλακτικές προτάσεις, θα τις καταθέσουμε στο Δήμο Αθηναίων, στην Αστυνομία, στον Οργανισμό Ρυθμιστικού Σχεδίου της Αθήνας, για να υπάρχει τεκμηριωμένη, και από αυτούς τους φορείς, άποψη.

Συμπέρασμα: Δεν πρόκειται εμείς να παραχωρήσουμε κανένα οικόπεδο, γιατί δεν έχουμε κανένα οικόπεδο και δεν έχουμε αρμοδιότητα εμείς να δώσουμε αυτόν το χώρο, τη στιγμή που η ιδιοκτησία υπάρχει και είναι το Μετοχικό Ταμείο Πολιτικών Υπαλλήλων.

(Στο σημείο αυτό ακούγεται ο προειδοποιητικός ήχος λήξης του χρόνου της ομιλίας του κυρίου Υπουργού)

Τελειώνω, κύριε Πρόεδρε.

Η πρότασή μας, το σχέδιο μας είναι δεδομένο για την ευρύτερη περιοχή, και συνδέεται με το πώς θα αναδειχθούν χώροι πρασίνου και με το πως θα αναδειχθούν χώροι πολιτιστικής και κοινωνικής δραστηριότητας από τη Ρηγίλλης μέχρι τον 'Αρειο Πάγο, ενσωματώνοντας ό,τι υπάρχει μέσα σ' αυτόν το χώρο.

ΠΡΟΕΔΡΕΥΩΝ (Παναγιώτης Ν. Κρητικός): Τελειώσατε, κύριε Υπουργέ.

Στη δευτερολογία σας θα συμπληρώσετε ό,τι έχετε να πείτε.

Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, όπως θα διαπιστώσετε και εσείς κατά τη συνήθη τακτική του ο κύριος Υπουργός, πέταξε το μπαλάκι αλλού, στο Ταμείο Πολιτικών Υπαλλήλων, αλλά ταυτόχρονα αναγνώρισε ότι ο χώρος αυτός των δεκαοκτώμισι χιλιάδων τετραγωνικών μέτρων βρίσκεται στο σχεδιασμό του ΥΠΕΧΩΔΕ για μετατροπή του σε χώρο κοινόχρηστου πρασίνου. Θέλω να πω δηλαδή ότι αν οι Αμερικάνοι απευθύνονται στο ΥΠΕΧΩΔΕ, ξέρουν πολύ καλά τι κάνουν, αλλιώς δε θα γινόταν λόγος για το ΥΠΕΧΩΔΕ. Και δεν απευθύνθηκαν σε σας μόνο για έγκριση κάποιων όρων περιβαλλοντικών που θα είχαν ενδεχόμενα ανάγκη, για έργα που θέλουν να εκτελέσουν, αλλά σας ζητάνε να τους παραχωρήσετε το χώρο. 'Ενα είναι αυτό.

Το δεύτερο είναι ότι πρόκειται για ένα χώρο όπως είπαμε σημαντικότατο, που βρίσκεται σε μια περιοχή που πλήττεται τα τελευταία χρόνια ιδιαίτερα από καταστροφή του πρασίνου και θέλουν οι Αμερικανοί να κάνουν πάρκινγκ για τα οχήματα της Πρεσβείας, γραφειακές εγκαταστάσεις για τις υπηρεσίες της ασφάλειας, χώρους εκπαίδευσης και διανυκτέρευσης φρουρών, αθλητικές εγκαταστάσεις για το προσωπικό, αποθήκες κλπ. Και από τα δέκα οκτώ χιλιάδες πεντακόσια τετραγωνικά μέτρα θα φυτευθούν -λένε- μόνο τα δύο χιλιάδες πεντακόσια μέτρα και τα άλλα θα διαμορφωθούν σε κτίσματα και τσιμέντο.

Επιπλέον έχουν το θράσος να μιλάνε για αναβάθμιση της περιοχής. Και εδώ πρέπει να πούμε ότι φαίνεται πως μας πήραν "χαμπάρι", γιατί κατάλαβαν ότι για το Υπουργείο, αναβάθμιση σημαίνει καταστροφή του πράσινου και τσιμέντωμα του χώρου.

Δεν υπάρχουν οι λόγοι ασφάλειας που διατείνονται. Αυτό είναι πρόσχημα. Το βλήμα που χτύπησε την Πρεσβεία πριν από μερικά χρόνια, έφυγε από πολύ πιο μακριά και όχι από το χώρο που σήμερα έχουν καταπατήσει και μετατρέψει σε φρούριό τους. 'Αρα, λοιπόν, πρόκειται για πρόσχημα.

Ζητάμε, λοιπόν, να απορριφθεί η αίτηση αυτή -δεν υπάρχουν θέματα ασφάλειας όπως είπαμε- και να προχωρήσει άμεσα η δέσμευση της Κυβέρνησης για δημιουργία κοινόχρηστου πρασίνου σ'αυτό το οικόπεδο. Αρκετά ταλαιπωρείται όπως είπαμε η περιοχή αυτή από το συγκρότημα Λαμπράκη και άλλους καλοθελητές. Ο χώρος που κατέχει η Πρεσβεία των ΗΠΑ πιστεύουμε ότι είναι αρκετός, προκλητικά μεγάλος και νομίζουμε ότι μέχρι εδώ και μη παρέκει κύριε Πρόεδρε. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Λαλιώτης έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, το Υπουργείο ΠΕΧΩΔΕ έχει χρέος να προστατεύει το περιβάλλον και δημιουργεί όρους και προϋποθέσεις για την αναβάθμιση της ποιότητας ζωής των πολιτών.

ΣΤΡΑΤΗΣ ΚΟΡΑΚΑΣ: Επιτρέψτε μου γι'αυτό να έχουμε κάποιες αμφιβολίες και αντιρρήσεις.

ΠΡΟΕΔΡΕΥΩΝ (Παναγιώτης Ν. Κρητικός):Παρακαλώ μη διακόπτετε.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Η Πρεσβεία των ΗΠΑ, όπως και η Πρεσβεία της παλαιάς Σοβιετικής 'Ενωσης ή της Ρωσίας ή της Αγγλίας μπορεί να κάνει την οποιαδήποτε πρόταση για το χώρο της. Εδώ υπάρχει ένα ουσιώδες θέμα που πρέπει να λυθεί. Διατυπώνει κανείς μία πρόταση για ένα χώρο που σου ανήκει. Δεν μπορείς να κάνεις πρόταση για ένα χώρο που δεν σου ανήκει. Μπορείς βεβαίως να λες τη γνώμη σου.

Εδώ πρέπει να γίνει σαφές ότι υπάρχουν τίτλοι ιδιοκτησίας γι' αυτόν τον συγκεκριμένο χώρο.

ΣΤΡΑΤΗΣ ΚΟΡΑΚΑΣ: Μα, τον έχετε εντάξει στον προγραμματισμό σας, κύριε Υπουργέ;

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Η ιδιοκτησία αυτού του χώρου ανήκει στο Μετοχικό Ταμείο Πολιτικών Υπαλλήλων. Κατά συνέπεια δεν μπορεί να παραχωρηθεί από το Υ.ΠΕ.ΧΩ.Δ.Ε. σε κανέναν γιατί αυτό δεν έχει τέτοια αρμοδιότητα.

Το Υ.ΠΕ.ΧΩ.Δ.Ε., πριν διατυπώσετε εσείς την ευαισθησία σας, για το συγκεκριμένο Χώρο κύριε Κόρακα, έχει σχεδιάσει τον ευρύτερο χώρο για να προστατεύσει το περιβάλλον, να αυξήσει το πράσινο, να αναβαθμίσει την ποιότητα ζωής σε ένα συγκεκριμένο κέντρο της Αθήνας. 'Εχει αρχίσει να ενοποιεί και το πράσινο από τη Ρηγίλλης, το Λυκαβητό και τον 'Αρειο Πάγο καθώς και τους πόλους αναφοράς των κοινωνικών και πολιτιστικών δραστηριοτήτων. Αυτό είναι το πρόγραμμα της ενοποίησης. Μέσα σ'αυτό το πρόγραμμα, σ'αυτές τις μελέτες έχει ενσωματωθεί και το συγκεκριμένο οικόπεδο του Μετοχικού Ταμείου Πολιτικών Υπαλλήλων.

ΠΡΟΕΔΡΕΥΩΝ (Παναγιώτης Ν. Κρητικός): Τελευταία, στην ημερήσια διάταξη είναι η τέταρτη, με αριθμό 1098/5.5.97, επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευαγγέλου Αποστόλου προς τον Υπουργό Εργασίας και Κοινωνικών Ασφαλίσεων σχετικά με τα μέτρα κοινωνικής προστασίας για τους απολυμένους από επιχειρήσεις της περιοχής Μαντουδίου Ευβοίας κλπ., η οποία 

Σελίδα 5997 

έχει ως εξής:

"Η Βορειοκεντρική Εύβοια και ειδικά η περιοχή Μαντουδίου μετά το κλείσιμο των εταιρειών "Σκαλιστήρη" και "Παπαστρατή" έχασε τρεις χιλιάδες θέσεις εργασίας και η ανεργία έχει φτάσει στο 75%. Η αγορά της επιχείρησης "Σκαλιστήρη" από τη "ΒΙΟΜΑΓΝ Α.Ε." εξασφάλισε την απασχόληση μόνο τριακοσίων τριάντα ατόμων, ενώ εκκρεμούν αιτήσεις για εργασίας δυόμισι χιλιάδων ατόμων. Με βάση την υπουργική απόφαση 33492/23.7.96 οι απολυμένοι έτυχαν μέτρων κοινωνικής προστασίας, όχι όμως των ιδίων που έτυχαν οι απολυμένοι από τα Μεταλλεία Κασσάνδρας Χαλκιδικής και Σκαραμαγκά.

Επειδή υπάρχουν απολυμένοι άνεργοι που θέλουν λίγα χρόνια για να συμπληρώσουν το απαραίτητο όριο ηλικίας για συνταξιοδότηση,

Ερωτάται ο κύριος Υπουργός,

Αν θα κάνει δεκτή τη βελτίωση των μέτρων κοινωνικής προστασίας και ειδικότερα αν θα δεχθεί :

1. Την παράταση της ειδικής επιδότησης μέχρι τη λήψη της σύνταξης και

2. Τον υπολογισμό των συντάξεων με βάση τους μισθούς και τις συλλογικές συμβάσεις κατά το χρόνο υποβολής των δικαιολογητικών".

Ο Υφυπουργός Εργασίας και Κοινωνικών Ασφαλίσεων κ. Νικόλαος Φαρμάκης έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, σύμφωνα με τις διατάξεις του άρθρου 6 του ν. 2388/96 προβλέπεται η ένταξη στην ειδική επιδότηση για χρονικό διάστημα όχι μεγαλύτερο των τριάντα έξι μηνών, ατόμων ανέργων που πληρούν βεβαίως τις απαραίτητες προϋποθέσεις, με παράλληλη ασφαλιστική κάλυψη για ογδόντα ημέρες κατ' έτος.

Η οικονομική κατάσταση του ΟΑΕΔ, που πληρώνει αυτήν τη δαπάνη δεν επιτρέπει την συνέχιση ή την παράταση αυτής της ειδικής επιδότησης μέχρι τη λήψη της σύνταξης των απολυθέντων από μεταλλευτικές επιχειρήσεις, μεταξύ των οποίων υπάγονται και οι άνεργοι της περιοχής Μαντουδίου. Αλλά και εάν αυτό συνέβαινε, θα είχε σαν συνέπεια να δημιουργηθεί προηγούμενο για άλλες κατηγορίες ανέργων όπου έχουν εφαρμογή ανάλογες νομοθετικές ρυθμίσεις.

Επισημαίνουμε, ότι σε μια τέτοια περίπτωση θα ήμασταν μάλιστα συνεπείς και με τη χάραξη μιας πολιτικής που εφαρμόζουμε για τη στήριξη της απασχόλησης με ενεργητικές παρεμβάσεις στην αγορά εργασίας.

Σ' ό,τι αφορά το θέμα των αποδοχών, που θα ληφθούν υπόψη για τον υπολογισμό της σύνταξης, σημειώνουμε ότι σύμφωνα με την ισχύουσα νομοθεσία για τον υπολογισμό της σύνταξης από το ΙΚΑ, λαμβάνεται υπόψη το τεκμαρτό ημερομίσθιο της ασφαλιστικής κλάσης στην οποία κατατάσσεται ο ασφαλισμένος με βάση τις αποδοχές του κατά την τελευταία, πριν από την υποβολή της αίτησης συνταξιοδότησης πενταετία και τις ημέρες εργασίας που έχει πραγματοποιήσει κατά το ίδιο χρονικό διάστημα.

Στη περίπτωση όπου στην κρίσιμη πενταετία υπάρχουν διαστήματα κατά τα οποία ο μισθωτός έχει μειωμένες αποδοχές για λόγους που δεν οφείλονται στη θέλησή του (καταγγελία σύμβασης εργασίας, ανεργία κ.λπ.) τότε επεκτείνεται η πενταετία προς τα πίσω προκειμένου να εξευρεθούν οι πλήρεις αποδοχές του ασφαλισμένου. Στη συνέχεια οι αποδοχές αυτές δε λαμβάνονται υπόψη όπως έχουν, αλλά αναπροσαρμόζονται ανάλογα με τις αυξήσεις που έχουν δοθεί στις συντάξεις του ΙΚΑ κατά το αυτό χρονικό διάστημα.

(Στο σημείο αυτό την Προεδρική ' Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).

'Οπως προκύπτει από τα προαναφερόμενα, ο τρόπος υπολογισμού της σύνταξης που ισχύει σήμερα στο ΙΚΑ, διασφαλίζει πλήρως τον εργαζόμενο, αφ'ενός μεν μέσω του μη συνυπολογισμού μειωμένων αποδοχών χρονικών περιόδων που εμπίπτουν στην πενταετία όπου ο μισθωτός αντιμετώπιζε εργασιακά προβλήματα για λόγους ανεξάρτητους από τη θέλησή του και αφ' ετέρου μέσω της αναπροσαρμογής των πλήρων αποδοχών του, ώστε να ανταποκρίνονται πλήρως στη χρονική περίοδο υποβολής της αίτησης για τη συνταξιοδότηση.

Επισημαίνουμε ότι ο τρόπος αυτός υπολογισμού της σύνταξης είναι ενιαίος και κοινός για το σύνολο των ασφαλισμένων του Ιδρύματος και συνεπώς δεν είναι δυνατή η υιοθέτηση εξαίρεσης για συγκεκριμένη κατηγορία ασφαλισμένων.

ΠΡΟΕΔΡΕΥΩΝ(Λουκάς Αποστολίδης): Ο συνάδελφος κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, όπως ανέφερα και στην ερώτησή μου στην ΒΙΟΜΑΓΝ Α.Ε. αυτήν τη στιγμή εκκρεμούν 2.500 αιτήσεις για εργασία και είναι γνωστό ότι στη Βόρειοκεντρική Εύβοια το ποσοστό ανεργίας ξεπερνάει το 75% και το χειρότερο μάλιστα είναι ότι η ανεργία αυτή παίρνει τα χαρακτηριστιά της μακράς διάρκειας. Αυτό σημαίνει, κύριε Υπουργέ, ότι για ορισμένες κατηγορίες εργαζομένων και ειδικά γι' αυτούς για τους οποίους ζητάμε την επέκταση των μέτρων προστασίας, η απασχόληση αποτελεί όνειρο. Είναι δύσκολο, μπορώ να πω ακατόρθωτο, κύριε Υπουργέ, για τους ανέργους ηλικίας πενηνταπέντε-εξήντα ετών να εξασφαλίσουν, έστω και ένα ημερομίσθιο.

'Οταν, κύριε Υπουργέ, έγινε η μεταβίβαση του συγκροτήματος πρώην "Σκαλιστήρη" στη "ΒΙΟΜΑΓΝ Α.Ε.", η τότε πολιτική ηγεσία του Υπουργείου σας είχε υποσχεθεί στους φορείς της περιοχής ότι αν τα μέτρα κοινωνικής προστασίας που θα παρθούν, δεν επαρκούν, θα παρθούν αργότερα συμπληρωματικά.

Και υπάρχουν περιπτώσεις που σε άλλες περιοχές με χαμηλότερο ποσοστό ανεργίας και με ανάλογες δραστηριότητες όπως σας ανέφερα και στην ερώτησή μου, στα "Μεταλλεία Χαλκιδικής", όπου τα μέτρα κοινωνικής προστασίας που πάρθηκαν ήταν καλύτερα. Και σας αναφέρω ότι ενώ η ειδική επιδότηση στην Εύβοια είναι τριάντα έξι μήνες, στην περιοχή αυτή είναι σαράντα οκτώ μήνες. Και ενώ το επίδομα ανεργίας είναι προσαυξημένο κατά 60% στην Εύβοια, στη Χαλκιδική είναι κατά 100%. Και βέβαια, πολύ σωστά πάρθηκαν αυτά τα μέτρα για τη Χαλκιδική. Δε διαφωνούμε. Για την Εύβοια θέλουμε να επεκταθούν. Και αν ζητάμε, κύριε Υπουργέ, την παράταση αυτής της ειδικής επιδότησης, σας είπα και στην αρχή, τη ζητάμε γιατί δεν υπάρχει δυνατότητα απασχόλησης. Η ένταξη της περιοχής στις φθίνουσες περιοχές δεν προσέφερε τίποτε. Αυτήν τη στιγμή, οι άνεργοι της περιοχής τσακώνονται μεταξύ τους ποιος θα εξασφαλίσει δίμηνη απασχόληση που προσφέρει η "ΒΙΟΜΑΓΝ Α.Ε." Και το χειρότερο, κύριε Υπουργέ, είναι ότι υπάρχουν ασφαλιστικά βιβλιάρια του ΙΚΑ τα οποία χρησιμοποιούνται για ιατροφαρμακευτική περίθαλψη των κατοίκων της περιοχής από περισσότερες της μιας οικογένειες. Γι'αυτό σας ζητούμε την επέκταση των μέτρων προστασίας. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Να προσθέσω μόνο δύο λόγια, ότι το πρόβλημα, κύριε συνάδελφε, της ανεργίας στη συγκεκριμένη περιοχή μας είναι γνωστό. Και επίσης ότι τα μέτρα που έχουν ληφθεί κατά καιρούς για την αντιμετώπιση παρόμοιων καταστάσεων διαφέρουν, δεν είναι τα ίδια σε όλες τις επιχειρήσεις ή από χώρο σε χώρο. Αυτό είναι επίσης γνωστό. 'Ομως πρέπει να σας πω ότι δεν μπορεί να μετακυληθεί άλλο βάρος αντιμετώπισης της ανεργίας, εξυγίανσης επιχειρήσεων και άλλων τέτοιων θεμάτων στην κοινωνική ασφάλιση, στο ΙΚΑ. Δεν μπορεί να μετακυληθεί άλλο βάρος. Από την ώρα που οι αρμόδιοι να πληρώσουν φορείς, όπως ο ΟΑΕΔ που σας ανέφερα, δεν έχουν την οικονομική δυνατότητα να δώσουν το ανάλογο ποσό στο ΙΚΑ για την παράταση αυτής της επιδότησης που ζητάτε, μέχρις εξάντλησης δηλαδή των ορίων ηλικίας της συνταξιοδότησης, δεν μπορεί το ΙΚΑ να αναλάβει από μόνο του αυτό το βάρος. Γι'αυτό το θέμα μπορώ να σας πω ότι μπορεί να είναι ανοιχτό, μπορεί να είναι δίκαιο ως αίτημα, μπορεί να είναι μία πραγματική κοινωνική ανάγκη, αλλά το βάρος του δεν μπορεί να μετακυληθεί στην κοινωνική ασφάλιση. Δεν μπορεί να το αντιμετωπίσει από μόνο του το 

Σελίδα 5998 

ΙΚΑ.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, η πέμπτη στην ημερήσια διάταξη επίκαιρη ερώτηση με αριθμό κατάθεσης 1090/5.5.97 του Βουλευτή του Δημοκρατικού Κοινωνικού Κινήματος, κ. Γεωργίου Ρόκου, προς τον Υπουργό Εθνικής Οικονομίας και Οικονομικών, Ανάπτυξης σχετικά με την καταβολή αποζημίωσης στους επαγγελματίες και επιχειρηματίες του Νομού Φλώρινας για τις ζημιές που υπέστησαν από το διεθνές και ελληνικό εμπάργκο στη Σερβία και τα Σκόπια διαγράφεται με αίτημα του ιδίου του Βουλευτού.

Ολοκληρώθηκε η συζήτηση των επικαίρων ερωτήσεων.

Σελίδα 5999 

 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί της αρχής, των άρθρων και του συνόλου του σχεδίου νόμου αρμοδιότητας Εσωτερικών, Δημόσιας Διοίκησης και Αποκέντρωσης "Διοίκηση, οργάνωση, στελέχωση της Περιφέρειας, ρύθμιση θεμάτων για την Τοπική Αυτοδιοίκηση και άλλες διατάξεις".

Ορίστε, κύριε Σιούφα.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η συζήτηση κατά τη χθεσινή συνεδρίαση έφθασε περίπου την 1.30' ώρα το πρωί. Από τον κατάλογο των ομιλητών που έχετε και εσείς στα χέρια σας, είναι τριάντα εννιά Βουλευτές. Μαζί με την ομιλία των Υπουργών και των Κοινοβουλευτικών Εκπροσώπων σημαίνει ότι η συνεδρίαση θα τελειώσει γύρω στις 5.30' το πρωί.

Αυτό, κύριε Πρόεδρε, επιβεβαιώνει τις αιτιάσεις που υπήρχαν από τα Κόμματα της Αντιπολίτευσης ότι ο χρόνος για τη συζήτηση αυτού του τόσο σοβαρού νομοσχεδίου δεν επαρκεί.

Κατόπιν αυτού και επειδή είναι η πρώτη φορά που σε νομοσχέδιο παρουσιάζεται τόση μεγάλη συμμετοχή των συναδέλφων Βουλευτών, δε θα πρέπει και το Προεδρείο και η Κυβέρνηση να τους απογοητεύσουμε και να έλθετε κατά τη διάρκεια της συνεδρίασης να ζητήσετε περικοπή του χρόνου.

Διότι εμείς, ως Αξιωματική Αντιπολίτευση, τη συνεδρίαση θα την πάμε, παρά το γεγονός ότι δεν υπάρχει εξαιρετική περίπτωση απ' ό,τι προβλέπει ο Κανονισμός για να συνεχισθεί μετά τη 12η, διότι αύριο είναι και πρωϊνή η συνεδρίαση. Θα ήθελα να παρακαλέσω να συνεννοηθείτε με τον Πρόεδρο του Σώματος και θα ήθελα να υπάρξει και η γνώμη των άλλων Kομμάτων, να δοθεί ακόμη μία μέρα γι' αυτό το νομοσχέδιο και να συνεχισθεί αύριο η συζήτηση επί της αρχής του νομοσχεδίου.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπ. Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπ. Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα συμφωνήσω με τον Kοινοβουλευτικό Eκπρόσωπο της Νέας Δημοκρατίας ότι το νομοσχέδιο είναι σημαντικό και χρειάζεται να ακουστούν οι απόψεις όλων των Πτερύγων της Βουλής με άνεση. Γι' αυτό, η Κυβέρνηση επιθυμεί και προτείνει, η συζήτηση σήμερα να εξαντληθεί επί της αρχής και να τελειώσει, ούτως ώστε να υπάρξει ένα τριήμερο, μια και έχει συμφωνηθεί να είναι πενθήμερη η συζήτηση, προκειμένου να γίνει μια ουσιαστική συζήτηση στην Ολομέλεια επί των άρθρων.

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Υπουργέ.

Ακούστηκε το αίτημά σας, κύριε Σιούφα, όπως και του κυρίου Υποργού. Θα συνεννοηθώ με τον κύριο Πρόεδρo.

Συνεχίζουμε τη συζήτηση.

Ο συνάδελφος, κ. Φοίβος Ιωαννίδης, έχει το λόγο.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, επειδή από τη μέχρι τώρα συζήτηση περίπου έχουν αναπτυχθεί όλες οι απόψεις επί της αρχής και επειδή έχω καλυφθεί σχεδόν πλήρως, δε θα εξαντλήσω το χρόνο μου, βοηθώντας έτσι και τη συζήτηση να προχωρήσει και ικανοποιώντας κατά το μέρος που μου ανήκει το αίτημα του συναδέλφου κ. Σιούφα.

Ασφαλώς είναι ένα από τα σοβαρότερα νομοσχέδια το υπό συζήτηση σχέδιο νόμου, κύριε Πρόεδρε. Ασφαλώς όλοι γνωρίζουμε την κατάσταση της Δημόσιας Διοίκησης. Ασφαλώς όλοι αποδεχόμαστε ότι ένα μέρος του προβλήματος είναι το συγκεντρωτικό κράτος των Αθηνών.

Κάποτε, επί Τουρκοκρατίας ακόμα, είχαν αναπτυχθεί οι περίφημες Κοινότητες, για τις οποίες ο Ελύτης έχει γράψει "Ποιoς κατέστρεψε εκείνα τα κινήματα ψυχής που οδήγησαν στις Κοινότητες" που τόσο σημαντικό έργο είχαν επιτελέσει; "Το Βαυαρικό κράτος, το συγκεντρωτικό κράτος κατέστρεψε αυτά τα κινήματα. Αλλά αυτά τα κινήματα δημιουργήθηκαν, κύριε Πρόεδρε, από τον ίδιο το λαό, με τη συμμετοχή του λαού. Και εγώ θέλω να επισημάνω αυτό το σημαντικό πρόβλημα κατά τη γνώμη μου ότι στην εποχή μας είναι ολοένα και μικρότερη, ολοένα και περισσότερο ιδιοτελής με την έννοια της φιλοδοξίας η συμμετοχή στα κοινά. Και θέλω να επισημάνω ότι παρά τις θετικές, θετικότατες διατάξεις του σχεδίου νόμου και την προσπάθεια που καταβάλλει ο Υπουργός και οι αρμόδιοι Υφυπουργοί και η Κυβέρνηση εν τω συνόλω της, για την αναδιοργάνωση της Δημόσιας Διοίκησης και την ουσιαστική αποκέντρωση, παρ' όλα αυτά, επειδή η καρδιά και η ψυχή της αποκέντρωσης είναι ο πρώτος βαθμός Αυτοδιοίκησης, εκείνο που έχει πολύ μεγάλη σημασία είναι ίσως, με μια πολύ μεγάλη καμπάνια να πείσουμε επιτέλους τους 'Ελληνες, ότι πρέπει να γίνουν πολίτες, δηλαδή να συμμετέχουν στα κοινά. Διότι είναι αδύνατον να επιτελεσθεί σοβαρό έργο όταν σοβαροί και κατάλληλοι άνθρωποι δεν αναμειγνύονται στα κοινά. 'Οταν το περιθώριο αναμείξεως στα κοινά περιορίζεται μόνο σ' εκείνους που κινούνται από προσωπική φιλοδοξία, τότε βεβαίως δεν είναι δυνατόν οποιοιδήποτε θεσμοί, οποιαδήποτε νομοθετήματα να αποδώσουν αυτό που θέλουμε να αποδώσουν.

Γι' αυτό, κύριε Υπουργέ, σας κάνω μία έκκληση: Κάποτε διάβαζα σ' ένα βιβλίο του Θεοτοκά για την Αμερική -ψάχνω να το βρω γιατί το έχασα και δεν έχει επανεκδοθεί- το εξής: 'Ενα από τα δοκίμια ήταν για την Τοπική Αυτοδιοίκηση. Σ' ένα δήμο, μιας πολιτείας υπήρχε ένας κατάλογος των υποχρεώσεων του πολίτη που άρχιζε από το να διατηρεί το σκαλοπάτι του σπιτιού του καθαρό, μέχρι την υποχρέωση να υπηρετεί ως ένορκος στα Ορκωτά Δικαστήρια.

Είναι κατά τη γνώμη μου ανάγκη να υπάρξει μία μεγάλη καμπάνια με τη συμμετοχή όλων των Κομμάτων για να πεισθούν οι σημερινοί 'Ελληνες ότι επιτέλους πρέπει να ασχοληθούν με τις υποθέσεις τους, διότι εν τέλει είναι υπόθεση του καθενός το πώς λειτουργεί ο δήμος, το συμβούλιο, το διαμέρισμα, η Νομαρχιακή Αυτοδιοίκηση κ.ο.κ.

Κύριε Πρόεδρε, ήθελα μόνο να εκφράσω την άποψη ότι πρέπει όλοι να καταβάλουμε προσπάθεια ώστε να γίνουν οι συμπατριώτες μας αληθινοί πολίτες, διότι οσαδήποτε και αν είναι τα ελαττώματα ημών των πολιτικών, όσα και αν μας καταλογίζονται, σε τελευταία ανάλυση εκείνο για το οποίο είμαστε περισσότερο υπεύθυνοι είναι ότι δεν έχουμε φροντίσει να υπομνήσουμε έστω και αν γινόμαστε δυσάρεστοι, στους συμπατριώτες μας ότι οφείλουν να είναι πολίτες. Και πολίτης δε σημαίνει μόνο δικαιώματα, αλλά και υποχρεώσεις.

Εάν αυτό το πνεύμα μπορέσουμε να το μεταδώσουμε, τότε είμαι βέβαιος ότι και οι θεσμοί που εισάγονται με το παρόν σχέδιο νόμου, αλλά και όσα άλλα θα ακολουθήσουν από τη σημερινή Κυβέρνηση στην κατεύθυνση της αναδιοργάνωσης του Κράτους, της Δημόσιας Διοίκησης και της αποκέντρωσης, όπως και της ανάπτυξης της Τοπικής Αυτοδιοίκησης, της Νομαρχιακής Αυτοδιοίκησης και της Περιφέρειας, τότε πιστεύω ότι θα έχουν ελπίδα να ευωδοθούν αυτές οι προσπάθειες και να λειτουργήσει η Χώρα μας κατά ένα καλύτερο τρόπο απ' ό,τι λειτουργεί μέχρι σήμερα. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Πριν δώσω το λόγο στο συνάδελφο τον κ. Κεδίκογλου, θα ήθελα να ανακοινώσω στο Σώμα ότι το Δημοκρατικό Κοινωνικό Κίνημα ορίζει ως Κοινοβουλευτικό Εκπρόσωπο για τη συζήτηση του συγκεκριμένου νομοσχεδίου το Βουλευτή κ. Αναστάσιο Ιντζέ.

Ορίστε, κύριε Κεδίκογλου έχετε το λόγο για δέκα λεπτά.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε και αγαπητοί συνάδελφοι, χθες κατά την έναρξη της συνεδριάσεως έκανα κάποιες παρατηρήσεις στον Προεδρεύοντα της Βουλής κ. Κρητικό, σχετικά με το νομοσχέδιο και την τήρηση του Κανονισμού. Πήρα κάποια απάντηση από τον κ. Κρητικό η οποία δε συμφωνούσε με την άποψη τη δική μου, αλλά κυρίως όμως πήρα την απάντηση ότι το νομοσχέδιο αυτό δεν αναφέρεται στην οργανωμένη συζήτηση, στο άρθρο 107. Είπε ο κ.Κρητικός ότι η οργανωμένη συζήτηση αφορά άλλη διαδικασία και τη γνωρίζετε. Είναι πολύ αυστηρότερη πάσης άλλης διαδικασίας. Ο κ.Κρητικός υπερασπίστηκε το άρθρο 14 

Σελίδα 6000 

λέγοντας ότι με τη λέξη "διάρκεια" καθορίζεται και ο αριθμός των συνεδριάσεων.

Στη συνέχεια ήρθε ο κ. Κακλαμάνης ο οποίος με περιέλουσε με ακατονόμαστους χαρακτηρισμούς.

Κύριοι συνάδελφοι, θέλω να σας ξεκαθαρίσω ότι το άρθρο 14 καθορίζει τη διάρκεια. Η διάρκεια δεν είναι και αριθμός συνεδριάσεων. Το ότι δεν είναι και αριθμός συνεδριάσεων φαίνεται από το άρθρο 90, όπου ομιλεί περί αριθμού και διάρκεια συνεδριάσεων. Το άρθρο 107 το επεκαλέσθη ο κ.Κακλαμάνης λέγοντας "Κυρίες και κύριοι συνάδελφοι, για μία ακόμη φορά είμαι υποχρεωμένος να υπενθυμίσω στο Σώμα τις σχετικές διατάξεις του Κανονισμού, σύμφωνα με το άρθρο 107 του Κανονισμού, νομοσχέδια κ.λπ.".

Αγαπητοί συνάδελφοι, το άρθρο 107 του Κανονισμού είναι για η οργανωμένη συζήτηση με εξαίρεση -λέγει το άρθρο- τα σχέδια και τις προτάσεις νόμου που σύμφωνα με το άρθρο 72 του Συντάγματος υπάγονται στην αρμοδιότητα της Ολομέλειας της Βουλής.

Το νομοσχέδιο αυτό είναι από τα νομοσχέδια του άρθρου 72, θίγει βασικά δικαιώματα του πολίτη και υπάγεται στην Ολομέλεια της Βουλής, άρα δεν μπορεί να εφαρμοσθεί το άρθρο 107. Και εδέχθην καταιγισμό χαρακτηρισμών και αναγκάστηκα να διακόψω, διότι το πολύ δημοκρατικό μας Προεδρείο και ο πολύ δημοκρατικός Πρόεδρος δεν μας επιτρέπει ποτέ να μιλήσουμε. Δεν υπάρχει άλλος τρόπος αντίστασης, όταν βλέπεις να καταπιέζεσαι, παρά μόνο η επανάσταση. Αυτό είναι γνωστό! 'Οταν υπάρχει καταπίεση, κόντρα σε οτιδήποτε άλλο, η μόνη λύση είναι η επανάσταση. Τουλάχιστον αυτό με δίδαξε ο μακαρίτης Ανδρέας Παπανδρέου. 'Ετσι έχει το πράγμα.

Σε κάθε περίπτωση, αγαπητοί συνάδελφοι, μπορεί να μη χαρακτηρίζομαι για τη Γαλατική μου ευγένεια, χαρακτηρίζομαι όμως, όπως πιστεύω ότι οι πατριώτες μου έχουν δείξει, επί είκοσι ένα χρόνια για παρουσία για αγώνες και για έργο. Δε χαρακτηρίζομαι από την καταστροφή της ελληνικής οικονομίας η οποία οφείλεται στο νυν Πρόεδρο της Βουλής όταν καθόρισε την εισοδηματική πολιτική ως Υπουργός Εργασίας, αυθαίρετα εντελώς, και στο όνομα κάποιας κομματικής ενότητας κ.λπ. απεδέχθη τότε, κατά μεγάλο λάθος, Ανδρέας Παπανδρέου.

Μία εισοδηματική πολιτική που ενώ το βασικό ημερομίσθιο ήταν τετρακόσιες είκοσι πέντε δραχμές, τα συνδικάτα διεκδικούσαν πεντακόσιες είκοσι πέντε, για να πάνε στις πεντακόσιες. Ξυπνήσαμε το πρωί και είδαμε εξακόσιες και διπλασιασμό αδειών και διάφορα άλλα τα οποία οδήγησαν στη διάλυση όλων των μικρομεσαίων επιχειρήσεων και σε στρατιές ανέργων στα γραφεία μας να βρουν θέσεις στο δημόσιο τομέα και στη σημερινή κατάσταση της οικονομίας μας, την οποία πολεμούμε να διορθώσουμε.

Αυτά, λοιπόν, έχω να πω στον κύριο Πρόεδρο της Βουλής.

Πέραν αυτού, αγαπητοί συνάδελφοι, συζητάμε για τη διοικητική διαίρεση της Χώρας. Καλό θα ήταν να κοιτάξουμε τη δημοκρατική διαίρεση. 'Ολοι μιλάμε για πλεόνασμα Δημοκρατίας, όλοι προσπαθούμε να μιλήσουμε για τη Δημοκρατία που πρέπει να διέπει και δεν έχει προσέξει κανείς το πώς λειτουργεί εσωτερικά η Βουλή, όπου επικρατεί ο νεποτισμός και ο φαβοριτισμός και η ευνοιοκρατία, όπου κύριος αποφασιστικός παράγων είναι ο Πρόεδρος της Βουλής, όπου με τον πρόσθετο Κανονισμό που έφερε υπό μορφήν κώδικος -αν θέλετε ανοίξτε να διαβάσετε τον Κανονισμό- στο άρθρο 74 τύποις μεν στην αρχή αναφέρεται ότι οι προσλήψεις υπάγονται στο νόμο 2190 και ακολουθεί όμως "με επιφύλαξη των ειδικών ρυθμίσεων του παρόντος Κανονισμού" και από κάτω δίνει όλες τις εξουσίες στον Πρόεδρο της Βουλής δεσποτικώς να προσλαμβάνει, να απολύει, να καθορίζει αποζημιώσεις κ.λπ. και ήδη επέβαλε και διάταξη με την οποία υποχρεώνει νεότατους ανθρώπους, εκβιαστικώς, να εξέλθουν από την υπηρεσία της Βουλής. Δεν δίνουμε κανένα μάθημα προς τα έξω όταν μιλάμε και φωνάζουμε για το νόμο 2190 και το σπίτι μας διοικείται με μεθόδους φαβοριτισμού, νεποτισμού και ευνοιοκρατίας. Το θέτω αυτό ιδιαίτερα υπόψη σας, κύριε Υπουργέ της Δημόσιας Διοίκησεως, και θα παρακαλέσω να το θέσετε στον Πρόεδρο της Κυβερνήσεως και στο Υπουργικό Συμβούλιο.

Πάμε τώρα στο κυρίως νομοσχέδιο, αγαπητοί συνάδελφοι. 'Εχουμε το άρθρο 101 του Συντάγματος το οποίο νομίζω ότι είναι το ρυθμιστικό άρθρο του νόμου. Σύμφωνα με το άρθρο 101 λέει ότι η διοικητική διαίρεση της Χώρας διαμορφώνεται με βάση τις γεωοικονομικές, κοινωνικές και συγκοινωνιακές συνθήκες. Διαμορφώθηκε μία διαίρεση, κύριε Υπουργέ των Εσωτερικών, με το άρθρο 61 του νόμου 1622 τι λέγει αυτή: "Με διατάγματα που εκδίδονται με πρόταση των Υπουργών Εσωτερικών, Εθνικής Οικονομίας και Περιβάλλοντος, διαιρείται η Χώρα σε περιφέρειες χωρίς πουθενά να αιτιολογεί και να διαλαμβάνει θέσεις σχετικά με τις προϋποθέσεις και το Σύνταγμα, με τις γεωοικονομικές, κοινωνικές και συγκοινωνιακές συνθήκες. Τι δουλειά έχει η Εύβοια με τη Φθιώτιδα; Για εξηγήστε μου. Ποια σχέση έχει η παράγραφος 2 όπου λέει ότι η διοικητική διαίρεση της Χώρας διαμορφώνεται με βάση τις γεωοικονομικές, τις κοινωνικές και τις συγκοινωνιακές συνθήκες, με τη σύνδεση της Εύβοιας και της Φθιώτιδας; Σας ερωτώ. Μήπως έχει ιστορική σχέση; Μήπως έχει κοινωνική σχέση; Η Εύβοια συνδέεται με τις Κυκλάδες. Ευρίσκονται στο πόδι της Ευβοίας και είναι ο ίδιος γεωλογικός σχηματισμός, έχουν συμπληρωματικές οικονομίες και κοινά κοινωνικά χαρακτηριστικά. Από την Κάρυστο βλέπετε απέναντι την 'Ανδρο, την Τζιά, την Μύκονο και όλες τις Κυκλάδες. Συνδέεται αν θέλετε, με το υπόλοιπο της Αττικής. Συνδέεται αν θέλετε με τη Μαγνησία. Καμία σχέση δεν έχει με τη Φθιώτιδα.

'Ηθελα να εννοήσω με ποια μορφή γεωοικονομικών συνθηκών και συγκοινωνίας συνδέεται η Αιτωλοακαρνανία με την Αχαϊα. Διότι θα έπρεπε η Πάτρα με το μακαρίτη Κουτσόγιωργα να είναι πρωτεύουσα περιφέρειας.

Εάν έτσι νομίζουμε ότι χτίζουμε το διοικητικό σύστημα, κάνουμε εξ υπαρχής λάθος. Το πρώτο θέμα είναι ποιες είναι οι περιφέρειες. 'Αρα θέλετε κάποιο βασικό νόμο ο οποίος να καθορίζει πώς γίνεται η διαίρεση σε περιφέρειες. Και δεν μπορεί να γίνει με απλό διάταγμα το οποίο κάθε μέρα αλλάζει. Αυτό γίνεται με διάταγμα εφάπαξ.

Η Κυβέρνηση του Πλαστήρα το '50 καθόρισε ποιες είναι εθνικές οδοί αλλά με διάταγμα εφάπαξ. Δεν μπορείτε σήμερα να ονομάσετε "εθνικό δρόμο" κανέναν από τους υπάρχοντες δρόμους. Χρειάζεται διάταγμα εφάπαξ και τροποποίηση του τότε διατάγματος για να δούμε με ποια ευαισθησία κάθε φορά κυβερνούσαν οι κυβερνήσεις.

Δεύτερο στοιχείο: Λέει "τα περιφερειακά κρατικά όργανα" -και είχε δίκιο στο θέμα αυτό ο κ. Παυλόπουλος, κάποτε πρέπει να λέμε τις αλήθειες της Αντιπολίτευσης- "έχουν γενική αποφασιστική αρμοδιότητα για τις υποθέσεις της περιφέρειάς τους". Δε θα έπρεπε ενδεικτικά να πείτε ποιες είναι οι υποθέσεις της περιφέρειας; 'Ερχεστε τώρα εσείς και λέτε ότι "θα ιδρύσουμε με π.δ. εντός έξι μηνών". Και δε δεσμεύεστε να στελεχώσετε τις περιφέρειες μετά έξι μήνες και έστω με τα διατάγματα να πείτε ποιες είναι οι περιφερειακές υποθέσεις, αλλά έρχεστε πριν καν δημοσιευθούν τα διατάγματα - και αμφιβάλλω αν θα δημοσιευθούν εντός του έτους, εύχομαι να το καταφέρετε εντός έξι μηνών- να στελεχώσετε τις περιφέρειες, οι οποίες επαναλαμβάνω δεν έχουν καμία σχέση με το πνεύμα του Συντάγματος σε ό,τι αφορά τη διαίρεσή τους.

Επιπλέον, η Χώρα μας έχει δύο βασικά ελαττώματα ή χαρακτηριστικά. Είναι η μοναδική στην Ευρώπη, που χωρίζεται σε Ανατολική και Δυτική, σε Βόρεια και Νότια, σε πάνω και κάτω από το αυλάκι. Ευτυχώς, με τα έργα του Ρίου-Αντιρρίου και με τη δεύτερη γέφυρα στην Κόρινθο, θα σταματήσει σε λίγο αυτό το "πάνω και κάτω από το αυλάκι".

Αυτά λάβετέ τα σοβαρά υπόψη σας.

Πάμε, τώρα, στον Περιφερειάρχη, που έρχεσθε και διορίζετε. Τι είναι ο Περιφερειάρχης, σύμφωνα με το Διάταγμα; Είναι μία μονοπρόσωπη κυβέρνηση, εξαρτώμενη από τον Υπουργό των Εσωτερικών. Γιατί έγινε όλο αυτό; Γιατί δε θέλουμε να είμαστε ειλικρινείς;

Εάν είχαμε λιγότερους Νομούς, εάν η Κοζάνη, τα Γρεβενά, 

Σελίδα 6001 

η Φλώρινα, η Καστοριά, παραδείγματος χάρη, ήταν ένας Νομός, εάν η Ευρυτανία ήταν ενσωματωμένη στη Φθιώτιδα και η Φωκίδα στη Βοιωτία, αν δηλαδή είχαμε λιγότερους Νομούς -γιατί αν το 1912-1913 ήθελαν 52 Νομούς, τώρα μπορεί να χρειαζόμαστε δέκα-δεκαπέντε- θα είχαμε θέματα περιφερειών; Γιατί, όμως, δεν το λέτε ευθέως; Απέτυχε ο θεσμός του αιρετού Νομάρχη και διηρέθη η διοίκηση στα δυο. Και ερχόμαστε τώρα και για να καλύψουμε εκείνα τα ελαττώματα κάνουμε τον Περιφερειάρχη.

Και πού θα οδηγήσει αυτό; Μην έχετε καμιά αμφιβολία. Στη συναλλαγή μεταξύ αιρετού νομάρχη και περιφερειάρχη. Και αυτή η συναλλαγή θα καθορίσει το βαθμό και την ποιότητα του πολιτεύματος. Και αυτό είναι υψίστη υποχρέωσή μας: Το πολίτευμά μας, η βελτίωσή του, η εξέλιξη του είναι υψίστη υποχρέωση δική μας και κάθε νόμου. Θα υπάρξει συναλλαγή. Και θα συναλλαγούν μαζί τους, όχι το καθαρό στάρι -αν θυμάσθε από τον παλιό καιρό- αλλά τα σκύβαλα. Και θα έρθει εδώ στη Βουλή προσωπικό δεύτερης ποιότητας, γιατί μόνον αυτά θα πάνε να προσκυνήσουν τον Περιφερειάρχη τον αιρετό. Νομάρχες, ως σύγχρονοι κοτσαμπάσηδες, κρατικοδίαιτοι όμως. 'Ηταν λάθος. Να το πούμε ευθέως.

Η λύση ήταν: Ο πρόεδρος του Νομαρχιακού Συμβουλίου και το Νομαρχιακό Συμβούλιο -όπως πολύ ορθά ο Κατριβάνος τότε είχει νομοθετήσει- με εξουσίες, να είναι ουσιαστικά ο μέντωρ του νομού και από πάνω και πάλι ο νομάρχης, που να εκπροσωπεί πράγματι την Κυβέρνηση και εκτελεί τις αποφάσεις του Νομαρχιακού Συμβουλίου και για να μη διασπάται η Διοίκηση. Περιορισμός των νομών. Ασφαλώς, περιορισμός των νομών. Γιατί, αν ήταν ενωμένη η Καρδίτσα με την Ευρυτανία, θα υπήρχε και ο δρόμος Καρπενήσι-Καρδίτσα. Τώρα δεν υπάρχει, γιατί αλλιώς διαμορφώνονται οι ενότητες και τα συμφέροντα και ενδιαφέροντα.

Δεν έχουμε, λοιπόν, το θάρρος να το πούμε. Και δεν επιτρέπεται. Σήμερα υπάρχουν μέσα επιστημονικά. Μπορείτε να κάνετε μια δημοσκόπηση και να δείτε σε ποιο βαθμό η ελληνική κοινή γνώμη αποδέχεται τον αιρετό Νομάρχη, τη διαίρεση της διοίκησης στο νομό της και μετά ν'αποφασίσετε.

"Η πολιτική" -και τελειώνω μ' αυτό, κύριε Πρόεδρε- είπε ο Ανδρέας Παπανδρέου, "καταξιώνεται, όταν είναι πραγματικά η κινητήριος δύναμη της κοινωνίας και προπαντός, όταν χαρακτηρίζεται από ανατρεπτική πνοή. Πολιτική που δεν έχει μέσα της την ανατρεπτική πνοή, δεν είναι πολιτική. Δεν έχει καμία σχέση με την κίνηση της κοινωνίας".

Μ' αυτές τις προϋποθέσεις, κύριοι συνάδελφοι, αντιλαμβάνεσθε πως δε συμμερίζομαι τις θέσεις των προηγουμένων συναδέλφων που μίλησαν υπέρ του νομοσχεδίου. Δε συμμερίζομαι την άποψη του Υφυπουργού Εσωτερικών, ότι η περιφέρεια -όπως μας είπε- δεν είναι επίπεδο αποκέντρωσης. Και λυπάμαι, δεν μπορώ να δώσω ψήφο επί της αρχής του νομοσχεδίου.

Ευχαριστώ πολύ.

(Χειροκροτήματα)

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ: Κυρίες και κύριοι συνάδελφοι, οι σύγχρονες κοινωνίες και κυρίως οι κοινωνίες της Δυτικής Ευρώπης, περνούν από δύο αντίρροπες και ταυτόχρονα φυγόκεντρες τάσεις. Από τη μία πλευρά, αναπτύσσεται η υπερθνική δομή των κοινωνιών, που ξεπερνάει την κρατική, την εθνική δομή, παραδείγματος χάρη Ενωμένη Ευρώπη, όπου οι αποφάσεις λαμβάνονται σε υπερεθνικό επίπεδο, σε επίπεδο της Ενωμένης Ευρώπης. Και από την άλλη πλευρά, η άλλη αντίρροπη και εξίσου φυγόκεντρη δύναμη, η οποία είναι η μεταφορά μέσα στο ίδιο το κράτος, το έθνος, αρμοδιοτήτων από το κέντρο στην περιφέρεια. Με αποτέλεσμα, τελικά, σε όλες τις Δυτικές, ανεπτυγμένες χώρες, να κρατάει η κεντρική εξουσία τον επιτελικό, τον κατευθυντήριο και τον ελεγκτικό ρόλο και τον εκτελεστικό ρόλο να τον περνάει στις τοπικές κοινωνίες, δηλαδή στην Τοπική Αυτοδιοίκηση.

Εδώ και χρόνια υποστηρίζουμε όλα τα Κόμματα μέσα στη Βουλή, ότι βασική προϋπόθεση του εκσυγχρονισμού της κοινωνίας είναι ο εκσυγχρονισμός της κρατικής δομής. Και ο εκσυγχρονισμός της κρατικής δομής προϋποθέτει ένα βασικό στοιχείο: Το πέρασμα των αρμοδιοτήτων από το κέντρο στην περιφέρεια.

Αυτές, λοιπόν, είναι οι δύο τάσεις οι οποίες υπάρχουν. Και αυτές τις δύο τάσεις καλούμεθα να υπηρετήσουμε όλοι, ανεξαρτήτως σε ποιο πολιτικό ή ιδεολογικό χώρο βρισκόμαστε, διότι αυτές τις δύο τάσεις τις επιβάλλει η σύγχρονη τεχνολογία, τις επιβάλλει η πληροφόρηση, τις επιβάλλουν οι τομείς της παγκόσμιας οικονομίας, όπως είναι ο τραπεζικός τομέας, όπως είναι οι πολυεθνικές επιχειρήσεις, όπου πράγματι, η κεντρική εξουσία ενός κράτους δεν μπορεί πλέον από μόνη της να ασκήσει τις εξουσίες της. Και όλο και περισσότερο μειώνεται η αρμοδιότητα της κεντρικής εξουσίας του κράτους. Καθημερινά ψηφίζουμε στη Βουλή νομοσχέδια, τα οποία είναι αποτέλεσμα της πολιτικής της Ευρωπαϊκής Ενώσεως.

Από το 2000 και μετά ελάχιστα θα είναι εκείνα για τα οποία θα αποφασίζουμε μέσα στη Βουλή των Ελλήνων. Τα περισσότερα θα αποφασίζονται σ' ένα υπερεθνικό επίπεδο και θα έρχεται η εκάστοτε εθνική Κυβέρνηση να εκτελεί αυτές τις αποφάσεις.

Γιατί γίνεται αυτή η προσπάθεια της αποκεντρώσεως; Για να γίνει πιο αποτελεσματική η Δημόσια Διοίκηση, για να φθάσουμε, δηλαδή, στο κατώτερο δυνατό επίπεδο της σχέσεως μεταξύ πολίτη και Κράτους. Να υλοποιηθεί δηλαδή, τελικά αυτό το οποίο υποστηρίζουμε, ότι το Κράτος πρέπει να προστρέχει στο πολίτη, αντί ο πολίτης να προστρέχει στο Κράτος.

Αυτή, λοιπόν, είναι η βασική φιλοσοφία στην οποία οδηγείται η Ευρώπη, οδηγούνται οι σύγχρονες κοινωνίες. Και το ερώτημα που τίθεται είναι τι κάνουμε εμείς.

Διάβασα με πολύ μεγάλη προσοχή το εγχειρίδιο, το οποίο αναφέρεται "Ιωάννης Καποδίστριας, για τη συνένωση των κοινοτήτων". Εάν διαβάσετε με προσοχή αυτό το εγχειρίδιο, θα δείτε την τραγωδία που έχει περάσει η Τοπική Αυτοδιοίκηση τη δεκαετία του ' 80 και τα πρώτα έξι-επτά χρόνια της δεκαετίας του '90. Δε χρειάζεται κριτική.

Δεν μπορεί να υποστηρίξετε ότι έγιναν βήματα προς τη σωστή κατεύθυνση, ούτε χρειάζεται εμείς να κάνουμε καμία κριτική. Διαβάστε αυτό το εγχειρίδιο για να δείτε πώς στήθηκε ένας πύργος της Βαβέλ.

Αναγνωρίζει το εγχειρίδιο αυτό, ότι ο πρώτος βαθμός και ο δεύτερος βαθμός χτίστηκαν σε σαθρές βάσεις. Και ενώ έρχεται πλέον η σημερινή ηγεσία του Υπουργείου των Εσωτερικών και λέει ότι χτίστηκε σε σαθρές βάσεις, ερχόμαστε τώρα σ' αυτές τις σαθρές βάσεις του πρώτου και του δεύτερου ορόφου, στην πραγματικότητα να στήσουμε έναν τρίτο όροφο, ο οποίος και αυτός είναι φυσικό ότι θα καταρρεύσει.

Δεν ακολουθήθηκε, κύριε Υπουργέ, μία βασική αρχή της οργανωτικής. Οποιοδήποτε βιβλίο διαβάσατε περί οργανωτικής, θα είδατε ότι υπάρχουν ορισμένα σταθερά βήματα, τα οποία πρέπει να ακολουθούνται για την οργάνωση και την αναδιοργάνωση, είτε του ιδιωτικού τομέα είτε της Κρατικής Διοίκησης.

Το πρώτο βήμα είναι ο προσδιορισμός των αρμοδιοτήτων. Εάν δεν προσδιορίσετε ποιος κάνει τι, είναι αδύνατο να προχωρήσετε στη σύνθεση ενός οργανογράμματος, στην αναζήτηση του αναγκαίου ανθρώπινου δυναμικού, της τεχνολογικής υποδομής που χρειάζεται για υποβοήθηση και των αναγκαίων πόρων.

Συνεπώς το νομοσχέδιο που φέρνετε τώρα, αλλά και τα προηγούμενα, ξεκίνησαν από μια εσφαλμένη βάση. Το Υπουργείο Εσωτερικών και το Υπουργείο Προεδρίας, που κι αυτό έχει συναρμοδιότητα, δεν προκαθόρισαν τις αρμοδιότητες.

Αυτό που πρέπει να γίνει είναι, πριν απ'όλα, ένα ξεκαθάρισμα: Ποιoς είναι ο ρόλος, του πρώτου βαθμού Τοπικής Αυτοδιοίκησης, του δήμου και της κοινότητας, ποιος είναι ο ρόλος της νομαρχίας, τι κρατάει η κεντρική εξουσία, κεντρική Διοίκηση, όσον αφορά τον κατευθυντήριο και τον ελεγκτικό της ρόλο κι αν θέλετε και τον εκτελεστικό της ρόλο, σε εθνικό επίπεδο. Απομένει να προσδιορίσετε το ρόλο των

Σελίδα 6002 

Γραμματειών, με τις οποίες ασχολείται το νομοσχέδιο. Αφού ξεκαθαριστούν αυτοί οι ρόλοι, να έρθετε να πείτε ότι για υλοποίηση αυτών των αρμοδιοτήτων, αυτών των βαθμίδων, χρειάζονται αυτά τα οργανογράμματα, τα οποία, βεβαίως, μπορεί να προσαρμόζονται ανάλογα με τις τοπικές συνήθειες.

Στη συνέχεια, να αναζητήσετε ποια είναι η ανθρώπινη και η τεχνική υποδομή που χρειάζεται, για να υλοποιηθούν αυτά τα οργανογράμματα και στο τέλος να αναζητήσετε τους αναγκαίους πόρους.

Γίνεται τίποτα από αυτά στο συγκεκριμένο νομοσχέδιο; Ασχολείστε με ένα άρθρο σε τέσσερις ή πέντε σελίδες για ένα οργανόγραμμα, το οποίο δε βρίσκεται σε καμιά συσχέτηση με αυτό που λέγεται νομαρχία και τα οργανογράμματα των νομαρχιών, με ένα οργανόγραμμα το οποίο δεν έχει καμιά απολύτως σχέση με τη δομή της οργάνωσης των βασικών Υπουργείων, με τις οποίες συνδέεται η περιφέρεια, π.χ το Υ.ΠΕ.ΧΩ.Δ.Ε. Στη συνέχεια λέτε ότι θα υπάρξει μια επιτροπή, η οποία θα περάσει τις αρμοδιότητες.

Μα, πώς προσδιορίσατε ότι χρειάζονται τέσσερις διευθύνσεις για τον έλεγχο των δημοσίων έργων, όταν δεν έχετε προσδιορίσει επακριβώς ποιο θα είναι το αντικείμενο της περιφέρειας και όταν υπάρχουν διατάξεις τις οποίες έχει περάσει το Υ.ΠΕ.ΧΩ.Δ.Ε, που στην πραγματικότητα μπορεί να αφαιρέσουν όλες τις αρμοδιότητες από την περιφέρεια; Γι'αυτό πιστεύω ότι το σύστημα θα αποτύχει.

Ειλικρινά, χωρίς να θέλω να δημιουργήσω προβλήματα, πιστεύω ότι πρέπει να αποσυρθεί το νομοσχέδιο και να έρθετε με ένα συνολικό νομοσχέδιο, το οποίο θα αντιμετωπίζει τις αρμοδιότητες, θα προβλέπει τα οργανογράμματα και θα προβλέπει τους πόρους, τα μέσα για να μπορέσει να υλοποιηθεί αυτό το πρόγραμμα.

Δόθηκαν, πράγματι, αρμοδιότητες στον πρώτο βαθμό Τοπικής Αυτοδιοίκησης, στο δήμο και στην κοινότητα. Δόθηκαν αυτοτελείς οικονομικοί πόροι, που θα έπρεπε να ανέρχονται σε ένα τρισεκατομμύριο πεντακόσια δισεκατομμύρια δραχμές. Από όλες τις κυβερνήσεις, και του ΠΑ.ΣΟ.Κ και της Νέας Δημοκρατίας, μέσα στα οκτώ χρόνια που πέρασαν από τότε που θεσμοθετήθηκαν οι αυτόνομοι πόροι, τους αφαιρέθηκαν πεντακόσια δισεκατομμύρια δραχμές, δηλαδή το 33%.

ΣΤΡΑΤΗΣ ΚΟΡΑΚΑΣ: Είναι εννιακόσια, κύριε 'Εβερτ.

ΜΙΛΤΙΑΔΗΣ ΕΒΕΡΤ: Εγώ τα υπολογίζω περίπου σε πεντακόσια. Αλλά, είτε πεντακόσια είτε ενιακόσια, είναι ένας τεράστιος αριθμός.

Δώσατε αρμοδιότητες για να χτίσει η Τοπική Αυτοδιοίκηση σχολεία. Γιατί κανένας δήμος ή κοινότητα δεν έχτισε κανένα σχολείο; Γιατί δεν υπάρχουν οι πόροι. Μοιράστε όσες αρμοδιότητες θέλετε. Πόρους δώσατε;

Μελέτησα το θέμα με πολύ μεγάλη προσοχή και με τη βοήθεια, αν θέλετε, του κυρίου Υπουργού, τον οποίο ευχαριστώ, διότι του ζήτησα να μου στείλει όλα τα οργανογράμματα των νομαρχιών.

Ψηφίσαμε ένα νόμο μέσα σ'αυτήν τη Βουλή, ο οποίος προέβλεπε ότι κάθε νομαρχία θα βγάλει τα δικά της διατάγματα, τις δικές της αποφάσεις για το πώς θα οργανωθεί. Προσπάθησα να συγκρίνω τα οργανογράμματα των νομαρχιών. Πύργος της Βαβέλ! Μια κατάσταση η οποία είναι χαώδης.

Ξέρετε τι έχει θεσμοθετηθεί από τις νομαρχίες; Επτακόσιες σαράντα οκτώ διευθύνσεις και τρεις χιλιάδες ενιακόσια τμήματα και τριάντα εννέα χιλιάδες εξακόσιες ενενήντα οργανικές θέσεις. Απάντηση: Μα, δεν καλύφθηκαν τριάντα εννέα χιλιάδες εξακόσιες ενενήντα οργανικές θέσεις. Εκεί είναι το μειονέκτημα. Στο ότι φτιάχτηκε ένα οργανόγραμμα, δόθηκαν αρμοδιότητες σε ορισμένα τμήματα και διευθύνσεις, δεν υπάρχει τώρα το αναγκαίο προσωπικό, συνεπώς δεν υλοποιείται η αποστολή του δεύτερου βαθμού Τοπικής Αυτοδιοίκησης.

Γι' αυτό σας είπα ότι η λογική και η επιστήμη λένε ότι πρέπει να ακολουθήσετε τα βήματα τα οποία σας προανέφερα.

Και τελειώνοντας, κυρίες και κύριοι συνάδελφοι, θα ήθελα να πούμε όλα αυτά τα πράγματα με ειλικρίνεια. Τα Kόμματα, οι πολιτικοί εμείς οι ίδιοι, θελήσαμε να ποδηγετήσουμε την Tοπική Aυτοδιοίκηση, να τη βραχυκυκλώσουμε, όπως βραχυκυκλώσαμε και το συνδικαλισμό και το συνεταιριστικό κίνημα. Υπήρξα Δήμαρχος Αθηναίων και γνωρίζουν πολύ καλά ορισμένοι συνάδελφοι που υπήρξαν δήμαρχοι και πρόεδροι Κ.Ε.Δ.Κ.Ε., πώς συμπεριφέρθηκα ως πρόεδρος της Κ.Ε.Δ.Κ.Ε., προσπαθώντας να δω τα θέματα μακριά από κομματικές σκοπιμότητες. Σας λέω ότι η Τοπική Αυτοδιοίκηση δεν πρόκειται να προχωρήσει ποτέ, εάν δεν την απεγκλωβίσουμε από τις κομματικές σκοπιμότητες, απ'αυτό που πάμε να ξεκινήσουμε. Ελάτε ν'αρχίσουμε να τρέχουμε έναν αγώνα δρόμου, για να δούμε ποιο κόμμα θα κερδίσει τις δημοτικές και περιφερειακές εκλογές. 'Εχει αποτύχει τότε η Τοπική Αυτοδιοίκηση. Και όλα αυτά τα νομοσχέδια οδηγούν στην αποτυχία ενός θεσμού, τον οποίο ακόμη εκτιμά ο Ελληνικός Λαός.

Ευχαριστώ.

( Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ(Λουκάς Αποστολίδης): Ευχαριστώ, κύριε Πρόεδρε.

Το λόγο έχει ο κύριος Υπουργός Εσωτερικών.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, ζήτησα το λόγο.

ΠΡΟΕΔΡΕΥΩΝ(Λουκάς Αποστολίδης): Είχε ζητήσει ο Υπουργός, κύριε Σιούφα, πριν από σας. Και γνωρίζετε πώς πάει η διαδικασία, λέγων-αντιλέγων. Θέλετε κάτι επί της διαδικασίας;

ΔΗΜΗΤΡΙΟΣ ΣΙΟΥΦΑΣ: Ναι, για διαδικαστικό θέμα πρόκειται.

ΠΡΟΕΔΡΕΥΩΝ(Λουκάς Αποστολίδης): Ορίστε, κύριε Σιούφα.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, από τις διατάξεις του άρθρου 101 παράγραφος 1 και 3 του Συντάγματος και όπως έχει από τη νομολογία προκύψει, ιδιαίτερα του Συμβουλίου της Επικρατείας, προκύπτει ότι οι αρμοδιότητες των αποκεντρωμένων οργάνων είναι δεδομένες. Με βάση αυτό, τα άρθρα του συγκεκριμένου σχεδίου νόμου που συζητούμε, όπως ήδη κατά τη διάρκεια και των χθεσινών ομιλιών και σήμερα έχει αποδειχθεί, ενέχουν πλήρη αντισυνταγματικότητα.

Κατόπιν αυτού, και ιδιαίτερα για το άρθρο 1 του σχεδίου νόμου, η Αξιωματική Αντιπολίτευση, κατά τις διατάξεις του άρθρου 100 του Κανονισμού της Βουλής, θέτει θέμα αντισυνταγματικότητας του σχεδίου νόμου και προτείνει από την πλευρά της για το λέγοντα, να χειριστεί το θέμα ο συνάδελφος ο κ.Προκόπης Παυλόπουλος.

ΠΡΟΕΔΡΕΥΩΝ(Λουκάς Αποστολίδης): 'Εχουμε τη δυνατότητα από τον Κανονισμό, κύριε Σιούφα, ή να διακόψουμε αμέσως ...

ΑΘΑΝΑΣΙΟΣ ΤΣΑΛΔΑΡΗΣ: 'Εχετε υποχρέωση.

ΠΡΟΕΔΡΕΥΩΝ(Λουκάς Αποστολίδης): 'Εχω υποχρέωση, κύριε Πρόεδρε.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ(Υπ.Εσωτερικών, Δημόσιας Διοίκησης και Αποκέντρωσης): 'Εχω το λόγο, κύριε Πρόεδρε;

ΠΡΟΕΔΡΕΥΩΝ(Λουκάς Αποστολίδης): 'Εχετε το λόγο, κύριε Υπουργέ.

ΑΘΑΝΑΣΙΟΣ ΤΣΑΛΔΑΡΗΣ: Επί του Συνταγματικού, κύριε Υπουργέ.

ΠΡΟΕΔΡΕΥΩΝ(Λουκάς Αποστολίδης): Και μετά θα μπούμε επί των άρθρων του Κανονισμού. Τα γνωρίζετε πολύ καλύτερα από μας και αυτό θα τηρήσουμε.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ(Υπ. Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, επί του συνταγματικού.

ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, με συγχωρείτε. Η διάταξη του άρθρου 100 του Κανονισμού είναι σαφής. Η Αξιωματική Αντιπολίτευση έθεσε θέμα αντισυνταγματικότητας του σχεδίου νόμου. Παρακαλώ πάρα πολύ να δώσετε το λόγο στην πλευρά που υποστηρίζει την αντισυνταγματικότητα του νομοθετήματος.

ΠΡΟΕΔΡΕΥΩΝ(Λουκάς Αποστολίδης): Ουδεμία αντίρρηση, κύριε Σιούφα. Γνωρίζετε, όμως, γιατί είστε έμπειρος Κοινοβουλευτικός, ότι έχει τη δυνατότητα για λόγους όχι επί του 

Σελίδα 6003 

συγκεκριμένου θέματος, ο Υπουργός, ανά πάσα στιγμή για δύο ή για πέντε λεπτά, να ζητήσει το λόγο και αμέσως μετά να μπούμε στη διαδικασία.

ΜΙΛΤΙΑΔΗΣ ΕΒΕΡΤ: Διακόπτεται η συζήτηση.

ΠΡΟΕΔΡΕΥΩΝ(Λουκάς Αποστολίδης): Εντάξει. Ποιον ορίζετε, κύριε Σιούφα;

ΔΗΜΗΤΡΙΟΣ ΣΙΟΥΦΑΣ: Τον κ. Προκόπη Παυλόπουλο.

ΠΡΟΕΔΡΕΥΩΝ(Λουκάς Αποστολίδης): Ο κ. Παυλόπουλος έχει το λόγο για πέντε λεπτά.

ΠΡΟΚΟΠΗΣ ΠΑΥΛΟΠΟΥΛΟΣ: Είχα και χθες, κύριε Πρόεδρε, την ευκαιρία να τονίσω, ότι όπως προκύπτει από τις διατάξεις του άρθρου 101 παράγραφος 1 και 3 του Συντάγματος, σύμφωνα άλλωστε και με την ερμηνεία που έχει δοθεί από τη νομολογία όλων των δικαστηρίων και ιδίως του Συμβουλίου της Επικρατείας, οι αρμοδιότητες των περιφερειακών οργάνων του Κράτους είναι δεδομένες. Δηλαδή οι αρμοδιότητες αυτές καθορίζονται από το Σύνταγμα και ο προσδιορισμός τους δεν εξαρτάται από το νομοθέτη.

Ο νομοθέτης απλώς και μόνο ενδεικτικά είναι δυνατό να απαριθμήσει αυτές τις αρμοδιότητες. Και η ενδεικτική αυτή απαρίθμηση δε δεσμεύει τα δικαστήρια. Τούτο σημαίνει, επαναλαμβάνω, ότι οι αρμοδιότητες αυτές προκύπτουν από το ίδιο το Σύνταγμα.

Πέραν τούτου οι αρμοδιότητες αυτές ανήκουν στα περιφερειακά όργανα, όπως αυτά καθορίζονται από το Σύνταγμα και το νομοθέτη, κάθε φορά.

Με το προκείμενο σχέδιο νόμου θεσμοθετείται -τροποποιούμενη βέβαια στο πλαίσιο του ν.1622/1986- η περιφέρεια. Από τη στιγμή κατά την οποία θεσμοθετείται, προκύπτουν δύο πράγματα: Ο,τι, πρώτον, από την έναρξη ισχύος του νόμου, οι αρμοδιότητες που κατά το Σύνταγμα, τονίζω, αναλογούν στην περιφέρεια, περιέρχονται eo ipso στα περιφερειακά όργανα. Και, δεύτερον, οι αρμοδιότητες αυτές, όπως τόνισα, ότι είναι συνταγματικώς δεδομένες.

'Αρα το άρθρο 1 παρ. 1 του σχεδίου νόμου είναι διπλά αντισυνταγματικό. Η πρώτη αντισυνταγματικότητα έγκειται στο γεγονός ότι δε μεταβιβάζονται οι επίμαχες αρμοδιότητες στα περιφερειακά όργανα από τη στιγμή της έναρξης ισχύος του νόμου, αλλά θεσμοθετείται η εξάμηνη προθεσμία της έκδοσης των προεδρικών διαταγμάτων, ύστερα μάλιστα από εισήγηση επιτροπής.

Κατόπιν τούτου, στο χρονικό διάστημα που θα μεσολαβήσει από τη στιγμή κατά την οποία θα αρχίσει να ισχύει ο νόμος έως ότου μεταφερθούν οι αρμοδιότητες, αυτές, μοιραία, θα ασκούνται από τα κεντρικά όργανα του Κράτους. 'Οπως, όμως, τόνισα προηγουμένως, τα όργανα αυτά του Κράτους, αν πράγματι πρόκειται για περιφερειακές αρμοδιότητες, θα είναι κατά τόπον αρμόδια εκ του Συντάγματος να τις ασκήσουν.

Θα εμφανιστεί, λοιπόν, το απαράδεκτο φαινόμενο να ασκούνται αρμοδιότητες από αναρμόδια όργανα και οι απόφασεις που θα εκδίδονται να είναι παράνομες και ακυρωτέες ανά πάσα στιγμή. Αυτή είναι η πρώτη αντισυνταγματικότητα.

Η δεύτερη είναι η εξής: Ορίζει το σχέδιο νόμου ότι με τα προεδρικά διατάγματα, μετά την εισήγηση της επιτροπής, οι αρμοδιότητες αυτές θα μεταβιβαστούν από τα κεντρικά στα περιφερειακά όργανα. Μα δύο τινά συμβαίνουν, όπως τόνισα και χθες. 'Η οι αρμοδιότητες αυτές είναι πράγματι αρμοδιότητες περιφερειακών οργάνων, οπότε δε χρειάζεται μεταφορά, ή είναι πράγματι αρμοδιότητες κεντρικών οργάνων. Αλλά αν είναι αρμοδιότητες κεντρικών οργάνων, δεν είναι δυνατόν να μεταβιβαστούν, γιατί τα περιφερειακά όργανα, κατά το Σύνταγμα, μόνον αρμοδιότητες που ανήκουν στην περιφέρεια είναι δυνατόν να ασκήσουν.

Κατόπν τούτου και εδώ βρισκόμαστε μπροστά σε μία κατάφωρη παραβίαση των διατάξεων του άρθρου 101 παρ.1 και 3 του Συντάγματος.

'Οπως τόνισα και εγώ και άλλοι συνάδελφοι, κύριε Υπουργέ, στην αρμόδια Κοινοβουλευτική Επιτροπή, ολόκληρο το άρθρο 1 αντιτίθεται σε αυτές τις διατάξεις του Συντάγματος. Δείκτη για το πώς πρέπει να θεσμοθετήσετε τη σχετική διάταξη σας παρέχει ο ν. 1065/1980 περί Τοπικής Αυτοδιοίκησης , ο οποίος έκανε ενδεικτική απαρίθμηση των αρμοδιοτήτων των Ο.Τ.Α..

Είναι δε εύκολο να τροποποιήσετε αυτήν τη διάταξη, γιατί στα άρθρα 4 και επόμενα, που ορίζουν τις αρμοδιότητες των διευθύνσεων, προσδιορίζεται για ποιες αρμοδιότητες μιλάμε. 'Ηδη, άρα, τις αρμοδιότητες αυτές τις έχετε απαριθμήσει. Και είναι απορίας άξιο πώς τις αρμοδιότητες αυτές, έστω και ενδεικτικά, δεν τις αναφέρετε στο άρθρο 1, ώστε να μην υπάρχει αυτό το πρόβλημα, που δεν είναι μόνο συνταγματικό, αλλά θα είναι και πρόβλημα πρακτικό.

Τονίζω δε επιπλέον, ότι είναι βέβαιο, κύριε Υπουργέ, και το γνωρίζετε, πως η εξάμηνη, ενδεικτική άλλωστε, προθεσμία που ορίζετε στο άρθρο 1, δεν είναι επαρκής για να μεταφέρετε αυτές τις αρμοδιότητες. Η προθεσμία αυτή δε φθάνει. Και ξέρετε ότι θα υπάρξει υπέρβαση της προθεσμίας αυτής.

'Υστερα από αυτά, ή θα ακολουθήσετε την οδό της τροποποίησης του άρθρου 1, ώστε να συνάδει προς το Σύνταγμα, ή, βεβαίως, το νομοσχέδιο θα παραμείνει στο σύνολό του αντισυνταγματικό. Και η Αξιωματική Αντιπολίτευση είναι ευαίσθητη φυσικά σε θέματα αντισυνταγματικότητας. Αλλά μέσα από αυτήν την αντισυνταγματικότητα προκύπτει και τεράστιο πρακτικό ζήτημα, το οποίο θα εμφανισθεί ύστερα από την ψήφιση του σχεδίου νόμου.

Εν ονόματι του γεγονότος ότι η Εθνική Αντιπροσωπεία, κατά την αποστολή της, καλείται να ψηφίσει διατάξεις, που μπορούν και πρέπει να έχουν πρακτική εφαρμογή, νομίζω ότι είμαστε υποχρεωμένοι να θέσουμε αυτό το ζήτημα. Και με το νόμο αυτόν, η Νέα Δημοκρατία θέτει, σύμφωνα με το άρθρο 100 του Κανονισμού της Βουλής, ζήτημα συνταγματικότητας της αρχής του σχεδίου νόμου. Ευχαριστώ πολύ, κύριε Πρόεδρε.

(Xειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο κ. Φοίβος Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κύριοι συνάδελφοι, επί των απόψεων που διατυπώνονται σε ό,τι αφορά τη συνταγματικότητα ή αντισυνταγματικότητα των διαταξεων, δεν υπάρχουν ποτέ απόλυτες θέσεις και ομοφωνία.

Υπάρχουν διαφορετικές ερμηνείες, που δίδονται ανάλογα με την τοποθέτηση του καθενός και τελικώς είναι δεδομένο ότι η πλειοψηφία της Βουλής κρίνει περί της συνταγματικότητος ή μη του νομοσχεδίου.

Στη συγκεκριμένη περίπτωση, στα θέματα που έθεσε ο συνάδελφος κ. Παυλόπουλος, έχω μπροστά μου την έκθεση της Επιστημονικής Υπηρεσίας της Βουλής, η οποία αντιμετωπίζει αυτά τα θέματα. Βεβαίως εις ό,τι αφορά τους συγκεκριμένους ισχυρισμούς με βάση το άρθρο 101 του Συντάγματος, η έκθεση της Επιστημονικής Υπηρεσίας της Βουλής παρατηρεί ότι η μεταβατική διάταξη του άρθρου 118 παρ. 3 του Συντάγματος διαλαμβάνει ότι ώσπου να εκδοθεί ο κατά το άρθρο 101 παρ. 3 νόμος, εξακολουθούν να εφαρμόζονται οι διατάξεις που ισχύουν για την κατανομή αρμοδιοτήτων μεταξύ κεντρικών και περιφερειακών υπηρεσιών. Οι διατάξεις αυτές μπορούν να τροποποιούνται με τη μεταφορά ειδικών αρμοδιοτήτων από τις κεντρικές στις περιφερειακές υπηρεσίες.

Και συμπληρώνει η Επιστημονική Υπηρεσία της Βουλής, ότι η διάταξη ήταν αναγκαία γιατί αλλιώς μεγάλο μέρος της κείμενης νομοθεσίας για τη διοικητική οργάνωση του Κράτους θα κινδύνευε να κριθεί από τα δικαστήρια ως αντίθετη με το άρθρο 101 του Συντάγματος. Και ταυτόχρονα υποδεικνύει προς το νομοθέτη την αποκλειστική κατεύθυνση που πρέπει να λαμβάνει η σχετική νομοθεσία.

Θεωρώ, λοιπόν, ότι οι απόψεις που υπεστήριξε ο αγαπητός συνάδελφος κ. Παυλόπουλος, δεν είναι βεβαίως απόψεις εντελώς αβάσιμες ή εκτός νομικής υποστήριξης, αλλά όμως, δεν είναι καθόλου αναμφισβήτητες. Υπάρχει και η αντίθετη άποψη. 'Εχει εκφραστεί η Επιστημονική Υπηρεσία της Βουλής. Μπορεί σε επιστημονικό επίπεδο να δέχονται ο ένας ή ο άλλος τις ερμηνείες που θέλουν, αλλά η άποψη που έχει το Κόμμα του ΠΑ.ΣΟ.Κ., το οποίο εκπροσωπώ, είναι ότι οι διατάξεις του νομοσχεδίου, όπως εισάγονται, είναι σύμφωνες

Σελίδα 6004 

με το Σύνταγμα. Γι' αυτό νομίζω ότι η σχετική ένσταση πρέπει να απορριφθεί.

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Μας πείσατε. 

ΦΟΙΒΟΣ ΙΩΑΝΝΙΔΗΣ: Γιατί, μας πείσατε εσείς, κύριε συνάδελφε, που δεν ακουστήκατε; 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπ. Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, τώρα δεν ενδιαφέρει τη Βουλή η έκφραση συναισθημάτων προσωπικής απορίας, διότι κατετέθη η ένσταση αντισυνταγματικότητας. Καλό είναι, όμως, ν' αποφεύγονται συνταγματικές ακροβασίες εάν έχουμε -έχουν δικαίωμα να έχουν οι συνάδελφοι Βουλευτές-ενστάσεις πολιτικές για τη χρησιμότητα ή όχι ενός θεσμού. Αλλά να προβάλλεται ένσταση αντισυνταγματικότητας μ' αυτό το περιεχόμενο, νομίζω ότι δε βοηθά, αλλά ούτε προάγει τον πολιτικό και ουσιαστικό διάλογο στη Βουλή. Ταυτόχρονα, όμως, εκτιμώ ότι και νομικά μέσα σ' αυτόν το χώρο πρέπει να είμαστε πάρα πολύ προσεκτικοί, όταν με τόση ευχέρεια προβάλλουμε ενστάσεις αντισυνταγματικότητας.

'Εχω την εντύπωση ότι δεν έχετε διαβάσει το νομοσχέδιο. Και αυτό γιατί ακούγεται συστηματικά από χθες μέχρι σήμερα, ότι με το νομοσχέδιο δε μεταβιβάζονται αρμοδιότητες στην περιφέρεια ευθύς αμέσως μετά την ψήφιση του νομοσχεδίου. Αυτή, όμως, η διαπίστωση δεν είναι μια διαπίστωση απλής άγνοιας κάποιων διατάξεων ενός νομοσχεδίου.

'Αλλωστε, μια απλή ανάγνωση μπορεί να δείξει ότι δε συγκροτείται για πρώτη φορά η περιφέρεια. Λειτουργεί ως θεσμός δέκα ολάκερα χρόνια στη Χώρα μας. Είναι ένας θεσμός ο οποίος δεν είναι και δε λειτουργεί ως διοικητική μονάδα. Λειτουργεί ως προγραμματική μονάδα με πολιτικές πρωτοβουλίες με την ευρεία έννοια, για την ανάπτυξη της περιφέρειας.

Αγνοούμε, όμως, και κάτι άλλο, κύριοι συνάδελφοι. Δηλαδή, ότι στην περιφέρεια εδώ και πολλά χρόνια, όχι τα δέκα που λειτουργεί, αλλά εδώ και πενήντα ίσως και εξήντα χρόνια, λειτουργούν αποκεντρωμένες μονάδες των υπουργείων, περιφερειακές μονάδες, οι οποίες δεν υπάγονται στις πάλαι ποτέ νομαρχίες, αλλά ήταν περιφερειακές μονάδες. Επίσης λειτουργούν στην περιφέρεια διανομαρχιακές υπηρεσίες, οι οποίες υπάγονται στα επιμέρους υπουργεία κάθετα και οι υπάλληλοί τους είναι υπάλληλοι υπουργείων και η υπηρεσιακή τους εξάρτηση και η πειθαρχική και οι εντολές άσκησης οποιασδήποτε πολιτικής είναι από τα υπουργεία.

Και αμέσως με την ψήφιση του νόμου, εκατοντάδες αρμοδιότητες μεταβιβάζονται από τις ήδη ασκούμενες αρμοδιότητες, στην περιφέρεια.

Τα προεδρικά διατάγματα που προβλέπονται να εκδοθούν μέσα σε ένα εξάμηνο αφορούν άλλες αρμοδιότητες, που καίτοι είναι περιφερειακού χαρακτήρα, ασκούνται αυτήν τη στιγμή από τα υπουργεία. Αυτή η κατάσταση κάνει τη Χώρα μας μοναδική στη Δυτική και στην Ανατολική Ευρώπη, μηδέ και της Αλβανίας εξαιρουμένης, όταν ασκούνται εκτελεστικού χαρακτήρα αρμοδιότητες, που αφορούν παροχή υπηρεσιών, ικανοποίηση συμφερόντων ή δικαιωμάτων προς τους Ελληνες πολίτες, ενώ θα μπορούσαν να ικανοποιηθούν σε τοπικό-περιφερειακό επίπεδο, όχι Αυτοδιοίκησης που περιγράφει το Σύνταγμα, αλλά σε επίπεδο Διοίκησης και σε επίπεδο Κράτους. Σε έξι μήνες θα μεταφερθούν αυτές οι αρμοδιότητες.

Θα θέσω, κύριοι συνάδελφοι, και έναν άλλο προβληματισμό. Η λειτουργία του αποκεντρωτικού κράτους με την έννοια της άσκησης κρατικής διοίκησης, δεν εισάγεται για πρώτη φορά στη Χώρα μας. Υπάρχει και λειτουργεί από τη σύσταση του Ελληνικού Κράτους ως νομαρχίες, που ήταν άθροισμα υπηρεσιών οι οποίες ασκούσαν και ειδικές αρμοδιότητες και δεν ήταν αρμοδιότητες κεντρικού κράτους και δεν ήταν χώροι Αυτοδιοίκησης, που έγιναν μετά το νόμο που ψηφίστηκε το 1994.

'Εχουμε, λοιπόν, πάρα πολλές αρμοδιότητες που μεταβιβάζονται με προεδρικά διατάγματα, ιδιαίτερα μετά το 1982, και οι οποίες ασκούνται από τα υπουργεία. Μεταβιβάστηκαν και ήταν μια μεγάλη μεταρρύθμιση τότε το 1982, που είχε ξεκινήσει ο αείμνηστος Γεννηματάς, χωρίς να υπάρχει κανένα πρόβλημα από το Συμβούλιο της Επικρατείας, χωρίς ποτέ να προβληθεί ένσταση αντισυνταγματικότητας. Τώρα τι κάνουμε; Απλώς αρμοδιότητες που παραμένουν ακόμα στα υπουργεία θα μεταφερθούν και θα ασκούνται στο επίπεδο της περιφέρειας.

Νομίζω, κύριοι συνάδελφοι, ότι ήταν μια ατυχής πρόταση η ένσταση αντισυνταγματικότητας. Για το καλό του διαλόγου δεν θα πρέπει να συνεχιστεί η συζήτηση.

ΠΡΟΕΔΡΕΥΩΝ(Λουκάς Αποστολίδης): Κύριοι συνάδελφοι, σύμφωνα με το άρθρο 100, η σχετική απόφαση λαμβάνεται αποκλειστικά με ανάταση-έγερση.

Οι δεχόμενοι ότι το συζητούμενο νομοσχέδιο είναι σύμφωνο με το Σύνταγμα, παρακαλώ να εγερθούν.

(Εγείρονται οι δεχόμενοι ότι το νομοσχέδιο είναι σύμφωνο με το Σύνταγμα, Βουλευτές)

Προφανώς ηγέρθησαν οι περισσότεροι. 

ΜΕΡΙΚΟΙ ΒΟΥΛΕΥΤΕΣ(Από την Πλευρά της Νέας Δημοκρατίας): Πώς βγαίνει αυτό, κύριε Πρόεδρε;

ΠΡΟΕΔΡΕΥΩΝ(Λουκάς Αποστολίδης): Αν έχετε αντίρρηση, κύριοι συνάδελφοι, σύμφωνα με το άρθρο 71 μπορείτε να καταθέσετε σχετική πρόταση για ονομαστική ψηφοφορία ώστε να μην παρακωλύεται η διαδικασία της συζήτησης.

Επομένως η πρόταση περί αντισυνταγματικότητας του νομοσχεδίου απορρίπτεται και προχωράμε στη συνέχιση της συζητήσεως.

Ο κύριος Υπουργός έχει το λόγο.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ(Υπ. Εσωτερικών, Δημόσιας Διοίκησης και Αποκέντρωσης): Η ένσταση αντισυνταγματικότητας η οποία προβλήθηκε, είχε και ένα καλό, αγαπητοί συνάδελφοι, διότι μου έδωσε τη δυνατότητα να μη χάσω χρόνο απ' αυτό που είχα να πω ακριβώς, καθ'ότι από χθες εκαλλιεργείτο αυτή η εντύπωση, και έτσι θα αναφερθώ σε κάποια ζητήματα.

Κυρίες και κύριοι συνάδελφοι, όπως τόνισα προηγουμένως, εάν πάει κανείς στην Αλβανία -και επιτρέψτε μου να διαλέξω μια χώρα μ' αυτά τα προβλήματα- και δούμε πώς εξυπηρετείται ο Αλβανός πολίτης, και δεν αναφέρομαι σε προηγμένες ευρωπαϊκές και ανεπτυγμένες διοικητικά χώρες, ούτε ακόμη χώρες του ανατολικού μπλοκ, δε θα δείτε στους διαδρόμους και στα γραφεία των αλβανικών υπουργείων, Αλβανούς πολίτες να αιτούνται εξυπηρετήσεως.

Δυστυχώς στη Χώρα μας, παρά τις μεγάλες και γενναίες προσπάθειες που έγιναν τα τελευταία χρόνια, έχουμε ακόμη σημαντικά αποθέματα ενός δεινοσαυρικού, ενός συγκεντρωτικού ναπολεόντιου κράτους, που νομίζω ότι οι περιστάσεις, οι απαιτήσεις των καιρών και οι συνθήκες, επιβάλλουν να δώσουμε ένα οριστικό τέλος. Αλλά αυτήν τη φορά το τέλος πρέπει να πάρει άλλα χαρακτηριστικά. Πρέπει να πάρει χαρακτηριστικά μιας ορθολογικής προσέγγισης, να πάρει χαρακτηριστικά μιας μεθοδολογίας συγκρότησης του Ελληνικού Κράτους και ενός σχεδιασμού και μιας μεταρρύθμισης, που να αντέχει στο χρόνο για να μπορούν να ικανοποιούν τα αιτήματα της εποχής μας.

'Ετσι η Κυβέρνηση πραγματοποιεί σήμερα μια ευρεία μεταρρύθμιση σε όλο το φάσμα της Διοίκησης. Εγκαθιδρύεται ένα συγκροτημένο πλέγμα ρυθμίσεων και μέτρων δομικών και λειτουργικών, το οποίο θα μεταβάλει το τοπίο της κεντρικής και περιφερειακής Διοίκησης και της Τοπικής Αυτοδιοίκησης.

Η πρόθεση, αλλά και η πεποίθησή μας, είναι ότι η ιστορική αυτή πρωτοβουλία θα αποτελέσει την αφετηρία και το πρόκριμα για τη δημιουργική εξέλιξη, την πρόοδο και την ανάπτυξη του Τόπου. Και αυτό που ελπίζουμε και αναμένουμε είναι να συνεριστούν αυτήν την πεποίθηση και να συνδράμουν σε αυτήν την προσπάθεια, όχι μόνο όλες οι Πτέρυγες αυτής της Αίθουσας, αλλά και όλες οι αρχές, οι φορείς, οι υπηρεσίες και οι λειτουργοί της, διότι το έργο της διοικητικής μεταρρύθμισης είναι έργο συλλογικό και οι καρποί που προσδοκούμε ανήκουν στο σύνολο.

Βεβαίως και εδώ, όπως και σε κάθε προσπάθεια μεταρρύθμισης, δε λείπουν εκείνοι που αντιστέκονται και αντιδρούν 

Σελίδα 6005 

στην πρόοδο. Υπάρχουν μάλιστα και κάποιοι που μας καταμαρτυρούν, ότι οι αλλαγές που πραγματοποιούμε μας επιβάλλονται έξωθεν. Θα έλεγα ότι όσοι υποστηρίζουν τέτοιες απόψεις ή πλανώνται ή παραπλανούν. Η ανακαίνιση και ο εκσυγχρονισμός του Κράτους δεν επιβάλλονται από τρίτους, αλλά αποφασίζονται ελεύθερα και νηφάλια από εμάς τους ίδιους. Διότι το απαιτούν οι ανάγκες, το προστάζουν οι συνθήκες, το επιτάσσουν οι καιροί. Ο κόσμος δεν προχωρεί μπροστά με αστόχαστες και κοντόφθαλμες προσεγγίσεις, αλλά με εκείνες τις προσπάθειες που βλέπουν και προβλέπουν, που αισθάνονται και στοχάζονται.

Αγαπητοί συνάδελφοι, δε θα σας μιλήσω για τις ραγδαίες αλλαγές που συντελούνται γύρω μας, ούτε θα αναφερθώ στην κρίσιμη καμπή στην οποία βρίσκεται σήμερα το ευρωπαϊκό οικοδόμημα. Θα πω τούτο μόνο αυτό που διακυβεύεται σήμερα, είναι η ανανέωση της αρχικής πολιτικής δέσμευσης των κρατών - μελών δημοσίως και ανοιχτά για ένα βήμα σημαντικό, ένα βήμα μη αναστρέψιμο. Διακυβερνητική Διάσκεψη, Οικονομική και Νομισματική 'Ενωση (Ο.Ν.Ε.) και διεύρυνση προς τις χώρες της Ανατολικής και Κεντρικής Ευρώπης, είναι οι ψηφίδες του νέου ευρωπαϊκού σκηνικού.

Το μέγα ερώτημα που εγείρεται για μία χώρα μικρή, όπως η δική μας, είναι με ποια θωράκιση και με ποιον οπλισμό θα αντιμετωπίσουμε και θα υποδεχθούμε το μέλλον με ό,τι καλό ή κακό κομίζει. Γιατί και εδώ, ας είμαστε ειλικρινείς, ποια επιλογή έχουμε; Να ζήσουμε με την ψευδαίσθηση ότι μέσα σε έναν πρωτοφανή στρουθοκαμηλισμό, έχοντας τη νοσταλγία της παρωχημένης σιγουριάς ενός εξωραϊσμένου παρελθόντος, θα μπορέσουμε να αποφύγουμε αυτό που αμείλικτα έρχεται κατά πάνω μας; 'Ετσι, αγαπητοί συνάδελφοι, δε θα οδηγηθούμε πουθενά αλλού, παρά σε απατηλές και τραυματικές αναδιπλώσεις.

Στο νέο παγκόσμιο status που έχουν δημιουργήσει σε διεθνές επίπεδο, η πολιτική, η επικοινωνία, η οικονομία, η τεχνολογία, ο πολιτισμός, η υπόσταση και η ύπαρξη ενός κράτους εξαρτάται από τη συνύπαρξή του με τα υπόλοιπα κράτη η με ομάδες κρατών. Αυτό είναι μία μεγάλη αλήθεια. Το εθνικό παραδοσιακό κράτος της πολιτικής αυτάρκειας και απομόνωσης γίνεται όλο και περισσότερο μη βιώσιμο. Σε αυτό το πλαίσιο η Χώρα μας έχει συνδέσει τη μοίρα της και το μέλλον της με τα υπόλοιπα κράτη της Ευρωπαϊκής 'Ενωσης. Είναι μία επιλογή συνειδητή, που δεν είναι αποτέλεσμα κάποιας μαζοχιστικής τάσης, υποτέλειας, όπως πολλοί θέλουν να την παρουσιάσουν. Είναι μία επιλογή που αποτελεί όρο επιβίωσης του 'Εθνους. Είναι μία επιλογή, τέλος, που δεν κομίζει για μας μόνο δικαιώματα, αλλά και υποχρεώσεις. Και όσο και αν δε μας αρέσει ή δεν αρέσει αυτό σε κάποιους, οι σημαντικότερες αποφάσεις που μας αφορούν, ναι, παίρνονται στις Βρυξέλλες.

Αυτή είναι η πραγματικότητα και έτσι πρέπει να την αντιμετωπίσουμε. 'Οχι, βέβαια, μοιράζοντας αφορισμούς, διότι οι αφορισμοί είναι εύκολοι, ιδίως όταν δεν έχουν κανένα αντίκρυσμα, αλλά παίρνοντας τα μέτρα εκείνα, που θα κάνουν τη φωνή της Χώρας μας ν' ακούγεται περισσότερο, και τη γνώμη της να μετρά.

Αν θα έπρεπε, λοιπόν, να συνοψίσω με δύο λόγια...

ΣΤΡΑΤΗΣ ΚΟΡΑΚΑΣ: 'Εχετε μεγάλο γούστο, αλλά και κυνισμό. Θαυμάζω τον κυνισμό σας. 

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπ.Δημόσιας Διοίκησης και Αποκέντρωσης): Κύριε Κόρακα, δεν ξέρω αν έχω κυνισμό. Πάντως ζω στο 1997 και όχι στο 1917.

ΣΤΡΑΤΗΣ ΚΟΡΑΚΑΣ: Δηλαδή ζούμε στην εποχή του ραγιαδισμού!

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπ. Εσωτερικών, Δημόσιας Διοίκησης και Αποκέντρωσης): Αν θα έπρεπε, λοιπόν, να συνοψίσω με δύο λόγια τον κεντρικό στόχο αυτού του μεταρρυθμιστικού προγράμματος θα έλεγα ότι οικοδομούμε ένα ενιαίο συντονισμένο και συνεκτικό Κράτος, όπου οι εξουσίες, οι ευθύνες, οι πόροι, κατανέμονται και επιμερίζονται στους φυσικούς φορείς τους. Το Κράτος διαχέεται χωρίς να διασπάται, αποκεντρώνεται χωρίς να αποσυντονίζεται, εκχωρεί εξουσίες χωρίς να συρρικνώνεται.

Γι' αυτό, αγαπητοί συνάδελφοι, για την Κυβέρνηση, η διοικητική αποκέντρωση αποτελεί βασική στρατηγική επιλογή για το μοντέλο Διοίκησης της Χώρας και συνιστά αρχή συγκρότησης του Κράτους.

Με προεδρικά διατάγματα που προβλέπει το νομοσχέδιο, η περιφερειακή διοικητική μονάδα θ' αναλάβει το κύριο βάρος των εκτελεστικών αρμοδιοτήτων συμπληρωματικά μ' αυτές τις αρμοδιότητες που ήδη μεταβιβάζονται, όπως διευκρίνησα προηγουμένως, με το νομοσχέδιο, και είναι πολλές και σημαντικές. Δε θα περιοριστεί μόνο σ' αυτές.

Και εδώ θέλω ν' απαντήσω σε συγκεκριμένες αιτιάσεις που ακούγονται αυτές τις ημέρες. Ούτε βεβαίως θα παραμείνει απλός διαχειριστής θεμάτων και πόρων. Ενταγμένη η περιφέρεια στον κεντρικό σχεδιασμό, λειτουργεί ως συνδετικός κρίκος ανάμεσα στις τοπικές ανάγκες, όπως αυτές εκφράζονται σε περιφερειακό επίπεδο και σε μεγάλες εθνικές προτεραιότητες. Γύρω από τη νέα περιφερειακή δομή θα αναπτυχθεί το συνολικό διοικητικό σύστημα.

Για να κατανοήσετε, όμως, καλύτερα το νέο πλαίσιο λειτουργίας του Κράτους, είναι απαραίτητο να ξεκαθαρίσουμε σ' αυτό το σημείο κάποια πράγματα. Η Δημόσια Διοίκηση και η Αυτοδιοίκηση μοιράζονται κοινό έδαφος για έναν απλούστατο λόγο. Τα προβλήματα δε σταματούν μπροστά στα όρια κάποιων αρμοδιοτήτων ούτε ενδιαφέρεται ο πολίτης για το ποιος είναι αρμόδιος. Ενδιαφέρεται για να δοθεί λύση στο πρόβλημά του και αυτό το γεγονός προκαλεί και θα προκαλεί ένταση. Αυτό, όμως, είναι αναπόφευκτο.

Και εδώ επιτρέψτε μου να εκφράσω την έκπληξή μου για κάποια από τα επιχειρήματα που ακούστηκαν και χθες και σήμερα. Ειπώθηκε από κάποιους, ότι καπελώνεται η Αυτοδιοίκηση, και από κάποιους άλλους, ότι αφήνεται ανεξέλεγκτη. Από τους μεν ότι αποδυναμώνεται το εθνικό Κράτος και από τους δε ότι πρέπει να πάμε σε τριτοβάθμια Αυτοδιοίκηση επικαλούμενοι αποδυνάμωση του εθνικού Κράτους. Από τη μια ζητήθηκε να υπάρχει αποκεντρωμένο Κράτος και σε επίπεδο νομού και από την άλλη επισημάνθηκε ότι υπάρχει πρόβλημα από τη σύγχυση των αρμοδιοτήτων ανάμεσα στα επίπεδα Διοίκησης και Αυτοδιοίκησης.

Με άλλα λόγια, αγαπητοί συνάδελφοι, ειπώθηκαν τα πιο αντιφατικά πράγματα και ορισμένες φορές από τον ίδιο ομιλητή. Το θέμα των αρμοδιοτήτων αποτελεί κατά τη γνώμη της Κυβέρνησης ένα ξεπερασμένο ζήτημα, που δεν ανταποκρίνεται στη σημερινή κατάσταση και το οποίο οφείλουμε να ξεπεράσουμε ως κεντρικό θέμα ή, αν θέλετε, ως αποκλειστικό και μόνο θέμα.

Σίγουρα πρέπει να υπάρχουν ξεκάθαροι ρόλοι σε κάθε επίπεδο. 'Ομως, το πνεύμα ή το γράμμα κάποιου νομικού κειμένου δεν είναι χαράκωμα πίσω από το οποίο η Διοίκηση και τα επίπεδα Αυτοδιοίκησης οχυρώνονται.

Αγαπητοί φίλοι, κανείς δεν έχει σήμερα πλέον μόνος του το κλειδί για την αντιμετώπιση των σημαντικών προκλήσεων που αντιμετωπίζει η Χώρα. Αποτελεί ιστορικό αξίωμα, ότι η ευώδοση των μεγάλων συλλογικών οραμάτων απαιτεί κοινούς στόχους και συμπληρωματικότητα στις δράσεις που αναλαμβάνει ο κάθε συμμέτοχος και κοινωνός της κοινής προσπάθειας. Και σε όλες τις χώρες που σήμερα λειτουργούν και προσφέρουν ισχυροί θεσμοί αυτοδιοίκησης -κλασικό παράδειγμα η Γαλλία- μεγάλο μερίδιο της επιτυχίας τους βασίστηκε στο γεγονός ότι δίπλα τους στάθηκε ένα εξίσου ισχυρό και αποτελεσματικό αποκεντρωμένο κράτος.

Και αυτή είναι σήμερα η επιλογής της Κυβέρνησης. Συνεργασία ανάμεσα σ' ένα αποκεντρωμένο Κράτος σε επίπεδο περιφέρειας και στους δύο βαθμούς Αυτοδιοίκησης, οι οποίοι έχουν το σύνολο των αρμοδιοτήτων που αντιστοιχούν στη γεωγραφική τους ζώνη.

Επιτρέψτε μου, όμως, αγαπητοί συνάδελφοι, να σχολιάσω και κάποιες αιτιάσεις, οι οποίες ακούγονται αυτές τις ημέρες, όπως ότι η δημιουργία της περιφέρειας και οι ισχυροί δήμοι που θα αναπτυχθούν, θα συνθλίψουν τη Νομαρχιακή Αυτοδιοίκηση. Τα επίπεδα του Α' και Β' βαθμού και το επίπεδο 

Σελίδα 6006 

Διοίκησης, η περιφέρεια, εάν τα αντιλαμβανόμαστε ως χώρους άσκησης διαμεσολαβητικού παραγοντισμού, τότε ναι, μπορεί να υπάρχει προβλημα. Αν τα αισθανόμαστε ή τα αισθάνονται κάποιοι ότι είναι χώροι που μπορεί να ασκηθεί εξουσία σε επίπεδο τοπικού παραγοντισμού, τότε συνολικά έχουμε κάνει λάθη όλοι μας. Αλλά αν τα έχουμε αντιληφθεί ως πεδία ευθύνης και μέσα από την αρχή της συμπληρωματικότητας και της συνεργασίας, προσβλέπουμε όλοι στον κοινό στόχο, τότε, όπως σε όλες τις χώρες της Ευρώπης που λειτουργούν αυτά τα επίπεδα συνεργαζόμενα, μπορούμε να προχωρήσουμε σε μία δομή αποκεντρωμένης λειτουργίας του Κράτους, που δε θα υπάρχουν οι εσωτερικοί ανταγωνισμοί των τοπαρχών και των παραγόντων για το μερίδιο της διαμεσολαβητικής εξουσίας.

Κλασικό παράδειγμα, αγαπητοί φίλοι: Στη Γαλλία, που θεωρείται η χώρα η οποία έχει την αποθέωση της αποκέντρωσης -και δεν είναι δικός μου χαρακτηρισμός- στο επίπεδο της νομαρχιακής αυτοδιοίκησης λειτουργεί ένας ισχυρός κρατικός νομάρχης και οι Γάλλοι περηφανεύονται ότι πέτυχε η αποκέντρωση στη Γαλλία, διότι υπάρχει μία ισχυρή δημόσια διοίκηση δίπλα της.

Εμείς στη Χώρα μας εκχωρήσαμε αρμοδιότητες όχι μόνο τοπικού χαρακτήρα, αλλά και κρατικής υφής στις Νομαρχιακές Αυτοδιοικήσεις και ήταν ένα πολύ μεγάλο βήμα με όλο τον προβληματισμό που αναπτύσσεται ή και, αν θέλετε, κάποιες "παιδικές ασθένειες" ή την έλλειψη λειτουργικότητας και ικανών οργανισμών να μπορέσουν να ασκήσουν αυτές τις αρμοδιότητες. Διότι το να τις έχεις δε λέει τίποτε. Πρέπει να έχεις τη δυνατότητα. Και σ' αυτό το σημείο έχει δίκιο ο κ. 'Εβερτ. Οι οργανισμοί πρέπει να προσαρμοστούν όχι στις ανάγκες των κάποιων αρμοδιοτήτων που είναι παρωχημένες, αλλά στις ανάγκες που δημιουργούνται από μία χώρα που δεν είναι μόνη της, από ένα κεντρικό Κράτος που είναι αποκλειστικός ρυθμιστής, είναι συντονιστής των επιμέρους πολιτικών που ασκούνται και στον Α' βαθμό Αυτοδιοίκησης και στο Β' βαθμό και στις περιφερειακές πολιτικές που ασκούνται πια ή πρέπει να ασκούνται -και υπάρχει κατεύθυνση της Ευρωπαϊκής 'Ενωσης σ' αυτό- στο επίπεδο της περιφέρειας.

Και βλέπουμε, αγαπητοί φίλοι, ότι η Νομαρχιακή Αυτοδιοίκηση έχει πολλές αρμοδιότητες. Και να σταματήσει αυτός ο μύθος στη Χώρα μας, ότι στερείται αρμοδιοτήτων. Δίνουμε μάλιστα αρμοδιότητες επιπλέον μ' αυτό το νομοσχέδιο -και σημαντικές- στη Νομαρχιακή Αυτοδιοίκηση. Και θα πω και πάλι, ότι κατετέθησαν τροπολογίες από τα περισσότερα κόμματα -που χθες το βράδυ με την παρουσία των νομαρχών εδώ έκαναν ύμνους για τη Νομαρχιακή Αυτοδιοίκηση- για να αφαιρεθούν αρμοδιότητες από τη νομαρχιακή Αυτοδιοίκηση.

Πρέπει να υπάρχει ένα επίπεδο συνεννόησης μεταξύ μας, τι θέλουμε από αυτόν το θεσμό, αν θα τον στηρίξουμε ή όχι, ή μόνο με φραστικές υπερβάσεις θα βγάζουμε πολιτικά λόγια και όχι πολιτικό λόγο, ο οποίος χρειάζεται στην εποχή μας για μεταρρυθμίσεις μεγάλου βάθους, όπως είναι οι σημερινές.

Αλλά, αγαπητοί φίλοι, θα κάνω ένα σχόλιο -δεν είναι αντικείμενο- για τις συνενώσεις. Κατ' αρχήν πρέπει να εγκαταλείψουμε την έννοια των συνενώσεων. Αυτό που πάμε να δημιουργήσουμε στη Χώρα μας είναι νέου τύπου δήμους, νέου τύπου Οργανισμούς Τοπικής Αυτοδιοίκησης.

Για να είμαστε ειλικρινείς, παρά τις μεγάλες προσπάθειες που έγιναν τα τελευταία χρόνια, έχουμε Τοπική Αυτοδιοίκηση δύο ταχυτήτων και δε σημαίνει ότι οι μεγάλοι συγκροτημένοι δήμοι ικανοποιούν τα αιτήματα της εποχής, αλλά έχουμε στο μισό πληθυσμό της Χώρας να μην ασκείται Τοπική Αυτοδιοίκηση, επειδή δεν μπορεί να Τοπική Αυτοδιοίκηση με αποθαμένες κοινότητες, ανήμπορες να συμβάλλουν, όχι μόνο στο επίπεδο των υπηρεσιών, αλλά και στο επίπεδο της τοπικής ανάπτυξης, που αποτελεί κεντρικό θέμα σ' όλες τις τοπικές αυτοδιοικήσεις της Ευρώπης. Μία χώρα εξήντα εκατομμυρίων, όπως είναι η Αγγλία, έχει μόνο τετρακόσιους εβδομήντα πέντε δήμους και οι δήμοι αυτοί δημιουργήθηκαν για να ενσωματώσουν αυτό που αποτελεί για μας μόνο κλαυθμό και οδυρμό, χωρίς να δίνουμε απαντήσεις, αναπτυξιακές, τοπικές πρωτοβουλίες για να ζωντανέψει η ύπαιθρος Χώρα.

Νομίζω ότι θα είμαστε κατώτεροι των περιστάσεων, όταν βλέπουμε να συρρικνώνεται, χωρίς δυνατότητα ενδογενούς ανάπτυξης, η Χώρα μας, με αποσάθρωση του παραγωγικού και δημογραφικού ιστού και να μεταβαλόμεθα σε μία χώρα εξήντα αστικών πόλεων με την υπερσυσσώρευση του πληθυσμού. Και μία σύγχρονη Δημόσια Διοίκηση, μία σύγχρονη Τοπική Αυτοδιοίκηση, πρέπει να είναι στο χαμηλότερο βαθμό -επίπεδο για να μπορεί να λειτουργήσει. Γιατί αυτήν τη στιγμή, με χωρίς διοικητικούς μηχανισμούς αν υπάρχει, αγαπητοί φίλοι, στο επίπεδο των αναπτυξιακών τοπικών πρωτοβουλιών, αδυναμία αξιοποίησης σημαντικών προβλημάτων, είναι γιατί δεν υπάρχουν οι αναγκαίοι μηχανισμοί σε τοπικό επίπεδο και μας μένουν μόνο οι κλαυθμοί και οδυρμοί, γιατί χάνεται η ύπαιθρος, χάνεται ο παραγωγικός ιστός της Χώρας, οι νέοι συσσωρεύονται και οι αγρότες γης δεν μπορούν να βρουν διέξοδο σε άλλες εναλλακτικές λύσεις, για να παραμείνουν εκεί. Αυτό είναι εθνικής σημασίας θέμα, το οποίο θα το αντιμετωπίσουμε.

Η Κυβέρνηση έχει πάρει τις αποφάσεις της. Είναι θέμα που αφορά την επιβίωση αυτού του Τόπου, και από εκεί θα ξεκινήσει η ανοικοδόμηση του Κράτους, από τη δημιουργία ισχυρών δήμων στη Χώρα μας.

Βεβαίως και επειδή όλοι επικαλούνται δημοκρατικές ευαισθησίες περί εκουσίων συνενώσεων, δε νομίζω ότι εμείς υπερτερούμε ή υστερούμε σε δημοκρατική ευαισθησία, όταν οι άλλες ευρωπαϊκές χώρες, που μετά από μια μακρά και αποτυχημένη και εκεί περίοδο εκουσίων συνενώσεων, προχώρησαν σε αναγκαστικές συνενώσεις.

ΙΩΑΝΝΗΣ ΚΕΦΑΛΟΓΙΑΝΝΗΣ: Σε πόσα χρόνια το έκαναν αυτό;

ΑΛΕΞΑΝΔΡΟΣ ΠΑΠΑΔΟΠΟΥΛΟΣ(Υπ. Εσωτερικών, Δημόσιας Διοίκησης και Αποκέντρωσης): Σε λιγότερα χρόνια από εμάς. Αλλά αν είναι το θέμα του χρόνου, σας διαβεβαιώ ότι και άλλα τριάντα χρόνια περίοδο χάριτος εκούσιας συνενώσεως, θα είμαστε στην ίδια κατάσταση. Αλλά τότε βεβαίως θα γράφομε όλοι βιβλία για την ατολμία του πολιτικού συστήματος στη Χώρα μας για να ξεκινήσει την ανοικοδόμηση του Κράτους από κάτω και να δώσει περιεχόμενο και όχι κλαυθμούς και οδυρμούς για τη χαμένη τιμή της ελληνικής υπαίθρου.

Αγαπητοί φίλοι, η αλλαγή και η βελτίωση των δομών δεν αρκεί για την ανασυγκρότηση του Κράτους. Χωρίς τις απαραίτητες υποστηρικτικές ενέργειες, όπως πολύ συχνά έχει συμβεί, σε σημαντικές μεταρρυθμιστικές προσπάθειες, οι ίδιοι θεσμοί που αυτές αντιπροσωπεύουν, φθείρονται και εν τέλει εκφυλίζονται.

Γι' αυτό με μία σειρά μέτρων και ρυθμίσεων στοχεύουμε στην αλλαγή του υφιστάμενου γραφειοκρατικού καθεστώτος και στην καθιέρωση νέων σύγχρονων μεθόδων, τρόπων, λειτουργιών και ελέγχων.

Θεσμοθετήσαμε με νόμο το συνήγορο του πολίτη, με παράλληλη σύσταση, για πρώτη φορά στη Χώρα μας -και είμαστε μοναδικό φαινόμενο στον πανευρωπαϊκό χώρο- Σώματος Επιθεωρητών Δημόσιας Διοίκησης, μαζί με τους Οικονομικούς Επιθεωρητές, που συστήσαμε πέρυσι στο Υπουργείο Οικονομικών.

Προχωρούμε στην ολοκλήρωση ενός νέου εξ ολοκλήρου ανασυνταγμένου Κώδικα Δημοσίων Υπαλλήλων, που τελειώνει μέχρι τις 25 Μαϊου αυτού του έτους, με τον οποίο καθιερώνονται νέα αξιοκρατικά κριτήρια, βαθμολόγιο για να αποκατασταθεί η χαμένη και συντετριμένη ιεραρχία στην ελληνική Δημόσια Διοίκηση και επίσης νέοι πειθαρχικοί κανόνες, για να σταματήσει το καθεστώς της ατιμωρησίας των δημοσίων υπαλλήλων.

ΕΝΑΣ ΒΟΥΛΕΥΤΗΣ (Από την Πτέρυγα του ΠΑ.ΣΟ.Κ.): Μπράβο!

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εσείς τα χαλάσατε πάλι.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ(Υπ. Εσωτερικών, Δημόσιας Διοίκησης και Αποκέντρωσης): Προχωρούμε στην κατάρτιση του Χάρτη Δικαιωμάτων του Πολίτη, στην απλούστευση -και δεν είναι εύκολο αυτό που θα πω- των πολύπλοκων και χρονοβόρων διαδικασιών και στη διευκόλυνση 

Σελίδα 6007 

του πολίτη στην πρόσβαση στη διοικητική πληροφόρηση από τις αρμόδιες υπηρεσίες.

Αγαπητοί συνάδελφοι, ακούγεται συχνά -θα πω ένα παράδειγμα και θα το συνδέσω- ότι η αλλαγή στην εσωτερική λειτουργία της Δημόσιας Διοίκησης δεν είναι άμοιρη με τα επίπεδα Διοίκησης και Αυτοδιοίκησης σε άλλη προοπτική και βάση που επιχειρούμε με τη μεταρύθμισή μας.

Πολλοί μιλάμε -το έλεγα και εγώ από την εποχή πριν γίνω Υπουργός Οικονομικών και το λέμε και σήμερα- ότι χρειάζεται αλλαγή του φορολογικού συστήματος της Χώρας μας. Βγάζουμε όλοι μας διακηρύξεις για την οικονομική αυτοτέλεια του Α'και Β' βαθμού Αυτοδιοίκησης. Αν οικονομική αυτοτέλεια είναι να συγκεντρώνει το Υπουργείο Οικονομικών χρήματα και να τα μεταβιβάζει ως ταχυδρόμος στα επίπεδα Αυτοδιοίκησης να τα διαχειρίζεται, δεν είναι οικονομική αυτοτέλεια. Ούτε η νομική δέσμευση του ποσοστού που μεταφέρεται είναι οικονομική αυτοτέλεια.

Οικονομική αυτοτέλεια σημαίνει οικονομική ευθύνη συνολική της επιβολής της είσπραξης, αλλά και της διαχείρισης και του απολογισμού, το πού διατίθενται.

Πέρα από το φορολογικό σύστημα, πρέπει να υπάρχει δημοσιονομική ευθύνη, για να είναι ολοκληρωμένη η εξουσία και, βεβαίως, να λειτουργεί και παραγωγικά και να λειτουργεί και προστατευτικά, για να αναπτύξει τα αντισώματα εκείνα, όταν η ίδια καταβάλλει προσπάθειες για την προστασία και περιφρούρηση και διαφάνεια του δημοσίου χρήματος.

Αλλά με ποια δομή μπορούμε να προχωρήσουμε; Μπορούμε να δημιουργήσουμε προϋποθέσεις μιας τέτοιας μορφής οικονομικής αυτοτέλειας, με τέτοια μορφή λειτουργίας δήμων και κοινοτήτων στη Χώρα μας, με τέτοια δομή διοικητικού μηχανισμού;

Γι'αυτό θα μιλήσουμε και θα μιλήσουμε σοβαρά για αλλαγή του φορολογικού συστήματος, που είναι επιτακτική ανάγκη και στη Χώρα μας, όταν θα ολοκληρωθεί όλη αυτή η συνολική προσπάθεια μιας σταθεροποίησης και ολοκλήρωσης των τεσσάρων επιπέδων Διοίκησης και Αυτοδιοίκησης στη Χώρα μας; Ισχυρός πρώτος βαθμός νέου τύπου, ισχυρή νομαρχιακή αυτοδιοίκηση, που θέλει πολύ δρόμο ακόμη -και έχουμε και εμείς ευθύνες για την ενίσχυσή της, πέρα από τις "παιδικές ασθένειες" τις οποίες εμφανίζει- θα έχουμε μια περιφέρεια, που πραγματικά θα λειτουργεί ως αποκεντρωμένο Κράτος και επιτέλους ένα κεντρικό Κράτος, που θα είναι, όπως σε όλο τον κόσμο, παραγωγής πολιτικής, ελέγχου και ένα Κράτος επιτελείου.

Στην αρχή της ομιλίας μου, αγαπητοί φίλοι, έκανα έκκληση για συνδρομή και συμμετοχή όλων στο μεταρρυθμιστικό έργο της Κυβέρνησης. Θα ήθελα πριν κλείσω την ομιλία μου, να επαναλάβω την ίδια έκκληση, γιατί μπορεί και πρέπει να έχουμε πολιτικές αντιθέσεις. Ωστόσο στα σπουδαία και στα κορυφαία ζητήματα, στα επίμονα και δίκαια και λαϊκά αιτήματα, είμαι βέβαιος ότι έχουμε όλοι κοινές προθέσεις.

Μια τέτοια κοινή επιδίωξη είναι το σύγχρονο, όπως λέμε όλοι μας, αφαιρετικά και αφηρημένα. Και είναι πολύ γοητευτικό να κάνεις σπονδή στο βωμό της θεάς αποκέντρωσης και να μιλάμε όλοι -και πρέπει να μιλάμε όλοι- με όλο το βερμπαλισμό, το βολονταρισμό, το μαξιμιλισμό, που μπορεί να περιέχουν αυτές οι έννοιες για την αποκέντρωση και να μιλάμε για ένα σύγχρονο, λειτουργικό, αποτελεσματικό και αποκεντρωμένο Κράτος.

Δε νομίζω ότι υπάρχει κανένας που δε συνειδητοποιεί την ανάγκη να συμπορευθούμε με την υπόλοιπη Ευρώπη. Μιλάμε για ισοτιμία των εταίρων. Πώς, όμως, διασφαλίζεται και κατοχυρώνεται η ισοτιμία, όταν δεν υπάρχει ισοδυναμία; Και πώς μπορούμε να είμαστε ισοδύναμοι με άλλους, όταν στη σύγχρονη εποχή καλλιεργούμε το χωράφι της Δημόσιας Διοίκησης με ησιόδεια άροτρα, γιατί αυτό είναι το Κράτος μας. Γιατί αν μετά την ολοκλήρωση της Ευρωπαϊκής 'Ενωσης παραμείνουμε με αυτό το Κράτος, τότε αυτή η γενιά και αυτό το πολιτικό σύστημα που υπηρετούμε, θα αναλάβει ευθύνες πολύ μεγάλες για τις επόμενες γενιές των Ελλήνων.

Επιτρέψτε μου, όμως, σ'αυτό το σημείο να σημειώσω και κάτι άλλο. Οι χώρες της Κεντρικής και Ανατολικής Ευρώπης, που προσδοκούν την ένταξή τους στην Ευρωπαϊκή 'Ενωση, έχουν κατανοήσει -φοβούμαι- πολύ περισσότερο από εμάς, πως δεν αρκεί γι'αυτό να καλύψουν κάποιες τυπικές συνθήκες και προϋποθέσεις.

Κατανοούν ότι για να μπορέσουν να συμβαδίσουν μέσα στην 'Ενωση, πρέπει να προχωρήσουν στις μεταρρυθμίσεις εκείνες, που θα τους επιτρέψουν να ανταπεξέλθουν στις υποχρεώσεις τους. Κατανοούν ότι μια χώρα δεν αρκεί να προσαρμόσει μια σειρά κειμένων στην εθνική της νομοθεσία, για να γίνει ευρωπαϊκή, αλλά ότι πρέπει να εκσυγχρονίσει τους διοικητικούς της μηχανισμούς για να αφομοιώσει το σύνολο των κανόνων συμπεριφοράς, που είναι αυτό που αποκαλούμε κοινοτικό κεκτημένο.

Η Ελλάδα πράγματι άργησε να εισαγάγει τις απαραίτητες προσαρμογές στο διοικητικό της σύστημα, ενώ αντίθετα έπρεπε να επιταχύνει τις αναγκαίες διαδικασίες. Δυστυχώς, σ'αυτό μοιάζουμε με τους μαθητές των σχολείων μας, που μαθαίνουν να παπαγαλίζουν ένα κείμενο και όχι να το κατανοούν.

Αν, όμως, μπορούμε να δεχθούμε και το δικό μας μερίδιο ευθύνης σ'αυτήν την καθυστέρηση, πρέπει επίσης να δεχθούμε ότι δεν υπάρχουν πλέον περιθώρια καθυστερήσεων, γιατί η τελευταία ευκαιρία που μας παρουσιάζεται έχει συγκεκριμένη ημερομηνία λήξης, τους τριάντα μήνες περίπου που μας απομένουν μέχρι την είσοδό μας στην Ο.Ν.Ε., για να αντιληφθούμε αν η χώρα μας είναι θωρακισμένη και με αντοχές, για να αντέξει τον αδυσώπητο, επώδυνο, σκληρό, ενδωευρωπαϊκό ή και διεθνή ανταγωνισμό.

Θα αποδείξουμε αν έχουμε δημιουργήσει όλες εκείνες τις προϋποθέσεις, ώστε η Χώρα μας να μπορεί να κυβερνηθεί σαν μια χώρα με ισοδυναμία και ισοτιμία ή μπορούμε να μείνουμε -που ενδεχομένως πολλοί να το θέλουν-ένα μικρό και ασήμαντο ακρωτήρι της Βαλκανικής.

Και δεν εξασφαλίζεται στην εποχή μας μόνο με την αμυντική θωράκιση της Χώρας, που την έχουμε. Στη σύγχρονη εποχή μας είναι άλλα τα στοιχεία εκείνα που δημιουργούν τις προϋποθέσεις μιας ισχυρής χώρας και πολύ περισσότερο ένα ισχυρό, αποτελεσματικό κράτος, όπου θα συνθέτει σε μία προοπτική και θα ενσωματώνει όχι τη συντήρηση, την καθυστέρηση, αλλά τις νέες προοπτικές, που μεταβάλλονται ευρύτερα στον κόσμο με μία ταχύτητα, που δεν έχει τα χαρακτηριστικά του αραμπά των προηγούμενων δεκαετιών.

Αγαπητοί συνάδελφοι, δεν είναι μακριά ο καιρός που θεωρούσαμε αυτονόητη και περίπου μοιραία την εξάρτηση ενός μικρού κράτους, όπως το δικό μας, από τις λεγόμενες μεγάλες δυνάμεις. Σήμερα οι συνθήκες και οι συσχετισμοί αλλάζουν. Από τη δέσμη των πολλαπλών εξαρτήσεων μπορούμε να περάσουμε στην πλήρη πολιτική, οικονομική και πολιτισμική απεξάρτηση. Και αυτή η ιστορική μετατόπιση πραγματώνεται και μέσα από την Ενωμένη Ευρώπη.

Δε χρειάζονται -νομίζω- ούτε άλλες αναλύσεις ούτε εξηγήσεις. Απλά πρέπει να φτιάξουμε κράτος. Αυτό είναι ένα απλό αξίωμα λογικής. Αυτό είναι αξίωση του Λαού μας. Αυτή είναι η δική μας απόφαση και σ' αυτό το προσκλητήριο οφείλουν όλοι να δώσουν υπεύθυνα το παρόν.

Σας ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Υπουργέ.

Ο Κοινοβουλευτικός Εκπρόσωπος της Νέας Δημοκρατίας κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριοι συνάδελφοι, ο μόλις κατελθών από το Bήμα Υπουργός ήταν ιδιαίτερα αποκαλυπτικός. Παρ' ότι το παράδειγμά του το θεωρώ ατυχές, ήταν αποκαλυπτικός. Είπε ότι η κατάσταση στη Δημόσια Διοίκηση στην Πατρίδα μας είναι σε πολύ χειρότερη μοίρα από εκείνη στην οποία βρίσκεται η κατάσταση και η εξυπηρέτηση του Αλβανού πολίτη.

Αντιλαμβάνεσθε όλοι σας και μόνο μ' αυτό το παράδειγμα, τις τρομακτικές ευθύνες, τις οποίες έχει κυρίως η Κυβερνητική 

Σελίδα 6008 

Πλειοψηφία, που έχει την ευθύνη της διακυβέρνησης του Τόπου τα τελευταία δεκατρία από τα δεκαεπτά χρόνια. Αυτό είναι το πρώτο το οποίο έχω να παρατηρήσω.

Το δεύτερο, κύριοι συνάδελφοι, είναι το εξής: Δεν μπόρεσε η Αξιωματική Αντιπολίτευση και ο ομιλών να αντιληφθεί την οργή του Υπουργού για το θέμα της συνταγματικότητας που θέσαμε πριν από λίγο.

Κύριε Υπουργέ, απ' αυτό το Βήμα της Βουλής, ενημερωθήκατε γι' αυτό από χθες και είναι προς τιμή μας. Ενώ θα μπορούσαμε να σας αιφνιδιάσουμε, εγκαίρως σας ενημερώσαμε, ότι θα θέσουμε θέμα αντισυνταγματικότητας. Μάλιστα δε, το κείμενο της ομιλίας του Εισηγητού μας, του κ. Παυλόπουλου, που σας δόθηκε στην τελευταία του σελίδα, σαφώς αναφέρει, ότι η Νέα Δημοκρατία θα θέσει θέμα αντισυνταγματικότητας.

'Αλλωστε και ολόκληρος ο Τύπος, σήμερα διερμηνεύοντας ακριβώς αυτά, τα οποία έγιναν χθες, σας πληροφορούσε και εσάς και το Κόμμα που στηρίζει την Κυβέρνησή σας, ότι η Αξιωματική Αντιπολίτευση θα θέσει θέμα συνταγματικότητας. Και καλώς το κάναμε. Και γνωρίζετε, ότι με ιδιαίτερη προσοχή η Νέα Δημοκρατία χρησιμοποίησε αυτό το δικαίωμα, το οποίο έχει από το άρθρο 100 του Κανονισμού της Βουλής.

Και όλοι μέσα στην Αίθουσα γνωρίζουμε -τουλάχιστον εγώ δεν ενθυμούμαι άλλη περίπτωση- ότι τα τελευταία έξι, επτά χρόνια είναι η δεύτερη φορά που ασκείται το δικαίωμα για να τεθεί θέμα αντισυνταγματικότητας νόμου. 

Η πρώτη ήταν από την Πλευρά τη δική σας, με τον εκλογικό νόμο της Νέας Δημοκρατίας, το Σεπτέμβριο του 1990 και η δεύτερη φορά είναι που γίνεται σήμερα αυτό, κύριε Υπουργέ. Και το κάνουμε με πλήρη συνείδηση και γνώση και του Συντάγματος και του περιεχομένου του νόμου, γιατί το θέμα, το οποίο σήμερα κουβεντιάζουμε δεν είναι μόνο συνταγματικό.

Θα μου επιτρέψετε, κύριοι συνάδελφοι -γιατί δεν είχα κατά τον Κανονισμό τη δυνατότητα να ανταπαντήσω στον κύριο Υπουργό- να σας διαβάσω δυο απλά πράγματα.

Στο άρθρο 1, αναφέρονται επί λέξει τα εξής: "Με προεδρικά διατάγματα που εκδίδονται μέσα σε έξι μήνες από την έναρξη ισχύος του παρόντος νόμου με πρόταση του Υπουργού Εσωτερικών, Δημόσιας Διοίκησης και Αποκέντρωσης και του κατά περίπτωση αρμόδιου Υπουργού, μεταβιβάζονται μετά από εισήγηση της επιτροπής της παρούσας παραγράφου στις περιφέρειες ή στις Νομαρχιακές Αυτοδιοικήσεις, δήμους και κοινότητες, αρμοδιότητες που αφορούν περιφερειακές, νομαρχιακές ή τοπικές υποθέσεις, που ασκούνται από Υπουργείο ή αυτοτελή δημόσια υπηρεσία".

Είναι η καλύτερη ομολογία, ότι ο εκτελεστικός νόμος του άρθρου 118 του Συντάγματος για την εφαρμογή του άρθρου 101 του Συντάγματος είναι αυτός εδώ και όχι ο ν.1622. Είναι σαφέστατο, διότι αλλιώς υπάρχει η εξής λογική και νομική αντινομία. Αν μεν ο εκτελεστικός νόμος του άρθρου 118 του Συντάγματος είναι ο ν.1622, όλες οι αρμοδιότητες της περιφέρειας μεταφέρθηκαν με εκείνο το νόμο και συνεπώς, δεν υπάρχει θέμα μεταφοράς αρμοδιοτήτων στην περιφέρεια. Αν αυτό δεν έχει γίνει και ασκούνται από την κεντρική διοίκηση αυτές οι αρμοδιότητες, ασκούνται κατά παράβαση του Συντάγματος.

Η δική μας πλευρά, τι υποστηρίζει; Υποστηρίζει, ότι ο εκτελεστικός νόμος του άρθρου 118 του Συντάγματος είναι ο νόμος τον οποίο συζητούμε σήμερα. Το λέει άλλωστε σαφώς η παράγραφος την οποία σας ανέγνωσα, οπότε συμβαίνουν δύο τινά. Με βάση το άρθρο 101 του Συντάγματος, από την ώρα που θα ψηφισθεί αυτή η διάταξη, με την οποία ιδρύεται η διοικητική μονάδα της περιφέρειας, μεταφέρονται όλες οι αρμοδιότητες και συνεπώς, δεν υπάρχει θέμα έκδοσης προεδρικών διαταγμάτων για μεταφορά αρμοδιοτήτων. Αυτές μεταφέρονται αυτόματα κατά συνταγματική επιταγή.

Αν, λοιπόν, είναι αληθής και ο πρώτος και ο δεύτερος όρος του συλλογισμού μου, δύο τινά συμβαίνουν. Αν μεν τις αρμοδιότητες τις μεταβιβάσουμε με τα προεδρικά διατάγματα μετά από έξι μήνες, ποιος θα τις ασκεί σ' αυτό το χρονικό διάστημα που μεσολαβεί; Διότι, το Σύνταγμα επιβάλλει οι αρμοδιότητες αυτές να ασκούνται από την περιφέρεια. Αν θα ασκούνται από το κέντρο στο μεταβατικό χρονικό διάστημα, ασκούνται κατά παράβαση του Συντάγματος και συνεπώς, η άσκηση αυτών των αρμοδιοτήτων εμπεριέχει αντισυνταγματικότητα και συνεπώς στο Συμβούλιο της Επικρατείας, όλες αυτές οι αρμοδιότητες που θα ασκηθούν, θα τύχουν ακυρώσεως.

Αυτά είναι τόσο απλά, ακόμα και για πρωτοετή φοιτητή της Νομικής Σχολής. Εμείς το θέσαμε το θέμα με ευθύνη και όχι για να δημιουργήσουμε πρόβλημα στην Κυβέρνηση και να κάνουμε εντύπωση κατά τη συζήτηση. Αυτό είναι το πρώτο, κύριε Υπουργέ.

Το δεύτερο είναι ότι φέρνετε ένα νομοσχέδιο, το οποίο αποτελείται από εικοσιπέντε περίπου άρθρα και για την περιφερειακή διοίκηση αναφέρονται μόνο τέσσερα άρθρα. Τα υπόλοιπα τέσσερα, κατά ελληνική πρωτοτυπία, αφορούν τον Οργανισμό της Περιφέρειας.

Και το λέω αυτό το "κατά ελληνική πρωτοτυπία", διότι, μέχρι σήμερα, όλοι γνωρίζαμε, ότι για την ευλυγισία του συστήματος, οι οργανισμοί που συνίσταντο δεν γίνονταν διά νόμου, διότι ακριβώς οι τροποποιήσεις ή οι τυχόν αλλαγές που θα χρειασθούν, θα έχουν την ανάγκη να έρχονται στην Εθνική Αντιπροσωπεία για ένα δευτερεύον θέμα. Υπήρχε η δυνατότητα με εξουσιοδότηση να ασκήσετε αυτήν την αρμοδιότητα και να δημιουργήσετε τους οργανισμούς της περιφερειακής διοίκησης.

Τα υπόλοιπα άρθρα αναφέρονται στον πρώτο και το δεύτερο βαθμό της Τοπικής Αυτοδιοίκησης, δηλαδή περίπου δεκατρία με δεκαπέντε άρθρα και όχι στο καθ' αυτό αντικείμενο που συζητά το νομοσχέδιο. Βεβαίως και συναρτώνται τα δύο θέματα.

Η τέταρτη παρατήρηση που ήθελα να κάνω, κυρίες και κύριοι συνάδελφοι, είναι ιδιαίτερα σημαντική. 'Αλλωστε, όλοι οι Ομιλητές και από την πλευρά της Νέας Δημοκρατίας, αλλά και από τα άλλα Κόμματα, έθεσαν τα ζητήματα αυτά επί τάπητος.

(Στο σημείο αυτό, την Προεδρική 'Εδρα καταλαμβάνει ο Δ'Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ).

Το πρώτο είναι ότι δεν έχει δημιουργηθεί ο Πρώτος Βαθμός Περιφερειακής Διοίκησης και ξέρουμε τι ακριβώς έχει συμβεί στο χώρο της Αιρετής Νομαρχιακής Αυτοδιοίκησης, όπου εκεί ουσιαστικά είναι η λειτουργία και η παρουσία του Κράτους και οι αρμοδιότητες που πρέπει να ασκούνται.

Δεν αναφέρομαι στα ζητήματα συνταγματικότητας, στο γεγονός ότι η δυνατότητα άσκησης κοινοβουλευτικού ελέγχου στο Δεύτερο Βαθμό Τοπικής Αυτοδιοίκησης, ουσιαστικά έχει καταργηθεί, αλλά στον τρόπο με τον οποίο εδώ κατά παγκόσμια πρωτοτυπία καθιερώσατε το Δεύτερο Βαθμό Τοπικής Αυτοδιοίκησης, διότι αυτό το σύστημα που φέρατε, δεν υπάρχει πουθενά στον κόσμο, για να μπορεί να το συγκρίνει κανείς.

Το υφίστασθε πλέον στη διαδρομή και εσείς με τις αλλεπάλληλες παρεμβάσεις, τις οποίες κάνετε για να μαζέψετε τα ασυμμάζευτα και ταυτόχρονα ο πολίτης είναι το θύμα, αλλά εν ονόματι αυτού, ψηφίζουμε και τους νόμους και για την εξυπηρέτηση των πολιτών, πράγματι υπάρχουμε. Τι έχει συμβεί; "Χάνει η μάνα το παιδί και το παιδί τη μάνα" σε επίπεδο εξυπηρέτησης του πολίτη, σε επίπεδο νομού.

Τα ζητήματα αυτά, τα υφίστασθε. Είναι πλέον η γκρίζα περιοχή, όπως θα μπορούσε να χαρακτηρίσει κανείς, την όλη κατάσταση που έχει δημιουργηθεί σε επίπεδο νομού, μαζί με όλα τα ζητήματα και ταυτόχρονα εκείνα τα οποία έχουν δημιουργηθεί, με τις απαιτήσεις πλέον των αιρετών νομαρχών που σε πάρα πολλά σημεία υπερακοντίζουν οποιοδήποτε αίτημα Δεύτερου Βαθμού Τοπικής Αυτοδιοίκησης. Αλλά δεν είναι επί του παρόντος, για να αναφερθώ.

Εδώ, όμως, κυρίες και κύριοι συνάδελφοι, ουσιαστικά δημιουργείται ένας διοικητικός Φρανκεστάιν. Χωρίς να είναι σαφώς προσδιορισμένες οι αρμοδιότητες του Πρώτου Βαθμού, του Δεύτερου Βαθμού, του Πρώτου Βαθμού περιφερειακής αποκέντρωσης, ερχόμαστε για το Δεύτερο Βαθμό περιφερεια-

Σελίδα 6009 

κής αποκέντρωσης να πούμε, ότι μετά από έξι μήνες θα έρθουμε και θα προσδιορίσουμε το περιεχόμενο με τα προεδρικά διατάγματα, ύστερα από τις επιτροπές, οι οποίες θα έχουν δημιουργηθεί.

Δεν θέλω σε καμία περίπτωση να θέσω υπό αμφισβήτηση την καλή πρόθεση του έχοντος την πρωτοβουλία Υπουργού, αλλά τα κείμενα, οι πρωτοβουλίες και η θητεία του Κόμματος που κυβερνάει σε όλα αυτά τα ζήτήματα, δεν μας έχουν δώσει τις καλύτερες των εξετάσεων για να πεισθούμε, ότι αυτό το οποίο γίνεται, πράγματι είναι προς την κατεύθυνση να φέρει το Κράτος στην υπηρεσία του πολίτη. Αυτό είναι το πρώτο.

Το δεύτερο που θέλω να επισημάνω, κυρίες και κύριοι συνάδελφοι, και που το θεωρώ ιδιαίτερα σημαντικό, παίρνοντας αφορμή από σημαντικές τέτοιες πρωτοβουλίες που παίρνει το Κόμμα που κυβερνάει σήμερα, είναι: Δεν θα έπρεπε να έχει προηγηθεί ένας μακρύς, μακρότατος διάλογος και συνεννόηση με όλες τις πολιτικές δυνάμεις; Δεν αντιλαμβάνεται η Κυβέρνηση, ότι μέσα στις δημοκρατίες τα Κόμματα αλλάζουν στις Κυβερνήσεις και αν δεν έχει αυτήν τη συμφωνία, δεν αρκεί και μόνο ότι είναι νόμος του Κράτους και πρέπει να εφαρμοστεί κάτι το οποίο ψηφίζεται, αλλά σε μεγάλα ζητήματα, τα οποία αφορούν και μάλιστα εν όψει του 21ου αιώνα, ρυθμίσεις που γίνονται μόνο με την απόφαση του Κόμματος που κυβερνάει αυτής της μορφής μεταρρυθμίσεις, δημιουργούν τεράστια ζητήματα, αλλά προπάντων βάζουν βαρίδια και κρατούν την Πατρίδα, κρατούν την Περιφέρεια, κρατούν την ανάπτυξη, εκεί που θα έπρεπε να κάνει άλματα, για να φθάνουμε σε σημείο, σήμερα, η Ελλάδα, μέλος της Ευρωπαϊκής 'Ενωσης να έχει κατώτερης ποιότητας εξυπηρέτηση του πολίτη από ό,τι η γειτονική μας χώρα, η Αλβανία;

Επίσης, κύριοι συνάδελφοι, θέλω να πω και κάτι άλλο. Εδώ, ράβουμε ένα κουστούμι, αλλά δεν ξέρουμε σε τι σώμα θα το φορέσουμε. 'Ετσι μπορεί να ονομάσει κανείς το εγχείρημα, το οποίο γίνεται από την Κυβέρνηση. Αλλά υπάρχει και κάτι άλλο, ιδιαίτερα σημαντικό. Για μεν το Γενικό Διευθυντή της Περιφέρειας, σαφώς προσδιορίζονται τα προσόντα, τα οποία θα πρέπει να έχει, για τον δε περιφερειάρχη, τον γενικό γραμματέα της Περιφέρειας, έναν τοπικό Υπουργό με λίγα λόγια, με τον τρόπο με τον οποίο θεσμοθετείτε δεν χρειάζεται να έχει κανένα απολύτως προσόν. Αρκεί να είναι καλός κομματικός υπήκοος, για να έχει την επιλογή της Κυβέρνησης και συνεπώς να εκτελεί τις εντολές της σε περιφερειακό επίπεδο. Αν για το γενικό διευθυντή ορίζουμε συγκεκριμένα προσόντα, δεν θα έπρεπε να οριστούν και για το γενικό γραμματέα της περιφέρειας και ιδιαίτερα υψηλών απαιτήσεων προσόντα, για να καλύψει αυτή τη θέση του περιφερειακού Κυβερνήτη;

Αν προσχωρήσει κανείς στην άποψη ότι θα έπρεπε να γίνει αυτή η παρέμβαση, θα έπρεπε να γίνει αυτή η μεταρρύθμιση, θα έπρεπε πράγματι να μεταφερθούν οι εκτελεστικές αρμοδιότητες από το κέντρο στην ελληνική περιφέρεια και να κρατηθεί σε επίπεδο Υπουργείο ο επιτελικός ρόλος, ο σχεδιασμός, η εποπτεία και ο έλεγχος σε ζητήματα μόνο νομιμότητας από την πλευρά του αρμόδιου Υπουργού.

Αυτά είναι τα ζητήματα τα οποία η Αξιωματική Αντιπολίτευση, κυρίες και κύριοι συνάδελφοι, έχει θέσει ενώπιον της Εθνικής Αντιπροσωπείας και του Ελληνικού Λαού και αυτοί είναι οι λόγοι για τους οποίους η Νέα Δημοκρατία, δεν θα ψηφίσει ούτε επί της αρχής αυτό το νομοσχέδιο, η δε αίτηση για συζήτηση αντισυνταγματικότητας αυτού του νομοσχεδίου, είναι για να δώσουμε και μέσα στην Εθνική Αντιπροσωπεία και στον Ελληνικό Λαό στο μεγαλύτερο και με το καλύτερο και πιο δυνατό τρόπο, την αντίθεση μας στον επιχειρούμενο σχεδιασμό, στον τρόπο με τον οποίο επιχειρείται και στο περιεχόμενο, το οποίο έχει. Και βέβαια η Αξιωματική Αντιπολίτευση δεν αντιλέγει ότι χρειάζεται ανασύνταξη και ανασχεδιασμός του διοικητικού και οργανωτικού χάρτη της Χώρας, που είναι απαραίτητα για να προετοιμάσουμε την Πατρίδα μας μπροστά στην υποδοχή της επόμενης χιλιετηρίδας. Και αναμφίβολα στις θέσεις της Νέας Δημοκρατίας είναι η ενίσχυση και της Τοπικής Αυτοδιοίκησης, αλλά και της Περιφερειακής Αυτοδιοίκησης. Αλλά εδώ πρέπει να ξεκαθαρίσουμε τα βασικά ζητήματα. Τι κάνει ο Πρώτος Βαθμός Τοπικής Αυτοδιοίκησης, τι κάνει ο Δεύτερος Βαθμός Τοπικής Αυτοδιοίκησης, τι κάνει ο Πρώτος Βαθμός της Περιφερειακής Διοίκησης και ο Δεύτερος Βαθμός της Περιφερειακής Διοίκησης. Και ταυτόχρονα με τι μέσα και με τι οικονομικούς πόρους εξοπλίζονται, για να επιτελέσουν αυτή την αποστολή.

'Εχω δει και άλλη φορά, κυρίες και κύριοι συνάδελφοι, και κλείνω με αυτό για οποιαδήποτε κυβέρνηση - και όχι μόνο για τη σημερινή - και των καλύτερων προθέσεων και των καλύτερων προγραμμάτων, αν δεν υπάρχει σωστά οργανωμένη Δημόσια Διοίκηση, η αποτυχία είναι δεδομένη και από χέρι. Αν δεν δουλεύει η ατμομηχανή, ό,τι και να κάνουν τα βαγόνια της, δεν μπορούν να τη βάλουν να κυλήσει στις σιδηροτροχιές. Και ποιες είναι αυτές; Είναι η σιδηροτροχιά της ανάπτυξης, του πραγματικού εκσυγχρονισμού και όχι αυτόν τον εκσυγχρονισμό που επικαλείται η Πλειοψηφία διότι μου θυμίζει αυτό που γράφει κάπου ο 'Οσκαρ Ουάιλντ, ουσιαστικά αυτό κάνουν σήμερα οι εκσυγχρονιστές του ΠΑ.ΣΟ.Κ. Εκσυγχρονισμός είναι ο καλύτερος τρόπος, για να μείνουν τα πράγματα όπως είναι. Δηλαδή νομή στυγνή και κομματική της κρατικής εξουσίας μόνο και μόνο για κομματικές σκοπιμότητες. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός):Ο Κοινοβουλευτικός Εκπρόσωπος του ΠΑ.ΣΟ.Κ. κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ:Κυρίες και κύριοι συνάδελφοι, καταβάλλει μια απέλπιδα προσπάθεια ιδιαίτερα η Νέα Δημοκρατία από την Αντιπολίτευση του Κοινοβουλίου, να συσκοτίσει και προσπαθεί να επενδύσει με επιχειρήματα την καθόλου δημιουργική -αρνητική- στάση που τηρεί απέναντι στο υπό συζήτηση νομοσχέδιο. Καταφεύγει βέβαια σε ακρότητες, πολλές φορές παραποιώντας και τα γραφόμενα στο νομοσχέδιο, αλλά και τα λεγόμενα σ'αυτήν την Αίθουσα.

Παρερμήνευσε (για μένα ήταν αναμενόμενο) εξάλλου ο Κοινοβουλευτικός Εκπρόσωπος της Νέας Δημοκρατίας ο κ. Σιούφας το ακραίο παράδειγμα, στο οποίο αναφέρθηκε ο Υπουργός Εσωτερικών, όχι βέβαια για να πει ότι τάχα τα Αλβανικά Υπουργεία παρέχουν καλύτερες υπηρεσίες στους Αλβανούς πολίτες, απ' ό,τι τα Ελληνικά Υπουργεία, αλλά για να τονίσει μ'αυτό το ακραίο παράδειγμα, ότι στα Υπουργεία άλλων κρατών δεν καταφεύγουν οι πολίτες για να έχουν διοικητικές εξυπηρετήσεις.

'Εχουν επιτελικό ρόλο να επιτελέσουν τα Υπουργεία άλλων κρατών, κάτι που δεν συμβαίνει στην ελληνική Πολιτεία εδώ και πολλές δεκαετίες. Και βέβαια είναι γνωστό στον Ελληνικό Λαό, ότι το συγκεντρωτικό κράτος (όπου όλα εκπορεύονταν από την Αθήνα), είναι γέννημα θρέμα της πολιτικής-συντηρητικής, δεξιάς-αντίληψης, που η Νέα Δημοκρατία και τα προκάτοχα πολιτικά σχήματα αυτής, Ε.Ρ.Ε, Λαϊκό Κόμμα κλπ., είχαν εγκαθιδρύσει στον Τόπο μας. Και έρχονται σήμερα να απαρνηθούν τον εαυτόν τους και να διατυπώσουν προτάσεις. Είναι ασυνεπής η μέχρι τώρα πολιτική τους πρακτική, προς τις προτάσεις αυτές.

Επικαλέστηκαν -και έθεσαν το ζήτημα της αντισυνταγματικότητας- το άρθρο 101 του Συντάγματος, λέει ότι: "τα περιφερειακά, κρατικά όργανα έχουν γενική αποφασιστική αρμοδιότητα για τις υποθέσεις περιφέρειάς τους, και οι κεντρικές υπηρεσίες εκτός από ειδικές αρμοδιότητες έχουν την γενική κατεύθυνση, το συντονισμό και τον έλεγχο των περιφερειακών οργάνων, όπως νόμος ορίζει" Δηλαδή, οι κεντρικές υπηρεσίες έχουν ειδικές αρμοδιότητες, αλλά βέβαια και τη γενική κατεύθυνση και το συντονισμό.

Ενώ εφαρμόζεται με το ν. 1622/86 εδώ και δέκα χρόνια ο θεσμός της περιφέρειας, ενώ με εκείνο το νόμο η αρμοδιότητα που δόθηκε στις περιφέρειες ήταν καθαρά προγραμματική, αναπτυξιακή αρμοδιότητα και όχι διοικητική, επί δέκα χρόνια δεν ακούσαμε τη Νέα Δημοκρατία στην Αίθουσα του Κοινοβουλίου, ούτε κατά τη συζήτηση εκείνη του νόμου, ούτε σ' άλλες στιγμές της πολιτικής μας ζωής, να επικαλείται την αντισυνταγματικότητα. Και ήρθε σήμερα, όταν μ' αυτό το νόμο επιχειρείται να γίνει ένα αποφασιστικό βήμα προς αυτήν την

Σελίδα 6010 

κατεύθυνση που προβλέπει το άρθρο 101 του Συντάγματος να προβάλλει ένσταση αντισυνταγματικότητας. Δηλαδή, επιχειρείται πράγματι να αποκεντρωθεί ένα μεγάλο πλέγμα αρμοδιοτήτων. Εγώ θα ήθελα να μεταφερθεί το σύνολο των αρμοδιοτήτων για τις περιφερειακές υποθέσεις στα περιφερειακά όργανα και να κρατήσει το Κράτος, αυτό που το Σύνταγμα ορίζει, δηλαδή τον συντονιστικό ρόλο, τη χάραξη της γενικής πολιτικής κατεύθυνσης και τον έλεγχο των περιφερειακών οργάνων.

Σήμερα, επιχειρείται μ' αυτό το νόμο σε μεγάλο βαθμό αυτό. Και φυσικά η ισχύς του νόμου, πιστεύω, ότι θα αρχίσει περίπου, όταν θα είναι έτοιμα και τα σχετικά προεδρικά διατάγματα για τον καθορισμό του πλήθους των αρμοδιοτήτων που αποκεντρώνονται. Γιατί όπως λέγει το ακροτελεύτιο άρθρο, αυτός ο νόμος δεν θα εφαρμοσθεί ευθύς αμέσως μόλις δημοσιευθεί στην Εφημερίδα της Κυβέρνησης, αλλά προβλέπει τέσσερις μήνες, νομίζω, για την εφαρμογή του. Και είμαι βέβαιος ότι θα έχουν προωθηθεί τα προεδρικά διατάγματα, ώστε να υπηρετηθεί και το γράμμα του Συντάγματος απολύτως, πέρα από το πνεύμα του Συντάγματος, που τηρείται και γι'αυτό θα έπρεπε η Εθνική Αντιπροσωπεία, στο σύνολό της, ομόφωνα να στέρξει στη ψήφιση αυτού του νόμου.

Ετέθησαν και ορισμένα άλλα επιχειρήματα υπό την κρίση της Εθνικής Αντιπροσωπείας από τους συναδέλφους της Νέας Δημοκρατίας, τόσο από τον Εισηγητή τον κ. Παυλόπουλο όσο και από τον κ.'Εβερτ και κ. Σιούφα προηγουμένως. Βλέπουν ότι υπάρχει ένα πρωθύστερο, γιατί -λένε- πριν προσδιορισθούν οι αρμοδιότητες με την έκδοση διαταγμάτων, έρχεται ο νόμος και προτείνει στα συγκεκριμένα άρθρα να ψηφίσουμε Οργανισμό για τις Περιφέρειες. Φαίνεται, ότι αγνοούν πως σήμερα υπάρχουν στις περιφέρειες, περιφερειακές υπηρεσίες, υπάρχουν διανομαρχιακές υπηρεσίες, οι οποίες είναι περιφερειακές υπηρεσίες των Υπουργείων και ασκούν εκεί στην περιφέρεια τις αρμοδιότητες. Και είναι ανάγκη ασφαλώς μόλις ψηφισθεί ο νόμος, αυτές να μπορούν να λειτουργούν. Βεβαίως είναι συνεπές προς την πολιτική επιλογή που υπηρετεί αυτός ο νόμος, το ότι προβλέπεται περιφερειακές υπηρεσίες να αποκοπούν από τα Υπουργεία και να θεωρηθούν ως αμιγώς περιφερειακές υπηρεσίες, οι οποίες θα πρέπει να λειτουργήσουν ευθύς αμέσως με τη δημοσίευση του νόμου, και να ασκούν τις αρμοδιότητες που έχουν και σήμερα.

Και θα πρέπει ασφαλώς να υπάρχει Οργανισμός, στον οποίο να ενταχθούν αυτές οι υπηρεσίες αμέσως. Δεν υπάρχει επομένως πρωθύστερον.

Σε ό,τι αφορά την ιδιαιτερότητα, που πράγματι υπάρχει σε μερικές περιφέρειες, για παράδειγμα στις νησιωτικές περιφέρειες και άλλες περιφέρειες της Χώρας (που θα έχουμε την ευκαιρία να πούμε κατά τη διάρκεια της συζητήσεως αυτού του νομοσχεδίου). Και σε ό,τι αφορά βεβαίως τις αρμοδιότητες, που θα αποκεντρωθούν με τα σχετικά προεδρικά διατάγματα, δίνει ο νόμος εξουσιοδότηση στο άρθρο 2 να ασκούνται από υπηρεσίες οι οποίες να δομούνται στην τελική τους μορφή με προεδρικά διατάγματα. Με τα οποία να συνενώνονται υπηρεσίες, να διαχωρίζονται υπηρεσίες, να καταργούνται υπηρεσίες και να διαμορφωθεί ο τελικός οργανισμός για κάθε περιφέρεια, που θα αντιστοιχεί σε ιδιαιτερότητες της κάθε μιας περιφέρειας, και βέβαια στο να μπορούν να ασκούν το σύνολο των αρμοδιοτήτων που πρόκειται να εκχωρηθούν με τα σχετικά προεδρικά διατάγματα.

Επομένως, δεν νομίζω, ότι στέκουν αυτά τα επιχειρήματα τα οποία προβάλλει η Αξιωματική Αντιπολίτευση, προσπαθώντας να πείσει την Εθνική Αντιπροσωπεία γι' αυτήν την καθόλου εποικοδομητική στάση που τηρεί στην Εθνική Αντιπροσωπεία κατά τη συζήτηση αυτού του νομοσχεδίου.

Βέβαια, μέσα στη ρύμη του λόγου του, ο Κοινοβουλευτικός Εκπρόσωπος της Νέας Δημοκρατίας δέχτηκε ότι από την Κυβέρνηση παίρνονται σημαντικές πρωτοβουλίες και αναγνωρίζει εμμέσως ότι ήταν μία ιδιαίτερα σημαντική πρωτοβουλία η προώθηση αυτού του νομοσχεδίου. Βέβαια ζήτησε να υπάρχει ένας πολιτικός διάλογος με τα πολιτικά Κόμματα, ενόψει αυτών των σημαντικών πολιτικών πρωτοβουλιών.

Βλέπουμε, λοιπόν, σ'αυτόν τον θεσμοθετημένο διάλογο, τον κορυφαίο που κατά το Σύνταγμα γίνεται μέσα στην Εθνική Αντιπροσωπεία, που είναι το κατ' εξοχήν, το υπ' αριθμόν ένα όργανο πολιτικού διαλόγου, στο Εθνικό μας Κοινοβούλιο, ποια είναι η συμβολή της Αξιωματικής Αντιπολίτευσης στο να γίνει σοβαρός διάλογος και να καταλήξουμε σαν Εθνική Αντιπροσωπεία σ'αυτό που απαιτούν οι καιροί και επιβάλλουν οι ανάγκες της Χώρας. 'Η να θυμηθώ παλαιότερους πολιτικούς διαλόγους και τι συνέχεια είχαν αυτοί.

Θυμούμαι, όταν το 1984, με πρωτοβουλία του τότε Υπουργού Εσωτερικών, του αείμνηστου του Γιώργου του Γεννηματά, είχε συσταθεί διακομματική επιτροπή για τον καταστατικό χάρτη της Αυτοδιοίκησης, ερχόταν εκεί η αντιπροσωπεία της Νέας Δημοκρατίας και με χίλια επιχειρήματα προσπαθούσε να πείσει τη διακομματική επιτροπή, ότι δεν χρειάζεται ο Β' Βαθμός Τοπικής Αυτοδιοίκησης στην Ελλάδα. Επιχειρούσε να πείσει. Και βέβαια κάποια στιγμή την ανάγκη φιλοτιμία ποιούμενη, όταν ήταν η συγκυβέρνηση Ν.Δ. και ΣΥΝ. στα πράγματα, ψήφισε για τον Β' Βαθμό Τοπικής Αυτοδιοίκησης, για να έρθει μετά να τον αρνηθεί. 'Οταν φέραμε το ν. 2218/84 εναντιώθηκε και έρχεται εκ των υστέρων να γίνεται -πώς να πούμε τώρα - βασιλικότερη του βασιλέως σε ό,τι αφορά τον θεσμό της Νομαρχιακής Αυτοδιοίκησης;

Είπα, βασιλικότερη του βασιλέως και έθιξα μία πτυχή που αυτές τις μέρες αγγίζει τα εσωτερικά της Νέας Δημοκρατίας και δεν γνωρίζουμε τελικά από τη Νέα Δημοκρατία ποιοι στηρίζουν το πολίτευμα και ποιοι υπονόμευαν το πολίτευμα της Χώρας κατά την μεταπολιτευτική περίοδο της Πατρίδας μας.

ΑΝΤΩΝΙΟΣ ΦΟΥΣΑΣ: Οι τριάντα δύο δικοί σας.

ΚΟΣΜΑΣ ΣΦΥΡΙΟΥ: Αγαπητέ συνάδελφε, δυστυχώς αυτό είναι.

Θα ήθελα να πω, λοιπόν, ότι ο διάλογος τον οποίο επικαλείσθε και που θέλετε να έχετε μεταξύ πολιτικών Κομμάτων, εδώ είναι, ας αναπτυχθεί και να δούμε ποια είναι η εποικοδομητική σας συμβολή.

Είπα, προηγουμένως τι έγινε στη διακομματική επιτροπή και δεν θα ήθελα να το επαναλάβω. Αλλά όμως υπάρχουν και παρατηρήσεις, οι οποίες ασφαλώς βρίσκουν σύμφωνη την κοινοβουλευτική ομάδα του ΠΑ.ΣΟ.Κ. Για παράδειγμα, το να ενισχυθούν οι βαθμίδες της Αυτοδιοίκησης Α' και Β' Βαθμού ακόμα περισσότερο με την μεταφορά αρμοδιοτήτων και πόρων, ασφαλώς και μας βρίσκει σύμφωνους.

Τονίστηκε από το Συνασπισμό η σχετική πρόταση. 'Ομως κρούει ουσιαστικά θύρες ανοικτές, διότι η μεγάλη μεταρρύθμιση που αφορά την ενδυνάμωση του Α' Βαθμού Αυτοδιοίκησης, ασφαλώς θα συνοδεύεται και με τη μεταφορά πρόσθετων πόρων, ασφαλώς θα συνοδεύεται και με τη μεταφορά αρμοδιοτήτων και ασφαλώς θα οδηγεί σε οργάνωση Δήμων νέου τύπου ισχυρότερων των σημερινών μικρών Ο.Τ.Α.

Και δεν μπορεί κανείς να αρνηθεί, εκτός αν θέλει να υποκρίνεται για να κάνει λαϊκίστικη πολιτική, ότι είναι απόλυτη ανάγκη να περάσει η Χώρα μας απ' αυτήν τη μεταρρύθμιση, εάν θέλουμε να μιλούμε για ενδυνάμωση του Πρώτου Βαθμού Αυτοδιοίκησης. Διαφορετικά, θα το λέμε ρητορικά, αλλά δεν θα το εννοούμε, συνάδελφοι της Αντιπολίτευσης.

Σε ό,τι δε, αφορά τη Δευτεροβάθμια Αυτοδιοίκηση, ασφαλώς και πρέπει να έλθει νομοσχέδιο για την οικονομική της αυτοτέλεια και για την τακτοποίηση των εκκρεμοτήτων που υπάρχουν σε ό,τι αφορά τα διοικητικά ζητήματα των υπαλλήλων της Νομαρχιακής Αυτοδιοίκησης και άλλα. Είναι πραγματικά θέσεις που το ΠΑ.ΣΟ.Κ. έχει επεξεργασθεί, που είναι αυτήν τη στιγμή υπό επεξεργασία (με προτάσεις των οργάνων του ΠΑ.ΣΟ.Κ.) νομοσχέδια τα οποία ετοιμάζει η Κυβέρνηση.

Πρέπει όμως, αγαπητοί συνάδελφοι, να δούμε και λίγο την ουσία του σχεδίου νόμου. Πέρα από την επιχειρηματολογία της Νέας Δημοκρατίας για την ακύρωση και αυτής της σημαντικότατης πρωτοβουλίας που παίρνει η Κυβέρνηση, είναι ιδιαίτερα θετικό γεγονός, ότι ο μέχρι τώρα προγραμματικός ρόλος της περιφέρειας της Χώρας μας, συγκροτείται καλύτερα για να μπορεί να παίξει αναπτυξιακό ρόλο και να μπορεί

Σελίδα 6011 

με την άσκηση διοίκησης στο επίπεδο της περιφέρειας, να επιταχύνει και την λήψη των αποφάσεων για τα διάφορα ζητήματα που αφορούν τους πολίτες, αλλά και την επιτάχυνση της ανάπτυξης. Γιατί τώρα αποκτά και το διοικητικό ρόλο. Και από πού παίρνει αυτές τις αρμοδιότητες για το διοικητικό ρόλο; Δεν τις παίρνει ασφαλώς από την Αυτοδιοίκηση, ούτε του πρώτου, ούτε του Δεύτερου Βαθμού. Τις παίρνει από την Αθήνα, από τα Υπουργεία, από τους Οργανισμούς και τις άλλες κεντρικές υπηρεσίες. Δεν νομίζω, ότι υπάρχει κανείς συνάδελφος που θα ήθελε αυτές οι υπηρεσίες να εξακολουθούν να παραμένουν στα Υπουργεία τα οποία πρέπει επιτέλους να αποκτήσουν τον επιτελικό ρόλο που οφείλουν να αποκτήσουν και που ορίζεται ρητά από το Σύνταγμα.

Σε ό,τι αφορά τον αναπτυξιακό προγραμματικό ρόλο είναι ιδιαίτερα θετικό το γεγονός, ότι προτείνεται και θα ψηφισθεί με αυτό τον νόμο, να αποκτήσει περιφερειακό ταμείο η κάθε Περιφέρεια και να υπάρχει η συλλογική απόφαση έργων της Περιφέρειας, για να μπορεί να έχει μια αυτοτέλεια στην προγραμματική της λειτουργία, στην εκτέλεση των έργων υποδομής και την εφαρμογή των αναπτυξιακών προγραμμάτων.

Δεν μπορεί να παραγνωρισθεί το γεγονός, ότι πιστοί σε μία θέση η οποία δεν προβλέπεται -και είναι σαφές αυτό διακηρυγμένο από τις Προγραμματικές Δηλώσεις της Κυβέρνησης- δεν προβλέπεται στο επίπεδο της Περιφέρειας να προχωρήσει στην Αυτοδιοίκηση Τρίτου Βαθμού. Και αναφέρθηκε ο Υπουργός, χθες στην ομιλία του, στο ότι υπάρχουν αρκετές χώρες (και αρκετές χώρες-μέλη της Ευρωπαϊκής 'Ενωσης) που λειτουργούν την Αυτοδιοίκηση σε Πρώτο και σε Δεύτερο Βαθμό και είναι κυρίως χώρες που έχουν μικρό σχετικά μέγεθος, δεν είναι σαν τη Γαλλία ή σαν την Ιταλία αλλά είναι χώρες με μικρό σχετικό μέγεθος. Ασφαλώς όμως, πρέπει να υπηρετηθεί η επιταγή του Συντάγματος και η ανάγκη των καιρών να φύγουν από την Αθήνα οι αρμοδιότητες και να πάνε στην Περιφέρεια και να ασκούνται πλησιέστερα στον πολίτη.

'Ετσι, λοιπόν, η κατάργηση των υπηρεσιών που ανήκουν στα Υπουργεία και που σήμερα εδρεύουν στις Περιφέρειες, είναι απόλυτα επιτακτική ανάγκη και ρυθμίζεται με το νομοσχέδιο, με την ίδρυση αμιγώς περιφερειακών υπηρεσιών.

Η μεταβίβαση αρμοδιοτήτων, από την Αθήνα, από τα Υπουργεία και τους Οργανισμούς στις Περιφέρειες είπα προηγουμένως ότι είναι επιθημητή και η συμμετοχή εκπροσώπων των αναπτυξιακών και κοινωνικών φορέων της κάθε Περιφέρειας είναι και αυτό ένα θετικό στοιχείο που γίνεται με αυτόν τον νόμο. Γιατί, απ' ό,τι γνωρίζετε, με το ν.1622 η συμμετοχή ήταν μόνο κάποιων αιρετών από τις τοπικές ενώσεις δήμων και κοινοτήτων και από τα νομαρχιακά συμβούλια.

Καλό θα είναι, βέβαια, να υπάρχει εκπροσώπηση αιρετών, που υπάρχει μέσα στον νόμο, αλλά παράλληλα διευρύνεται αυτή η εκπροσώπηση, και οι εκπρόσωποι των αναπτυξιακών και κοινωνικών φορέων, πολλά έχουν να συνεισφέρουν κατά τη λειτουργία του περιφερειακού συμβουλίου.

'Ομως, κύριοι Υπουργοί, είναι γεγονός -το έχει δεχθεί εξάλλου και ο Υπουργός Εσωτερικών- ότι επιβάλλεται να αντιμετωπισθεί η ιδιαιτερότητα ορισμένων περιφερειών. Και ιδιαίτερα στις περιφέρειες τις νησιωτικές, τα Ιόνια Νησιά, στο Βόρειο Αιγαίο, στο Νότιο Αιγαίο, στο Αιγαίο γενικά είναι ανάγκη να μεταφερθούν κρατικές αρμοδιότητες σε χαμηλότερα επίπεδα. 

Είναι ανάγκη να μεταφερθούν κρατικές αρμοδιότητες σε Δήμους πολλών από τα νησιά από τα οποία απουσιάζει το Κράτος. Εκεί πρέπει να μεταφερθούν κρατικές αρμοδιότητες στην Αυτοδιοίκηση. Είναι ανάγκη να μεταφερθούν κρατικές αρμοδιότητες σε επαρχία, που είναι αποκεντρωμένες μονάδες της Νομαρχιακής Αυτοδιοίκησης. Είναι ανάγκη να μεταφερθούν κρατικές αρμοδιότητες στην Νομαρχιακή Αυτοδιοίκηση των νησιωτικών Περιφερειών.

Εμείς θα τονίζαμε ιδιαίτερα, ότι στις νησιωτικές περιφέρειες δεν είναι τόσο αναγκαίο, στις έδρες των περιφερειών, δηλαδή σε επίπεδο περιφέρειας να ασκούνται πολλές κρατικές αρμοδιότητες. Ελάχιστες πρέπει να κρατηθούν, να ασκούνται εκεί. Και θα δούμε ποιες θα είναι αυτές. Οι περισσότερες, αν όχι όλες, πρέπει να μεταφερθούν και να ασκούνται στο επίπεδο του Νομού, στο επίπεδο της επαρχίας ή στο επίπεδο του Δήμου. Αυτό επιβάλλει η ιδιομορφία του Αρχιπελάγους, αυτό επιβάλλει η ιδιομορφία των νησιωτικών συμπλεγμάτων που έχει μόνο η Ελλάδα απ' όλη την Ευρωπαϊκή 'Ενωση.

Και βέβαια, όπως εξάλλου έχει διακηρύξει και ο Υπουργός Εσωτερικών, άρα η Κυβέρνηση, ανάλογη πρέπει να είναι και η δομή που θα υπάρχει σε περιφερειακό επίπεδο με τους νέους Οργανισμούς, σε νομαρχιακό επίπεδο και στο επίπεδο των νέων Δήμων. Και καλά θα είναι κατά τη συζήτηση των άρθρων να δούμε ποια είναι εκείνα τα σημεία τα οποία διασφαλίζουν αυτήν την ευελιξία του νομοθετήματός μας για αυτές τις περιοχές και να δούμε κατά πόσο χρειάζεται να υπάρξουν κάποιες ειδικότερες προβλέψεις στις διατάξεις. Θα το δούμε και θα έχουμε την ευκαιρία να τα συζητήσουμε κατά τη συζήτηση των άρθρων.

'Ομως θα ήταν παράλειψη, πριν κλείσω, να μην τονίσω ιδιαίτερα ότι με αυτό το νομοσχέδιο γίνεται και ένα βήμα στήριξης της Αυτοδιοίκησης του Δεύτερου Βαθμού και του Πρώτου Βαθμού. Είναι γεγονός, ό,τι υπάρχει μεταφορά αρμοδιοτήτων με αυτό το νομοσχέδιο, είτε στην διαχείριση λιμανιών είτε στη διαχείριση γυμναστηρίων είτε στην σύσταση επιτροπών απαλλοτριώσεων, είτε στο δικαίωμα θέσπισης διοικητικών μέτρων για την αλιεία, την ιχθυοτροφία, κ.λπ. μία σειρά αρμοδιότητες που απευθείας μεταφέρονται με το νόμο, πέραν εκείνων που πρόκειται να μεταφερθούν με την έκδοση των σχετικών προεδρικών διαταγμάτων. Σε ό,τι αφορά το θέμα των συνενώσεων: ασφαλώς και υπάρχουν ιδιαιτερότητες για κοινότητες που πρέπει να μείνουν αυτοτελείς. Ασφαλώς και υπάρχουν επιχειρήματα από ορισμένους που θέλουν να κρατήσουν το νομικό πρόσωπο του χωριού τους αυτοτελές. Αλλά, όμως, όλοι πρέπει να δεχθούμε, ότι το γενικότερο συμφέρον επιβάλλει να ενισχυθεί ο ρόλος και να αυξηθούν οι αρμοδιότητες, οι οικονομικοί πόροι και τα μέσα, που έχει η Αυτοδιοίκηση Πρώτου Βαθμού. Και δεν μπορούμε, κάνοντας φθηνό λαϊκισμό να αντιπαρέλθουμε αυτήν την μεγάλη ευθύνη που έχουμε όλοι απέναντι στο μέλλον, στο τρόπο διοίκησης και αυτοδιοίκησης της Χώρας μας, κάνοντας απλά το συνήγορο εκείνων οι οποίοι θέλουν να παραμείνει το σύστημα ως έχει. Θα υπάρξουν συνενώσεις, όχι συνενώσεις κατοίκων, όχι συνενώσεις χωριών. Νομικών προσώπων και μόνο, που δίνουν τη δυνατότητα να παραμείνουν τα χωριά στην θέση τους, οι κάτοικοι να εκλέγουν τα τοπικά συμβούλια, τα τοπικά συμβούλια να ασκούν αρμοδιότητες, τουλάχιστον αυτές που ασκούν και σήμερα. 'Εχουν επομένως ένα δυναμικό στα χέρια τους, άσκηση τοπικής πολιτικής -αυτό που έχουν και σήμερα- αλλά όμως θα πρέπει να ανοίξει ο δρόμος, στην ευρύτερη περιοχή, οι Δήμοι νέου τύπου να μπορούν να πάρουν πρόσθετες αρμοδιότητες, οικονομικούς πόρους και μέσα, για να επιταχύνουμε τους ρυθμούς της τοπικής ανάπτυξης, αλλά και της περιφερειακής ανάπτυξης εν γένει.

Αυτό δεν είναι πρόκληση μόνο για την Κυβέρνηση. Δεν είναι πρόκληση μόνο για την Αυτοδιοίκηση. Είναι για όλο τον πολιτικό κόσμο. Και θα πρέπει, εδώ, τα πολιτικά Κόμματα να τοποθετηθούν υπεύθυνα. 'Ακουσα χθες από το Συνασπισμό να λέει, ότι συμφωνεί και είπε "με τον όρο ότι οι πόροι..." Αυτό είναι θετικό κ.λπ. Να υπάρξουν υπεύθυνες τοποθετήσεις απ' όλα τα πολιτικά Κόμματα και όχι να πηγαίνουμε στα καφενεία να κάνουμε μικροπολιτική, προσπαθώντας να κρατήσουμε με την συντηρητική αντίληψη τα πράγματα ως έχουν και να οδηγούμε την Τοπική Αυτοδιοίκηση στην στασιμότητα και στην οπισθοδρόμιση, έναντι της αυτοδιοίκησης της υπόλοιπης Ευρώπης.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του Δημοκρατικού Κοινωνικού Κινήματος κ. Ιντζές έχει το λόγο.

Κύριε συνάδελφε, έχετε το λόγο για δέκα λεπτά, διότι 

Σελίδα 6012 

προηγήθηκε η ομιλία του Αρχηγού σας.

ΑΝΑΣΤΑΣΙΟΣ ΙΝΤΖΕΣ: Καλώς, κύριε Πρόεδρε.

Κυρίες και κύριοι συνάδελφοι, πριν μπω στο περιεχόμενο του νομοσχεδίου, θα ήθελα να κάνω ορισμένες εισαγωγικές παρατηρήσεις.

Η πρώτη παρατήρηση είναι, ότι η κρατική εξουσία, όπως μαθαίνουμε στο πρώτο έτος της Νομικής, έχει τρεις εκφάνσεις, τη νομοθετική, την εκτελεστική και τη δικαστική.

Η νομοθετική εξαντλείται με την ψήφιση των νόμων, η δικαστική εξειδικεύει σε κάθε περίπτωση το δίκαιο και η εκτελεστική χωρίζεται σε δύο επιμέρους κατευθύνσεις, στις κυβερνητικές πράξεις που δεν υπάγονται στον έλεγχο κανενός οργάνου και στις διοικητικές. Επομένως, όταν λέμε διοίκηση, εννοούμε την εξατομίκευση των προσωπικών ή συλλογικών δικαιωμάτων και υποχρεώσεων, σε μία οργανωμένη κοινωνία, σε ορισμένο χώρο και συνήθως σε μία επικράτεια.

Το δεύτερο που έχω να παρατηρήσω, είναι ότι η διοίκηση έχει διάρθρωση κάθετη και οριζόντια. Η κάθετη διοίκηση είναι ιεραρχικά δομημένη και είναι η κάθετη η καθ' ύλην αρμοδιότητα της διοίκησης και η οριζόντια είναι όταν αυτή περιορίζεται σε ορισμένο χώρο, περιφέρεια, νομό, δήμο, κοινότητα.

'Οσο μεταφέρονται εξουσίες ή καλλίτερα αρμοδιότητες από την κεντρική διοίκηση προς τις περιφερειακές υπηρεσίες της κεντρικής διοίκησης, μιλάμε για αποδυνάμωση της κεντρικής διοίκησης και ενδυνάμωση των περιφερειακών υπηρεσιών, είναι η έννοια της αποσυγκέντρωσης.

Η έννοια της αποκέντρωσης είναι ταυτόσημη με την έννοια της Αυτοδιοίκησης και η Αυτοδιοίκηση ορίζεται ως μία τοπική, εξουσία που ασχολείται με τα τοπικά προβλήματα.

Λέγει το άρθρο 101 του Συντάγματος ότι η διοίκηση του Κράτους οργανώνεται σύμφωνα με το αποκεντρωτικό σύστημα. Εδώ μέσα διαπίστωσα, ότι η λέξη "αποκέντρωση" συγχέεται με την "αποσυγκέντρωση". Ενώ η έννοια της Αυτοδιοίκησης, δηλαδή της αποκέντρωσης συνεπάγεται αιρετότητα των οργάνων της Τοπικής Αυτοδιοίκησης.

Το δεύτερο που έχω να επισημάνω, είναι ότι ο νόμος αυτός είναι νόμος οργανικός. 'Ετσι το λέγαμε στο Συνταγματικό Δίκαιο. Δηλαδή, άπαξ εκδίδεται και άπαξ εκδοθεί, δεν μπορεί να ανακληθεί, ενδεχομένως όμως μπορεί να τροποποιηθεί, αλλά δεν ανακαλείται. Διότι προβλέπεται η έκδοσή του από το Σύνταγμα. Είναι αυτό που λέμε τώρα θεσμικός νόμος. Οι παλιοί συνταγματολόγοι τον έλεγαν οργανικό νόμο. 

Το τρίτο που έχω να παρατηρήσω, είναι ότι η Τοπική Αυτοδιοίκηση έχει βαθμίδες. 

Το Σύνταγμα αναφέρει την πρώτη βαθμίδας στο άρθρο 102 παράγραφος 1 και προβλέπει την έκδοση οργανικού νόμου για τις υπόλοιπες βαθμίδες.

'Οταν λοιπόν, το Κράτος χωρεί στη ρύθμιση μιας τρίτης βαθμίδας της περιφερειακής οργάνωσης, δεν μπορεί να κάνει αποσυγκέντρωση, να δημιουργήσει, δηλαδή, διοικητικές μονάδες της κεντρικής εξουσίας στην Περιφέρεια, αλλά οφείλει συμμορφούμενο προς τη συνταγματική επιταγή, να δημιουργήσει Τοπική Αυτοδιοίκηση Τρίτου Βαθμού.

Εδώ, θέλω να κάνω μια διευκρίνιση. 'Οταν λέμε Πρώτου, Δευτέρου και Τρίτου Βαθμού, είναι για λόγους ιστορικούς με την έννοια ότι δεν υπάρχει ιεραρχική εξάρτηση Πρώτου Βαθμού προς το Δεύτερο Βαθμό και Δεύτερου Βαθμού προς τον Τρίτο Βαθμό. Είναι μεν διαφορετικά επίπεδα επίλυσης, διοίκησης και διαχείρισης τοπικών προβλημάτων και ζητημάτων, αλλά τα διάφορα αυτά επίπεδα δεν έχουν καμία ιεραρχική σχέση. Απλώς έχουν διαφορά χωρική. Ο δήμος ή η κοινότητα περιορίζονται στα όρια του δήμου ή της κοινότητας, η νομαρχία στα νομαρχιακά όρια και έχει υποθέσεις που αφορούν τη νομαρχία και η Περιφέρεια έχει υποθέσεις που αφορούν την Περιφέρεια.

Το τέταρτο που έχω να παρατηρήσω είναι, ότι η δομή κάθε Κράτους έχει σχέση με την ιστορική του συγκρότηση. Τα συγκεντρωτικά κράτη -κλασικό παράδειγμα στην Ευρώπη είναι η Γαλλία- υπάρχει εξ' αρχής συγκροτημένη κεντρική εξουσία και ή κάνει αποσυγκέντρωση ή κάνει ταυτόχρονα και αποκέντρωση. 'Οταν κάνει αποκέντρωση, πράγματι το τεκμήριο της αρμοδιότητος συντρέχει υπέρ της κεντρικής εξουσίας. 'Οταν το κράτος συγκροτείται όπως στη Γερμανία, στις Ηνωμένες Πολιτείες, από κράτη αυτοτελή, και συγκροτούν ομοσπονδία ή συνομοσπονδία τότε το τεκμήριο αρμοδιότητας συντρέχει υπέρ των ομοσπόνδων κρατών.

'Ετσι, στη δική μας Χώρα που είμαστε κλασικό παράδειγμα και πιστό αντίγραφο του γαλλικού κράτους, του συγκεντρωτικού κράτους, πράγματι οι αρμοδιότητες ανήκαν στην κεντρική διοίκηση. Με τη συνταγματική επιταγή, όμως, που προβλέπει την αποκέντρωση με τον οργανικό νόμο που ισχύει σήμερα για τη συγκρότηση των περιφερειών, έπρεπε αυτομάτως όλα τα προβλήματα που ανήκουν στα όρια της Περιφέρειας, να υπάγονται εκεί.

Επομένως, δεν χρειάζεται έκδοση προεδρικών διαταγμάτων ή και άλλων νόμων μεταφοράς αρμοδιοτήτων από το κέντρο στη Περιφέρεια, αλλά εάν υπήρχε περίπτωση μεταφοράς αρμοδιοτήτων από τις αποκεντρωμένες αυτοδιοικήσεις, να μεταφερθούν με εξειδικευμένες νόμους στην κεντρικη διοίκηση.

Κατά τούτο λοιπόν, ο νόμος είναι αντισυνταγματικός ως προς την Περιφέρεια, διότι αντίκειται ευθέως προς το Σύνταγμα. 

Κυρίες και κύριοι συνάδελφοι, επειδή δεν έχω χρόνο, θα πω δυο παραδείγματα που σηματοδοτούν την αντίφαση έργων και λόγων της Κυβέρνησης, αλλά και την κεντρική αντίληψη του ΠΑ.ΣΟ.Κ. που δεν πιστεύει στην αποκέντρωση. Ακούστε ένα κλασικό παράδειγμα: Συζητάμε το σημερινό σχέδιο νόμου. Ταυτόχρονα, πριν από δεκαπέντε - είκοσι μέρες, συζητήσαμε το νομοσχέδιο περί οικιστικής αναπτύξεως στην αρμόδια Διαρκή Κοινοβουλευτική Επιτροπή.

Αρμοδιότητες που υπάγονται με το παρόν σχέδιο νόμου στις περιφέρειες ή στις Νομαρχιακές Αυτοδιοικήσεις, με το υπό ψήφιση νομοσχέδιο που πέρασε από την αρμόδια Διαρκή Επιτροπή, επαναφέρονται. Παράδειγμα, οι οργανισμοί ρυθμιστικού σχεδίου και οι συνεστημένοι Αθηνών-Θεσσαλονίκης και οι υπό σύσταση Πατρών, Ιωαννίνων, Ηρακλείου, Λαρίσης, υπάγονται απευθείας στο Υπουργείο Περιβάλλοντος Χωροταξίας και Δημοσίων 'Εργων.

Ποια είναι λοιπόν η κεντρική αντίληψη της Κυβέρνησης του ΠΑ.ΣΟ.Κ.; Πού πιστεύει; Πιστεύει στην αποκέντρωση -εγώ θα έλεγα και στην αποσυγκέντρωση- ή πιστεύει στην κεντρική εξουσία στο συγκεντρωτικό Κράτος; 

Και θέλω εδώ, παρεμπιπτόντως να πω, ότι όσο αυξάνεται και ανδρώνεται η Τοπική Αυτοδιοίκηση σε όλους τους βαθμούς της, τόσο η κρατική εξουσία πλησιάζει στο Λαό και τόσο ο πολίτης παύει να είναι ετεροκαθοριζόμενος και τείνει να γίνει αυτοκαθοριζόμενος, που τείνει, αλλά ποτέ δεν φθάνει στην άμεση δημοκρατία.

Επειδή ήδη έχω καλύψει το χρόνο μου θα ήθελα να πω, ότι το νομοσχέδιο είναι πρόχειρο, ότι το νομοσχέδιο είναι διχασμένο. Παράδειγμα: Συνάδελφοι του ΠΑ.ΣΟ.Κ. που υποτίθεται ότι είναι υπέρ της αποκέντρωσης ή της αποσυγκέντρωσης -γιατί έχει γίνει εδώ μέσα σύγχυση- έχουν υποβάλει τροπολογίες επαναφοράς αρμοδιοτήτων, που το παρόν νομοσχέδιο μεταβιβάζει στις νομαρχίες ή στις περιφέρειες, για να επανέλθουν στην κεντρική διοίκηση. Δείτε μια τροπολογία που αναφέρεται στις αρμοδιότητες του Υπουργείου Εργασίας και Κοινωνικών Ασφαλίσεων, για να καταλάβετε τι θέλω να πω.

ΠΡΟΕΔΡΕΥΩΝ (Νικόλαος Κατσαρός): Κύριε συνάδελφε, σας παρακαλώ να τελειώνετε, γιατί είναι πολλοί εγγεγραμμένοι και ο χρόνος είναι καθορισμένος.

ΑΝΑΣΤΑΣΙΟΣ ΙΝΤΖΕΣ: Ναι, κύριε Πρόεδρε, τελειώνω.

Με όλες αυτές τις σκέψεις, δηλώνουμε, ότι το Δημοκρατικό Κοινωνικό Κίνημα θα καταψηφίσει το νομοσχέδιο και ως αντισυνταγματικό και για το ότι δεν καλύπτει τον σκοπό που δήθεν πάει να εξυπηρετήσει, αλλά διατηρεί το συγκεντρωτικό, συνεπώς και αυταρχικό και ξένο προς τον πολίτη σύστημα διοίκησης. 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κό-

Σελίδα 6013 

ρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριοι Βουλευτές, το συζητούμενο νομοσχέδιο, όπως ήδη τονίσαμε, συζητείται μέσα σε ασφυκτικά κατ' αρχήν χρονικά όρια, τέτοια που μας κάνουν να ακούμε με ιδιαίτερη κατανόηση διαμαρτυρίες συναδέλφων, διαμαρτυρίες δικές σας, ότι "τελικά πότε θα μιλήσουν οι" -ας το πούμε έτσι- "απλοί Βουλευτές". Πράγματι, πρέπει να υπολείπονται καμια σαρανταριά ακόμη συνάδελφοι που δεν έχουν πάρει το λόγο. Η ώρα είναι 22.15'. Και αποδείχνεται, άλλη μια φορά αυτό που επανειλημμένα ως Κομμουνιστικό Κόμμα Ελλάδας έχουμε τονίσει εδώ στη Βουλή, ότι αυτός ο τρόπος συζήτησης των νομοσχεδίων δεν κάνει τίποτε άλλο, παρά να απαγορεύει ουσιαστικά στους Βουλευτές να διατυπώνουν την άποψή τους. Και φυσικά, με τη συνεργασία και των Μέσων Μαζικής Ενημέρωσης, να μη φθάνουν ποτέ οι απόψεις αυτές, ακόμη και αυτών που θα μιλήσουν από εδώ και εμπρός, σε προχωρημένη ώρα, στους πολίτες. Xωρίς να σημαίνει αυτό ότι και αυτοί που μίλησαν πριν, θα μπορέσουν να επικοινωνήσουν με το λαό μέσω των Μέσων Μαζικής Ενημέρωσης, ακόμη και των κρατικών.

Και πρέπει να πούμε, ότι, όπως καταγγέλθηκε ήδη, στην επιτροπή, η συζήτηση δεν ήταν ουσιαστική. Η συζήτηση επί των άρθρων, που περιμένει κανείς να είναι ουσιαστική, έγινε επί τάχει. Μέσα σε μία ή δύο ώρες συζητήθηκαν όλα τα άρθρα. Απορρίφθηκε η πρόταση να ακουστούν οι εμπλεκόμενοι φορείς ΚΕΔΚΕ, ΕΝΑΕ και άλλες οργανώσεις που έχουν άμεση σχέση με τις προωθούμενες ρυθμίσεις. Παρά το ότι η Κυβέρνηση ξέρει ότι στα βασικά ζητήματα συμφωνούσαν, δεν ήθελε να ακουστεί έστω και η παραμικρή διαφορετική γνώμη αυτών των φορέων.

Μιλάμε, κύριοι Βουλευτές, για την οργάνωση, στελέχωση, διοίκηση της περιφέρειας και για τη ρύθμιση θεμάτων για την Τοπική Αυτοδιοίκηση.

Νομίζω, ότι θα πρέπει να υπενθυμίσουμε ότι η Τοπική Αυτοδιοίκηση Πρώτου και Δεύτερου Βαθμού γνώρισε πραγματικά το ζενίθ της στη Χώρα μας, όχι στα χρόνια του ΠΑ.ΣΟ.Κ., όπως διατείνεται η Κυβέρνηση, οι Εκπρόσωποι και οι Αγορητές του ΠΑ.ΣΟ.Κ., αλλά στα χρόνια της κατοχής, στην ελεύθερη Ελλάδα, τον γνωστό Κώδικα Δήμων και Κοινοτήτων, όπως ψηφίστηκε από το Εθνικό Συμβούλιο και εγκρίθηκε ταυτόχρονα από τα δυο στρατηγεία του ΕΛΑΣ και του ΕΔΕΣ. Τόσο ώριμος ήταν ο Ελληνικός Λαός, τότε σε εκείνες τις συνθήκες, πόσο μάλλον ώριμος είναι σήμερα που επιμένουν ακόμη ορισμένοι να τον θεωρούν ανώριμο για ουσιαστική Αυτοδιοίκηση.

'Εγινε πολύς λόγος στην Αίθουσα αυτή κατά τη συζήτηση για την περίφημη "αποξένωση του πολίτη από τα κέντρα λήψης αποφάσεων, λόγω του συγκεντρωτικού Κράτους", όχι ότι εμείς δεν συμφωνούμε πως υπάρχει αποξένωση του πολίτη. Βεβαίως, υπάρχει. Αυτό τονίστηκε από πολλούς, αλλά με ιδιαίτερη έμφαση από την ειδική αγορήτρια του Συνασπισμού. Αλλά κανείς από τους Αγορητές των Κομμάτων αυτών, δεν μας είπε γιατί αυτό το συγκεντρωτικό Κράτος αποξενώνει τον πολίτη. Τον αποξενώνει έτσι, από σαδιστική πρόθεση, από αντιδημοκρατική διάθεση ή για να εξυπηρετήσει ορισμένα συγκεκριμένα ταξικά συμφέροντα; Εκεί όμως, δεν ακουμπάνε οι δυνάμεις αυτές γιατί καίει, όπως λέει ο Λαός μας.

Ακούσαμε την Κυβέρνηση και τους Αγορητές του ΠΑ.ΣΟ.Κ. να καυχώνται για το θεσμικό πλαίσιο που είναι "πρωτοποριακό", όπως το είπαν, για την Ευρώπη. Δεν μας έδωσαν όμως μερικά παραδείγματα για να δούμε, πως εκφράζεται αυτή η πρωτοπορία διότι κάποια άποψη, κάποια ιδέα έχουμε και εμείς για το τι γίνεται στην Ευρώπη ή το τι γινόταν στις σοσιαλιστικές χώρες με το θεσμό της Τοπικής Αυτοδιοίκησης, χωρίς να θέλουμε εμείς να πάρουμε στην πλάτη μας αυτό που γίνεται στη Δυτική Ευρώπη. Ωστόσο όμως, είναι σίγουρα πολύ πιο προωθημένο απ' αυτό που έχουμε στην Ελλάδα, πέρα από το γεγονός ότι το ίδιο το σχέδιο "Ιωάννης Καποδίστριας" κάνει συγκεκριμένη αναφορά σε αρνητικές πλευρές αυτού του θεσμικού πλαισίου που καθιέρωσε το ίδιο το ΠΑ.ΣΟ.Κ. και στις αντιφάσεις που έχει αυτό το πλαίσιο.

Πρέπει να πούμε, ότι ακόμη και ό,τι κάπως θετικό θεσπίστηκε, όπως οι ρυθμίσεις του ν. 1828/89 και αυτό καταπατήθηκε βάναυσα από το ίδιο το ΠΑ.ΣΟ.Κ. που το θέσπισε. Και μιλάω κυρίως για τους πόρους που θεσμοθετήθηκαν για την Τοπική Αυτοδιοίκηση. Βέβαια, η παραβίαση ξεκίνησε από τη Νέα Δημοκρατία που είχε τότε και τις δικές μας καταγγελίες, αλλά και του ΠΑ.ΣΟ.Κ., όταν ήταν Αντιπολίτευση και συνεχίστηκε με εντονότερους ακόμη ρυθμούς από το ΠΑ.ΣΟ.Κ..

'Ετσι, φθάσαμε στο σημείο να έχουν αυτήν τη στιγμή παρακρατηθεί οκτακόσια ενενήντα πέντε δισεκατομμύρια δραχμές, πόροι θεσμοθετημένοι με το ν. 1828. Ο κ. 'Εβερτ ξέχασε φυσικά, να μας πει ότι αυτό για το οποίο διαμαρτυρήθηκε, το ξεκίνησε πρώτα η ίδια η Νέα Δημοκρατία.

Αυτή είναι η πρωτοποριακή πολιτική σας! 

Είναι γεγονός, ότι το ΠΑ.ΣΟ.Κ. όλα τα χρόνια της διακυβέρνησής του αντιμετώπισε με ιδιαίτερη δυσπιστία την Τοπική Αυτοδιοίκηση και πάντα στο πνεύμα της ανταποδοτικότητας, ακόμη και για στοιχειώδη πράγματα, όπως είναι η ύδρευση και η αποχέτευση.

Συχνά πυκνά, ακούσαμε και στην Αίθουσα αυτή, ότι είναι απόλυτα λογικό αν ο δημότης θέλει δρόμους στο δήμο, αν θέλει νερό, αν θέλει αποχέτευση, αν θέλει τέτοιου είδους κοινοφελείς υπηρεσίες που έπρεπε να δίδονται -και δίδονταν δωρεάν από την Τοπική Αυτοδιοίκηση- πρέπει να πληρώσει για να μην επιβαρύνεται ο φορολογούμενος πολίτης, όπως μας έλεγαν. 

Δεν κάνουν, όμως, τον κόπο να μας εξηγήσουν πώς γίνεται. Και ενώ οι φορολογικές επιβαρύνσεις στον Ελληνικό Λαό αυξάνονται κάθε χρόνο με ρυθμούς 15% και 20% και πάντοτε πολύ πιο κάτω από τον πληθωρισμό, τα φορολογικά αυτά έσοδα δεν διατίθενται για τη βελτίωση της ποιότητας ζωής του πολίτη, αλλά ζητάνε επιπλέον, με την πολιτική της ανταποδοτικότητας, ο πολίτης να πληρώσει για την παραμικρή υπηρεσία που θα δεχθεί από την Τοπική Αυτοδιοίκηση Πρώτου ή Δεύτερου Βαθμού.

Χαρακτηριστικό αυτού που λέμε, ότι δηλαδή το ΠΑ.ΣΟ.Κ. δεν πιστεύει πραγματικά στην Τοπική Αυτοδιοίκηση, είναι αυτό που είπε ο Υφυπουργός κ. Παπαδήμας, χθες. Είπε: "Θεσμοθετήσαμε τη Νομαρχιακή Αυτοδιοίκηση εν γνώσει μας ότι ήταν δυνατόν ορισμένες Νομαρχίες να περάσουν σε χέρια άλλων πολιτικών δυνάμεων από τις δικές μας". Μακροθυμία και μεγάλη πραγματικά η γενναιοδωρία σας, αλλά ξεχάσατε να πείτε ότι φθάσατε στο απροχώρητο και δεν ήταν δυνατόν πια να πάτε παραπέρα και ήταν κάτι που είχατε υποσχεθεί πριν από το 1981, ήταν κάτι που είχε θεσμοθετηθεί από την Κυβέρνηση "Εθνικής Ενότητας", όπως λεγόταν με το γνωστό νόμο Κατριβάνου που τον είχε "παγώσει" η Νέα Δημοκρατία γιατί έβρισκε, ότι ο Ελληνικός Λαός δεν είναι ακόμα ώριμος και έπρεπε να μπει στο "ωριμαντήριο" προφανώς και βεβαίως, ταυτόχρονα με τη θεσμοθέτηση της Νομαρχιακής Αυτοδιοίκησης, θέσατε "στο σβέρκο" των Νομαρχών της Δευτεροβάθμιας Αυτοδιοίκησης τον Περιφερειακό Διευθυντή, το δερβέναγα, ακριβώς για να έχετε κάτω από τον ασφυκτικό έλεγχό σας τη Νομαρχιακή Αυτοδιοίκηση.

Οι Εκπρόσωποι της Κυβέρνησης απαξίωσαν να αναφερθούν και να απαντήσουν στις αιτιάσεις και στις θέσεις που με τόσο τεκμηριωμένο τρόπο διατύπωσε ο Ειδικός Αγορητής μας κ. Κανταρτζής. Βεβαίως, κατανοούμε τους λόγους, που είναι απλοί. Κατ'αρχήν, η αντίθεσή μας είναι ουσιαστική, αναφέρεται στην ίδια την ουσία του ζητήματος, όχι στις διαδικασίες. Η δική μας πολιτική είναι αυτή που στηρίζει πραγματικά τα λαϊκά συμφέροντα και στο χώρο αυτό της Τοπικής Αυτοδιοίκησης, σε αντίθεση με τη δική σας πολιτική που στηρίζει και προωθεί τα συμφέροντα των μονοπωλίων, του μεγάλου κεφαλαίου, την πολιτική των Βρυξελλών, όπως θα αναφέρουμε παρακάτω.

'Ενας άλλος λόγος είναι ότι σε σημαντικό βαθμό οι θέσεις αυτές που διατυπώνει το Κ.Κ.Ε. από την ίδρυσή του υπήρξαν κάποτε και θέσεις του σημερινού κυβερνητικού Κόμματος. Φυσικά, ποτέ δεν έκανε τον κόπο να μας πει γιατί τις εγκατέλειψε.

Σήμερα, με την στροφή 180 μοιρών που κάνετε, δεν μπορείτε καν να διανοηθείτε εκλογή περιφερειακού συμβουλίου 

Σελίδα 6014 

ή περιφερειάρχη. Και όμως, στις 9.11.1991 στο Στάδιο Ειρήνης και Φιλίας ήταν μια από τις βασικές σας δεσμεύσεις.

Το ΠΑ.ΣΟ.Κ. προσπαθεί εν πάση περιπτώσει να δημιουργήσει με τις ρυθμίσεις που κάνει τέτοιους μηχανισμούς που θα ελέγχουν από τη μια μεριά απόλυτα την προώθηση της πολιτικής της, αλλά ταυτόχρονα θα εκτονώνεται και η αγανάκτηση του Λαού πάνω όπου αυτή προκαλεί σ' αυτούς τους μηχανισμούς. Θέλετε μόνο διαχείριση απ' αυτούς τους Οργανισμούς και τίποτε παραπάνω. Εμείς θέλουμε συμμετοχή του κόσμου στην ανάπτυξη, στη λήψη των αποφάσεων και φυσικά σε μια άλλη κατεύθυνση από την Κυβερνητική πολιτική, αν αυτή είναι αντίθετη με τα συμφέροντα του Λαού.

Η λογική του ΠΑ.ΣΟ.Κ. είναι αυτή που πάει να ευνουχήσει όλα τα χαρακτηριστικά της Αυτοδιοίκησης. Για παράδειγμα, σχετικά με την αυτοτέλεια, λέτε ότι δίνετε κάποια αυτοτέλεια -αρμοδιότητες αλλά χωρίς πόρους- αν και η ουσία δεν είναι εκεί. Οδηγείτε την Τοπική Αυτοδιοίκηση στο ρόλο του φορομπήχτη.

Σχετικά με την αιρετότητα, δέχεστε την αιρετότητα για τον Πρώτο και Δεύτερο Βαθμό, αλλά όχι την απλή αναλογική και θέτετε όρους και περιορισμούς που εμποδίζουν την αντιπροσωπευτικότητα. 'Εχουμε επίσης, το παράδειγμα της εκλογής των οργάνων της Τοπικής Αυτοδιοίκησης, με αποτέλεσμα μία μόνο ουσιαστικά Παράταξη να ελέγχει απόλυτα, είτε τις Τοπικές Ενώσεις Δήμων και Κοινοτήτων είτε την ΚΕΔΚΕ την ίδια.

'Εχουμε την άμεση σχέση με το Λαό. 'Ομως, εσείς θέλετε να έχει η Τοπική Αυτοδιοίκηση άμεση σχέση με το Λαό, αλλά κυρίως για να πείσουν το Λαό για την κυβερνητική πολιτική και να δεχθεί φόρους και τέλη.

Ακόμη φθάνετε στο σημείο να αμφισβητείτε, όπως έκανε ο κ. Μπένος χθες, το δικαίωμα και τη δυνατότητα της Τοπικής Αυτοδιοίκησης να ασκεί πολιτιστική πολιτική.

Τι κάνει, κύριοι Βουλευτές, το νομοσχέδιο αυτό; Με την επιχειρούμενη αποσυγκέντρωση δημιουργεί ισχυρά κρατικά όργανα σε χαμηλότερο επίπεδο, με σκοπό την ευκολότερη εφαρμογή της αντιλαϊκής πολιτικής της Κυβέρνησης και τον αυστηρότερο έλεγχο, τη χειραγώγηση της Πρωτοβάθμιας και Νομαρχιακής Αυτοδιοίκησης για να εφαρμόσει με συνέπεια το θεσμικό πλαίσιό της, που προωθεί τις ιδιωτικοποιήσεις υπηρεσιών, αρμοδιοτήτων, έργων της, που προωθεί την ανταποδοτικότητα και την πρόσθετη φορολογία. Τέτοια όργανα θα είναι οι περιφέρειες που δεν έχουν καμία σχέση με τη δημοκρατική αποκέντρωση που χρειάζεται ο Τόπος και που έχει κακοποιηθεί τόσο πολύ από τις διάφορες ιστορικές αποφάσεις -όπως τις ονόμαζε- και τα εγχειρήματα του ΠΑ.ΣΟ.Κ., που σήμερα έρχεται το ίδιο να τις πετάξει στον κάλαθο των αχρήστων, χωρίς να νιώθει, όπως είπαμε, την ανάγκη να δώσει κάποια βάσιμη εξήγηση.

Με τις ρυθμίσεις του συζητούμενου νομοσχεδίου συμπληρώνονται νομοθετικές παρεμβάσεις σε προηγούμενους νόμους της Κυβέρνησης του ΠΑ.ΣΟ.Κ. που έκανε τα τελευταία χρόνια, ρίχνοντας αποκλειστικά το βάρος στις διαδικασίες, στον τρόπο λειτουργίας του διοικητικού μηχανισμού του Κράτους και τίποτα παραπάνω. Παραμερίζεται η όποια συζήτηση για τις προοπτικές και τα μέσα ανάπτυξης της χώρας, με κέντρο τον εργαζόμενο άνθρωπο και τις αυξανόμενες ανάγκες του.

Τι, κατά τη γνώμη μας είναι δημοκρατική αποκέντρωση, ειπώθηκε χθες από τον Ειδικό μας Αγορητή, αλλά θα θέλαμε να το επαναλάβουμε: Εμείς εννοούμε, κύριοι Βουλευτές, τη δημοκρατική αποκέντρωση συνυφασμένη με το γενικότερο εκδημοκρατισμό του Κράτους και της δημόσιας ζωής, καθώς και τις ριζοσπαστικές αλλαγές στο κοινωνικό και οικονομικό επίπεδο. Αυτές οι αλλαγές θα προωθούν μία άλλη ανάπτυξη και όχι τον εκσυγχρονισμό του συστήματος για τη σταθεροποίησή του. Αυτές οι αλλαγές προωθούν την εδραίωση της εθνικής ανεξαρτησίας και όχι την αλλαγή των κέντρων εξάρτησης, όπως γίνεται με την πολιτική και της σημερινής Κυβέρνησης. Προωθούν τον περιορισμό και την πορεία προς την εξάλειψη της κυριαρχίας των μονοπωλίων και όχι την ενίσχυση αυτής της κυριαρχίας. Προωθούν βαθειές αλλαγές στον κρατικό μηχανισμό με τον εκδημοκρατισμό του και την αποκέντρωσή του, με την ενίσχυση του ρόλου των αντιπροσωπευτικών θεσμών και όχι με τον ασφυκτικό έλεγχό τους.

'Ολα αυτά αποτελούν μία ενιαία συνολική πολιτική μετασχηματισμού, ώστε να δρουν αποτελεσματικά και να μην απορροφώνται από το σύστημα. Στηρίζονται στη δραστική παρέμβαση των εργαζομένων και των οργανώσεών τους.

Στα πλαίσια αυτά πρέπει όλοι οι βαθμοί της Τοπικής Αυτοδιοίκησης να αποτελούν βαθμίδα αντιπροσωπευτικής δημοκρατίας και επομένως να είναι φορείς δημόσιας εξουσίας, μέσα από μία ορθολογικά ιεραρχημένη κατανομή των αρμοδιοτήτων. Να έχουν όλοι οι βαθμοί Τοπικής Αυτοδιοίκησης ουσιαστικές, αποκλειστικές αρμοδιότητες με άμεση εκτελεστότητα των πράξεών τους. Να έχουν διοικητική αυτοτέλεια και ανεξαρτησία και επάρκεια πόρων για την άσκηση των αρμοδιοτήτων τους, πόρων που θα εξασφαλίζονται από τον ίδιο τον κρατικό προϋπολογισμό. Να εξασφαλίζεται δημοκρατική διασύνδεση και συνεργασία ανάμεσα σε όλους τους βαθμούς της και το συνδικαλιστικό κίνημα, καθώς και άλλους φορείς του μαζικού κινήματος, τη Βουλή κ.λπ.

Τα αντιπροσωπευτικά τους όργανα να εκλέγονται με άμεση, καθολική, μυστική ψηφοφορία από το Λαό με απλή αναλογική. Αυτό που προωθήσατε και προωθείτε και με το συζητούμενο νομοσχέδιο είναι σε πλήρη αντίθεση με την άποψη του Κ.Κ.Ε.. Πρόκειται στην καλύτερη περίπτωση μόνο για έναν εκσυγχρονισμό που σε τελευταία ανάλυση σημαίνει ενίσχυση του αστικού κράτους. Εσείς βλέπετε την Αυτοδιοίκηση ως μία προέκταση, έναν εκτελεστή της κυβερνητικής εξουσίας και της κυβερνητικής πολιτικής φυσικά. Δεν μπορείτε να διανοηθείτε αυτοτελή, ανεξάρτητη Αυτοδιοίκηση που, όταν το λαϊκό συμφέρον το απαιτεί, μπορεί να συγκρούεται και με την κυβερνητική εξουσία. Δεν μπορείτε να διανοηθείτε δημάρχους, κοινοτάρχες, νομάρχες, περιφερειάρχες εκλεγμένους αγωνιστές, διεκδικητές.

Είναι, επίσης, ανάγκη να επισημάνουμε ότι το ΠΑ.ΣΟ.Κ. εγκαταλείπει "μετά βδελυγμίας" παλιότερες διακηρύξεις και δεσμεύσεις, όπως είπαμε, περί δημιουργίας Τριτοβάθμιας Τοπικής Αυτοδιοίκησης.

Σήμερα, πάει να θεσμοθετήσει κάτι που καμία σχέση δεν έχει με τα παραπάνω. Φυσικά, τότε όταν τα διακήρυσσε αυτά, ήταν Αντιπολίτευση. Η περιφέρεια που θεσμοθετείται θα είναι τελικά ένας διοικητικός μηχανισμός που θα ελέγχει την Πρωτοβάθμια και Δευτεροβάθμια Τοπική Αυτοδιοίκηση για τη συνεπή εφαρμογή της κυβερνητικής πολιτικής με βάση τις διαταγές της Ευρωπαϊκής 'Ενωσης.

Πόση πραγματικά "εθνική αυτοδιοικητική συγκίνηση" πρέπει να ένιωσαν οι σύνεδροι της ΚΕΔΚΕ ακούγοντας τον Υπουργό Εσωτερικών να διαβεβαιώνει, ότι τώρα πια οι αποφάσεις παίρνονται στις Βρυξέλλες και να τους καλεί να μην έχουν πια καμία περί αυτού αυταπάτη; 'Οχι πως αυτή η θέση μας εξέπληξε, εξάλλου σήμερα τον ακούσαμε να την επαναλαμβάνει ,αλλά η κυνικότητά του είναι, πράγματι αξιοσημείωτη και το χειρότερο είναι ότι επαίρεται ακόμη γι' αυτό.

Στο νομοσχέδιο δεν γίνεται καθόλου λόγος για το Περιφερειακό Ταμείο, που θεσμοθετήθηκε με το ν. 2218/94 και που είναι Νομικό Πρόσωπο Ιδιωτικού Δικαίου. Και αυτό γίνεται κατά κύριο λόγο για να απαλλαγεί από τον ενοχλητικό έλεγχο του Ελεγκτικού Συνεδρίου, μεταξύ των άλλων που αναφέρθηκαν ήδη.

Πρέπει να πούμε ακόμα -επειδή δεν με παίρνει ο χρόνος- ότι οι κυβερνητικές ρυθμίσεις σε βάρος της Τοπικής Αυτοδιοίκησης σημαίνουν κατάργηση των φοροαπαλλαγών που προωθήθηκαν μέχρι τώρα για την Τοπική Αυτοδιοίκηση, περιορισμό των κρατικών δαπανών, για την Τ.Α., σύνταξη επιχειρησιακών σχεδίων που δεν προβλέπουν αύξηση μεγαλύτερη από το μισό του προβλεπόμενου κάθε φορά πληθωρισμού...

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή)

'Ενα-δύο λεπτά, κύριε Πρόεδρε, τελειώνω.

...Δικαίωμα στον Υπουργό Οικονομικών να μην εγκρίνει 

Σελίδα 6015 

προϋπολογισμούς της Νομαρχιακής Αυτοδιοίκησης, που ξεφεύγουν από τα πλαίσια του κρατικού προϋπολογισμού, γενικά περικοπές των δαπανών για την Τοπική Αυτοδιοίκηση, ακόμη και θεσμοθετημένων πόρων, όπως είπαμε.

'Εχουμε, επίσης, επιβολή νέων φορολογιών από την Πρωτοβάθμια και Δευτεροβάθμια Αυτοδιοίκηση, την επιβολή ανταποδοτικών τελών κ.λπ., προώθηση ιδιωτικοποιήσεων στο χώρο της Τοπικής Αυτοδιοίκησης. Δηλαδή, μετατρέπεται η Τοπική Αυτοδιοίκηση σε μία επιχείρηση ...

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή)

Μισό λεπτό, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Παρακαλώ πολύ, ο χρόνος είναι περιορισμένος...

ΣΤΡΑΤΗΣ ΚΟΡΑΚΑΣ: 'Εχουν πάρει όλοι δύο-τρία λεπτά. Δώστε μου ένα λεπτό ακόμη.

ΠΡΟΕΔΡΕΥΩΝ (Νικόλαος Κατσαρός): ... είναι πολλοί οι εγγεγραμμένοι.

ΣΤΡΑΤΗΣ ΚΟΡΑΚΑΣ: Από τη δική μας πλευρά, κύριε Πρόεδρε, δεν έχουμε τόσους ομιλητές.

ΠΡΟΕΔΡΕΥΩΝ (Νικόλαος Κατσαρός): Δεν έχει καμία σημασία. Ο Κανονισμός ισχύει για όλους χωρίς διάκριση.

ΣΤΡΑΤΗΣ ΚΟΡΑΚΑΣ: Τελειώνω, κύριε Πρόεδρε. 

Λέω, λοιπόν, ότι εσείς θέλετε την Τοπική Αυτοδιοίκηση έναν επιχειρηματία, που θα δίνει υπηρεσίες με βάση το κέρδος και επίσης ένα συντονιστή των επιχειρηματιών, στους οποίους θα εκχωρεί αρμοδιότητες έργα κ.λπ. της Τοπικής Αυτοδιοίκησης.

Επίσης μας κατηγόρησε ο κύριος Υπουργός -θέλω να το πω αυτό- ότι ορισμένοι καταθέσαμε τροπολογίες για αφαίρεση αρμοδιοτήτων. Ναι, εμείς ζητήσαμε η Επιθεώρηση Εργασίας να μη μείνει στη Νομαρχιακή Αυτοδιοίκηση, αλλά να γυρίσει στο Υπουργείο Εργασίας, διότι με την έλλειψη πόρων, με την αποστελέχωση των Επιθεωρήσεων Εργασίας βάζετε πλάτες στους εργοδότες, στην αισχροκέρδεια, στη μαύρη εργασία, που λυμαίνονται κυριολεκτικά τον Τόπο.

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Κόρακα. 

ΣΤΡΑΤΗΣ ΚΟΡΑΚΑΣ: Ναι, κύριε Πρόεδρε.

Θέλω να πω επίσης, ότι έχουμε και ορισμένες άλλες πολύ βασικές αντιθέσεις, που θα τις αναπτύξουμε στα άρθρα. Θα τελειώσω λέγοντας, ότι με τη διαδικασία που ακολουθούμε, δυστυχώς αποκλείονται Αγορητές, ακόμα και Ειδικοί Αγορητές από τις δευτερολογίες.

ΠΡΟΕΔΡΕΥΩΝ(Νικόλαος Κατσαρός): Ο κ. Μαγκριώτης έχει το λόγο.

Θα σας παρακαλούσα πάρα πολύ να μιλήσετε από τη θέση σας για να είμαστε σύμφωνοι και με τον Κανονισμό και για να κερδίζουμε και χρόνο.

ΙΩΑΝΝΗΣ ΜΑΓΚΡΙΩΤΗΣ: Θα σας πω για το χρόνο, κύριε Πρόεδρε.

ΠΡΟΕΔΡΕΥΩΝ(Νικόλαος Κατσαρός): Τι να μου πείτε;

ΙΩΑΝΝΗΣ ΜΑΓΚΡΙΩΤΗΣ : Θα σας πω για το χρόνο, που καταναλώθηκε.

Κύριε Πρόεδρε, έχετε δίκαιο για το χρόνο. Πάλι πλησιάζουν μεσάνυχτα και βεβαίως η αγωνία όλων των Κομμάτων να ακουσθούν οι Βουλευτές, βλέπουμε και πάλι, ότι ενεταφιάσθη με το διάλογο των ηγεσιών των κομμάτων το διάλογο της Κυβέρνησης με τα Κόμματα και με το διάλογο των Κοινοβουλευτικών Εκπροσώπων. Δεν ξέρω κατά πόσον είμαστε όλοι ικανοποιημένοι από τον τρόπο που διεξάγεται η συζήτηση.

'Ερχομαι στην ουσία του θέματος. Κατ' αρχήν θέλω να πω στους δύο- τρεις συναδέλφους της Νέας Δημοκρατίας, που παρέμειναν υπομονετικά περιμένοντας τη σειρά τους να μιλήσουν, πως και πάλι δεν κατάλαβα την πολιτική και την πρόταση της Νέας Δημοκρατίας για την αποκέντρωση. Η φιλοσοφία και η προσέγγισή τους είναι ανάλογη με αυτή της συζήτησης του νομοσχεδίου για τη Νομαρχιακή Αυτοδιοίκηση. Με την ίδια αντιφατικότητα προσεγγίζουν και το σημερινό νομοσχέδιο. Αυτή η αντιφατικότητα μάλιστα θα έλεγα, ότι αποκαλύφθηκε σε όλη τη μεγαλοπρέπειά της κατά την ομιλία του Εισηγητού της Νέας Δημοκρατίας όταν ομίλησε για ένα ανεξέλεγκτο δημιούργημα τη Νομαρχιακή Αυτοδιοίκηση, που τώρα καλείται η Κυβέρνηση να ποδηγετήσει. Επιτέλους η Νέα Δημοκρατία αφού "παρεσύρθη" από το ΠΑ.ΣΟ.Κ. και από τη δυναμική της κοινωνίας, συνεμορφώθη και συμμετείχε στις νομαρχιακές εκλογές με σημαντικά θετικά αποτελέσματα για τους νομούς, εκεί όπου έχει ανάλογα αυτοδιοικητικά στελέχη. Μεταφέρει η Νέα Δημοκρατία στην Αίθουσα του Κοινοβουλίου τις ημέρες αυτές και βεβαίως και στην κοινή γνώμη την ίδια αντιφατική προσέγγιση για την αποκέντρωση και την Αυτοδιοίκηση. Η συμπεριφορά της αυτή αποκαλύπτεται από το 1982 και μετά, όταν το ΠΑ.ΣΟ.Κ. αρχίζει να υλοποιεί σταδιακά την πολιτική του στην Αυτοδιοίκηση και στην αποκέντρωση.

Η Νέα Δημοκρατία έχει ένα μεγάλο μερίδιο της κοινής γνώμης και επηρεάζει τις τοπικές και περιφερειακές εξελίξεις. Η τοπική και περιφερειακή ανάπτυξη δεν μπορεί να στηριχθεί μονομερώς σε κάποιες Παρατάξεις ή σε κάποιες κοινωνικές ομάδες χρειάζεται την αλληλεγγύη και την υποστήριξη όλων των Κομμάτων, όλων των κοινωνικών ομάδων. Για να μπορέσει να οικοδομηθεί κάθε τοπικός νομαρχιακός και περιφερειακός θεσμός Αυτοδιοίκησης και περιφερειακής οργάνωσης της διοίκησης απαιτείται καθολική ενεργοποίηση. Γι' αυτό λοιπόν θα πρέπει μέχρι το τέλος της συζήτησης σ' αυτό το νομοσχέδο η Νέα Δημοκρατία να αποσαφηνίσει και τη φιλοσοφία της αλλά και την πρότασή της.

Τώρα όσον αφορά τα καθ' ημάς, δηλαδή το Κόμμα της Πλειοψηφίας. Θέλω να τονίσω, ότι με το παρόν νομοσχέδιο ολοκληρώνουμε αυτό που ξεκινήσαμε όσον αφορά την περιφερειακή διοίκηση δειλά με το ν. 1622/1986.Συμφωνώ πως το νομοσχέδιο είναι θετικό στον πυρήνα του όπως και στις λεπτομέρειές του. Βέβαια έχει τρεις κτυπητές αδυναμίες που τις κάλυψαν με τις αγορεύσεις τους και ο Υπουργός και ο Εισηγητής της Πλειοψηφίας λέγοντας, πως σε έξι μήνες αυτές οι αλλαγές θα υπάρξουν. Είπαν ότι θα εξετασθούν τα Νομικά Πρόσωπα Ιδιωτικού Δικαίου και Δημοσίου Δικαίου που θα πρέπει να περάσουν στην ευθύνη της Νομαρχιακής Αυτοδιοίκησης.

Είναι όμως ανάγκη να υπάρξει αυτή η μεταφορά της ευθύνης για την εποπτεία Νομικών Προσώπων Ιδιωτικού και Δημοσίου Δικαίου σε νομαρχιακό επίπεδο, γιατί διαχειρίζονται τοπικές, νομαρχιακές υποθέσεις. Υπάρχει και η πτυχή των αυτοτελών πόρων με τη διάσταση που την έθεσε ο κύριος Υπουργός, δηλαδή ότι αυτοτελείς πόροι δεν σημαίνει μόνο διανομή πόρων από το κεντρικό ταμείο της κυβέρνησης αλλά σημαίνει τοπικοί και περιφερειακοί πόροι με ανταποδοτικότητα και ευθύνη στη διαχείριση και βεβαίως έλεγχος κάθε τέσσερα χρόνια για τη διαχειρισή τους.

Τέλος θέλω να πω, ότι το εξάμηνο δεν είναι επαρκής χρόνος. Η σκληρή εμπειρία του παρελθόντος δείχνει, πως συνήθως δεν υλοποιούνται και δεν ολοκληρώνονται μεγάλες θεσμικές αλλαγές ή ανάλογες εκδόσεις προεδρικών διαταγμάτων σε τέτοιο χρονικό διάστημα. Είναι ανάγκη όμως να εκδοθούν αυτά τα προεδρικά διατάγματα.

Γι'αυτό θα ήταν καλύτερο να προβλέπονταν σε τούτο το νομοσχέδιο -αν βεβαίως υπήρχε μια συντονισμένη επεξεργασία- γι'αυτές τις αρμοδιότητες ορισμένων κεντρικών Υπουργείων της κεντρικής διοίκησης προς τη Νομαρχιακή Αυτοδιοίκηση και τις περιφέρειες.

Το ΠΑ.ΣΟ.Κ., συναδέλφισσες και συνάδελφοι, ανέδειξε και στήριξε από το 1982 ως Κυβέρνηση την Αυτοδιοίκηση και την αποκέντρωση και νομίζω, ότι είναι μια από τις βασικές πλευρές και τα χαρακτηριστικά της κυβερνητικής πολιτικής που επιδοκιμάστηκε παρ'όλες τις ατολμίες και τις παλινωδίες που είχε σε όλη αυτήν τη διαδρομή.

Είναι επίσης θετικό, πως σε τούτη την πολιτική του στην Αυτοδιοίκηση και στην αποκέντρωση συμπαρέσυρε και τα άλλα Κόμματα και κυρίως το Κόμμα της Αντιπολίτευσης. 'Ομως, σ'όλες αυτές τις πρωτοβουλίες διακρίνεται ένα χαρακτηριστικό. 'Ημασταν πάντοτε πίσω από τα γεγονότα, πίσω από τις ανάγκες και το χρόνο των μεγάλων λύσεων. Γι'αυτό θα έλεγα, πως ο πυρήνας της φιλοσοφίας όλων των θεσμικών νομοσχεδίων της Αυτοδιοίκησης και της αποκέντρωσης είναι 

Σελίδα 6016 

θετικός, ενώ τα νομοθετήματα είναι θετικά όπως και οι θεσμοί που δημιουργούται, δυστυχώς μερικώς υλοποιούνται. Υπάρχουν συγχίσεις και αλληλοεπικαλύψεις, οι οποίες οδηγούν στην αδράνεια και στη μη ολοκλήρωση και ανάπτυξη αυτών των θεσμών.

'Ενα χαρακτηριστικό παράδειγμα όλων αυτών είναι οι νόμοι 2218/94 και 2240/95, δύο νομοσχέδια για τον ίδιο θεσμό, που μέσα σε σύντομο χρονικό διάστημα το δεύτερο ήρθε να αναιρέσει βασικές αρμοδιότητες του πρώτου νομοθετήματος, κυρίως όχι με την ευθύνη της κυβερνητικής Πλειοψηφίας, αλλά με την κινδυνολογία που ανεπτύχθη περισσότερο από τη συντηρητική Παράταξη. 'Ολοι θα θυμούνται τους εθνικούς λόγους, τους οποίους είχε επικαλεσθεί η συντηρητική Παράταξη για αυτήν την απώλεια του Κράτους σε νομαρχιακό επίπεδο.

Τόνισα προηγουμένως, ότι οι ρυθμίσεις κάθε φορά έπονται των αναγκών της κοινωνίας, έπονται της δυναμικής των τοπικών και περιφερειακών κοινωνιών, καθώς και της ανάπτυξης στο νομό και την περιφέρεια. Υλοποιούνται λοιπόν με μεγάλες χρονικές καθυστερήσεις, και γι'αυτό δημιουργούν συγχίσεις και αλληλοεπικαλύψεις. Τέτοιο φαινόμενο αντιδικιών μεταξύ των αρμοδιοτήτων της Νομαρχιακής Αυτοδιοίκησης, της Τοπικής Αυτοδιοίκησης ζούμε την περίοδο αυτή. Διαφορές που δημιουργούν και άλλοθι για την αδράνεια της Δημόσιας Διοίκησης και το περιορισμένο έργο της. 

Το συμπέρασμα είναι, ότι η Κεντρική Διοίκηση πάντοτε, όταν θέλει για λόγους αναπαραγωγής δικής της προχωρεί στην αποκέντρωση, αργεί όμως στη θεσμοθέτησή της, στην υποστήριξη και ανάπτυξή της. Αν αυτό στο παρελθόν δεν είχε μεγάλες επιπτώσεις, γιατί οι χρόνοι των εξελίξεων ήταν αργοί, τώρα που ζούμε τις μεγάλες ταχύτητες, τις ραγδαίες αλλαγές σε ευρωπαϊκό και παγκόσμιο επίπεδο, δεν πρέπει να ολιγωρούμε, πρέπει να προχωρήσουμε στις μεγάλες ρυθμίσεις στην περιφερειακή διοίκηση και την Αυτοδιοίκηση.

Βέβαια για όλα αυτά ευθύνες έχουν και τα τοπικά και περιφερειακά στελέχη, γιατί όποτε τους δόθηκε η ευθύνη, η αρμοδιότητα και η εξουσία δεν ανεδείχθησαν στο ύψος των περιστάσεων. Ανεπτύχθη υποτίθεται μια σύγκρουση μεταξύ των κοινοβουλευτικών εκπροσωπήσεων των νομών και της Νομαρχιακής Αυτοδιοίκησης. Είναι του χθες και αναφέρεται περισσότερο στις δυνατότητες διαμεσολάβησης μεταξύ του Κράτους και των πολιτών, που σε ένα μεγάλο βαθμό απορρόφησε η Νομαρχιακή Αυτοδιοίκηση αφαιρείται ένα σημαντικό κομμάτι δραστηριότητας των Βουλευτών. Αν είναι δυνατόν να είναι αυτός ο ρόλος της κοινοβουλευτικής εκπροσώπησης μιας περιφέρειας και αν είναι δυνατόν να είναι αυτός ο ρόλος της Νομαρχιακής Αυτοδιοίκησης! Και όμως εκεί ανεπτύχθη η μεγαλύτερη αντιπαλότητα και ο ανταγωνισμός. Υποτίθεται, πως σε απάντηση ήρθε η κατάργηση των νομαρχιακών επιτροπών και της αποκέντρωσης στο νομαρχιακό συμβούλιο της διοικητικής εξουσίας.

Πρέπει λοιπόν και η Κεντρική Διοίκηση να δείξει μεγαλύτερη εμπιστοσύνη στο περιφερειακό δυναμικό, αλλά και αυτό το δυναμικό μεγαλύτερη ευθύνη, γιατί δεν αρκεί να ξορκίζουμε την κομματικοποίηση. Θα έλεγα ότι για την αδρανοποίηση και την περιορισμένη δυναμική που αναπτύσσουν οι φορείς της Νομαρχιακής Αυτοδιοίκησης, φταίνε τα φαινόμενα αυτά. Θα πρέπει όμως και οι επικεφαλείς τους ιδιαίτερα των δήμων και κοινοτήτων και μάλιστα των μεγάλων περιφερειών και νομών, να αποκτήσουν την αυτοτέλεια και την αυτάρκειά τους απέναντι στην Κεντρική Διοίκηση.

Θα κλείσω με ένα ζήτημα, που θεωρώ πως είναι το πιο σημαντικό και είναι αυτό των μεγεθών.

Για να αποκτήσει μία διοικητική οντότητα εξουσία. Για να αποκτήσει δυνατότητες αναπτυξιακές, παραγωγικές, θα πρέπει να έχει και τα ανάλογα κοινωνικά, παραγωγικά, πληθυσμιακά και γεωγραφικά μεγέθη. Δεν μπορούν περιφέρειες, που στην καλύτερη περίπτωση είναι μεσαίου μεγέθους νομοί, να διεκδικήσουν από την κεντρική εξουσία πόρους, εξουσίες, αρμοδιότητες, πολύ περισσότερο να σχεδιάσουν την ανάπτυξη, πολύ περισσότερο να λειτουργήσουν ρηξικέλευθα.

Γι'αυτό, λοιπόν, πάρα πολύ γρήγορα λόγω χρόνου, θα πω, εάν δεν γίνει μια μεγάλη συζήτηση και δεν υπάρξει μια μεγάλη εθνική και διακομματική συμφωνία, για να υποδιπλασιάσουμε και ακόμη κάτω τις περιφέρειες -να πάμε δηλαδή σε έναν αριθμό κάτω του επτά, για να αποκτήσουν μέγεθος, οντότητα, αυτοτέλεια και αυτάρκεια από το κέντρο, για να μπορούν να οργανώνουν την περιφερειακή εξουσία. Εάν δεν υποδιαπλασιάσουμε και ακόμη περισσότερο τις Νομαρχιακές Αυτοδιοικήσεις με το θεσμό της διευρυμένης Νομαρχιακής Αυτοδιοίκησης, αλλά με ουσιαστικές αρμοδιότητες προγραμματικές και αναπτυξιακές τότε, στην καλύτερη περίπτωση, θα χρηματοδοτούμε τα μαύρα κρατικά ή ημηκρατικά αυτοκίνητα, τα ιδιαίτερα γραφεία και βεβαίως θα κατασπαταλούμε πόρους. Και σε καμία περίπτωση Νομαρχιακή Αυτοδιοίκηση των δεκαπέντε και των τριάντα πέντε χιλιάδων δεν μπορεί να οργανώσει και να υλοποιήσει σημαντικό αναπτυξιακό πρόγραμμα. Γι'αυτό, λοιπόν, να φθάσουν στον αριθμό είκοσι οι Νομαρχιακές Αυτοδιοικήσεις, για να αποκτήσουν και αυτές εξουσία, για να απαγκιστρωθούν από τις διενέξεις και τις συγκρούσεις και τις αλληλοεπικαλύψεις με την Τοπική Αυτοδιοίκηση.

ΠΡΟΕΔΡΕΥΩΝ (Νικόλαος Κατσαρός): Τελειώνετε, κύριε Μαγκριώτη.

ΙΩΑΝΝΗΣ ΜΑΓΚΡΙΩΤΗΣ: Κλείνω με μία φράση, κύριε Πρόεδρε -και με συγχωρείτε. 

Η πολιτική των συνενώσεων των κοινοτήτων κινείται σ'αυτήν τη στρατηγική και πρέπει να στηριχθεί απ'όλους μας. Βεβαίως και πάλι εάν δεν υιοθετηθεί αυτή η συνολική φιλοσοφία και δεν υπάρξει αυτή η μεγάλη συμφωνία και αυτή θα αφυδατωθεί. Τα Υπουργεία Μακεδονίας-Θράκης και Αιγαίου, θα είναι μία διοικητική διαίρεση άτυπη προς αναζήτηση αρμοδιοτήτων, εάν δεν ταυτισθούν με τις μεγάλες περιφέρειες του μεθοριακού βορείου χώρου και ολοκλήρου του Αιγαίου. Τότε θα έχουν και το συμβολικό εθνικό τους ρόλο, αλλά και τον ουσιαστικό αναπτυξιακό. Εκεί λοιπόν οι γενικοί γραμματείς πρέπει να είναι Υπουργοί.

Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΑΝΤΩΝΙΟΣ ΦΟΥΣΑΣ: Κύριε Πρόεδρε, είναι η σειρά μου να πάρω το λόγο.

ΠΡΟΕΔΡΕΥΩΝ (Νικόλαος Κατσαρός): Δεν μιλήσατε, κύριε Φούσα; Επειδή σας έχουν σημειωμένο, ότι μιλήσατε.

ΑΝΤΩΝΙΟΣ ΦΟΥΣΑΣ: Δεν μίλησα ακόμη, παρά το ότι είμαι εδώ από χθες.

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Φούσα, έχετε το λόγο.

ΑΝΤΩΝΙΟΣ ΦΟΥΣΑΣ: Κυρίες και κύριοι συνάδελφοι, δεν μπορώ και εγώ να αποφύγω τον πειρασμό να διατυπώσω το έντονο παράπονό μου, ότι αποφάσισα σ'αυτήν τη συνεδρίαση να συμμετέχω από την αρχή μέχρι τέλους, για να μη κατηγορούμαστε ότι πράγματι δεν συμμετέχουμε. Και ήδη είμαστε προς το τέλος της δεύτερης συνεδρίασης και δυστυχώς, παρά το γεγονός ότι έχω αριθμό ομιλητών μόνο 18, μόλις τώρα ώρα 11.30', παίρνω το λόγο να μιλήσω. Και χρειάστηκε να παρακαλέσω τον κ. Κουβέλη να μην πάρει το λόγο και να ρωτήσω και τον κύριο Υπουργό αν θα πάρει το λόγο, γιατί αλλιώς δεν θα μιλούσα καθόλου. Και ο κατάλογος, βεβαίως, είναι μεγάλος. Κάτω από αυτές τις συνθήκες, πόσο πρέπει να κατηγορούνται οι Βουλευτές, αν είναι ή πόσο είναι παρόντες στην Αίθουσα αυτή και πόσες άλλες υποχρεώσεις είναι ο κάθε ένας υποχρεωμένος να εγκαταλείψει για να είναι παρών!

Είναι ανάγκη, λοιπόν, να δώσουμε περισσότερες αρμοδιότητες και χρόνο στους Βουλευτές. Τι χρειαζόταν περισσότερο να πει ο κ. Σφυρίου απ'όσα είπε ο κύριος Υπουργός; Τι χρειαζόταν τόση συζήτηση από πλευράς άλλων που δεν είχαν λόγο ουσιαστικό;

ΓΙΑΝΝΗΣ ΖΑΦΕΙΡΟΠΟΥΛΟΣ: Για τον κ. Σιούφα το είπε.

ΑΝΤΩΝΙΟΣ ΦΟΥΣΑΣ: Ο κ. Σιούφας ήταν εκπρόσωπος ενός Κόμματος, της Αξιωματικής Αντιπολίτευσης και είχε χρέος να αντικρούσει τον Υπουργό. Σημασία έχει, όμως, πώς σέβεται

Σελίδα 6017 

το κυβερνών Κόμμα τους Βουλευτές.

Νομίζω ότι αν παρακολοθούσε κανείς την ομιλία του τελευταίου ομιλητή, του κ. Μαγκριώτη, θα καταλαβαίναμε από την ομιλία αυτή, ότι υπάρχει μια μεγάλη αντίφαση σ'αυτό το νομοσχέδιο. Κατέληξε πράγματι, πως αν δεν γίνουν όσα ο ίδιος είπε, δεν μπορούμε να μιλούμε για αποκέντρωση, για Αυτοδιοίκηση. Και αυτή είναι μια πικρή, μια τραγική αλήθεια, που λέγεται και από Βουλευτές του ΠΑ.ΣΟ.Κ..

Η Κυβέρνηση, φαίνεται, πως αποφάσισε να κάνει δύο παρεμβάσεις σοβαρές τον τελευταίο καιρό στην αποκέντρωση και στην Αυτοδιοίκηση. Η μία παρέμβαση γίνεται με το σημερινό νομοσχέδιο και η δεύτερη παρέμβαση είναι αυτή, την οποία επιχειρεί με το πρόγραμμα "Ιωάννης Καποδίστριας", με την οποία πρέπει να σας πω -γιατί κατάγομαι από περιφέρεια- ότι έχει αναστατωθεί η περιφέρεια στην κυριολεξία.

Λέγεται -γιατί θα είχα κάθε λόγο, λόγο λόγω του γνωστού και φίλου και συμπατριώτη Υπουργού, να μην το υιοθετήσω, αλλά πάντως λέγεται- ότι με αυτές τις παρεμβάσεις πρώτο επιχειρείτε να αλώσετε κομματικά την αποκέντρωση και την Αυτοδιοίκηση και δεύτερον, επιχειρείτε εκείνο το οποίο κάνατε πολύ εσπευσμένα, το δεύτερο βαθμό Τοπικής Αυτοδιοίκησης, τον οποίο βλέπετε ότι απέτυχε, να τον αλώσετε, αφαιρώντας αρμοδιότητες από εκείνο που εσείς ασφαλώς εσπευσμένα ενεργήσατε και κάνατε, κύριοι συνάδελφοι του ΠΑ.ΣΟ.Κ..

Και για να απαντήσω, κύριε συνάδελφε, σε σας που μιλήσατε πριν από μένα, εμείς δεν είμαστε αντίθετοι για την αποκέντρωση και τις αρμοδιότητες στην Αυτοδιοίκηση. Είμαστε αντίθετοι, όπως το κάνατε, πρόχειρα και εσπευσμένα για λόγους λαϊκίστικους.

'Ελεγα, λοιπόν, ότι πράγματι το πρόβλημα και το θέμα της Αυτοδιοίκησης είναι μεγάλο. Θέλω όμως να κάνω και μια δεύτερη παρατήρηση. Η παρατήρηση αυτή έχει σχέση, ότι πράγματι στην ίδια την εισηγητική έκθεση αναφέρετε και διαβάζω, όπως το γράφετε: "Είναι κοινή διαπίστωση, ότι η διοικητική διάρθρωση και λειτουργία της Χώρας δεν ανταποκρίνεται πλέον στις σύγχρονες απαιτήσεις". Το λέτε εσείς στην αρχή της εισηγητικής έκθεσης. Η Ελληνική Διοίκηση αδυνατεί να παρακολουθήσει τις ραγδαίες εξελίξεις στο διεθνές περιβάλλον, με αποτέλεσμα να αυξάνεται διαρκώς η απόσταση που χωρίζει την Ελλάδα από τους ευρωπαϊκούς εταίρους. Θέλετε, κυρίες και κύριοι συνάδελφοι, τραγικότερη διαπίστωση απ' αυτή για το έργο σας; Το λέτε εσείς στην αρχή της εισήγησής σας.

Και ποιος είναι υπεύθυνος γι'αυτό το αποτέλεσμα που εσείς διατυπώνετε στη Βουλή; Δεν έχετε την ευθύνη της διακυβέρνησης της Χώρας και συνεπώς στο χώρο της Αυτοδιοίκησης και αποκέντρωσης από τα δεκαέξι χρόνια, τα δεκατρία; 'Αρα, οι ίδιοι παραδέχεσθε την αποτυχία σας.

Και μια δεύτερη παρατήρηση. Είδε το φως της δημοσιότητας σκέψη σας, ότι θα βάλετε νυστέρι σε δυόμισι χιλιάδες Νομικά Πρόσωπα Δημοσίου Δικαίου και ότι επίσης επ' αυτού υπάρχει ένα πόρισμα της Διαρκούς Γνωμοδοτικής Επιτροπής φορέων του δημοσίου τομέα, με το οποίο αφ'ενός μεν γίνεται εισήγηση για συνταρακτικές τροποποιήσεις και μεταρρυθμίσεις στη Δημόσια Διοίκηση, αφ'ετέρου δε, διαπιστώνεται για μια ακόμα φορά η πλήρης αποτυχία μέχρι σήμερα της Δημόσιας Διοίκησης. Αυτή είναι η διαπίστωση, και σπεύδετε προτού να πάρετε τα αποτελέσματα αυτού του πορίσματος, προτού καν να τα μελετήσετε, που συνδέεται με το νομοσχέδιο αυτό. Γιατί βιάζεσθε; Περιμένετε να το μελετήσετε, να το συνδυάσετε, να το εκτιμήσετε και βεβαίως μετά να έλθετε. Βιάζεσθε γιατί φαίνεται σας απασχολεί πάρα πολύ ο χρόνος των προσεχών δημοτικών και κοινοτικών εκλογών και σπεύδετε να κάνετε και τις ενώσεις. Εγώ δεν θέλω να το πιστέψω, για τον κ. Παπαδόπουλο, αλλά φαίνεται πως έτσι είναι.

Ο Εισηγητής του Κόμματός μας, ο διακεκριμένος καθηγητής, ο Βουλευτής κ. Παυλόπουλος, εξέθεσε τις θέσεις μας κατά τον πλέον συγκεκριμένο σαφή και από νομικής και ουσιαστικής πλευράς τρόπο και τις αντιθέσεις του Κόμματός μας.

Μερικές δικές μου τώρα παρατηρήσεις πολύ σύντομες. Το γενικό γραμματέα τι τον θέλετε μετακλητό υπάλληλο; Για να είναι όργανό σας, να ελέγχετε την αυτοδιοίκηση;

Δεύτερον, τι τον θέλετε το γενικό διευθυντή με τριετή θητεία, ώστε προτού να συμπληρωθεί ο χρόνος των τεσσάρων ετών, να έρχεται να σας παρακαλεί ή την εκάστοτε κυβέρνηση να παραμείνει στη θέση του, ώστε να τον ελέγχετε;

Τρίτον, ποιες είναι οι αρμοδιότητες που δίνετε στο περιφερειακό συμβούλιο; Γιατί το αφήνετε αόριστο και δεν προσδιορίζετε τις αρμοδιότητες του περιφερειακού συμβουλίου; 

Και τέλος, οι επιτροπές και τα όργανα τα οποία μόνος του χωρίς έλεγχο, χωρίς καμιά γνωμοδότηση, θα διορίζει ο Γενικός Γραμματέας της Περιφέρειας, λέτε, δεν θα δημιουργήσει τεράστιο πρόβλημα και στην περιφέρεια και στις άλλες περιφερειακές υπηρεσίες;

Και θέλω να παρατηρήσω κάτι και σας ομιλώ με μια ιδιότητα που είχα στην περιφέρεια στο Υπουργείο Αιγαίου. Ακούστε τι θα συμβεί τώρα. Πρώτα θα έχουμε δήμους και κοινότητες μεγάλες, δηλαδή την πρωτοβάθμια Αυτοδιοίκηση με τα προβλήματα, τα οποία ανέπτυξε ο κ. Παυλόπουλος και οι άλλοι ομιλητές.

Δεύτερον, σε αρκετές περιοχές θα έχουμε και Επάρχους με πολλές αρμοδιότητες, όπως είπε ο κ.Σφυρίου, που πρέπει να έχουν οι έπαρχοι.

Τρίτον, αιρετούς νομάρχες στην ίδια περιοχή, με τα γνωστά προβλήματα και την προσπάθεια αφαίρεσης αρμοδιοτήτων.

Τέταρτον, περιφερειακούς διευθυντές που έχουν ακόμη αρμοδιότητες.

Πέμπτον, γενικές γραμματείες με μετακλητούς υπαλλήλους ως περιφερειάρχες, όργανα δηλαδή του Κόμματος.

'Εκτον, με δύο περιφερειακά Υπουργεία, Μακεδονίας-Θράκης και Αιγαίου, που καλύπτουν περίπου το 35% του Ελλαδικού χώρου.

Και έβδομον, με κεντρική εξουσία.

Τι λέτε; Δεν θα υπάρχει σύγχιση; Δεν θα υπάρχει επικάλυψη αρμοδιοτήτων; Δεν θα υπάρχουν μεγάλες δαπάνες; Δεν θα αυξηθούν ακόμη περισσότερο οι δαπάνες από πλευράς κόστους; 'Εχω τη γνώμη λοιπόν, ότι μάλλον πολύ πρόχειρα έρχεται και δεν σχεδιάσατε αυτό το οποίο είναι πολύ σοβαρό και θα έπρεπε να έλθει ένα σχέδιο νόμου, αφού πρώτα έχετε μελετήσει το σύνολο των προβλημάτων και των παραμέτρων.

Θέλω να δώσω δύο απαντήσεις στον κ. Σφυρίου, ο οποίος απουσιάζει. Πρώτον: Αλήθεια, ως Υπουργός Αιγαίου που ήταν -έκανε καλή δουλειά στην αρχή το Υπουργείο Αιγαίου, πρέπει να σας πω και μετά από λίγο είχα την ευτυχία να τον διαδεχθώ- δεν κατάλαβε όμως τι μεγάλο πρόβλημα υπάρχει στο Αιγαίο μεταξύ Υπουργείου Αιγαίου, περιφέρειας, νομάρχου, επάρχου; Μεγάλο ασφαλώς πρόβλημα. 'Οταν, λοιπόν, είδα τους υπαλλήλους είπαν, ότι πράγματι αρμοδιότητα δεν έχουμε και ότι ασκείται από την περιφέρεια από τους νομάρχες.

Και θα απαντήσω και σε κάτι άλλο, στον κ. Σφυρίου: Γιατί τόση φόρα, αλλά και κατήφορο στο να κατηγορείτε για την συγκυβέρνηση τα Κόμματα όλα και το Κ.Κ.Ε. και το Συνασπισμό; Και το κάνατε όταν είπατε, ότι ξέρετε, στη συγκυβέρνηση έγινε ο γνωστός ν. 1898/90. Μα, και αυτό το αγνοείτε; 'Εγινε ο νόμος αυτός στην Οικουμενική Κυβέρνηση του κ. Ζολώτα και με εισηγητές τότε τον κ. Τσοχατζόπουλο, αξιότιμε κύριε Σφυρίου, και ασφαλώς τον κ. Κεφαλογιάννη και Υπουργό τον κ. Κατριβάνο.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Και δύο λέξεις για τη συνένωση. Κάνετε λάθος. Σας ομιλεί ένας Βουλευτής από μία ακριτική περιοχή. Είναι μέγα το λάθος, αν τελικώς κάνετε αυτές τις συνενώσεις. Ναι, να γίνουν συνενώσεις σε μικρές περιφέρειες, σε τέσσερις κοινότητες, σε πέντε κοινότητες, εκεί που είναι εφικτό, αλλά πέστε μας επιτέλους πώς το αντιλαμβάνεσθε αυτό. Και σας ερωτώ, γιατί βάλατε προθεσμία 15.5.1977, να σας έχουν όλες τις προτάσεις οι περιφέρειες;

Δεύτερον, γιατί δεν δώσατε τη δυνατότητα να μιλήσουν όσοι συμμετέχουν στις σχετικές ημερίδες; Τους λέτε λοιπόν 

Σελίδα 6018 

με εντολή σας, δεν θα μας πείτε αν θέλετε ή δεν θέλετε να γίνουν συνενώσεις -συμμετείχα σε όλες τις ημερίδες στα Γιάννενα- και πέστε μας μόνο πώς θέλετε να γίνουν αριθμητικά οι συνενώσεις. Αλλά δεν τους δίνετε και μία κατεύθυνση -θέλετε δήμους με πενήντα κοινότητες, με πέντε κοινότητες- για να απαντήσουν υπεύθυνα οι προέδροι και οι κοινοτάρχες των περιοχών αυτών.

Επίσης, θέλω να σας πω με ειλικρίνεια: Λέτε ότι το θέμα είναι για την ανάπτυξη. Σας ερωτώ λοιπόν: Γιατί καταργήσατε τους αναπτυξιακούς συνδέσμους; Γιατί τώρα καταργείτε τα συμβούλια περιοχής που είναι δικά σας έργα; Να, ποια είναι η πρόταση η δική μου. Δώστε αρμοδιότητες στα συμβούλια περιοχής για ανάπτυξη και αφήστε τους ΟΤΑ να έχουν αυτήν την αυτονομία ως νομικά πρόσωπα και που συναισθηματικά είναι δεμένος ο κόσμος.

Θέλω να καταλήξω λέγοντας, ότι εμείς νομίζω, ότι το θέμα αυτό θα το δούμε, όταν θα έλθει η ώρα, με πολύ καλύτερο και υπεύθυνο τρόπο, αλλά επίσης νομίζω, ότι όπως τώρα τα θέματα αυτά τα αντιμετωπίζετε, θα προκαλέσετε πολύ μεγάλη ζημιά και σύγχυση στην ίδια την Αυτοδιοίκηση και την αποκέντρωση, την οποία λέτε ότι τάχα θέλετε να υπηρετήσετε. Νομίζω, ότι τελικώς θα γίνει πολύ μεγάλο κακό.

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε να περάσετε το νομοσχέδιό σας ή θέλετε να το καθυστερήσουμε;

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης): Κύριε Πρόεδρε, σέβομαι απόλυτα το χρόνο των συναδέλφων και δεν θα κάνω κατάχρηση. Για ένα λεπτό μόνο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης): 'Ολα αυτά που έθεσε ο κ. Φούσας, θα απαντηθούν στην κατ' άρθρον συζήτηση, όμως, κύριε συνάδελφε, τον περισσότερο χρόνο τον καταναλώσατε για νομοσχέδιο που δεν συζητιέται σήμερα και που δεν έχει κατατεθεί στη Βουλή. Θα ήθελα, όμως, να πω με ευκαιρία, ότι τελευταία διαμορφώθηκε θέση του Κόμματός σας πάνω στο θέμα της ανακυττάρωσης του πρώτου βαθμού, ότι είναι πολύ λαθεμένη η εκτίμηση, ότι υπάρχει κομματική σκοπιμότητα ή προσπάθεια κομματικής άλωσης του Α' βαθμού μέσα από αυτό το νομοσχέδιο.

Προχθές μίλησα επί ώρα και είπα ότι δεν υπολογίζουμε πολιτικό κόστος και ξέρουμε, ότι έχει πολιτικό κόστος αυτή η προσπάθεια. 'Ομως το πως θα χωροθετηθούν οι νέοι δήμοι, αξιότιμε κύριε Φούσα, το έχουμε αφήσει στις Τοπικές Ενώσεις Δήμων και Κοινοτήτων...

ΑΝΤΩΝΙΟΣ ΦΟΥΣΑΣ: 'Οχι το αν συμφωνούν. Πέστε τους τι δήμους θα κάνετε, των σαράντα, των πενήντα ή των πέντε.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Φούσα. Και εσείς, κύριε Υπουργέ, εφ' όσον είναι άλλο νομοσχέδιο, γιατί παρεμβαίνετε;

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης): ... τις οποίες δεν τις ελέγχει το ΠΑ.ΣΟ.Κ.. 'Εχουμε δώσει και προδιαγραφές. Πολύ σύντομα θα σας δοθεί η ευκαιρία, λοιπόν, κύριε συνάδελφε, να δείτε όταν έρθουν οι προτάσεις απο τις ΤΕΔΚ, ότι δεν υπάρχει καμία κομματική σκοπιμότητα.

'Οσον αφορά για τις προδιαγραφές, που είπατε, αν είναι πενήντα ή σαράντα οι ΟΤΑ που θα συνενώνονται, έχουμε αφήσει τις ΤΕΔΚ να κινηθούν ανάμεσα στον αριθμό των συμβουλίων περιοχής και των ενοτήτων του ν. 1622. 'Οπου τεκμηριωμένα το συμβούλιο περιοχής δεν φτιάχνει λειτουργικό δήμο, μπορούν να προχωρήσουν σε ενότητες του 1622.

ΠΡΟΕΔΡΕΥΩΝ (Παναγιώτης Σγουρίδης): Ο κ. Χρήστος Οικονόμου έχει το λόγο.

ΑΝΤΩΝΙΟΣ ΦΟΥΣΑΣ: ....(Δεν ακούστηκε)

ΠΡΟΕΔΡΕΥΩΝ (Παναγιώτης Σγουρίδης): Αφήστε τον Καποδίστρια, μην τον δολοφονείτε ακόμη μια φορά.

ΑΝΤΩΝΙΟΣ ΦΟΥΣΑΣ: .... (Δεν ακούστηκε)

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Οικονόμου, έχετε το λόγο.

ΧΡΗΣΤΟΣ ΟΙΚΟΝΟΜΟΥ: Κυρίες και κύριοι συνάδελφοι, κύριε Πρόεδρε, είμαι πέμπτος στη λίστα των ομιλητών και μιλάω κοντά στα μεσάνυχτα. Καταλαβαίνετε αν αυτό είναι Βουλευτήριο. Δεν θέλω να πω τίποτε άλλο, αλλά αυτοί που σκέφτονται για το μέλλον αυτού του πολιτικού συστήματος, που δυστυχώς έφθασε στα άκρα του -δεν έχει άλλες αντοχές- πρέπει να σκεφθούν και να λάβουν ανάλογα μέτρα.

Κύριοι συνάδελφοι, η Δημόσια Διοίκηση στην Ελλάδα έχει πολλά προβλήματα. Δεν επιθυμώ να τα απαριθμήσω. 'Ενα μόνο θέλω να πω. Είναι μία Δημόσια Διοίκηση που την έστησε ο 'Οθωνας, είναι ένα Ναπολεόντειο κράτος, που παρά τις μεγάλες προσπάθειες της δεκαετίας του '80 δεν προχώρησε προς το μέλλον. Δεν μπορούμε να πάμε ούτε στην Κοινότητα ούτε στην τρίτη χιλιετία μ' αυτή τη Δημόσια Διοίκηση. Αυτό είναι δεδομένο. Πρέπει να γίνουν ριζοσπαστικές αλλαγές.

Βαθιά πιστεύω ότι και αυτό το νομοσχέδιο και το νομοσχέδιο "Καποδίστριας" είναι τα μεγαλύτερα βήματα που γίνονται προς αυτήν την πλευρά. Εμείς σαν ΠΑ.ΣΟ.Κ. πήραμε τις αποφάσεις μας και θα στηρίξουμε αυτά τα βήματα, αυτά τα άλματα, για να μη μείνουν μετέωρα βήματα. Και ελπίζω όσοι σκέφτονται σ' αυτόν τον Τόπο και όσοι οραματίζονται μια ελληνική κοινωνία, που να είναι εκσυγχρονισμένη, θα βοηθήσουν.

Δεν θα αναλύσω το νομοσχέδιο. 'Ανθρωποι που υπηρέτησαν την Τοπική Αυτοδιοίκηση το ξέρουν καλύτερα από εμένα και το ανέλυσαν περίπου. Θα πω μερικές κουβέντες, μερικές πολιτικές επισημάνσεις στην αρχή του νομοσχεδίου. Η πρώτη μου επισήμανση είναι η εξής:

Με το νομοσχέδιο αναβάλλεται, αναστέλλεται ή, αν θέλετε, πηγαίνει στις καλένδες ο τρίτος βαθμός Τοπικής Αυτοδιοίκησης. Νομίζω είναι μία σώφρων πράξη. 'Υστερα από την εμπειρία της Νομαρχιακής Αυτοδιοίκησης και κυρίως ύστερα από την εμπειρία των μικρών Σκανδιναβικών χωρών, φαίνεται, ότι δεν χωράει τρίτος βαθμός Τοπικής Αυτοδιοίκησης και εγώ το θεωρώ αυτό πράξη εκσυγχρονισμού του συστήματος τουλάχιστον επί του παρόντος.

Το δεύτερο σχόλιο που θέλω να κάνω -αφορά το νομό και την περιφέρεια-είναι το εξής:

'Εμμεσα πλην σαφώς το νομοσχέδιο και η σκέψη του νομοθέτη είναι να φύγει ο νομός, όπως έχει σήμερα τουλάχιστον από τη μέση ως αναπτυξιακή μονάδα. Και δεν είναι τυχαίο, αγαπητοί συνάδελφοι, που ο νόμος για τη Νομαρχιακή Αυτοδιοίκηση αφαιρούσε στον κύριο εκφραστή του κεντρικού συστήματος, στο Βουλευτή, να έχει στο νομό του κάτι να απευθύνεται. Καταλάβατε όλοι, πιστεύω, ότι οι Βουλευτές της επαρχίας, της περιφέρειας, στο νομό τους δεν έχουν αντικείμενο να απευθυνθούν, ούτε να ελέγξουν ούτε να πουν τη γνώμη τους. Βρίσκονται σε αναφορά μόνο με την περιφέρεια. 'Εμμεσα, λοιπόν, είμαστε Βουλευτές περιφέρειας. Δεν το κατακρίνω και δεν είμαι αρνητικά τοποθετημένος. Ξέρω ότι είναι πολυτέλεια να είναι τόσοι νομοί, ξέρω σίγουρα, ότι οι κανούριες αναπτυξιακές συνθήκες χρειάζονται μεγαλύτερες ενότητες, αλλά θέλω να πω στους κυρίους Υπουργούς, που παρίστανται, ότι ο νομός είναι καθαγιασμένη υπόθεση στη Χώρα μας. Εγώ προσωπικά, εφ' όσον υπάρχει ο νομός και ο νομάρχης, θα τα υπερασπισθώ.

Μπορεί να τον επέβαλε για λόγους άλλους ο 'Οθων, έγιναν προσπάθειες με τις περιφερειακές διοικήσεις να φύγει από τη μέση, αλλά δεν είχαν τελεσφόρο αποτέλεσμα. Πρέπει να λάβουν όλα τα μέτρα, να μην παίζουμε τη στρουθοκάμηλο και επιτέλους να πούμε στον κόσμο, να πούμε στο Λαό μας, να πάρει κι αυτός κάποια απόφαση. Είναι πολυτέλεια να έχουμε τόσους πολλούς νομούς, διότι δεν μπορεί να είναι αναπτυξιακές μονάδες απλούστατα.

Το τρίτο σχόλιο, που θέλω να κάνω, αφορά αυτή ταύτη την περιφέρεια. Είναι ένα σημείο, κύριοι Υπουργοί, που έχει δημοκρατικό έλλειμμα σαφέστατα. Βέβαια, υπηρετεί την ανάπτυξη, υπηρετεί την αποτελεσματικότητα, υπηρετεί την συ-

Σελίδα 6019 

νύφανση της Αυτοδίοικησης με την κεντρική εξουσία, αλλά έχει δημοκρατικό έλλειμμα. Και δεν ξέρω πώς θα ελέγξουμε αυτόν τον Υπερυπουργό. Θα σας πω μερικά στοιχεία για το πώς θα ελεγχθεί ένας άνθρωπος, ο οποίος έχει τόσες εξουσίες και δεν δίνει σε κανένα λόγο, ει μη στον Υπουργό του.

Κύριοι Υπουργοί, παρακολουθήσατε τα περιφερειακά συμβούλια. Πέντε-δέκα άνθρωποι εκλεγμένοι και προεδρεύει και κάνει ό,τι θέλει ένας διορισμένος. Αν αυτό το κάνουμε εν ονόματι της αποτελεσματικότητας, εν ονόματι της ανάπτυξης, να το δεχθώ, αλλά υπάρχει εδώ δημοκρατικό έλλειμμα.

Θέλω να πω και κάτι παραπέρα, κύριε Υπουργέ, και να μιλήσω για την περιφέρεια τη δική μου, που έχω άμεσο λόγο και άμεση πείρα. Οι περιφέρειες δεν έλυσαν το πρόβλημα της εξυπηρέτησης του πολίτη. Απλώς, ο πολίτης πήγαινε και στη Λάρισα, ερχόταν και στην Αθήνα. Αν σκέφτεσθε να κάνετε το ίδιο, να μην το κάνετε. Δεν πρέπει να υπάρχει υπηρεσία εξυπηρετήσεως πολίτη στην Αθήνα. Το άκουσα πριν από τον κύριο Υφυπουργό και το χαίρομαι αυτό. Πρέπει να πάνε όλοι στην περιφέρεια. Το Υπουργείο θα είναι ένα στρατηγείο.

Το δεύτερο θέμα είναι ότι δίπλα από την περιφέρεια υπάρχουν μαγαζάκια και δεν υπάρχει καμία αναπτυξιακή μονάδα, κανένα πρόγραμμα, αν δεν πάνε σ' αυτά τα μαγαζάκια, κύριε Υπουργέ, και σας ευχαριστώ που ήρθατε. Αν δεν λάβετε μέτρα γι' αυτά τα θέματα, να δείτε αυτό που γίνεται στην περιφέρεια κατάματα, τα πράγματα θα πάνε σε ανεξέλεγκτη τροχιά.

Θα ήθελα να πω εδώ, ότι αν ρωτήσετε τον Τρικαλινό πολίτη πότε ήταν καλύτερα, όταν οι αποφάσεις παίρνονταν στην περιφέρεια ή όταν παίρνονταν στο Υπουργείο, δυστυχώς θα σας πει, ότι είναι καλύτερα όταν παίρνονταν στο Υπουργείο. Θα σας πω μερικούς αριθμούς πραγματικά θλιβερούς, τραγικούς.

Ξέρω και για τους άλλους νομούς, αλλά θα μιλήσω για το νομό μου. 'Οταν οι αποφάσεις παίρνονταν στο Υπουργείο, ο νομός μου ήταν τριακοστός δεύτερος στην εθνική σειρά ανάπτυξης των νομών. Τώρα κατρακύλησε και πήγε στην τριακοστή τέταρτη, εάν θυμάμαι καλά. Ο Νομός Καρδίτσης κατρακύλησε και πήγε στην τεσσαρακοστή πέμπτη σειρά.

Η περιφέρεια, κύριε Υπουργέ, βοήθησε μόνο τη Λάρισα. Την βοήθησε τη Λάρισα, γιατί όλοι οι σύμβουλοι του Περιφερειάρχη είναι εν δυνάμει Βουλευτές, εν δυνάμει πολιτευτές του ΠΑ.ΣΟ.Κ. στη Λάρισα και ξέρετε τι γίνεται εκεί. Δεν θέλω να πω. Και γίνονται, κύριε Υπουργέ, πράξεις στα όρια της νομιμότητας, για να μην πω, ότι υπερβαίνουν τη νομιμότητα, με τα προεδρικά διατάγματα πρέπει να λύσετε τα προβλήματα αυτά.

Θέλω να σας πω το εξής και αν έχω χρόνο θα πω και κάτι περισσότερο για το Βουλευτή. Θέλω να σας πω, ότι το ΠΕΠΘ ήταν το μόνο οικονομικό μέγεθος, που μοιραζόταν περίπου σωστά στην αρχή. 'Οταν ήρθαν, όμως, αυτοί οι σύμβουλοι και όλα τα έργα του Νομού Τρικάλων και του Νομού Καρδίτσας τα έβγαλαν όχι ενάριθμα ή δεν τα ενέκριναν οι επιτροπές παρακολούθησης και μου έλεγαν οι νομάρχες "τι κάθεστε εκεί κάτω και αφήνετε να γίνεται αυτό", ξέρετε τι έγινε, κύριε Υπουργέ;

Το περιφερειακό πρόγραμμα στην περιφέρεια, που ήταν 162 δισεκατομμύρια, το πήγαμε στα 182. Δεν ψάχνουμε να βρούμε πού είναι τα 20 δισεκατομμύρια. Τελικά βρήκαμε πού είναι. 'Εδωσαν αυτοί 14 στο Νομό Λάρισας και τα 6, ένα κομμάτι ψωμί, τα έδωσαν στο Νομό Βόλου, για να μη φωνάζει. Τώρα κατάλαβε και ο Βόλος τη μοίρα του και έκανε το συλλαλητήριο. Υπάρχει πρόβλημα στις περιφέρειες δημοκρατίας και ισότητας. 'Εχουμε ισότητα οι τέσσερις νομοί στις υποχρεώσεις και δεν έχουμε στα δικαιώματα. Ο Νέος Γενικός Γραμματέας φαίνεται έπιασε το πρόβλημα.

Κύριε Πρόεδρε, αυτό το νομοθέτημα είναι -είπα- μαζί με τον "Καποδίστρια" το μεγαλύτερο βήμα για τον εκσυγχρονισμό, τον ορθολογισμό του Κράτους μας. Εμείς από τη μεριά μας θα κάνουμε ό,τι είναι δυνατόν, αλλά χρειάζονται, όπως είπα και προηγούμενα, όλες οι φωτισμένες πολιτικές δυνάμεις, που σκέφτονται την Κοινότητα, ότι μέσα στην Κοινότητα να δοθεί η μάχη να το στηρίξουν. Είναι ένας τραχύς αγώνας, ένας δύσκολος αγώνας. Ελπίζω να περάσουμε το ποτάμι χωρίς να πνιγούμε. Ας βραχούμε τουλάχιστον λίγο.

Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Οικονόμου.

Ο κ. Φώτης Κουβέλης Κοινοβουλευτικός Εκπρόσωπος του Συνασπισμού έχει το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε, θα είμαι πάρα πολύ σύντομος, διότι σέβομαι την παρατήρηση των συναδέλφων μου...

ΠΡΟΕΔΡΕΥΩΝ (Παναγιώτης Σγουρίδης): Μακάρι, κύριε Κουβέλη.

ΦΩΤΗΣ ΚΟΥΒΕΛΗΣ: Δεν χρειάζεται η ευχή σας, γιατί προσπαθώ να το αποδεικνύω, όπως ξέρετε, συχνά και τακτικά.

ΠΡΟΕΔΡΕΥΩΝ (Παναγιώτης Σγουρίδης): Αυτό είναι μία αλήθεια.

ΦΩΤΗΣ ΚΟΥΒΕΛΗΣ: Σας ευχαριστώ. Γι' αυτό ακριβώς παίρνω το λόγο από αυτό το Βήμα και όχι από εκεί και δεν θα κάνω χρήση του εικοσαλέπτου που δικαιούμαι.

Κύριε Πρόεδρε και κύριοι συνάδελφοι, εάν συνομολογούμε όλοι, ότι το πολιτικό μας σύστημα είναι γηρασμένο και αναχρονιστικό, νομίζω ότι το συνομολογούμε με την παραδοχή ότι πάσχει από μία υπερσυγκέντρωση των εξουσιών, οι οποίες βρίσκονται στα χέρια της εκάστοτε Εκτελεστικής Εξουσίας.

'Εχω την πολιτική βεβαιότητα, κύριοι συνάδελφοι, ότι ο εκδημοκρατισμός του πολιτικού συστήματος διακυβέρνησης περνάει από τη μεταβίβαση των εξουσιών από την Εκτελεστική Εξουσία στην ίδια την κοινωνία και στα αντιπροσωπευτικά της όργανα. Και αντιπροσωπευτικά όργανα αυτής της κοινωνίας δεν μπορεί να είναι άλλα παρά η Τοπική Αυτοδιοίκηση του πρώτου, του δεύτερου βαθμού, αλλά και η περιφερειακή Αυτοδιοίκηση, κύριε Υπουργέ, που και αυτή πρέπει να είναι αιρετή.

Και θα ευχόμουν να υπάρξει η πολιτική στιγμή, όπου ο 'Ελληνας Βουλευτής να περιορίζεται στο νομοθετικό του έργο και στον κοινοβουλευτικό έλεγχο και όλα τα άλλα να αποφασίζονται, να σχεδιάζονται και να δρομολογούνται, να προκύπτουν δηλαδή ως πολιτικό αποτύπωμα σε πολλαπλά επίπεδα, με την απόφαση των ίδιων των αντιπροσωπευτικών οργάνων της κοινωνίας.

Νομίζω ότι μόνο έτσι μπορούμε να διεκδικήσουμε τη μετάβαση σε μία καινούρια πολιτική φάση, όπου αυτός ο Τόπος θα είναι δυνατόν να οργανώνει τη διέξοδο από τα αδιέξοδα στα οποία έχει περιέλθει.

Δεν μου διαφεύγει, κύριοι Βουλευτές, το γεγονός, ότι χρόνια αναπτύσσεται στην Πατρίδα μας μία διελκυστίνδα ανάμεσα στην εκτελεστική εξουσία και στη νομοθετική και περαιτέρω ανάμεσα στους αντιπροσώπους του Ελληνικού Λαού, τους 'Ελληνες Βουλευτές και τους άλλους τους αιρετούς, που εκλέγουν οι τοπικές κοινωνίες.

Και βεβαίως υπήρξε ο υπαινιγμός από κάποιους εκλεκτούς συναδέλφους: πώς θα οριοθετείται το έργο πλέον του Βουλευτή, όταν αποκτήσει σάρκα και οστά η Τοπική Αυτοδιοίκηση σ' αυτά τα τρία επίπεδα.

Μα, δεν υπάρχει σαφέστερος προσδιορισμός των αρμοδιοτήτων του Βουλευτή από εκείνα τα στοιχεία στα οποία λίγο πριν αναφέρθηκα. Το νομοθετικό του έργο και ο Κοινοβουλευτικός 'Ελεγχος. Και ας είμαστε τότε βέβαιοι από την ώρα που θα συντελεσθεί, ότι είναι δυνατόν να απαλλαγεί συνολικά η πολιτική ζωή και από ευτέλειες και από τη λογική του πολιτικού κόστους και από όλα εκείνα, τα οποία συγκροτούν την έννοια της παθολογίας της πολιτικής, μία παθολογία, η οποία την έχει οδηγήσει σε κρίση και της αξιοπιστίας της.

Κύριοι συνάδελφοι, το νομοθέτημα περιέχει αναμφισβήτητα θετικές διατάξεις. Φοβάμαι, όμως, κύριε Υπουργέ, ότι είναι παρών ο κίνδυνος των συγχύσεων των αρμοδιοτήτων. Δεν τολμάτε να προχωρήσετε στην αιρετή περιφερειακή Αυτοδιοίκηση. Εάν δεν γίνει μία κάθετη τομή στο σημείο αυτό,

Σελίδα 6020 

βεβαιωθείτε, ότι δεν θα έχετε κάνει τους βηματισμούς, που θέλω να πιστεύω, ότι θέλετε να τους κάνετε, γιατί είμαι κοινωνός των απόψεων που δημόσια διατυπώνετε, ότι επιτέλους αυτό το Κράτος δεν μπορεί να πορευθεί με τις σημερινές δομές, όταν μάλιστα είναι συγκεκριμένες οι προκλήσεις που αντιμετωπίζει από τη συμμετοχή της σε αυτό το πολιτικό και οικονομικό ολοκλήρωμα της Ενωμένης Ευρώπης.

Κύριοι συνάδελφοι, ποιος έχει αντίρρηση ότι υπάρχουν πολλοί νομοί, ότι υπάρχει κατακερματισμός της περιφέρειας και δεν είναι δυνατόν να προωθηθεί ένας ολοκληρωμένος σχεδιασμός για την υπέρβαση της οικονομικής κρίσης, αλλά και το άνοιγμα δρόμων προς την οικονομική ανάπτυξη;

Τι οφελούν, κύριοι συνάδελφοι, οι χιλιάδες κοινότητες που υπάρχουν; Γιατί δεν συμφωνούμε ότι πρέπει να προχωρήσουμε στις συνενώσεις και να εγκαταλείψουμε τη λογική του πολιτικού κόστους και να σηκώσουμε τοίχο σε όλους εκείνους, οι οποίοι μας πιέζουν, επικαλούμενοι την ιδιαίτερη δήθεν ιστορία της μιας ή της άλλης κοινότητας κάθε φορά;

Κύριε Υπουργέ, εμείς σας προτρέπουμε να επισπεύσετε στις συνενώσεις. Δεν αντέχει άλλο ο Τόπος αυτόν τον κατακερματισμό της δομής του Κράτους. Οι πολλές κοινότητες βεβαιώνεται από πολλούς πολιτειολόγους, κύριοι συνάδελφοι, ότι ήταν ένα από τα πολλά στοιχεία που δεν μπόρεσαν να αναπτυχθούν.

Στα 1997, τρία χρόνια πριν από την ανατολή του καινούριου αιώνα, θα υποκύψουμε στις πιέσεις που όλοι μας δεχόμαστε από διάφορα τοπικά συμφέροντα ή από κάποιες τοπικού χαρακτήρα φιλοδοξίες; Νομίζω πως όχι.

Με γενναιότητα πρέπει να προχωρήσουμε και εμείς σας βεβαιώνουμε, κύριε Υπουργέ, ότι είμαστε υπέρ των συνενώσεων και πρέπει να αναζητήσουμε όλοι μαζί τον καλύτερο τρόπο, ώστε τα καινούρια μορφώματα που θα προκύψουν να είναι αποτελεσματικά, αποδοτικά και παραγωγικά.

'Εχω επίσης, κύριοι συνάδελφοι, τη βεβαιότητα, ότι και η διαίρεση της Χώρας σε αυτούς τους πολλούς νομούς -και συμφωνώ με το συμπατριώτη μου τον κ. Οικονόμου, δεν εκλεγόμεθα στην ίδια περιφέρεια βέβαια- είναι ένα αρνητικό στοιχείο.

'Εχετε την τολμή να το δείτε, κύριοι εκπρόσωποι της Κυβέρνησης και κύριε Υπουργέ; Εδώ είναι η λυδία λίθος. Πρέπει να αποφασίσετε αν θα προχωρήσετε στην αναδιάρθρωση αυτής της Χώρας στη βάση άλλων δεδομένων, που πράγματι θα έχουν σχέση με τις οικονομικές απαιτήσεις, με τις δυνατότητες επικοινωνίας, αλλά κυρίως με τις δυνατότητες ανάπτυξης.

Εμείς, κύριε Υπουργέ -συνεπής στο λόγο μου, κύριε Πρόεδρε, τελειώνω- θα καταψηφίσουμε το νομοσχέδιο. Και το καταψηφίζουμε, όχι γιατί δεν αναγνωρίζουμε, ότι υπάρχουν θετικές διατάξεις, αλλά γιατί επισημαίνουμε τον κίνδυνο των συγχύσεων που θα προκληθούν, γιατί επισημαίνουμε τις δειλίες που υπάρχουν, γιατί επισημαίνουμε μετέωρα βήματα που κάνει αυτό το νομοθέτημα.

Κύριε Υπουργέ, αν δεν αποκτήσει πραγματικό περιεχόμενο και αρμοδιότητες ο πρώτος βαθμός Τοπικής Αυτοδιοίκησης, δεν θα υπάρξει Νομαρχιακή Αυτοδιοίκηση αποτελεσματική. Είμαι βέβαιος, ότι δεν διαφεύγει από το ενδιαφέρον κανενός, κύριοι συνάδελφοι, ότι η Νομαρχιακή Αυτοδιοίκηση κινδυνεύει με ευτελισμό, κινδυνεύει να αποκτήσει την παθολογία της Κεντρικής Διοίκησης, επί τα χείρω. Και τούτο διότι δεν έχει αρμοδιότητες, δεν έχει μηχανισμούς στήριξης, δεν έχει πόρους. Κατά συνέπεια, είναι κενό γράμμα.

Κατόπιν όλων αυτών, η καταψήφιση του νομοσχεδίου έχει σχέση με αυτές τις παρατηρήσεις και επισημάνσεις που κάνουμε, κύριε Υπουργέ, γιατί φοβόμαστε, ότι ο τρόπος με τον οποίο θέλετε να νομοθετήσετε και να αντιμετωπίσετε αυτό το κολοσσιαίο ζήτημα, είναι ένας τρόπος, ο οποίος υπηρετεί εύθραυστες ισορροπίες πολιτικών επιλογών και πολιτικών λογικών. Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Και εμείς σας ευχαριστούμε, κύριε Κουβέλη και το παράδειγμά σας, ας το μιμηθούν και οι υπόλοιποι συνάδελφοι.

Ο κ. Ιωάννης Ζαφειρόπουλος έχει το λόγο.

ΓΙΑΝΝΗΣ ΖΑΦΕΙΡΟΠΟΥΛΟΣ: Κυρίες και κύριοι συνάδελφοι, θα υπερψηφίσω το παρόν σχέδιο νόμου, γιατί θεωρώ αγαθές, δημιουργικές και εποικοδομητικές τις προθέσεις της Κυβέρνησης και ιδιαίτερα της πολιτικής ηγεσίας του Υπουργείου, που εισηγείται το παρόν σχέδιο νόμου.

Πρέπει, όμως, να θυμίσω κάτι, που είπε ο Γκεόργκ Λίχτεμπεργκ, ότι οι πιο επικίνδυνες αναλήθειες είναι οι αλήθειες, που έχουν ελαφρά παραποιηθεί.

Και στη διάρκεια της συζήτησης για το παρόν σχέδιο νόμου, όλοι οι ομιλητές, που θέλησαν είτε να υπερασπιστούν άκριτα είτε να χτυπήσουν άκριτα το νομοσχέδιο, είπαν τα πιο επικίνδυνα ψέματα, δηλαδή παραποίησαν την αλήθεια, την πραγματικότητα.

Το πολιτικό σύστημα συνολικά βρίσκεται σε μια ένοχη αμηχανία. Από τη μια μεριά πρέπει οπωσδήποτε να συντελεστεί η ουσιαστική ανασυγκρότηση η διοικητική της Χώρας. Πρέπει η Δημόσια Διοίκηση να υπηρετήσει τις ανάγκες της κοινωνίας. Πρέπει να εγκαινιαστεί ένα σύστημα ουσιαστικής αποκέντρωσης, ταυτόχρονα όμως θα έπρεπε με συνολικότερο τρόπο να δούμε τη λειτουργία του πολιτικού συστήματος. 'Αρα, κατά την άποψή μου, θα έπρεπε αυτό το σχέδιο νόμου χρονικά να συμπίπτει με μια γενναία, ριζοσπαστική αναθεώρηση του Συντάγματος, που οφείλει επιτέλους το ΠΑ.ΣΟ.Κ. να προωθήσει σ' αυτήν εδώ τη θητεία της Βουλής.

Ποια είναι η αμηχανία του πολιτικού συστήματος και των συντακτών του σχεδίου νόμου; Θα φέρω ένα παράδειγμα. Το νέο σύστημα αποκέντρωσης της Χώρας, κυρίες και κύριοι συνάδελφοι, που συμπληρώνεται όπως συμπληρώνεται και όπως προβλέπεται να αναπτυχθεί στη συνέχεια με το παρόν σχέδιο νόμου, δεν είναι απόλυτα συμβατό με τη σημερινή εθισμένη λειτουργία του πολιτικού συστήματος.

Ποιος είναι και ποιος θα είναι ο ρόλος του Κοινοβουλίου μέσα στο πολιτικό σύστημα της Χώρας; Δεν έχει να κάνει αυτό το ερώτημα με κανένα ύποπτο αίσθημα αυτοσυντήρησης που μπορεί να θεωρηθεί ότι προβάλλει ο ομιλών. Εξάλλου έχω μακρά θητεία στην πολιτική και νομίζω, ότι δεν θα είμαι για πολύ καιρό ακόμα.

Ποιος θα είναι πια ο ρόλος του Κοινοβουλίου και ποιο θα είναι το ουσιαστικό περιεχόμενο της συνταγματικά κατοχυρωμένης δυνατότητας και του ελεγκτικού ρόλου του Βουλευτή στο πλαίσιο της άσκησης του κοινοβουλευτικού ελέγχου, που υποχρεούται να ασκεί στην εκάστοτε κυβέρνηση και στην Εκτελεστική Εξουσία, μετά τη θεσμοθέτηση και την ολοκλήρωση της περιφερειακής συγκρότησης;

Το παρόν σχέδιο νόμου θέτει, κατά την άποψή μου, σχεδόν κατά τρόπο δραματικό, το γενικότερο πρόβλημα της εύρυθμης, δημιουργικής και αποτελεσματικής λειτουργίας, όπως τόνισα, του πολιτικού συστήματος.

Αφορμή για την προηγούμενη επισήμανσή μου δίδει το εδάφιο δ' της παραγράφου 3 του άρθρου 1, σύμφωνα με το οποίο η πρόσκληση για συνεδρίαση του περιφερειακού συμβουλίου γνωστοποιείται έγκαιρα στους Βουλευτές των αντίστοιχων εκλογικών περιφερειών με την ημερήσια διάταξη. Τι είναι αυτό; Το ερώτημα είναι γιατί γνωστοποείται στους Βουλευτές των αντίστοιχων εκλογικών περιφερειών η πρόσκληση για συνεδρίαση του περιφερειακού συμβουλίου με την ημερήσια διάταξη;

Το σχέδιο νόμου σιωπά. Είναι εμφανής η πολιτική αμηχανία των συντακτών. Η διάταξη αυτή, που μνημόνευσα, επαναλαμβάνει αντίστοιχη διάταξη του νόμου για τη Νομαρχιακή Αυτοδιοίκηση, που είχα την τιμή τότε να εισηγηθώ με τροπολογία μου στη Βουλή, η οποία έγινε αποδεκτή. Στο σχέδιο νόμου τότε, ούτε καν προβλεπόταν η πρόσκληση του Βουλευτή στο νομαρχιακό συμβούλιο.

Τώρα, λοιπόν, επαναλαμβάνεται αυτή η διάταξη. Γιατί τον καλούμε το Βουλευτή εκεί; Τι να κάνει; Να παρακολουθήσει; Να ενημερωθεί για την ημερήσια διάταξη; Αυτός είναι ο πολιτικός ρόλος του; Δεν είναι αυτός και δεν πρέπει να είναι αυτός στη νέα περιφερειακή συγκρότηση της Χώρας.

Απλά βλέπουμε, ότι δεν μπορεί να εξακολουθήσει να έχει 

Σελίδα 6021 

ο Βουλευτής την εθισμένη λειτουργία. Και δεν μπορούμε να το πούμε ευθέως, γιατί δεν είμαστε έτοιμοι ούτε συνταγματικά ούτε νομοθετικά. Δεν έχουμε πάρει τα μέτρα για την αναβάθμιση του ρόλου του Κοινοβουλίου και του ρόλου των μελών του, δεν έχουμε καταστήσει ουσιαστική τη συμμετοχή του Βουλευτή στο νομοθετικό έργο του Κοινοβουλίου.

'Ομως, κυρίες και κύριοι συνάδελφοι, αυτό το νομοσχέδιο αποτελεί πραγματικά μια τομή. Θα έπρεπε ενδεχόμενα να έχει καθυστερήσει κατά την άποψή μου και να έχει συντελεστεί μια ουσιαστικότερη και πιο ολοκληρωμένη καταγραφή των δραματικών ατελειών του νομοθετικού πλαισίου που διέπει τη λειτουργία της Νομαρχιακής Αυτοδιοίκησης, ενώ ταυτόχρονα θα έπρεπε να είχε συνδυαστεί με το σχέδιο νόμου για την υποχρεωτική συνένωση των κοινοτήτων και συνοδευτικά θα έπρεπε η Κυβέρνηση να έχει προτείνει στον Ελληνικό Λαό και στο Κοινοβούλιο το δικό της σχέδιο του αναθεωρημένου Συντάγματος, μέσα από το οποίο θα συντελεστεί το μεγάλο άλμα που περιμένει η κοινωνία και η Χώρα στο κατώφλι του 21ου αιώνα.

Είναι ο γενικός γραμματέας της περιφέρειας πολιτικός εκπρόσωπος της Κυβέρνησης και προεδρεύει σε ένα περιφερειακό συμβούλιο, που αποτελείται από τους συνδικαλιστικούς εκπροσώπους των νομών της περιφέρειας; Αποτελεί αυτό δημοκρατική νομιμοποίηση του οργάνου; Και αν βλέπαμε, ότι δεν μπορούμε και δεν πρέπει ενδεχόμενα να προχωρήσουμε στη θεσμοθέτηση του τρίτου βαθμού της Τοπικής Αυτοδιοίκησης, μήπως θα έπρεπε με άλλες διατάξεις να καταστήσουμε αποτελεσματικότερη τη λειτουργία της περιφέρειας; Υπήρχαν και υπάρχουν κατά τη γνώμη μας τέτοιες δυνατότητες. Η Κυβέρνηση έκρινε, πως δεν θα έπρεπε αυτήν την ώρα να τις εισηγηθεί στο Κοινοβούλιο.

'Ομως, κυρίες και κύριοι συνάδελφοι, θα ήθελα να σημειώσω, πως είναι ανάγκη να υπάρξει αλλαγή των διατάξεων εκείνων, οι οποίες αναφέρονται στην έκδοση των προεδρικών διαταγμάτων μέσα σε προθεσμία έξι μηνών. Θα πρέπει, κατά την αντίληψή μου, να τεθεί διάταξη για την έκδοση αυτών των προεδρικών διαταγμάτων μέσα σε αποκλειστική προθεσμία ενός έτους. Δεν είναι ανάγκη να βιαστούμε. Βιαστήκαμε και με τη Νομαρχιακή Αυτοδιοίκηση. Ας αναμείνουμε ένα έτος, αλλά μέσα στο ένα έτος να έχει συντελεστεί η έκδοση όλων των απαραίτητων προεδρικών διαταγμάτων. Δεν έχω τη δυνατότητα να αναφερθώ και σε άλλες επί μέρους διατάξεις, οι οποίες νομίζω κατά την άποψή μου ότι θα έπρεπε να έχουν διαφορετική διατύπωση. Θα το πράξω στη συζήτηση των άρθρων αυτού του σχεδίου νόμου.

'Ομως, θέλω να επιμείνω στην ανάγκη να κατανοηθεί απ' όλες τις Πτέρυγες -και μου έκανε ιδιαίτερη εντύπωση, αλλά έφυγε ο φίλος μου ο Κοινοβουλευτικός Εκπρόσωπος του Συνασπισμού ότι τέτοιες νομοθετικές πρωτοβουλίες εάν προς αυτές έχουμε ελάσσονες διαφωνίες, δεν είναι δυνατό να τις καταψηφίζουμε. Αντίθετα, κατά την άποψή μου, πρέπει να υπερψηφίζουμε, δεσμεύοντας την Κυβέρνηση να προχωρήσει, είτε με ταχύτερους ρυθμούς είτε με αποτελεσματικότερο τρόπο στη συμπλήρωση αυτών των νομοθετικών πρωτοβουλιών.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκεσούλης έχει το λόγο.

ΝΙΚΟΛΑΟΣ ΓΚΕΣΟΥΛΗΣ: Κυρίες και κύριοι συνάδελφοι, σε αυτό το νομοσχέδιο θα ήθελα να καταθέσω κάποιες σκέψεις, γιατί το θεωρώ το πιο σημαντικό από αυτά που ήλθαν στη Βουλή σε όλη την περίοδο που είμαι Βουλευτής.

Είναι κοινά αποδεκτό, από όλες τις πολιτικές, κοινωνικές και παραγωγικές δυνάμεις του Τόπου μας, ότι η Διοίκηση της Ελλάδος, αδυνατεί, εδώ και αρκετά χρόνια, να παρακολουθήσει τις ταχύτατες εξελίξεις, τόσο στα πλαίσια της Ευρωπαϊκής 'Ενωσης όσο και στο διεθνές τοπίο.

Το σημερινό Κράτος θα μπορούσαμε να το χαρακτηρίσουμε, χωρίς να υπερβάλουμε, ως αντιπαραγωγικό, ως απωθητικό για τον πολίτη, πολυδάπανο, αναχρονιστικό, αναξιόπιστο και αυτοκαταστροφικό. Αυτό το κράτος επιβάλλεται να το μετασχηματίσουμε, ώστε να εξαλειφθούν οι παθογένειες που προανέφερα και να μπορεί να παίξει το ρόλο που απαιτούν οι σημερινές και μελλοντικές ανάγκες της Χώρας μας. 

Με το νομοσχέδιο που συζητούμε, αλλάζει η διοικητική συγκρότηση της Χώρας και από ένα συγκεντρωτικό Κράτος, πάμε σε ένα αποσυγκεντρωμένο και αποκεντρωμένο, που θα μπορεί να υπηρετήσει την ανάπτυξη της Χώρας, που θα μπορεί να υπηρετήσει τον πολίτη και να μπορεί να εναρμονίζεται με τις απαιτήσεις του μέλλοντος. 

Η συντηρητική Παράταξη δυστυχώς είναι ταυτισμένη και δεν αισθάνεται ούτε σήμερα απελευθερωμένη από το παρελθόν της, από το σύνδρομο της συγκεντρωτικής, αυταρχικής και αναποτελεσματικής διοίκησης.

Ειλικρινά θα ήθελα να ρωτήσω προς τη Νέα Δημοκρατία, μην ψηφίζοντας αυτό το νομοσχέδιο ή τις συνενώσεις -διότι έχει πάρει και εκεί αρνητική στάση- τι υπερασπίζεται; Το σημερινό Κράτος; Μα δεν υπάρχει, δεν λειτουργεί. Πολλά τμήματα αυτού του Κράτους έχουν πάψει από καιρό να είναι ζωντανά. Εσείς τι στηρίζετε; Οι πολίτες το έχουν κατανοήσει. Το γνωρίζουν πολύ καλά και τακτικά ακούμε από επίσημα χείλη, ότι το Κράτος αυτό δεν αντιδρά στα κελεύσματα αυτών που ηγούνται. 

Δεν μπορώ να καταλάβω ακόμη και τα υπόλοιπα Κόμματα, που δεν παίρνουν μια θετική στάση σε αυτήν την προσπάθεια.

Η Κυβέρνηση του ΠΑ.ΣΟ.Κ., κύριοι συνάδελφοι, πιστή στο πρόγραμμά της, με μία σειρά νόμων και νομοσχεδίων, επιδιώκει τον εκσυγχρονισμό του Κράτους και της Δημόσιας Διοίκησης. Το συζητούμενο νομοσχέδιο είναι ένα από αυτά με τα οποία φιλοδοξούμε να αλλάξουμε τη μορφή της Χώρας μας, ώστε να γίνει σύγχρονη και ανταγωνιστική στα πλαίσια της Ευρωπαϊκής 'Ενωσης.

Το καινούριο τοπίο είναι η Κεντρική Διοίκηση, ένα Κράτος που να είναι επιτελικό, ένα στρατηγείο. Αυτό το Κράτος για να παίξει το ρόλο του πρέπει να αποδυναμωθεί από ορισμένες δραστηριότητες, τις οποίες μέχρι τώρα δεν μπόρεσε να επιτελέσει.

'Αρα, λοιπόν, για να γίνει στρατηγείο, γίνεται μια αποδυνάμωση προς όφελος της περιφέρειας και της Αυτοδιοίκησης.

Η περιφέρεια ως μια μονάδα θέλουμε και προβλέπεται από το νομοσχέδιο, να σχεδιάζει, να προγραμματίζει, να υλοποιεί και να συντονίζει. Συγκεντρώνει πόρους, αρμοδιότητες, ευθύνες. 'Ετσι λοιπόν με αυτόν τον τρόπο έρχεται το Κράτος πιο κοντά προς τον πολίτη. Αλλά δεν πάει στον πολίτη και θέλω αυτό να το σημειώσω. Εδώ μιλάμε για αποσυγκέντρωση. 

Τρίτο στάδιο, ο δεύτερος βαθμός Αυτοδιοίκησης. Βλέπω το δεύτερο βαθμό Αυτοδιοίκησης να ατροφεί ανάμεσα στον πρώτο βαθμό, τον ισχυρό πρώτο βαθμό, που θέλουμε να κάνουμε με τις συνενώσεις και πολύ καλά θέλουμε να κάνουμε συνενώσεις.

Με τον πρώτο βαθμό Αυτοδιοίκησης, που είναι το τέταρτο στάδιο, έγινε αποκέντρωση σε μεγάλο βαθμό από το ΠΑ.ΣΟ.Κ..

Με τις συνενώσεις που επίκεινται, θα προκύψουν μονάδες πρωτοβάθμιας αυτοδιοίκησης, ικανές να δεχθούν και άλλες ευθύνες. Οι συνενώσεις πρέπει να γίνουν και πρέπει γενναία το Υπουργείο και η Κυβέρνηση να αντιμετωπίσουν την υπόθεση. Δεν μπορεί να ταλαντευόμαστε στη λογική κάποιων αντιδράσεων και κάποιων οι οποίοι αν και έχουν την ταμπέλα του προοδευτικού, είναι αρνητικοί. 

Θέλω όμως σ'αυτό το νομοσχέδιο το οποίο το βλέπω πολύ θετικά ως ένα μεγάλο βήμα στον Τόπο μας, να κάνω ορισμένες προτάσεις και ορισμένες παρατηρήσεις.

Πιστεύω και απευθύνομαι στον κύριο Υπουργό και γενικότερα στην πολιτική ηγεσία του Υπουργείου, ότι πρέπει να γίνει μείωση των περιφερειών. Δεν μπορεί να συζητάμε για δεκατρείς περιφέρειες. Τουλάχιστον να γίνουν οκτώ -αυτή είναι η άποψή μου- γιατί αργότερα θα είναι δύσκολο να γίνει αν έχουν συγκροτηθεί.

ΧΡΗΣΤΟΣ ΚΗΠΟΥΡΟΣ: Δέκα, οι ιστορικές περιφέρειες.

ΝΙΚΟΛΑΟΣ ΓΚΕΣΟΥΛΗΣ: Ο χωρισμός σε νέες περιφέρειες πρέπει να γίνει με βάση τα χαρακτηριστικά ανάπτυξης που

Σελίδα 6022 

θα πρέπει να είναι διαφορετικές μεταξύ τους με βάση τα χαρακτηριστικά που κάθε περιφέρεια θα έχει.

Δεύτερη παρατήρηση. 'Εχω τη γνώμη ότι πρέπει να γίνει συνένωση νομαρχιών. Υπάρχουν νομοί, οι οποίοι, εάν κάνουμε τη συνένωση που θα γίνει, η συνένωση των κοινοτήτων, θα βγάλουν πέντε, έξι, εφτά δήμους. Εκεί, ποιός είναι ο ρόλος του Β' βαθμού Αυτοδιοίκησης. Μάλιστα, και η εκλογική περιφέρεια του ίδιου του Υπουργού, τόσους περίπου δήμους θα δώσει. Ποιό ρόλο θα παίξει εκεί ο Β' βαθμός Αυτοδιοίκησης;

Μια τρίτη παρατήρηση τώρα σχετικά με τις αρμοδιότητες. Εγώ τουλάχιστον μελετώντας διαπίστωσα ότι οι αρμοδιότητες του ΥΠΕΧΩΔΕ, όχι μόνο δεν μεταφέρονται, αλλά γίνεται και συγκέντρωση σ'αυτήν τη φάση προς το Υπουργείο. Εδώ υπάρχει μια αντίφαση. Εάν δε υπάρχει κάτι διαφορετικό, ειλικρινά θα ήθελα να το πληροφορηθώ από την πολιτική ηγεσία του Υπουργείου.

Μια τέταρτη παρατήρηση -και θα ήθελα την τοποθέτηση της πολιτικής ηγεσίας του Υπουργείου- είναι, γιατί δεν γίνεται στο νομοσχέδιο πρόβλεψη για μεταφορά αρμοδιοτήτων από άλλα Υπουργεία, όπως είναι το Υπουργείο Παιδείας, το Υπουργείο Πολιτισμού αλλά και ο ΕΟΤ. Δεν ξέρω αν προβλέπεται κάτι άλλο, όπως προβλέπεται από το Υπουργείο Ανάπτυξης, που απ'ό,τι γνωρίζω, ετοιμάζεται εκεί να γίνει ένα νομοσχέδιο για την αποκέντρωση.

Κλείνοντας, θέλω να πω ότι αν και είμαι θιασώτης του Γ' βαθμού Αυτοδιοίκησης, γιατί εκεί πιστεύω ότι πρέπει να στρέψουμε το βλέμμα μας στο μέλλον, θεωρώ ότι το νομοσχέδιο αυτό είναι ένα σωστό, ένα ορθό βήμα προς την κατεύθυνση αντιμετώπισης του σημερινού κράτους, έτσι ώστε να συγκροτηθούν οι περιφέρειες, όπου αργότερα μπορούν να περάσουν στην αυτοδιοίκηση. Γι'αυτό, λοιπόν, θα πρέπει -και όλοι θα το κάνουμε από το ΠΑΣΟΚ- να στηρίξουμε την περιφέρεια, μια περιφέρεια που θέλουμε να λειτουργήσει, έτσι ώστε να έχουμε την προσδοκία στο μέλλον να γίνει Αυτοδιοίκηση Γ' βαθμού, γιατί πιστεύω, ότι εάν η Θράκη ανήκε στους Θρακιώτες, δεν θα κατέληγε εκεί που έχει φθάσει σήμερα, το ίδιο για την 'Ηπειρο, το ίδιο για τη Δυτική Μακεδονία. Καταλήγοντας επαναλαμβάνω ότι θα στηρίξουμε το νομοσχέδιο γιατί θεωρούμε ότι είνα ένα βήμα προς τον ορθό δρόμο. Ευχαριστώ.

( Χειροκροτήματα από την Πτέρυγα του ΠΑ.ΣΟ.Κ. )

ΠΡΟΕΔΡΕΥΩΝ(Παναγιώτης Σγουρίδης): Ο συνάδελφος κ. Βασίλειος Παπανικόλας έχει το λόγο.

ΒΑΣΙΛΕΙΟΣ ΠΑΠΑΝΙΚΟΛΑΣ: Κύριε Πρόεδρε, κυρίες και κύριοι συνάδελφοι, στο σύγχρονο κράτος,η κρατική εξουσία πρέπει να είναι προσιτή στον πολίτη και ο πολίτης να είναι το επίκεντρο της λειτουργίας των υπηρεσιών του κράτους. Είναι κοινή παραδοχή -και ακούστηκε κατά κόρον σ'αυτήν την Αίθουσα- ότι η ελληνική διοίκηση και η σημερινή λειτουργία και διάρθρωση του Κράτους, δεν ανταποκρίνονται στις σύγχρονες ανάγκες.

Είναι επίσης, κοινός τόπος, αλλά και συνταγματική επιταγή ότι η αναγκαιότητα στης ανασυγκρότησης του διοικητικού συστήματος της Χώρας περνάει μέσα από την αποκέντρωση.

Το ΠΑΣΟΚ με όλες τις κυβερνήσεις του από τη δεκαετία του '80 μέχρι σήμερα έχει δώσει τη μάχη της αποκέντρωσης ενάντια σε ένα σύστημα με κατεστημένες δομές δεκαετιών, σε ένα σύστημα διοικητικό που είχε και σε ένα βαθμό έχει χαρακτήρα συγκεντρωτικό, αυταρχικό και αναποτελεσματικό. Τα αποτελέσματα κάθε άλλο παρά ευκαταφρόνητα θα μπορούσαν να χαρακτηρισθούν. Οι νόμοι 1622/86, 1828/89, 2218/94 και 2240/95 έχουν αποτελέσει σταθμούς στην αποκέντρωση και κατ' επέκταση στην ανασυγκρότηση και τον εκσυγχρονισμό της Αυτοδιοίκησης και της Διοίκησης.

Το σχέδιο νόμου που συζητούμε σήμερα πραγματοποιεί βήματα εμπρός στην προσπάθεια της αποκέντρωσης, μεταφέροντας διοικητικές αρμοδιότητες της κεντρικής διοίκησης στην περιφέρεια. Δημιουργείται έτσι για πρώτη φορά στη Χώρα μας, μια αποκεντρωμένη μορφή κράτους σαν ενιαία διοικητική και προγραμματική μονάδα σε επίπεδο περιφέρειας. 

Κυρίες και κύριοι συνάδελφοι, ακούστηκαν γνώμες, έγινε μακρύς διάλογος και μέσα στο ΠΑΣΟΚ αν ήταν σκόπιμη η συζητούμενη ρύθμιση ή αν θα έπρεπε να προχωρήσουμε στη θέσπιση του τρίτου βαθμού Αυτοδιοίκησης. Η λύση που προκρίθηκε και που σήμερα συζητιέται στην Εθνική Αντιπροσωπεία, θεωρώ ότι είναι η πλέον ρεαλιστική, το καταστάλαγμα, θα έλεγα, της εμπειρίας και των διδαγμάτων που προέρχονται από μια υπερεικοσαετή εφαρμογή σε πολλές ευρωπαϊκές χώρες του θεσμού των τριών βαθμών αυτοδιοίκησης λαμβάνοντας υπόψη βεβαίως τα δικά μας εθνικά χαρακτηριστικά. Γενικά, λοιπόν, σαν πλαίσιο το συζητούμενο σχέδιο νόμου απαντά θετικά κατ' αρχήν στη σημερινή πραγματικότητα, στις σημερινές ανάγκες. Χρειάζεται όμως να εξειδικευθούν και να απαντηθούν οι ιδιαιτερότητες οι οποίες μοιραία προκύπτουν μέσα από μια ρύθμιση πλαίσιο. Οι νησιωτικές περιφέρειες, κυρίες και κύριοι συνάδελφοι, ιδίως αυτές του Αιγαίου έχουν ιδιομορφίες που πρέπει να αντιμετωπισθούν με ξεχωριστές ρυθμίσεις. Μέσα από τους οργανισμούς των περιφερειών που σωστά δήλωσε ο κύριος Υπουργός στη Διαρκή Επιτροπή, δεν θα είναι πανομοιότυποι αλλά θα διαμορφωθούν με βάση τις ιδιαίτερες συνθήκες της κάθε περιοχής, θα πρέπει να προληφθούν ανατροπές σωστά διαμορφωμένων λειτουργιών και υπηρεσιών που υφίστανται σήμερα.

Η συγκέντρωση των περιφερειακών υπηρεσιών λόγου χάριν που προβλέπεται από το σχέδιο του νόμου στην έδρα της περιφέρειας, για την περιφέρεια του νοτίου ή και του βορείου Αιγαίου δεν είναι δυνατόν να ισχύσει. Ρεαλιστικά είναι αδύνατη. Η μη εξαίρεση των νησιωτικών περιοχών απ' αυτήν την ρύθμιση θα ταλαιπωρήσει τους κατοίκους των νησιών αφού θα πάμε στο παράλογο π.χ. ο κάτοικος της Καρπάθου, θέλοντας να πάρει έγκριση για μια επένδυσή του, θα πρέπει να μεταβεί στη Σύρο που είναι η έδρα της περιφέρειας του νότιου Αιγαίου. Θα μεταβεί, λοιπόν, ακτοπλοϊκά από την Κάρπαθο στη Ρόδο, από τη Ρόδο στον Πειραιά, από τον Πειραιά στη Σύρο και αντιστρόφως.

Απαραίτητη είναι, κυρίες και κύριοι συνάδελφοι, η διατήρηση και παραμονή των διανομαρχιακών και των περιφερειακών υπηρεσιών των Υπουργείων, όχι μόνο στις έδρες των νησιωτικών νομών που υφίστανται σήμερα, αλλά και η περαιτέρω διάχυσή τους στις νησιωτικές επαρχίες, προχωρώντας ακόμη περισσότερο από το σήμερα και διαμορφώνοντας ένα νέο πλαίσιο λειτουργίας και αρμοδιοτήτων των επαρχείων των οποίων η έλλειψη λόγω της υποβάθμισής τους είναι εμφανέστατη σήμερα. 

Απαραίτητη επίσης είναι η εξεύρεση λύσης για την ευθυγράμμιση των Περιφερειακών Συμβουλίων του Αιγαίου, ώστε και σε αυτά να πλειοψηφούν οι αιρετοί και όχι οι διορισμένοι εκπρόσωποι. 

Είμαι βέβαιος ότι η πολιτική ηγεσία θα απαντήσει θετικά στα ζητήματα αυτά του Αιγαίου, όπως επίσης, ότι μελλοντικά η Κυβέρνηση θα πρέπει να τολμήσει την ανακατανομή των περιφερειών με τη σύμπτυξή τους. Τα σημερινά σχήματα των περιφερειών, τουλάχιστον στο Αιγαίο, είναι λάθος. Το Αιγαίο είναι ενιαίος γεωγραφικός χώρος με κοινά ιστορικά, πολιτισμικά και αναπτυξιακά στοιχεία και πρέπει το συντομότερο να αποτελέσει και ενιαία περιφέρεια με πλέον, ίσως, ενδεικνυόμενη έδρα τον Πειραιά, απλά και μόνο λόγω εξυπηρέτησης.

Το σημερινό δίδυμο σχήμα Σύρου-Μυτιλήνης είναι αναποτελεσματικό διοικητικά και αντιαναπτυξιακό. Ας τελειώνουμε με αυτό.

Κυρίες και κύριοι συνάδελφοι, θα ήθελα να κλείσω με δύο παρατηρήσεις:

Παρατήρηση πρώτη: Η αποκέντρωση είναι πολύ σοβαρή υπόθεση για να εμπιστευθούμε την υλοποίησή της στους συγκεντρωτικούς μηχανισμούς των διαφόρων Υπουργείων που σφόδρα την αντιμάχονται. Διασφάλιση λοιπόν, της μεταφοράς των αρμοδιοτήτων και του χρόνου μεταφοράς των αρμοδιοτήτων.

Παρατήρηση δεύτερη: Παρά τη διαβεβαίωση του κυρίου Υπουργού, εξακολουθώ να πιστεύω ότι με τη δημιουργία, ύστερα από τις συνενώσεις, ισχυρών Πρωτοβάθμιων Οργανισμών Τοπικής Αυτοδιοίκησης από τη μία και ισχυρής Περιφέ-

Σελίδα 6023 

ρειας από την άλλη, η Νομαρχιακή Αυτοδιοίκηση θα συνθλιβεί πράγματι ανάμεσά τους, αν έγκαιρα δεν ξεκαθαρίσουμε και δεν εξειδικεύσουμε το πλαίσιο λειτουργίας της.

Με τις παραπάνω σκέψεις, τους προβληματισμούς, αλλά και με βαθειά την πεποίθηση ότι με το συζητούμενο σχέδιο νόμου πραγματοποιούμε σημαντικά βήματα εμπρός στην αναγκαιότητα του διοικητικού εκσυγχρονισμού της Χώρας, θα υπερψηφίσω το προτεινόμενο νομοσχέδιο.

Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Παπανικόλα.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μπορώ να έχω το λόγο;

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σιούφα, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, στην αρχή της συνεδρίασης ζήτησα από το Προεδρείο και την Κυβέρνηση να σταθεί πάνω στο πρόβλημα που δημιουργείται από το χρόνο που έχει διατεθεί για τη συζήτηση του νομοσχεδίου επί της αρχής.'Ηδη, έχουμε φθάσει στη δωδεκάτη νυχτερινή και υπολείπονται ακόμη τριάντα (30) ομιλητές. Περιμένω μία απάντηση για το τι θα γίνει. Θα συνεχίσουμε τη συνεδρίαση μέχρι το πρωί, δηλαδή για άλλες πέντε ώρες, ή θα διακόψουμε και θα δώσετε μία ημέρα συνεχίζοντας αύριο και ακωλύτως;

Βλέπετε συμμετοχή συναδέλφων. Ζητάει το Προεδρείο και ο Πρόεδρος του Σώματος συμμετοχή στις συνεδριάσεις και τοποθετήσεις των Βουλευτών. Σας παρακαλώ πολύ και εσάς και την Κυβέρνηση να τοποθετηθείτε για το θέμα αυτό, το οποίο σας έθεσα από την αρχή της συνεδρίασης.

ΠΡΟΕΔΡΕΥΩΝ (Παναγιώτης Σγουρίδης): Κύριε Κοινοβουλευτικέ Εκπρόσωπε, όλοι οι συνάδελφοι που βρίσκονται στην Αίθουσα και θέλουν να μιλήσουν, το Προεδρείο θα τους διευκολύνει, ό,τι ώρα και αν είναι, για να μιλήσουν. Σήμερα θα ψηφίσουμε την αρχή του νομοσχεδίου. Αυτή είναι απ'ό,τι γνωρίζω και η επιθυμία της Κυβέρνησης, έχει διαμηνυθεί στον Πρόεδρο, οπότε θα συνεχίσουμε μέχρις ότου όλοι οι συνάδελφοι, οι οποίοι βρίσκονται στην Αίθουσα, να μιλήσουν.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, έχετε συνεννοηθεί με τον Πρόεδρο του Σώματος γι'αυτήν τη λύση; Αυτή είναι και η άποψη της Κυβέρνησης; Να συνεχιστεί η συζήτηση και να ψηφιστεί επί της αρχής απόψε; 

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης): Ναι. Να ψηφιστεί σήμερα επί της αρχής.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, έχετε συνεννοηθεί με τον Πρόεδρο του Σώματος, ή απαντάτε με τα καθιερωμένα, με βάση την ημερήσια διάταξη;

ΠΡΟΕΔΡΕΥΩΝ (Παναγιώτης Σγουρίδης): Η άποψη του Προεδρείου είναι ενιαία.

ΔΗΜΗΤΡΙΟΣ ΣΙΟΥΦΑΣ: Μάλιστα.

Θα σας κάνω άλλη πρόταση και σε σας και στην Κυβέρνηση για να καταδείξω ότι η συζήτηση δεν είναι αυτοσκοπός. 

Επιμένετε, κύριοι Υφυπουργοί, να συζητήσουμε μέχρι τις πέντε το πρωϊ, απλά και μόνο για να συζητήσουμε.

Κύριε Πρόεδρε, η Αξιωματική Αντιπολίτευση προτείνει για την ουσία της συζήτησης, αντί να συζητήσουμε επί των άρθρων τρεις μέρες, να συζητήσουμε δύο μέρες, γιατί εκεί είναι τεχνικά και ειδικά τα θέματα, ενώ εδώ που είναι μείζον το πολιτικό θέμα, παρακαλώ πάρα πολύ, μην αγνοήσετε το αίτημα τριάντα συναδέλφων και για να ακουστούν μέσα στην ΕΘνική Αντιπροσωπεία και για να υπάρξει δημοσιότητα και μην επιμένετε και εσείς και η Κυβέρνηση να συνεχιστεί η συζήτηση.

Περιμένω απάντηση και επ'αυτής της πρότασης.

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο.

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, η θέση της Κυβέρνησης εκφράστηκε στην αρχή της συνεδρίασης.

Σήμερα πρέπει να κλείσει η συζήτηση επί της αρχής και να γίνει η ψηφοφορία.

Οι τρεις μέρες για τη συζήτηση του νομοσχεδίου κατ'άρθρον είναι ικανές να μπορέσουν να καλύψουν την ανάγκη να γίνει μια εμπεριστατωμένη συζήτηση κατ'άρθρον και να συζητηθούν και οι τροπολογίες, οι οποίες έγκαιρα έχουν υποβληθεί.

Το να παρατείνουμε μια μέρα ακόμα τη συζήτηση επί της αρχής του νομοσχεδίου, θα αποβεί σε βάρος της κατ'άρθρον συζήτησης, όπου και εκεί υπάρχει σημαντικότατη ουσία βελτίωσης πολλών διατάξεων.

'Ηδη σήμερα, στη συζήτηση επί της αρχής πάρα πολλοί συνάδελφοι έκαναν νύξεις και η Κυβέρνηση επιφυλάχθηκε σε θέματα που έβαλαν για να απαντήσει αύριο στην κατ'άρθρον συζήτηση.

Νομίζω, λοιπόν, κύριε Πρόεδρε, ότι πρέπει σήμερα να εξαντληθεί ο κατάλογος των ομιλητών και να ψηφισθεί το νομοσχέδιο επί της αρχής.

ΠΡΟΕΔΡΕΥΩΝ (Παναγιώτης Σγουρίδης): Η κα Παπαδημητρίου έχει το λόγο.

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κυρίες και κύριοι συνάδελφοι, παρά το φόβο του κυρίου Προέδρου της Βουλής, (που σίγουρα κάτω από την εμπειρία όλων μας έχει βάση), είναι αξιοπρόσεκτο ότι τόσοι συνάδελφοι απ'όλες τις Πτέρυγες γράφτηκαν και περιμένουν εδώ να μιλήσουν κατά τη συζήτηση επί της αρχής του σχεδίου νόμου.

Αυτό καταδεικνύει δύο πράγματα: Πρώτον ότι συμφωνούμε όλοι με τη σπουδαιότητα των θεμάτων προς ρύθμιση και δεύτερον ότι όλοι μοιραζόμαστε την ίδια αγωνία και την ίδια βεβαιότητα ότι με το νομοσχέδιο αυτό δεν εξυπηρετούνται τα υπό συζήτηση θέματα και ίσως, ίσως, ναρκοθετούνται.

Η προσωπική μου άποψη είναι, ότι σήμερα κατατίθεται σε όλη της την έκταση η έλλειψη ποιότητας του κοινοβουλευτικού μας έργου, η έλλειψη επιστημονικότητας στην προσέγγιση, η παραίτηση από κάθε προσπάθεια εξευρωπαϊσμού. Σφραγίζεται η προχειρότητα, η μετριοκρατία και η ανευθυνότητα στην ανάληψη δράσης για την επίλυση, επιτέλους, προβλημάτων υποδομής. Υποδομής για μια έμπρακτη, σύγχρονη λειτουργία του κράτους, της δημοκρατίας και του πλαισίου ανάπτυξης, πολιτισμού και ποιότητας ζωής μας.

'Εχουμε όλοι κουραστεί και, ίσως, έχουν προσεγγιστεί όρια αναξιοπιστίας από το παρατεταμένο και επαναλαμβανόμενο άκουσμα μεγαλοστομιών για δομές, τομές, έργα ζωής και πνοής, νέους θεσμούς, νέους θεούς.

Είναι κρίμα, διάγουμε το σωτήριον έτος 1997, δέκα έξι χρόνια μετά την είσοδό μας στην Ευρωπαϊκή οικογένεια και τρία χρόνια πριν τη νέα χιλιετία!

Κυρίες και κύριοι συνάδελφοι, είναι τραγική ειρωνεία, αλλά αυτήν την εβδομάδα στην ημερήσια διάταξη που μοιράστηκε, είδα να περιλαμβάνονται δύο νομοσχέδια, αυτό που συζητάμε για τη διοίκηση, την οργάνωση, τη στελέχωση της περιφέρειας και το πολυδιαφημισμένο νομοσχέδιο του ΥΠΕΧΩΔΕ για τη βιώσιμη ανάπτυξη των πόλεων και των οικισμών της Χώρας. Σκεπτόμουν με λύπη ότι από την προ δεκαετίας Ενιαία Πράξη της 1ης Ιουνίου 1987, από τις διαδικασίες που προηγήθηκαν των Κοινοτικών Πλαισίων Στήριξης, από τις μεγάλες αναζητήσεις για την υλοποίηση του οράματος της "Ευρώπης των περιφερειών" και η ΚΟΜΙΣΙΟΝ και το Συμβούλιο Υπουργών και το Συμβούλιο της Ευρώπης, εισηγητή και συνομιλητή είχαν μια επιτροπή, άριστα στελεχωμένη, την "Επιτροπή Περιφερειακής Ανάπτυξης και Χωροταξίας".

Είναι ίσως χρήσιμο να σας θυμίσω, ότι το προαπαιτούμενο υπόβαθρο για την περιφερειακή ανάπτυξη είναι η χωροταξία, δηλαδή ο ολοκληρωμένος εθνικός χωροταξικός σχεδιασμός -χωροταξία, κύριοι συνάδελφοι- σε αντίθεση με ό,τι φαίνεται να πιστεύει ο κ. Λαλιώτης και η Κυβέρνηση που αναφέρονται σ' αυτήν ως ένα υπερκείμενο της πολεοδόμησης επίπεδο. Χωροταξία είναι η γεωγραφική έκφραση των οικονομικών, των κοινωνικών, των πολιτιστικών και των οικολογικών πολιτικών ενός κράτους, μιας κυβέρνησης. Αυτές τις πολιτικές έπρεπε 

Σελίδα 6024 

πρώτα να τις είχαμε. Δεν τις έχουμε όμως. Δεύτερον, έπρεπε να τις υλοποιήσουμε, να τις κάνουμε πράξη, με διεπιστημονική προσέγγιση και με πόρους υλικούς και ανθρώπινους. Τρίτον, έπρεπε να είχαμε συνταιριάξει τις πολιτικές μας με τις ευρωπαϊκές πολιτικές χωροταξίας και περιφερειακής ανάπτυξης, αυτές που έχουμε συναποδεχθεί και συνυπογράψει, κύριε Παπαδήμα, στο Συμβούλιο της Ευρώπης με τη Χάρτα του Τορεμολίνος και στην Ευρωπαϊκή 'Ενωση με τα πακέτα που "ξεκοκκαλίζουμε" απορροφώντες, χωρίς καμιά αναφορά σε ένα πλέγμα αναπτυξιακών δεικτών και με λεκτικούς και μόνο στόχους.

Αντί, λοιπόν, να δούμε στη Βουλή ένα σύνθετο πολυνομοσχέδιο -σύγχρονο- για τη χωροταξία και την περιφερειακή ανάπτυξη της ευρωπαϊκής Ελλάδας "μπαλώνουμε τις τρύπες" των διάτρητων και πρόχειρων προχθεσινών επιλογών μας, ενώ έπρεπε να νομοθετήσουμε -και με πολύ καθυστέρηση όλων μας, οφείλω να ομολογήσω- αρχές και κατευθύνσεις που επιβάλουν πρώτον, χωροταξικές επιλογές οικονομικής εξισορρόπησης και άρσης των περιφερειακών ανισοτήτων. Δεύτερον, μακροπρόθεσμο σχεδιασμό για όντως βιώσιμη ανάπτυξη. Και τρίτον τους τρόπους εξασφάλισης των διοικητικών εργαλείων για την υλοποίηση των πιο πάνω στόχων.

Αντί, λοιπόν, ένα τέτοιο νομοσχέδιο να είναι εδώ και να ασχολούμαστε μ' αυτό, παίζουμε με παζλ, όπως ομολόγησε, εκών άκων, ο κ. Παπαδήμας. Μας είπε, λοιπόν, ο κύριος Υφυπουργός -προφανώς για να μην υπάρξουν παρανοήσεις- ότι αυτό το νομοσχέδιο δεν αποτελεί τη συνολική αντιμετώπιση των προβλημάτων της περιφέρειας, ότι είναι ένα μικρό κομμάτι από ένα μεγάλο παζλ.

Θα αντιπαραθέσω ότι και στα παιδικά παζλς η εικόνα έχει συλληφθεί, σχεδιασθεί, απεικονισθεί πλήρως, έτσι ώστε και όταν σταδιακά συνθέτεις ή υλοποιείς ένα τμήμα το κάνεις μέσα σε ένα προκαθορισμένο πλαίσιο. Αυτά για να καταδείξω ότι ίσως ούτε ως παιδικό παζλ δεν μπορεί κανείς να σταθεί σοβαρά απέναντι από το θεσμικό σας πόνημα.

'Εχετε καταλήξει σε ένα διοικητικό οργανόγραμμα αυτής της Χώρας; 'Εχετε κατασταλάξει στους ρόλους της Κεντρικής Διοίκησης της Περιφέρειας, της Νομαρχίας της Τοπικής Αυτοδιοίκησης; Η άποψή μου είναι πως όχι. Συζητάμε επί δέκαπέντε χρόνια τη βέλτιστη διαίρεση του κράτους σε περιφέρειες και έχουμε όλοι βιώσει κατ' αρχάς την αδυναμία της σημερινής κατάστασης.

'Οταν υπηρετούσατε με περισσή αξιοσύνη -οφείλω να τονίσω- την Τοπική Αυτοδιοίκηση ως εκλεκτός δήμαρχος Λαμιαίων, κύριε Παπαδήμα, μιλούσαμε συχνά για μείωση του αριθμού των περιφερειών σε εννέα διαμερίσματα που θα μπορούσαν γεωγραφικά και λειτουργικά να υπηρετήσουν τις προϋποθέσεις και τους στόχους μιας αναπτυξιακής διαδικασίας.

Σήμερα δημιουργείτε, οργανώνετε, στελεχώνετε τον αναπτυξιακό πυρήνα μιας περιφέρειας τριών νομών -ας πούμε στο Μεσολόγγι- ενώ είναι σίγουρο ότι όταν θα δείτε το θέμα σοβαρά και υπεύθυνα θα συμφωνήσουμε όλοι ότι η Αχαϊα και η Ηλεία θα πρέπει να συνδεθούν με την περιφέρεια Πελοποννήσου και η Αιτωλοακαρνανία με την υπόλοιπη Στερεά.

Και ο πρωτοετής φοιτητής θα μας υπεδείκνυε εδώ απόψε ότι η Λευκάδα και η Ζάκυνθος δεν μπορεί να διοικηθούν και να αναπτυχθούν ισόρροπα, μέσα και έξω από την περιφέρεια Ιόνιων Νησιών, με έδρα την Κέρκυρα.

'Ακουσα με προσοχή και τον κύριο Υφυπουργό και τον κύριο Υπουργό σήμερα. Αν η συζήτηση ήταν ακαδημαϊκή, θα είχαμε όλοι συμφωνήσει. Αλλά δεν μπορώ να δω κανένα αντίκρυσμα των όσων έχετε πει στις προτεινόμενες διατάξεις.

Και θα ήθελα να ρωτήσω τον κ. Παπαδόπουλο αν απευθυνόταν σε μας ή στον κ. Τσοχατζόπουλο για τον πρόχειρο και βιαστικό τρόπο που έφερε στη Βουλή τα της Νομαρχιακής Αυτοδιοίκησης. Ο απολογισμός είναι θλιβερός, κύριοι συνάδελφοι -ας το παραδεχθούμε με γενναιότητα- και γίνεται τραγικότερος με τις συνεχείς αναθεωρήσεις.

Και ο κύριος Υπουργός και ο Εισηγητής της Αξιωματικής Αντιπολίτευσης ο κ. Παυλόπουλος, και ο εκπρόσωπός μας και ο κ. 'Εβερτ αργότερα -και συμφωνώ και με τους τέσσερις- ανεφέρθησαν σ'αυτές τις αδυναμίες. Και οι τρεις εξ αυτών ανεφέρθησαν στην εξαιρετική λειτουργία του γαλλικού συστήματος με το διορισμένο, αξιοκρατικά επιλεγόμενο, κρατικό Νομάρχη με θητεία, που το είχαμε και εμείς και το καταργήσατε στην αυγή της οκταετίας. Και μίλησαν όλοι για την ανάγκη απογαλακτισμού της Αυτοδιοίκησης από τα Κόμματα. Συμφωνώ και υπερθεματίζω, αν αυτό θα πει ότι πρέπει να εγκαταλειφθεί η χρισματοδότηση, αυτή η κοντόφθαλμη και αντισυνταγματική στην κρίση μου πρακτική, που ευθύνεται για την αυθαίρετη και ανέλεγκτη και ατιμώρητη λειτουργία των νέων ηγεμονίσκων που δρουν δυστυχώς δίπλα στον πολίτη και συχνά, όχι πάντα, τον διαφθείρουν πολιτικά πέραν και του ό,τι έχουμε εμείς καταφέρει μέχρι σήμερα αναπαράγοντας το καταχρεωμένο μοντέλο του "κομματάρχη".

Η παθογένεια του συστήματος φαίνεται ανάγλυφα και από το σχέδιο ψηφίσματος που μας μοιράστηκε από την ΕΝΑΕ και το οποίο συνεχίζει να περιέχει μόνο διεκδικήσεις, διεκδικήσεις περισσοτέρων αρμοδιοτήτων και διεκδικήσεις περισσοτέρων πόρων.

Για την ταμπακέρα, κουβέντα. Και η ταμπακέρα, η χρησιμότερη συνιστώσα της επιτυχούς αυτοδιοίκησης, είναι η γνώση, η μετάγγιση εμπειρίας και η αξιοσύνη. Αυτή δεν την ζητά κανείς. Τους δε φορείς που τις έχουν, τους υποβλέπτουν, τους παρακάμπτουν, τους απομακρύνουν.

Βιάστηκε ο κ. Τσοχατζόπουλος και έχετε εγκλωβιστεί, κύριε Υπουργέ. Είναι γεγονός, ότι ένα από τα δύο επίπεδα της αποκεντρωμένης διοίκησης πρέπει να είναι οργανικά και σταθερά συνδεδεμένο με το κράτος για να γίνει έργο και ας μην κοροϊδευόμαστε. Αυτό το επίπεδο είναι το επίπεδο της καθημερινής διαχείρισης, της μικρής κλίμακας, της Νομαρχίας δηλαδή. Αιρετός μπορεί και πρέπει να είναι ο βαθμός των επιμέρους προγραμματικών επιλογών και του ενδογενούς περιφερειακού σχεδιασμού. Για να πάμε πάλι στη Γαλλία και στην καταπληκτική λειτουργία των αξιοζήλευτων περιφερειών της και ας πούμε, επειδή μιλάμε για ανάπτυξη, ότι ανάπτυξη δεν γίνεται στα όρια ενός Νομού. Είναι ουτοπία, είναι αστείο να το συζητάμε.

Συμφωνώ για την ανάγκη συνένωσης των Κοινοτήτων, κύριε Υπουργέ. Αλλά θα είχα ελπίσει να είχατε εξαντλήσει τη μελέτη και την επικοινωνιακή παρουσίαση κινήτρων για να είχατε τη σύμφωνη γνώμη των Ελλήνων πολιτών και των διοικητικών μορφωμάτων τους. Οι αλλαγές χωρίς συλλογική απόφαση και δημοκρατική πλειοψηφία στήριξης, εγκυμονούν κινδύνους και εγγυώνται αποτυχίες.

Επί των άρθρων θα πω περισσότερα, αλλά θα ήθελα να κλείσω δηλώντας ότι θα ήμουν πολύ ευτυχής αν μπορούσα να ψηφίσω ένα νομοσχέδιο, μια προσπάθεια για την αποκέντρωση και την περιφερειακή ανάπτυξη. Δεν θα το κάνω γιατί πιστεύω ότι, πέρα από τις καλές σας προθέσεις (υπάρχουν θετικές διατάξεις) καταφέρνετε μόνο να προσθέτετε ένα ακόμη εργαλείο εναντίον και της αποκέντρωσης και της περιφερειακής ανάπτυξης.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ζιάγκας, έχει το λόγο.

ΙΩΑΝΝΗΣ ΖΙΑΓΚΑΣ: Κυρίες και κύριοι συνάδελφοι, δεν θα αναφερθώ στην ιστορική πορεία του Ελληνικού Κράτους με τις αλλεπάλληλες ατελέσφορες προσπάθειες και πισωγυρίσματα για τον εκσυγχρονισμό του. Ελέχθη από πολλούς. Το μέλλον του τόπου είναι συνυφασμένο πλέον με το τέλος ενός κράτους αυταρχικού, συγκεντρωτικού και αναποτελεσματικού, αλλά και με την ανατροπή όλων των αρνητικών εμφάσεων που εξέθρεψε στη μέχρι τώρα πορεία του.

Το νέο διεθνές πλαίσιο που διαμορφώνεται και συγχρόνως προκαλεί, απαιτεί προσαρμογές στο διοικητικό μοντέλο της χώρας για να ανταποκριθεί στις σύγχρονες απαιτήσεις.

'Οπως ειπώθηκε και από τον Υπουργό υπάρχουν ακόμη αποθέματα αυταρχικού κράτους, ακόμη πολλοί αντιστέκονται στην πρόοδο. Υπάρχει η αναγκαιότητα να ξεπεράσουμε αυτές τις δυσκολίες. Χρειάζεται ένα ευρύ σχέδιο ανασυγκρότησης 

Σελίδα 6025 

του κράτους και εκσυγχρονισμού του διοικητικού συστήματος, μία ευέλικτη Κεντρική Διοίκηση και αποτελεσματική με ικανότητα στρατηγικού σχεδιασμού και αντάξια του επιτελικού ρόλου της. Αυτή ακριβώς η αναμόρφωση της Κεντρικής Διοίκησης συνεπάγεται και προϋποθέτει την ενίσχυση της Περιφέρειας και της Αυτοδιοίκησης. Κατά την τελευταία τριετία έγιναν σημαντικές τομές στα επίπεδα των δημοκρατικών θεσμών, όπως είναι η αιρετή Νομαρχιακή Αυτοδιοίκηση. Τομές που ξεκίνησαν από το 1982. Το 1986 είχαμε το ν. 1622 που έθεσε τα θεμέλια της περιφερειακής ανάπτυξης και του δημοκρατικού προγραμματισμού. Βεβαίως ακολούθησε ένα μεγάλο χρονικό διάστημα και καταβλήθηκε προσπάθεια για να κατακτηθούν οι διεργασίες όχι μόνο στο κοινωνικό και πολιτικό επίπεδο, αλλά και στο τεχνικό για να γίνει σωστός προγραμματισμός.

Σήμερα το νέο πλαίσιο μπορεί να εξασφαλίσει την ενεργό συμμετοχή των κοινωνικών φορέων, το συντονισμό των αναπτυξιακών ενεργειών, των παρεμβάσεων και των πρωτοβουλιών. Οι πολίτες μπορούν να συμμετέχουν ενεργά στη διαδικασία λήψης των αποφάσεων. Με την επιδιωκόμενη ενίσχυση της Περιφέρειας και της περιφερειακής οργάνωσης της Χώρας και την ορθολογική κατανομή των αρμοδιοτήτων ανάμεσα στο κέντρο και την περιφέρεια, εξασφαλίζονται οι προϋποθέσεις για τη δημιουργία ενός σύγχρονου πλαισίου αποτελεσματικής λειτουργίας του κράτους.

'Ετσι η περιφερειακού επιπέδου διοίκηση αναδεικνύεται σε στρατηγικό σημείο αναφοράς της μεταρρύθμισης της κρατικής οργάνωσης που επιχειρείται.

Καλείται, λοιπόν, η Περιφέρεια να ανταποκριθεί στο νέο αναπτυξιακό ρόλο της εξειδικεύοντας με τα περιφερειακά προγράμματα τον εθνικό αναπτυξιακό σχεδιασμό. 

Πρέπει, έτσι η Περιφέρεια σήμερα να διασφαλίσει την εφαρμογή της εθνικής αναπτυξιακής στρατηγικής σε περιφερειακό επίπεδο και να στηρίξει συγχρόνως την Τοπική Αυτοδιοίκηση. 

Με το νέο θεσμικό πλαίσιο διαμορφώνεται μία ισχυρή θέση ανάμεσα στην αποκεντρωμένη Κεντρική Διοίκηση και την Τοπική Αυτοδιοίκηση, με στόχο το δημοκρατικό εκσυγχρονισμό του πολιτικού και διοικητικού μας συστήματος.

Κυρίες και κύριοι συνάδελφοι, με τις διατάξεις του υπό συζήτηση νομοσχεδίου ενισχύεται η αυτοτέλεια της Περιφέρειας έναντι του κέντρου με ρυθμίσεις που αναφέρονται στην οργάνωση και στελέχωσή της, λαμβάνοντας υπόψη τις ιδιαιτερότητες της γεωγραφικής περιοχής. Στο πλαίσιο αυτό το προσωπικό από εδώ και στο εξής συνδέεται οργανικά με την Περιφέρεια και έτσι θα συμβάλει ουσιαστικά στην ανάδειξη του νέου θεσμού ως το ένα σημαντικό σκέλος της περιφερειακής συγκρότησης του κράτους και στήριξης στις νέες ανάγκες της ελληνικής κοινωνίας.

Επίσης, μία από τις σημαντικές καινοτομίες που προβλέπει το νομοσχέδιο, είναι το συμβούλιο περιφερειών που θα βοηθήσει στην εναρμόνιση των περιφερειακών πολιτικών και θα στηρίξει την περιφερειακή διοίκηση της Χώρας. Ακόμη πρέπει να τονισθεί, ότι με την έκδοση προεδρικών διαταγμάτων δίνεται η δυνατότητα να υπάρξουν αποκλίσεις από την οργανωτική διάρθρωση. 'Ετσι διαμορφώνεται ένα ευέλικτο οργανωτικό πλαίσιο με στόχο τις αναγκαίες προσαρμογές στις τοπικές συνθήκες.

Παράλληλα, η συγκρότηση ομάδων διοίκησης έργου από προσωπικό της Περιφέρειας στο οποίο ανατίθεται συγκεκριμένο έργο, είναι μία άλλη τομή που θα βοηθήσει ουσιαστικά στο σχεδιασμό και στον προγραμματισμό. Αλλά και η πρόσληψη ειδικού επιστημονικού προσωπικού θα βοηθήσει στην αποτελεσματική λειτουργία του νέου θεσμικού πλαισίου.

Η ύπαρξη της περιφέρειας ως μιας αποκεντρωμένης λειτουργικής μονάδας του κράτους, μιας μονάδας η οποία θα έχει δικό της προϋπολογισμό και δική της συλλογική απόφαση έργων, είναι σημαντικότατη για τον πρώτο και για το δεύτερο βαθμό Τοπικής Αυτοδιοίκησης. Είναι κάτι που το ζητούσε για πολλές δεκαετίες ο πρώτος αλλά και πολύ πρόσφατα ο δεύτερος.

Κυρίες και κύριοι συναδέλφοι, ο ουσιαστικότερος σκοπός της αποστολής και του ρόλου της Περιφέρειας, είναι να αναδειχθεί σε κύριο πόλο ανάπτυξης στους τομείς της βελτίωσης των υποδομών της οικονομίας του αγροτικού τομέα, της ενίσχυσης των μικρομεσαίων, της έρευνας, της προστασίας του περιβάλλοντος, του τουρισμού, της ποιότητας ζωής και της αξιοποίησης του ανθρώπινου δυναμικού. Αυτό όμως που πρέπει να επισημανθεί και που έχει ιδιαίτερη σημασία είναι ότι ο πολίτης στο νέο μοντέλο περιφερειακής συγκρότησης γίνεται δημιουργός στην αναπτυξιακή διαδικασία και συμβάλλει στην άμβλυνση των περιφερειακών ανισοτήτων, μετέχοντας δυναμικά στην οικοδόμηση μιάς νέας κοινωνίας και στη χάραξη μιάς νέας πολιτικής, της πολιτικής για την Ευρώπη των λαών.

Η περιφερειακή ανάπτυξη άλλωστε δεν μπορεί παρά να είναι αποτέλεσμα μιάς σύνθετης και ολοκληρωμένης διαδικασίας με οικονομικό, κοινωνικό, πολιτικό περιεχόμενο και επίκεντρο τον άνθρωπο.

Τελειώνοντας, θέλω να πω ότι η θεσμική παρέμβαση στη διοικητική δομή του κράτους, αποτελεί μονόδρομο. Ο βαθμός επιτυχίας της προσπάθειας αυτής θα κρίνει και το μέγεθος της αναπτυξιακής προοπτικής αλλά και το μέλλον του Τόπου γενικότερα. Δεν έχουμε την πολυτέλεια να καθυστερήσουμε. Η Ευρώπη των περιφερειών τρέχει. Επιτέλους, να συμφωνήσουμε σε κάποια σύγχρονη διοίκηση, με προσοχή, κύριε Υπουργέ, διότι πρέπει να αποφευχθεί η σύγχυση, αλλά και με ευαισθησία.

(Χειροκροτήματα απο την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπρατάκος έχει το λόγο.

ΑΓΓΕΛΟΣ ΜΠΡΑΤΑΚΟΣ:Κύριε Πρόεδρε και κύριοι συνάδελφοι, ανεβαίνοντας στο Βήμα δεν μπορώ κατ' αρχήν παρά να εκφράσω τη βαθύτατη ανησυχία μου για τον τρόπο που και αυτή η Κυβέρνηση αντιμετωπίζει το κρίσιμο και τεράστιο για το μέλλον του Τόπου μας πρόβλημα της διοικητικής αποκέντρωσης. Είναι αλήθεια ότι το ΠΑ.ΣΟ.Κ. ξεκίνησε την αλλαγή της μορφής της Δημόσιας Διοίκησης χωρίς συγκεκριμένη φιλοσοφία, χωρίς επεξεργασμένη πολιτική, χωρίς κατεύθυνση, με αποτέλεσμα να βρισκόμαστε μπροστά στα σημερινά τραγικά αδιέξοδα. Αδιάψευστη απόδειξη των όσων σας λέω είναι η πληθώρα των νόμων που ψήφισε το ΠΑΣΟΚ μέσα σε σύντομο χρονικό διάστημα για να στηρίξει την προσπάθειά του. 

Ειλικρινά ανέμενα από τον κύριο Υπουργό και από τη σημερινή πολιτική ηγεσία του Υπουργείου, γιατί αναγνωρίζω και τις καλές σας προθέσεις και το θάρρος σας, πως με το νομοσχέδιο που θα φέρνατε στη Βουλή θα επιχειρούσατε να βάλετε τάξη στη σύγχυση και στην αναστάτωση που επικρατεί στην Περιφερειακή Διοίκηση σήμερα. Δυστυχώς διαψεύστηκα.

Το νομοσχέδιο που φέρνετε φοβάμαι, κύριε Υπουργέ, ότι κινείται και ζει στην τροχιά των προκατόχων σας, τροχιά χωρίς πολιτική, χωρίς κατεύθυνση, χωρίς συγκεκριμένο στόχο. Φοβάμαι πως κυριαρχεί και σε σας η αντίληψη του "βλέποντας και κάνοντας". Εδώ, κύριοι Υπουργοί, χρειάζονται ξεκάθαρες σκέψεις, ξεκάθαρες πολιτικές και ξεκάθαρες θέσεις. Σεις προχωρείτε σε μια αναδόμηση της Περιφερειακής Διοίκησης και Αυτοδιοίκησης χωρίς να έχετε ξεκαθαρίσει σε ποιο μοντέλο Δημόσιας Διοίκησης θέλετε να οδηγήσετε τη Χώρα, χωρίς να έχετε σκεφθεί και μελετήσει ένα συνολικό σχέδιο Περιφερειακής Διοίκησης μέσα στο οποίο να έχετε εντάξει και την Περιφέρεια.

Αν το είχατε κάνει αυτό, κύριε Υπουργέ, το πρώτο πράγμα, που θα επιδιώκατε με το νομοσχέδιο που φέρατε στη Βουλή, θα ήταν το ξεκαθάρισμα των αρμοδιοτήτων στα διάφορα επίπεδα Διοίκησης και Αυτοδιοίκησης. Αντ'αυτού εσείς διαιωνίζεται τη σύγχυση. 

Θα σας διαβάσω από το κείμενό σας και συγκεκριμένα το άρθρο 1 όπου αναφέρει: "Συγκροτείται επιτροπή και έργο της είναι η καταγραφή, μελέτη και ανάλυση των αρμοδιοτήτων των Νομαρχιακών Αυτοδιοικήσεων για τη μεταβίβαση των αρμοδιοτήτων που ασκούνται από τις κεντρικές υπηρεσίες των 

Σελίδα 6026 

Υπουργείων ή αυτοτελών δημοσίων υπηρεσιών στις Περιφέρειες, στις Νομαρχιακές Αυτοδιοικήσεις στους δήμους και τις κοινότητες".

Διερωτώμαι λοιπόν, κύριε Υπουργέ, είναι δυνατόν μετά τις ατέλειωτες παλινωδίες των κυβερνήσεών σας και μετά τόσο καιρό που ταλαιπωρεί το ΠΑΣΟΚ τη Διοίκηση και Αυτοδιοίκηση με τους αυτοσχεδιασμούς, είναι δυνατόν να φέρνετε νομοσχέδιο στη Βουλή και να ομολογείτε ότι ακόμη δεν έχετε καταγράψει, μελετήσει και αναλύσει τις αρμοδιότητες της Κεντρικής Περιφερειακής Κρατικής Διοίκησης και των Νομαρχιακών Αυτοδιοικήσεων; Είναι δυνατόν να έρχεσθε εδώ και να μας λέτε ότι δεν ξέρετε ποιες αρμοδιότητες απ' αυτές που ασκούνται από τις κεντρικές υπηρεσίες των Υπουργείων ή των αυτοτελών δημοσίων υπηρεσιών, θα μεταβιβαστούν στις Περιφέρειες, στις Νομαρχιακές Αυτοδιοικήσεις στους δήμους και τις κοινότητες; To χειρότερο είναι να λέτε ότι αυτή τη δουλειά θα την κάνει κάποια επιτροπή η οποία θα μελετήσει εντός έξι μηνών που θα εκδοθούν τα προεδρικά διατάγματα. Είναι προφανές ότι πρώτα πρέπει να αποσαφηνιστούν οι αρμοδιότητες των διαφόρων επιπέδων Διοίκησης και Αυτοδιοίκησης, πρώτα θα πρέπει να ξεκαθαριστούν οι αρμοδιότητες της Κεντρικής Διοίκησης που θα μεταφερθούν στην Περιφέρεια, στη Νομαρχιακή Αυτοδιοίκηση και τους ΟΤΑ και μετά να προχωρήσετε στη συγκρότηση της Περιφέρειας, στη διοίκησή της, την οργάνωσή της και τη διάρθρωσή της.

Εσείς τι κάνετε; Βάζετε το τηγάνι στη φωτιά πριν αλιευτούν τα ψάρια. 'Η να το πω και αλλιώς, βάζετε το κάρο μπροστά από το άλογο. Αλήθεια, πραγματικά διερωτώμαι, κύριε Υπουργέ, αφού δεν είστε έτοιμοι, γιατί το φέρατε το νομοσχέδιο αυτό εδώ; Γιατί δεν περιμένατε να ετοιμαστείτε και να μας φέρετε το νομοσχέδιο να το συζητήσουμε στη Βουλή; Μήπως για να αποκρύψετε τις προθέσεις σας από τον Ελληνικό Λαό, τους 'Ελληνες Βουλευτές και τους ενδιαφερόμενους φορείς; Να πάρετε, δηλαδή, την ψήφο των Βουλευτών της πλειοψηφίας και στη συνέχεια να κάνετε ό,τι θέλετε με τη γνωστή σας μέθοδο των προεδρικών διαταγμάτων και των υπουργικών αποφάσεων;

Θέλω εδώ να επισημάνω, ότι δεν είναι τυχαίο το γεγονός, ότι αρνηθήκατε στην αρμόδια Διαρκή Επιτροπή της Βουλής να καλέσει την ΑΔΕΔΥ την ΕΝΑΕ και τους αρμόδιους φορείς να εκθέσουν τις απόψεις τους γύρω από το συζητούμενο θέμα. 'Εχω εδώ τη διαμαρτυρία της ΑΔΕΔΥ για το θέμα αυτό που λέει: "Με έκπληξη πληροφορηθήκαμε την αρνητική στάση της Κυβέρνησης στο αίτημα που διατυπώθηκε στην επιτροπή σας για να κληθεί η ΑΔΕΔΥ να εκθέσει τις απόψεις της στο νομοσχέδιο. Η άρνηση αυτή μας στερεί τη δυνατότητα να ενημερώσουμε άμεσα τα μέλη της επιτροπής σας για τις θέσεις μας και να απαντήσουμε σε ενδεχόμενες ερωτήσεις τους τόσο στα γενικά, όσο και στα επιμέρους θέματα του νομοσχεδίου, πράγμα στο οποίο άλλωστε αποσκοπεί η συγκεκριμένη κοινοβουλευτική διαδικασία, στην οποία επανειλημμένα για ήσσονος σημασίας θέματα έχουμε κληθεί" και εσείς αρνηθήκατε στην ΑΔΕΔΥ να έρθει να καταθέσει".

Και τα λέω αυτά, κύριε Υπουργέ, γιατί μέτρησα δώδεκα προεδρικά διατάγματα και δέκα οχτώ κοινές υπουργικές αποφάσεις που πρέπει να βγουν για να υλοποιηθεί το νομοσχέδιό σας αυτό. Και δεν επιχειρώ να μπω στο συνταγματικό ζήτημα που προκύπτει και να καυτηριάσω γενικότερα την τακτική σας να απογυμνώνετε τη Βουλή και τη νομοθετική εξουσία από τις αρμοδιότητές της μεταφέροντάς τες στην εκτελεστική εξουσία. Δεν μπορώ όμως, να μην διαμαρτυρηθώ, ότι με τακτικές σαν και αυτές προσπαθείτε να αλλάζετε τη δομή και τη διάρθρωση της διοίκησης του κράτους, ερήμην του Ελληνικού Λαού, ερήμην των Βουλευτών και ερήμην των ενδιαφερομένων.

Κύριε Υπουργέ, ξέρετε σίγουρα ότι αυτό που επιχειρείτε με το νομοσχέδιό σας είναι πολύ σοβαρή υπόθεση για την πορεία και το μέλλον της Δημόσιας Διοίκησης και της Αποκέντρωσης. Και ως εκ τούτου, θα έπρεπε να επιδιώξετε μία ευρύτερη συζήτηση και μια πιο βαθειά -αν θέλετε- εξέταση του θέματος μέσα στο Κοινοβούλιο. Και δεν είναι δυνατόν αυτήν την ώρα, στις 24.30', να είμαι ο δέκατος τρίτος ομιλητής και να ακολουθούν άλλοι τριάντα.

Αλλά και παραπέρα, κύριε Υπουργέ, έχω τη γνώμη ότι ο τίτλος που προσυδιάζει στο παρόν νομοσχέδιο είναι: "Αποκέντρωση αρμοδιοτήτων και συγκέντρωση των εξουσιών". Και αυτό δεν το λέω αβάσιμα, ούτε από αντιπολιτευτική διάθεση. Αρκεί και μόνο να παρατηρήσουμε στο υπό συζήτηση νομοσχέδιο, ότι η αποκέντρωση των κρατικών υπηρεσιών και αρμοδιοτήτων σε όποιο βαθμό και αν αυτή πραγματοποιείται, επιχειρείται με ταυτόχρονη συγκέντρωση της εξουσίας για την άσκηση των αρμοδιοτήτων αυτών σε υπηρεσίες οι οποίες βρίσκονται και λειτουργούν σε μεγάλο βαθμό μακριά από τον πολίτη, που σε τελευταία ανάλυση είναι και ο χρήστης των υπηρεσιών αυτών.

Με άλλα λόγια, μπορεί να αποσυγκεντρώνονται οι κρατικές υπηρεσίες στο επίπεδο του νομού, ή και ακόμα πιο κάτω, αλλά η δυνατότητα άσκησης των αρμοδιοτήτων αυτών δίνεται αποκλειστικά και μόνο στο Γενικό Γραμματέα της περιφέρειας. 'Ετσι όμως, το μόνο που επιτυγχάνετε, είναι να μειώνετε την ταχύτητα διεκπεραίωσης των θεμάτων και την επίλυση των προβλημάτων των πολιτών.

Το νομοσχέδιο αυτό, λοιπόν, βρίσκεται σε αντίθετη κατεύθυνση από όσα το αποκεντρωτικό σύστημα απαιτεί και προβλέπει. Φοβούμαι ότι με τη μορφή που παίρνει η δομή της αποκέντρωσης, όπως αυτή περιγράφεται στο νομοσχέδιο, θα μας οδηγήσει σε διαφορετικό αποτέλεσμα από το προβλεπόμενο. Αντί δηλαδή να φέρει το κράτος κοντά στον πολίτη, αντίθετα το απομακρύνει ακόμα περισσότερο και το καθιστά ανήμπορο να έλθει σε επαφή με τα προβλήματά του. Και για να γίνω πιο συγκεκριμένος, αρκεί να σας πω ότι οι κάτοικοι των Ψαράδων Πρεσπών παραδείγματος χάριν θα βρίσκουν τον εκπρόσωπο του κράτους όχι στη Φλώρινα, αλλά στην Κοζάνη. 'Η αντίστοιχα ο κάτοικος της Καρύστου θα πρέπει να πηγαίνει στη Λαμία και όχι στη Χαλκίδα για να αντιμετωπίσει το πρόβλημά του.

Κλείνοντας, κυρίες και κύριοι συνάδελφοι, θέλω να τονίσω ότι για να γίνει πραγματικότητα ο εκσυγχρονισμός της ελληνικής κοινωνίας πρέπει να προηγηθεί ο εκσυγχρονισμός της Δημόσιας Διοίκησης. Και το νομοσχέδιο που φέρατε εδώ για ψήφιση στη Βουλή δεν εξυπηρετεί το σκοπό αυτό. Γι' αυτό το λόγο θα το καταψηφίσω.

Ευχαριστώ. 

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κ. Γεωργιάδης.

Απών. Διαγράφεται.

Ο κ. Σπυριούνης έχει το λόγο.

ΦΩΤΗΣ ΚΟΥΒΕΛΗΣ: Ο στρατηγός δεν φεύγει με τίποτα.

ΠΡΟΕΔΡΕΥΩΝ (Παναγιώτης Σγουρίδης): 'Ετσι κερδίζονται οι μάχες! 

ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, κυρίες και κύριοι συνάδελφοι, δεν υπάρχει καμία αμφιβολία ότι ο τρόπος της οργάνωσης με την έννοια της δομής και με την έννοια της αρμόνισης των λειτουργιών αποτελεί βασική προϋπόθεση αποτελεσματικότητας και σαφή έκφραση δημοκρατίας αν αναφερόμαστε στο επίπεδο του κράτους.

Η κατάσταση της Δημόσιας Διοίκησης είναι γνωστή. Ξεκινά από την ανικανότητά της που στηρίχθηκε στο πελατειακό σύστημα για το οποίο ευθυνόμαστε όλοι μας και τα Κόμματα των αντιπολιτεύσεων κατά καιρούς, κυρία Δαμανάκη, -όλοι ευθυνόμαστε- και βεβαίως με τις αναλογίες της εξουσίας αναμφισβητήτως, όπου η ευθύνη είναι συντριπτική μέχρι την απειθαρχία και την παντελή έλλειψη ελέγχου.

Στο στρατό και επιτρέψτε μου να ρυμουλκούμαι από την παλιά μου ιδιότητα στην οποία αφιέρωσα τριάντα πέντε ολόκληρα χρόνια επικρατεί το δόγμα -το έχω ξαναπεί εδώ- καμία πράξη ή παράλειψη που αντίκειται στον Κανονισμό δεν πρέπει να μένει ατιμώρητη. Και τιμωρία δεν είναι βέβαια να βάζεις είκοσι ημέρες φυλακή. Τιμωρία είναι και η απλή παρατήρηση. Ούτε παρατήρηση. Ούτε σαν παρατήρηση δεν υπάρχει πειθαρχικό δίκαιο στη Δημόσια Διοίκηση.

Χάρηκα που άκουσα τον εντιμότατο Υπουργό με τη γνωστή 

Σελίδα 6027 

παρρησία και τη λεβεντιά που τον διακρίνει, να ομιλεί περί θέσεως σε ισχύ εντός ολίγου ενός νέου δημοσιοϋπαλληλικού κώδικα όπου τα πράγματα εκεί θα τεθούν σε μία νέα βάση επί τη βάσει της γνωστής μέχρι τώρα καταστάσεως και της συσσωρευθείσης εμπειρίας. Είναι σημαντικό να ξεκινήσουμε επιτέλους με μία αποφασιστικότητα, αδιαφορώντας για το πολιτικό κόστος, αρκεί να ωφελήσουμε την Πατρίδα και την κοινωνία. Πιστεύω, ότι είναι η κορύφωση της πολιτικής προσφοράς και το βασικό κίνητρο της υπάρξεώς μας να ωφελείται η Πατρίδα και ο Λαός και όχι να διαιωνίζεται η παραμονή μας στην εξουσία.

Η ιστορική διαδρομή είχε ταλαντευόμενες πολύχρωμες θετικές και αρνητικές φάσεις από τον Καποδίστρια μέχρι το Σύνταγμα του 1925 που για πρώτη φορά κατοχύρωσε την αποκέντρωση στη Δημόσια Διοίκηση.

Πέρασε μεταπολιτευτικά στο ν. 3200/55, ο οποίος προέβλεπε αρμοδιότητες για το Νομάρχη και το μετακλητό του Νομάρχη -ήταν μία θετική προσφορά-και στους τέσσερις νόμους του ΠΑ.ΣΟ.Κ., τον 1622, τον 1828, τον 2218 και τον 2240 όπου το νομοσχέδιο έρχεται να βρει αυτήν την πραγματικότητα και να κάνει την τομή που οχυρώνει με το σύνολο των διατάξεών του.

Ποιό είναι το πλαίσιο μέσα στο οποίο εκλήθη να κινηθεί ο νομοθέτης; Γιατί δεν μπορούμε έτσι ανερμάτιστα να κινούμεθα. Κινούμαστε μέσα σε μία δεδομένη κατάσταση, μια δεδομένη κατάσταση που την προσδιορίζει η πραγματικότητα του συστήματος που μέχρι σήμερα ίσχυσε, η πραγματικότητα που προσδιορίζεται απο την κατάσταση της Δημόσιας Διοίκησης και από τη συντρέχουσα νομοθεσία. Και είναι το πιο δυσκίνητο σημείο, το πιο δυσκίνητο δεδομένο για τις ριζοσπαστικές αλλαγές. Μπορεί να αλλάξεις τα Συντάγματα και τους νόμους έλεγε ο Λεμπόν, Γάλλος ψυχολόγος που έγραψε και για την ιστορία των επαναστάσεων και των όχλων, τη νοοτροπία μιας κοινωνίας όμως πώς θα την αλλάξεις; Πρέπει να ξεκινάς, λέει, από ένα σημείο, από το παράδειγμα, κύριε Υπουργέ.

Και χαίρομαι, που αυτό το θετικότατο σημείο υπάρχει με αναμφισβήτητο πληθωρισμό πάνω στα πρόσωπά σας κύριε Παπαδόπουλε, Υπουργέ των Εσωτερικών και αποτελεί εγγύηση ότι θα πετύχει αυτό το βήμα, που μπορεί να μην είναι ακέραιο και μπορεί να έχει και ελαττώματα, αλλά είναι βήμα, είναι βαθειά τομή που έρχεται να αρμονίσει στην αποκέντρωση στα τέσσερα επίπεδα:

Το επίπεδο της κρατικής παρουσίας σε στρατηγικό ρόλο πραγματώνεται με την αποκέντρωση, τη δημιουργία της ισχυρής περιφέρειας, την παροχή των υπηρεσιών του κράτους κοντά στον πολίτη εκεί που δρα, εκεί που ζει, εκεί που πραγματώνει τη ζωή του.

Τους δύο βαθμούς Τοπικής Αυτοδιοίκησης όπου στις τοπικές υποθέσεις με κυρίαρχη την παρουσία δια της ετυμηγορίας του Λαού, δια συμμετοχής του Λαού, πραγματώνεται ευρύτερα και η έννοια της Δημοκρατίας και η έννοια της συμμετοχής.

'Ερχεται λοιπόν το νομοσχέδιο αυτό να πραγματώσει αυτήν την κλιμάκωση των επιπέδων επιτέλους -είναι εκατόν εξήντα επτά χρόνια από το Δεύτερο Πρωτόκολλο του Λονδίνου του Φλεβάρη του 1830- να πραγματώσει αυτό το βασικό σκοπό μιας αποκεντρωμένης, καλά οργανωμένης, συντεταγμένης μέσα σε κανόνες και σε αρχές, αξιόπιστης και συνεπούς, αποτελεσματικής και κινητοποιημένης τοπικά διοίκησης του κράτους.

Το δεύτερο σημείο μέσα στο οποίο εκινήθη ο νομοθέτης, πέρα από την πραγματικότητα, ήταν το συνταγματικό πλαίσιο που δεν μπορούσε να το αγνοήσει. Και είναι το άρθρο 101 του Συντάγματος που καθορίζει ότι η διοίκηση του κράτους οργανώνεται κατά τρόπο αποκεντρωτικό με τις τρεις παραγράφους του, δίδει το πλαίσιο και το πνεύμα της αποκέντρωσης. Το άρθρο 102 που μιλάει για τις αρμοδιότητες των τοπικών οργάνων και των κεντρικών υπηρεσιών και υπάρχουν επίσης και οι πιέσεις από τις διεθνείς εξελίξεις, που όπως και ο Υπουργός προανάφερε συμπυκνώνονται σε έναν απάνθρωπο, σε έναν ωμό ανταγωνισμό, σα μειονεκτήματα των πλεονεκτημάτων που πηγάζουν από την ένταξη και τη συμπορεία της Πατρίδας μας στο ευρύτερο ευρωπαϊκό γίγνεσθαι και έξω απ'αυτό.

Αυτό το πλαίσιο έπρεπε λοιπόν να γονιμοποιηθεί και να εναρμονισθεί στις καλύτερες δυνατές επιτεύξεις και στις καλύτερες προδιαγραφές. Και νομίζω ότι αυτό το επιτυγχάνει το νομοσχέδιο.

Αποτελείται από 21 άρθρα με το ακροτελεύτιο από δύο μέρη. Το πρώτο μέρος έχει δύο κεφάλαια, τα γνωστά και περιγραφόμενα αναλυτικά μέσα. Το πρώτο κεφάλαιο του πρώτου μέρους αναφέρεται και έχει τελειότητα, έχει αρτιότητα το νομοσχέδιο. Τα προβλέπει όλα. Προβλέπει τη διοίκηση, προβλέπει την οργάνωση, προβλέπει τη στελέχωση της Περιφέρειας. Και το δεύτερο, προβλέπει τον οργανισμό της Περιφέρειας. Αυτά τα δύο, του πρώτου κεφαλαίου, εξαντλούνται από το πρώτο μέχρι το ένατο άρθρο του νομοσχεδίου και το δεύτερο μέρος περιλαμβάνει λοιπές διατάξεις βελτίωσης της Τοπικής Αυτοδιοίκησης και κυρίως του πρώτου βαθμού.

'Ερχεται το νομοσχέδιο να δώσει μία αρμονία και επιτέλους μία απάντηση στην αποκέντρωση της κεντρικής εξουσίας και να μεταφέρει αρμοδιότητες, πόρους, στελέχωση και δομή εκεί που ο πολίτης ζει. Αυτό αποτελεί το ένα μέρος. 

Το δεύτερο μέρος είναι ο αγώνας για πραγμάτωση του σκοπού του νομοσχεδίου και εδώ, κύριε Υπουργέ, σας περιμένει μέγιστο έργο.

Θέλω, για να σεβαστώ το χρόνο, να κάνω μερικές προτάσεις. Το θέμα της αξιοκρατίας για τους περιφερειάρχες πρέπει να αποτελέσει ειδική μέριμνα. Με αντιλαμβάνεσθε. Αυτό σημαίνει ότι αποκολλόμαστε και απομακρυνόμαστε από τον κομματικό εναγκαλισμό που έβλαψε πολλαπλώς την Πατρίδα. Ο κομματισμός, η κρατικοποίηση του κόμματος, η κομματικοποίηση του κράτους έβλαψε πολλαπλώς την Πατρίδα σε όλη την πορεία των δύο σχεδόν αιώνων. Η δράση, ο έλεγχος και η αξιολόγηση των μερών της αποκεντρωμένης διοίκησης είναι όρος για την επιτυχία.

Θα έλεγα -δεν ξέρω πόσο φαίνεται περίεργο- να συστήσετε μία υπηρεσία, πέρα από το μεγάλο επίτευγμα της συγκρότησης της περίπτωσης του Συνήγορου του Πολίτη και των επιθεωρητών -ψηφίσαμε τον σχετικό νόμο- που αποτελεί ένα άλμα για τον εκσυγχρονισμό της Δημόσιας Διοίκησης.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

Ειδικώς για την αποκεντρωμένη υπηρεσία να λειτουργήσουν -δεν ξέρω εάν υπάρχει κιόλας τέτοια διάταξη- υπηρεσίες ελέγχου και να παίρνονται άμεσες αποφάσεις. Να μην υπάρχει ούτε τριετία, ούτε τετραετία, ούτε τίποτα. Τον πρώτο χρόνο να μπορείς να αλλάζεις τον περιφερειάρχη, ο οποίος περιβάλλεται από υπέρμετρες εξουσίες, για την ανταπόκριση στις οποίες θα πρέπει να συντρέχουν υψηλή ποιότητα, υψηλό ήθος και υψηλή δυνατότητα για δράση.

ΠΡΟΕΔΡΕΥΩΝ (Παναγιώτης Σγουρίδης): Κύριε Σπυριούνη, τελειώστε, σας παρακαλώ.

ΚΥΡΙΑΚΟΣ ΣΠΥΡΙΟΥΝΗΣ: Και το σύνολο αυτό, και τελειώνω, να ελέγχεται.

Δεν υπάρχει καμία αμφιβολία, κύριε Υπουργέ, και δεν χρειάζεται να σας το πω, το επισημαίνω για τη σοβαρότητά του, ότι η διαφάνεια στη λειτουργία της αποκεντρωμένης διοίκησης πρέπει να αποτελεί ειδικό παράγοντα ελπίδας ότι θα επιτευχθεί ο σκοπός που περικλείεται στο συγκεκριμένο νομοσχέδιο.

Το νομοσχέδιο είναι ένα άλμα εκσυγχρονισμού της Πατρίδας μας. Ευχαριστώ.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σιούφα, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θα επανέλθω, αναγκάζομαι εκ των πραγμάτων, και θα κάνω νέα πρόταση, μήπως κάμψω τουλάχιστον το σκληρό Προεδρείο. Η νέα πρόταση είναι τούτη: Να ψηφίσουμε το νομοσχέδιο αφού ο κύριος Υπουργός επιμένει να ψηφισθεί το νομοσχέδιο απόψε, διότι εδώ τελικά οι ψηφοφορίες και οι ομιλίες έγιναν αυτοσκοπός και οι υπόλοιποι παρόντες εκ των συναδέλφων 

Σελίδα 6028 

που είναι εδώ, να μιλήσουν αύριο πριν από τη συζήτηση των άρθρων. Θέλω και τη δική σας κατανόηση και του Υπουργού.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπ. Εσωτερικών, Δημόσιας Διοίκησης και Αποκέντρωσης): Συμφωνώ, κύριε Πρόεδρε, με την πρόταση του κ. Σιούφα.

ΠΡΟΕΔΡΕΥΩΝ (Παναγιώτης Σγουρίδης): Θα συνοψίσω την πρόταση την οποία κάνατε. Λέτε, κύριε Σιούφα, και συμφωνεί και ο κύριος Υπουργός, ότι όσοι είναι σήμερα εδώ στην Αίθουσα θα αναγνωσθούν τα ονόματά τους και αύριο στην πρώτη ενότητα των άρθρων, με κάποια ανοχή, θα τοποθετηθούν και επί της αρχής.

ΙΩΑΝΝΗΣ ΚΕΦΑΛΟΓΙΑΝΝΗΣ: Με δεκάλεπτο, σε μία ώρα θα τελειώσουμε αύριο.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τι δεκάλεπτο; Με κάποια ανοχή χρόνου.

ΙΩΑΝΝΗΣ ΚΕΦΑΛΟΓΙΑΝΝΗΣ: Καμία ανοχή χρόνου, δεκάλεπτο.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπ. Εσωτερικών, Δημόσιας Διοίκησης και Αποκέντρωσης): Δέκα λεπτά.

ΜΑΡΙΑ ΔΑΜΑΝΑΚΗ: Και οι δευτερολογίες;

ΠΡΟΕΔΡΕΥΩΝ (Παναγιώτης Σγουρίδης): Οι δευτερολογίες των εισηγητών θα είναι μέσα στην τοποθέτησή τους επί της ενότητας. Τον κύριο Υφυπουργό, ο οποίος θέλει να μιλήσει, θα τον παρακαλέσουμε το ημίωρό του να γίνει δέκα λεπτά.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπ. Εσωτερικών, Δημόσιας Διοίκησης και Αποκέντρωσης): Κύριε Πρόεδρε...

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ, δέκα λεπτά.

'Αρα, ο κ. Στρατάκης βρίσκεται εδώ, ο κ. Καλαϊτζής, η κα Αράπη, ο κ. Τσετινές και ο κ. Κεφαλογιάννης. Επομένως, με την σειρά που είναι στον κατάλογο, όχι με τη σειρά που αναγνώστηκαν, θα πάρουν το λόγο επί της ενότητας των άρθρων και με κάποια ανοχή χρόνου, θα φροντίσουμε, κύριε Υπουργέ, να ικανοποιηθούν. 'Οσο για εσάς, κύριε Υφυπουργέ...

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπ. Εσωτερικών, Δημόσιας Διοίκησης και Αποκέντρωσης): Δέκα λεπτά θα μιλήσω και εγώ.

ΑΝΑΣΤΑΣΙΟΣ ΜΑΝΤΕΛΗΣ (Υφυπ. Εσωτερικών, Δημόσιας Διοίκησης και Αποκέντρωσης): Τα δικά μου τριάντα λεπτά στους συναδέλφους και δέκα λεπτά εγώ.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, με ομόφωνη απόφαση του Σώματος...

ΦΩΤΗΣ ΚΟΥΒΕΛΗΣ: Η ανοχή χρόνου πόση θα είναι, κύριε Πρόεδρε;

ΠΡΟΕΔΡΕΥΩΝ (Παναγιώτης Σγουρίδης): Ας είναι οκτώ λεπτά...

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε..

ΠΡΟΕΔΡΕΥΩΝ (Παναγιώτης Σγουρίδης): Δέκα;

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, είπα τρία πράγματα και νομίζω ότι συμφωνούν όλοι στην Αίθουσα και η Κυβέρνηση. Πριν ξεκινήσει η συζήτηση επί των άρθρων, θα μιλήσουν οι συνάδελφοι που είναι παρόντες αυτήν την ώρα στην Αίθουσα και θα μιλήσουν δέκα λεπτά. Είναι μια ώρα, θα πάμε μία ώρα αργότερα.

ΠΡΟΕΔΡΕΥΩΝ (Παναγιώτης Σγουρίδης): Στην ενότητα των άρθρων θα μιλήσουν, όχι να προηγηθούν και να ξαναπάρουν το λόγο επί της ενότητας.

ΔΗΜΗΤΡΙΟΣ ΣΙΟΥΦΑΣ: Οι συνάδελφοι αυτοί δεν θα πάρουν το λόγο επί της ενότητας.

ΠΡΟΕΔΡΕΥΩΝ (Παναγιώτης Σγουρίδης): Είναι σαφέστατο αυτό, ότι επί της ενότητας των άρθρων θα μιλήσουν στο χρόνο αυτό.

ΦΩΤΗΣ ΚΟΥΒΕΛΗΣ: Κύριε Πρόεδρε...

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κουβέλη, έχετε το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε, να δώσετε στους συναδέλφους, που δεν πρόλαβαν να μιλήσουν απόψε, τη δυνατότητα να μιλήσουν επί της αρχής ένα δεκάλεπτο. Είναι βέβαιο ότι οι συνάδελφοι δεν θα ζητήσουν στην πρώτη ενότητα το λόγο. Θα επιφυλαχθούν να μιλήσουν στις άλλες ενότητες.

ΠΡΟΕΔΡΕΥΩΝ (Παναγιώτης Σγουρίδης): Μέσα στην ενότητα θα πάρουν το λόγο πρώτοι για να μιλήσουν επί δέκα λεπτά.

ΙΩΑΝΝΗΣ ΚΕΦΑΛΟΓΙΑΝΝΗΣ: Η Βουλή αποφασίζει για τον τρόπο της συζήτησης.

ΠΡΟΕΔΡΕΥΩΝ (Παναγιώτης Σγουρίδης): Το Προεδρείο είναι υποχρεωμένο να συγκεράσει όλες τις απόψεις.

ΙΩΑΝΝΗΣ ΚΕΦΑΛΟΓΙΑΝΝΗΣ: Ποιό Προεδρείο; Καταργείτε το Σύνταγμα, καταργείτε και τον Κανονισμό της Βουλής.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπ. Εσωτερικών Δημόσιας Διοίκησης και Αποκέντρωσης): Κύριε Πρόεδρε, παρακαλώ να γίνει ψηφοφορία επί της αρχής.

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, επί του θέματος αυτού θα τοποθετηθείτε; Επί της ενότητας των άρθρων θα μιλήσουν το δεκάλεπτό τους. Συμφωνείτε;

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπ. Εσωτερικών, Δημόσιας Διοίκησης και Αποκέντρωσης): Συμφωνώ.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, κηρύσσεται περαιωμένη η συζήτηση επί της αρχής του νομοσχεδίου: "Διοίκηση, οργάνωση, στελέχωση της Περιφέρειας, ρύθμιση θεμάτων για την Τοπική Αυτοδιοίκηση και άλλες διατάξεις".

Ερωτάται το Σώμα: Γίνεται δεκτό το νομοσχέδιο επί της αρχής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία.

ΦΩΤΗΣ ΚΟΥΒΕΛΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο: "Διοίκηση, οργάνωση, στελέχωση της Περιφέρειας, ρύθμιση θεμάτων για την Τοπική Αυτοδιοίκηση και άλλες διατάξεις" έγινε δεκτό επί της αρχής κατά πλειοψηφία.

Κύριοι συνάδελφοι, στο σημείο αυτό δέχεστε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με την συναίνεση του Σώματος και ώρα 12.50' λύεται η συνεδρίαση για σήμερα Πέμπτη, 8 Μαϊου 1997 και ώρα 10.00', με αντικείμενο εργασιών του Σώματος Κοινοβουλευτικό 'Ελεγχο, συζήτηση επικαίρων ερωτήσεων και στην συνέχεια Νομοθετική Εργασία, συνέχιση της συζήτησης επί των άρθρων και του συνόλου του νομοσχεδίου: "Διοίκηση, οργάνωση, στελέχωση της περιφέρειας, ρύθμιση θεμάτων για την Τοπική Αυτοδιοίκηση και άλλες διατάξεις", σύμφωνα με την ημερήσια διάταξη που έχει διανεμηθεί.


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 
