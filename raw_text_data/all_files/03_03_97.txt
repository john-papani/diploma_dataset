Σελίδα 4523 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ Α'

Δευτέρα 3 Μαρτίου 1997

Αθήνα σήμερα, στις 3 Μαρτίου 1997, ημέρα Δευτέρα και ώρα 18.19', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από το Βουλευτή Κιλκίς κ. Σάββα Τσιτουρίδη τ' ακόλουθα:

Α' ΚΑΤΑΘΕΣΗ ΑΝΑΦΟΡΩΝ:
1) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία η Kοινότητα Αγίου Ηλία Πύργου ζητεί την τοποθέτηση αυτόματων δρόφρακτων στην αφύλακτη διάβαση της περιοχής της.

2) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία η κοινότητα Αγίου Ηλία Πύργου ζητεί την προαιρετική στάθμευση του Intercity για λόγους τουριστικούς στην περιοχή της.

3) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία οι τοπικοί Σύλλογοι ΠΣΥΠ-ΟΤΕ, ΠΕΤ-ΟΤΕ Χίου αντιτίθενται σε κάθε μετακίνηση συναδέλφων μελών τους από νησί σε νησί της παραμεθόριας περιοχής.

4) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία η 'Ενωση Αποφοίτων Εθνικής Σχολής Δημόσιας Διοίκησης υποβάλλει προτάσεις για μισθολογικές ρυθμίσεις των μελών της.

5) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Σωματείο Αλιέων Χίου "Οι δώδεκα Απόστολοι" ζητεί να ισχύσει το παλαιό καθεστώς στη χορήγηση πετρελαίου με μειωμένο φορολογικό συντελεστή στους παράκτιους αλιείς.

6) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Βόλου Ν.Μαγνησίας ζητεί τη ρύθμιση των χρεών του προς την ΑΤΕ από τη δανειοδότησή του για την κατασκευή σφαγείων στην περιοχή του.

7) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Πανελλήνια Ομοσπονδία Αλιευτικών Συλλόγων Παράκτιας Αλιείας ζητεί τη συνέχεια της προμήθειας καυσίμων στα μέλη της.

8) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί την αναγνώριση από το Κράτος των πιστοποιητικών γλωσσομάθειας PALSO.

9) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Σώμα Ελληνίδων Οδηγών διαμαρτύρεται για την υπαγωγή των δωρεών και των χορηγιών προς τα Ιδρύματα και Σωματεία κοινωφελούς σκοπού σε φόρο 2%.

10) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η 'Ενωση Αγροτικών Συνεταιρισμών Πηλίου - Βορείων Σποράδων ζητεί την άμεση ρύθμιση των χρεών των μελών της προς την ΑΤΕ.

11) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ελεύθεροι επαγγελματίες των περιοχών Ν.Παγασών-Αλυκών ζητούν τη μη ένταξη των προαναφερθέντων περιοχών στο νέο τηλεφωνικό κέντρο με αυτόματο 0428.

12) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία Σχολικοί Σύμβουλοι Πρωτοβάθμιας και Δευτεροβάθμιας Εκπαίδευσης διαμαρτύρονται για την προτεινόμενη υποβάθμιση μέσα από το νέο μισθολόγιο, του Σχολικού Συμβούλου.

13) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Πανελλήνια 'Ενωση Φίλων των Πολυτέκνων διαμαρτύρεται για το Σχέδιο Νόμου περί της "Κατάργησης φορολογικών απαλλαγών και άλλες διατάξεις του υπό ψήφιση σχετικού Νομοσχεδίου".

14) Οι Βουλευτές κ.κ. ΑΛΕΞΑΝΔΡΟΣ ΒΟΥΛΓΑΡΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμος Βελεστίνου του Ν.Μαγνησίας ζητεί χρηματοδότηση για την αποπεράτωση εργασιών στο Δημοτικό Στάδιο της περιοχής του.

15) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η 'Ενωση Γεωργικών Συνεταιρισμών Πηλίου - Βορείων Σποράδων ζητεί τη ρύθμιση των χρεών των μελών της προς την ΑΤΕ.

16) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία το Συμβούλιο Περιοχής 9ης Εδαφικής Περιφέρειας Εύβοιας ζητεί την ένταξη της Β.Εύβοιας στο σχέδιο "ΙΠΠΟΚΡΑΤΗΣ".

17) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Παμπελοπονησιακή Σύσκε-

Σελίδα 4524 

ψη Ενώσεων Αγροτικών Συνεταιρισμών Ν.Μεσσηνίας και Ομοσπονδιών Αγροτικών Συλλόγων ζητεί να μην αλλάξει το καθεστώς ενίσχυσης των ελαιοπαραγωγών.

18) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Γεωργικός Συνεταιρισμός Ομβριακής ζητεί τη συνέχιση της λειτουργίας του Κέντρου Συγκέντρωσης Ζαχαροτεύτλων Σ.Σ. Αγγειών Ν.Φθιώτιδας.

19) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία οι νηπιαγωγοί των Κρατικών Παιδικών Σταθμών του Ν.Φθιώτιδας ζητούν την αύξηση των αποδοχών τους.

20) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Σύλλογος Πολιτικών Συνταξιούχων του Ν.Φθιώτιδας διαμαρτύρεται για την πλημμελή παροχή υπηρεσιών στο Οφθαλμολογικό Τμήμα του Γενικού Νοσοκομείου Λαμίας.

21) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία οι Νηπιαγωγοί πτυχιούχοι Ανωτάτων Σχολών Οικιακής Οικονομίας που εργάζονται στους Κ.Π.Σ. του Υπουργείου Υγείας και Πρόνοιας ζητούν την ένταξή τους σε προσωποπαγείς θέσεις κατηγορίας Π.Ε..

22) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία ο Ναυτικός 'Ομιλος Καλαμάτας και ο Σύλλογος Γονέων, Κηδεμόνων και Φίλων Κολυμβητικού Τμήματος Ν.Ο.Κ. ζητούν τον άμεση καθαρισμό των νερών του Κολυμβητηρίου Καλαμάτας που μολύνθηκαν από υγρά αγνώστου προελεύσεως.

23) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία το Εργατοϋπαλληλικό Κέντρο Μεσσηνίας ζητεί οικονομική ενίσχυση για την κάλυψη λειτουργικών αναγκών του.

24) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία ο Νομάρχης Μεσσηνίας ζητεί την εγκατάσταση και λειτουργία Π.Ο.Τ.Α. στο Ν.Μεσσηνίας.

25) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία ο Δήμος Μεσσήνης Ν.Μεσσηνίας ζητεί τον ανακαθορισμό των ορίων Μεσσήνης-Ανάληψης Ν.Μεσσηνίας.

26) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία κάτοικοι της περιοχής Τσάκωνας Καλαμάτας Ν.Μεσσηνίας ζητούν την άμεση λήψη μέτρων προστασίας από τα τροχαία δυστυχήματα στον εθνικό δρόμο Τσάκωνας-Καλαμάτας Ν.Μεσσηνίας.

27) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία το Περιφερειακό Συμβούλιο Γεωπόνων Δημοσίων Υπαλλήλων Ν.Μεσσηνίας ζητεί την καταβολή επιδόματος τεχνικών εργασιών υπαίθρου μέσω του νέου μισθολογίου στα μέλη του.

28) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύνδεσμος Οικοδομικών Επιχειρήσεων Βορείου Ελλάδας υποβάλλει προτάσεις για την επίλυση των προβλημάτων του κλάδου.

29) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία γονείς των Δοκίμων-σπουδαστών που φοιτούν στη Σχολή Τεχνικών Υπαξιωματικών Αεροπορίας (ΣΤΥΑ) ζητούν την ένταξη της Σχολής ΣΤΥΑ στην Τριτοβάθμια Εκπαίδευση.

30) Οι Βουλευτές κ.κ. ΙΩΑΝΝΗΣ ΚΟΥΡΑΚΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμος Μαλίων του Ν.Ηρακλείου ζητεί να ληφθούν περιοριστικά μέτρα στην εισαγωγή πατάτας από τις τρίτες χώρες.

31) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Ακρίτες του Πόντου Σταυρούπολης Θεσ/νίκης διαμαρτύρεται για την απαράδεκτη συμπεριφορά του Προέδρου του ΔΣ του Ψυχιατρικού Νοσοκομείου Θεσ/νίκης (ΨΝΘ) απέναντι στο σύλλογο και σε μέλη του.

32) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Οικογένειας Θεραπευτικής Κοινότητας ΙΘΑΚΗ ζητεί την παραχώρηση διατηρητέου κτιρίου για τη στέγαση του Συλλόγου.

33) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Μεταταγέντες Υπάλληλοι που υπηρετούν σε υπηρεσίες του Δημοσίου και ΝΠΔΔ ασφαλισμένοι στο ΤΕΑΠΟΚΑ ζητούν να τους καταβληθούν αναδρομικά όλες οι εισφορές που τους αναλογούν και παρακρατούντο από το ασφαλιστικό τους ταμείο.

34) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία κάτοικοι που διαμένουν στην περιφερειακή οδό της Θεσ/νίκης διαμαρτύρονται για την υποβάθμιση της περιοχής από τη χάραξη της περιφερειακής οδού.

35) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Σύνδεσμος Πολιτικών Συνταξιούχων Αγρινίου και Περιχώρων ζητούν την εφαρμογή του ενιαίου μισθολογίου και στους συνταξιούχους.

36) Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο κ. Βασίλειος Παναγιωτίδης Δάσκαλος του 4ου Δημοτικού Σχολείου Γιαννιτσών ζητεί την απόσπασή του στο εξωτερικό για λόγους υγείας.

37) Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία Εκπρόσωποι των Παμπελοποννησιακών Αγροτικών Οργανώσεων ζητούν να διατηρηθεί το κεθεστώς περιορισμών στις εισαγωγές ελαιολάδου από Τρίτες Χώρες.

38) Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην ανάγκη απομάκρυνσης του πλοίου "ΜΟΝΑ" που βρίσκεται αγκυροβολημένο στο λιμάνι της Πύλου Μεσσηνίας.

39) Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η 'Ενωση Συνταξιούχων ΙΚΑ Γιαννιτσών και Περιχώρων ζητεί η μειωμένη σύνταξη μετά το 68ο έτος της ηλικίας να δίδεται ολόκληρη.

40) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην τουρκική προκλητικότητα σχετικά με την μετατροπή σε τζαμί του ναού της Θεού Σοφίας στην Κωνσταντινούπολη.

41) Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία το Παράρτημα Πετρούπολης Αττικής της ΠΕΑΕΑ, δηλώνει τη συμπαράστασή του προς τους αγρότες.

42) Οι Βουλευτές κ.κ. ΟΡΕΣΤΗΣ ΚΟΛΟΖΩΦ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Σωματείο Συνταξιούχων ΙΚΑ Σήμου Καισαριανής Αττικής, δηλώνει τη συμπαράστασή του προς τους εκπαιδευτικούς.

43) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία το Νομαρχιακό Τμήμα Λήμνου της ΑΔΕΔΥ, δηλώνει τη συμπαράστασή του προς εκπαιδευτικούς.

44) Οι Βουλευτές κ.κ. ΛΕΩΝ ΑΥΔΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Γυναικών Ζεφυρίου Αττικής δηλώνει τη συμπαράστασή του προς τους αγωνιζόμενους εκπαιδευτικούς.

45) Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και 

Σελίδα 4525 

ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία ο Σύνδεσμος Συνταξιούχων Επιδοματούχων ΙΚΑ Αθήνας-Πειραιά-περιχώρων δηλώνει την συμπαράστασή του προς τους αγρότες.

46) Οι Βουλευτές κ.κ. ΛΕΩΝ ΑΥΔΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία Κάτοικοι του Δήμου 'Ανω Λιοσίων Αττικής δηλώνουν τη συμπαράστασή τους προς τους αγωνιζόμενους αγρότες, ναυτεργάτες και εκπαιδευτικούς.

47) Οι Βουλευτές κ.κ. ΛΕΩΝ ΑΥΔΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Ελληνική Κοινότητα Κολωνίας Γερμανίας καταγγέλλει τις μεθόδους τρομοκρατίας που χρησιμοποιεί η Ελληνική Κυβέρνηση σε βάρος των εργαζομένων που αγωνίζονται καθώς και σε βάρος των αγροτών.

48) Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η 'Ενωση Οικοδόμων και Εργαζομένων στα συναφή επαγγέλματα Ν.Αιτωλ/νίας ζητεί την επίλυση οικονομικών και φορολογικών προβλημάτων των μελών της.

49) Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία το Σωματείο Συνταξιούχων ΙΚΑ Νομού Καβάλας " Η ΕΝΣΩΜΑΤΩΣΗ" ζητεί τον καθορισμό των κατωτέρων συντάξεων όλων των ταμείων στο 20πλάσιο μεροκάματο του ανειδίκευτου εργάτη.

50) Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Σύλλογος Προσωπικού Εργοστασίου Ζαχάρεως Πλατέος Νομού Ημαθίας ζητεί να κατασκευαστεί το κτίριο του Πολυιατρείου Αλεξάνδρειας Ημαθίας και να στελεχωθεί με το κατάλληλο προσωπικό.

51) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία το Εθνικό Συμβούλιο της Ελληνικής Επιτροπής για τη Διεθνή 'Υφεση και Ειρήνη ζητεί να γίνει η Ελλάδα χώρα ειρήνης και φιλίας και όχι πολεμικό ορμητήριο του ΝΑΤΟ, να απομακρυνθούν όλα τα πυρηνικά από την Ελλάδα κ.λπ.

52) Ο Βουλευτής Ηρακλείου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Επιμελητηριακός 'Ομιλος Ανάπτυξης Ελληνικών Νησιών ζητεί να συσταθεί Ελληνική Περιφερειακή 'Ενωση Επιμελητηρίων των Νησιώτικων Περιοχών του Αιγαίου.

53) Ο Βουλευτής Αθήνας κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία Κάτοικοι Εκάλης Αττικής ζητούν να μην κατασκευαστεί σχολικό συγκρότημα στην πευκόφυτη δασική έκτασή της ΧΕΝ στην περιοχή τους.

54) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε αναφορά με την οποία ο Δήμος Χάλκειας Αιτωλ/νίας ζητεί να μη δημιουργηθεί λατομική ζώνη στη θέση Αλμπάνη της περιοχής του.

55) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορές με τις οποίες ο Δήμος Χάλκειας Αιτωλ/νίας ζητεί να μη δημιουργηθεί λατομική ζώνη στη θέση Αλμπάνη της περιοχής του.

56) Ο Βουλευτής Αθήνας κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Σύλλογος Εργαζομένων για τις Δυνάμεις ΗΠΑ ζητεί την καταβολή δεδουλευμένων αποδοχών στα μέλη του.

57) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Εργαζομένων για τις Δυνάμεις ΗΠΑ ζητεί την καταβολή δεδουλευμένων αποδοχών στα μέλη του.

58) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί να αναγνωρισθεί το PALSO ως πιστοποιητικό καλής γνώσης της ξένης γλώσσας.

59) Ο Βουλευτής Αθήνας κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί να αναγνωρισθεί το PALSO ως πιστοποιητικό καλής γνώσης της ξένης γλώσσας.

60) Οι Βουλευτές κ.κ. ΜΑΡΙΑ ΜΠΟΣΚΟΥ και ΠΕΤΡΟΣ ΠΑΝΑΓΙΩΤΟΥ κατέθεσαν αναφορά με την οποία η Ομοσπονδία Επαγγελματιών και Βιοτεχνών Βέροιας Νομού Ημαθίας ζητεί τη λήψη μέτρων στήριξης των Μ.Μ.Ε.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1921/17-1-97 ερώτηση δόθηκε με το υπ' αριθμ. 205/25-2-97 έγγραφο από τον Υπουργό Εθνικής Οικονομίας η ακόλουθη απάντηση:

"Απαντώντας στην ερώτηση 1921/17.1.97 που κατατέθηκε στη Βουλή από τον Βουλευτή κ. Σ. Δανέλλη και μας διαβιβάστηκε από το Υπουργείο Περιβάλλοντος, Χωροταξίας και Δημοσίων Εργων σχετικά με την αποκατάσταση ζημιών επιχειρήσεων του Νομού Κορινθίας που επλήγησαν από την πλημμύρα Ιανουαρίου 1997, σε ό,τι αφορά τα θέματα της αρμοδιότητάς μας σας γνωρίζουμε τα εξής:

1. Με την υπ' αριθμ. 44019/Β.1633/20.1.96 Κοινή Απόφαση των Υπουργών Εθνικής Οικονομίας και Οικονομικών όπως τροποποιήθηκε μεταγενέστερα απο τις υπ' αριθμ. 3643/Β.135/31.1.97 και 4115/Β.151/5.2.97 Κ.Υ.Α. και ισχύει παρέχεται η δυνατότητα ευνοϊκής δανειοδότησης για την αποκατάσταση των ζημιών τους στις πληγείσες Βιομηχανικές, Βιοτεχνικές, Εμπορικές επιχειρήσεις καθώς και στις αγροτικές εκμεταλλεύσεις των διαφόρων περιοχών της χώρας που επλήγησαν από τις πρόσφατες πλημμύρες (μεταξύ αυτών και ο Νομός Κορινθίας). Το ύψος του δανείου το οποίο θα έχει διάρκεια πέντε (5) χρόνια θα φθάνει μέχρι το 70% του συνολικού ύψους των ζημιών που υπέστησαν οι εν λόγω επιχειρήσεις καθ' όλη δε την πενταετία οι τόκοι θα επιδοτούνται με ποσοστό 40%. Τα δάνεια αυτά και μέχρι ανωτάτου ύψους 150 εκατ. δρχ. θα είναι εγγυημένα από το Δημόσιο.

2. Για το υπόλοιπο 30% του συνολικού ύψους των ζημιών των πληγεισών επιχειρήσεων - έπειτα από σχετική τροπολογία που πρόσφατα ψηφίστηκε στη Βουλή - θα υπάρξει δωρεάν κρατική επιχορήγηση από το Πρόγραμμα Δημοσίων Επενδύσεων (Π.Δ.Ε.) και θα καταβάλλεται στους δικαιούχους μέσω του ΕΟΜΜΕΧ.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

2. Στην με αριθμό 1994/23-1-97 ερώτηση δόθηκε με το υπ' αριθμ. 360/21-2-97 έγγραφο από τον Υπουργό Οικονομικών η ακόλουθη απάντηση:

"Απαντώντας στην ερώτηση 1994/23.1.97 που κατέθεσεστη Βουλή των Ελλήνων ο Βουλευτής κ. Στ. Δήμας αναφορικά με τα προβλήματα που δημιουργήθηκαν στην περιοχή της Κορινθίας από τις πρόσφατες πλημμύρες και σε ό,τι αφορά την αντιμετώπιση των πλημμυροπαθών κατοίκων της εν λόγω περιοχής από το Υπουργείο Οικονομικών, σας πληροφορούμε τα εξής:

1. Βασικός στόχος της φορολογικής πολιτικής του Υπουργείου Οικονομικών, μέσα στα πλαίσια της ασκούμενης από την Κυβέρνηση δημοσιονομικής πολιτικής, είναι η δίκαιη κατανομή των φορολογικών βαρών και η προστασία του εισοδήματος των εργαζομένων.

2. Ετσι με τις διατάξεις του άρθρου 33 του ν. 2238/1994 καθορίζεται αντικειμενικός τρόπος προσδιορισμού, με βάση αντικειμενικά κριτήρια, του ελάχιστου ποσού καθαρού εισοδήματος των εμπορικών επιχειρήσεων που δεν τηρούν ή τηρούν βιβλία Α' ή Β' κατηγορίας του Κ.Β.Σ.

Σελίδα 4526 

 

3. Εξάλλου με την 1122241/2246/Α0012/ΠΟΛ 1238/31.10.1994 διαταγή μας, έγινε δεκτό ότι οι ζημίες της τρέχουσας χρήσης των πιο πάνω επιχειρήσεων δεν αναγνωρίζονται για έκπτωση ή συμψηφισμό εφόσον το εισόδημά τους προσδιορίζεται με βάση το αντικειμενικό σύστημα.

4. Περαιτέρω, όμως με τις διατάξεις της παρ. 23 του άρθρου 33 του ν. 2238/1994 ορίζεται ότι το προσδιοριζόμενο, με το αντικειμενικό σύστημα, ελάχιστο ποσό καθαρού εισοδήματος, μπορεί να αμφισβητηθεί από το φορολογούμενο ενώπιον του αρμόδιου διοικητικού δικαστηρίου, αν από τα στοιχεία που προσκομίζει ο φορολογούμενος αποδεικνύεται ότι από γεγονότα ανώτερης βίας, όπως ειναι οι θεομηνίες, σεισμοί κ.λπ. το πραγματικό καθαρό εισόδημα είναι κατώτερο από αυτό που προσδιορίζεται με βάση τα αντικειμενικά κριτήρια.

5. Κατόπιν των ανωτέρω, το με βάση το αντικειμενικό σύστημα προσδιοριζόμενο ελάχιστο ποσό καθαρού εισοδήματος των επιχειρήσεων που τηρούν βιβλία Α' ή Β' κατηγορίας του Κ.Β.Σ. των πλημμυροπαθών περιοχών του νομού Κορινθίας, δύναται να μειωθεί ολικά ή μερικά μόνο από το αρμόδιο διοικητικό δικαστήριο, κατόπιν προηγούμενης άσκησης προσφυγής από τις επιχειρήσεις αυτές, για λόγους ανώτερης βίας όπως οι πλημμύρες και με βάση τις σχετικές βεβαιώσιες των επιγενόμενων ζημιών απο τις αρμόδιες υπηρεσίες του Δημοσίου, Επιμελητηρίων κ.λπ.

Επίσης, όταν τα εισοδήματα των πιο πάνω επιχειρήσεων προσδιορίζονται με βάση τα τηρούμενα βιβλία και στοιχεία τους, είναι δηλαδή ανώτερα από τα προσδιοριζόμενα με βάση το αντικειμενικό σύστημα, οι προαναφερθείσες βεβαιώσεις ζημιών λαμβάνονται υπόψη και συνεκτιμώνται στις περιπτώσεις εξαγωγής λογιστικού αποτελέσματος ή επιλογής του κατάλληλου συντελεστή καθαρού κέρδους όταν τα αποτελέσματα για οποιοδήποτε λόγο προσδιορίζονται εξωλογιστικά, κατ' εφαρμογή αντίστοιχα των διατάξεων της παρ. 1 του άρθρου 31 του ν. 2238/1994 και της παρ. 1 και 3 του άρθρου 32 του ν. 2238/1994.

Συνεπώς, με τις ήδη υπάρχουσες διατάξεις της φορολογικής νομοθεσίας αντιμετωπίζεται η φορολογική μεταχείριση των ζημιών που προκύπτουν από λόγους ανώτερης βίας όπως οι πλημμύρες και για τις επιχειρήσεις που τηρούν βιβλία Α' ή Β' κατηγορίας του Κ.Β.Σ.

6.α. Σύμφωνα με την 1005613/393-20/0016/15.1.97 απόφαση του Υπουργού Οικονομικών, χρέη προς το Δημόσιο των οφειλετών της πλημμυροπαθούς περιοχής Νομού Κορινθίας που υπέστησαν ζημίες απο τις πλημμύρες της 12ης Ιανουαριου 1997 και πρέπει να καταβληθούν μέχρι και 20/1/97 για καθε είδους οφειλή με βάση δήλωση των υποχρέων συμπεριλαμβανομένων και των δηλώσεων Φ.Π.Α. μπορούν να καταβληθούν σε έξι (6) άτοκες ίσες μηνιαίες δόσεις από τις οποίες η πρώτη με την υποβολή δήλωσης στην αρμόδια Δ.Ο.Υ. που πρέπει να γίνει έως 20/2/1997 και οι υπόλοιπες δόσεις την τελευταία εργάσιμη ημέρα των επόμενων μηνών.

Ειδικά για τον Φ.Π.Α. ως επιρριπτόμενος στην κατανάλωση φόρος, εισπράττεται μεχρι την προθεσμία εμπρόθεσμης καταβολής του στο Δημόσιο, ουσιαστικά δεν τις επιβαρύνει και συνεπώς δεν είναι δυνατόν να δοθεί και άλλη παράταση, για την καταβολή του.

β. Με την νεότερη απόφαση (αριθμ . 1007435/102-Α0012/21.2.97) Υπουργού Οικονομικών έγινε τροποποίηση της αρχικής ομοίας (αριθμ. 1005613/393-20/0016/15.1.97) που αφορά τη ρύθμιση των βεβαιωμένων και ληξιπρόθεσμων μεχρι 31.12.96 χρεών προς το Δημόσιο των πλημμυροπαθών οφειλετών των Δ.Ο.Υ. Κορίνθου & Κιάτου.

Με την νεότερη απόφαση αυτή ο Υπουργός Οικονομικών εξήντλησε τα όρια που του παρέχει η σχετική νομοθετική διάταξη της παρ. 5 του πέμπτου άρθρου του ν. 2275/1994 ΦΕΚ 238 Α' να ρυθμίζει σε είκοσι τέσσερις (24) δόσεις κατ' ανώτατο όριο και ν' απαλλάσει μερικά ή ολικά από προσαυξήσεις εκπρόθεσμης καταβολής χρέη οφειλετών προς το Δημόσιο που πλήττονται από σεισμούς ή θεομηνίες και προκαλούνται σημαντικές ζημιές σε μεγάλο αριθμό φορολογουμένων.

Με βάση τ' ανωτέρω: α) ρύθμισε τα εν λόγω χρέη των πλημμυροπαθών σε είκοσι τέσσερις κατ' ανώτατο όριο ίσες μηνιαίες δόσεις, β) απάλλαξε τους υποχρέους πλημμυροπαθείς ολικά από την επιβάρυνση των χρεών αυτών από προσαυξήσεις εκπρόθεσμης καταβολής, γ) Ουσιαστικά έγινε αναστολή καταβολής των χρεών αυτών επί τρίμηνο αφού οι οφειλέτες - πλημμυροπαθείς καλούνται να καταβάλουν την α' δόση της ρύθμισης αυτής έως 31.3.1997.

7. Επίσης, με την προαναφερθείσα αριθμ. 1007435/104 Α' / 0012/21.1.97 απόφαση του Υπουργού Οικονομικών επεκταθηκαν οι διατάξεις της 1005613/393-20/0016/15.1.97 απόφασης και εφαρμόζονται ανάλογα και για τις επιχειρήσεις που έχουν την κύρια εγκατάστασή τους αποκλειστικά στις περιοχές χωρικής αρμοδιότητας των Δ.Ο.Υ. Κορίνθου και Κιάτου, ανεξάρτητα από τη Δ.Ο.Υ. στην οποία υπάγεται η έδρα της επιχείρησης.

8. Ακόμα οι προθεσμίες υποβολής δηλώσεων απόδοσης κάθε είδους οφειλής στις Δ.Ο.Υ. Κορίνθου και Κιάτου που έληξαν μετά την 12η Ιανουαρίου 1997, από τους υποχρέους που δεν έχουν υποστεί ζημιές από τις πλημμύρες της 12ης Ιανουαρίου 1997, παρατείνονται μέχρι και την 31η Ιανουαρίου 1997.

9. Συνεπώς, με τις δύο παραπάνω αποφάσεις έγιναν ρυμίσεις οι οποίες ήταν αναγκαίες για την ενίσχυση των πληγέντων του νομού Κορινθίας.

10. Τέλος και σε ό,τι αφορά τη σύνταξη απογραφής της 31.12.1996 από τις πληγείσες επιχειρήσεις σας γνωρίζουμε ότι δεν προβλέπεται εξαίρεση από την υποχρέωση αυτή, οι αποδεδειγμένα όμως πληγέντες επιτηδευματίες θ' αντιμετωπισθούν κατά περίπτωση από τον αρμόδιο Προϊστάμενο Δ.Ο.Υ.

Ο Υφυπουργός

Γ. ΔΡΥΣ"

3. Στην με αριθμό 1994/23-1-97 ερώτηση δόθηκε με το υπ' αριθμ. 206/25-2-97 έγγραφο από τον Υπουργό Εθνικής Οικονομίας η ακόλουθη απάντηση:

"Απαντώντας στην ερώτηση 1994/23.1.97 που κατατέθηκε στη Βουλή απο τον Βουλευτή κ. Στ. Δήμα και μας διαβιβάστηκε από το Υπουργείο Περιβάλλοντος, Χωροταξίας και Δημοσίων 'Εργων σχετικά με την αποκατάσταση ζημιών επιχειρήσεων του Νομού Κορινθίας που επλήγησαν από την πλημμύρα Ιανουαρίου 1997, σε ό,τι αφορά τα θέματα της αρμοδιότητάς μας, σας γνωρίζουμε τα εξής:

1. Με την υπ' αριθμ. 44019/Β.1633/20.12.96 Κοινή Απόφαση των Υπουργών Εθνικής Οικονομίας και Οικονομικών όπως τροποποιήθηκε μεταγενέστερα από τις υπ' αριθμ. 3643/Β.135/31.1.97 και 4115/Β.151/5.2.97 Κ.Υ.Α. και ισχύει, παρέχεται η δυνατότητα ευνοϊκής δανειοδότησης για την αποκατάσταση των ζημιών τους στις πληγείσες Βιομηχανικές, Βιοτεχνικές, Εμπορικές επιχειρήσεις καθώς και στις αγροτικές εκμεταλλεύσεις των διαφόρων περιοχών της χώρας που επλήγησαν από τις πρόσφατες πλημμύρες (μεταξύ αυτών και ο Νομός Κορινθίας). Το ύψος του δανείου το οποίο θα έχει διάρκεια πέντε (5) χρόνια θα φθάνει μέχρι το 70% του συνολικού ύψους των ζημιών που υπέστησαν οι εν λόγω επιχειρήσεις καθ' όλη δε την πενταετία οι τόκοι θα επιδοτούνται με ποσοστό 40%. Τα δάνεια αυτά και μέχρι ανωτάτου ύψους 150 εκατ. δρχ. θα είναι εγγυημένα από το Δημόσιο.

2. Για το υπόλοιπο 30% του συνολικού ύψους των ζημιών των πληγεισών επιχειρήσεων - έπειτα απο σχετική τροπολογία που πρόσφατα ψηφίστηκε στη Βουλή - θα υπάρξει δωρεάν κρατική επιχορήγηση από το Πρόγραμμα Δημοσίων Επενδύσεων (Π.Δ.Ε.) και θα καταβάλλεται στους δικαιούχους μέσω του ΕΟΜΜΕΧ.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

4. Στην με αριθμό 2151/3-1-97 ερώτηση δόθηκε με το υπ' αριθμ. 483/21-2-97 έγγραφο από την Υπουργό Ανάπτυξης η ακόλουθη απάντηση:

Σελίδα 4527 

 

"Σε απάντηση της ερώτησης 2151/31.1.97 που κατατέθηκε στη Βουλή των Ελλήνων από τον Βουλευτή κ. Μ. Καρχιμάκη σας γνωρίζουμε τα ακόλουθα:

Στο Ε.Π. "Τουρισμός - Πολιτισμός" Υποπρόγραμμα Τουρισμός και ειδικότερα στο μέτρο 1.1. που αφορά τον θαλάσσιο τουρισμό, προβλέπεται η χρηματοδότηση κατασκευής "λιμενικών έργων μικρής κλίμακας για εξασφάλιση ασφαλούς ελλιμενισμου και ανεφοδιασμού σε παράλιους οικισμούς ή προστατευόμενους όρμους, που θα εντάσσονται σε συνήθεις θαλάσσιες διαδρομές".

Ο ΕΟΤ υπέβαλε στην Ε.Ε. τον συνολικό σχεδιασμό για το εν λόγω μέτρο λαμβάνοντας υπόψη:

α. την ισόρροπη ανάπτυξη όλου του ελληνικού θαλάσσιου χώρου

β. Τον προϋπολογισμό του μέτρου ο οποίος ανέρχεται σε 10 δισ. δρχ.

Σ' αυτόν το συνολικό σχεδιασμό για τον θαλάσσιο τουρισμό, έχει συμπεριληφθεί η κατασκευή καταφυγίου τουριστικών σκαφών στην περιοχή του Μοχλού Ν. Λασιθίου. Η ακριβής θέση θα καθοριστεί μετά από τεχνική έρευνα και μελέτη και θα οριστικοποιηθεί με την έγκριση χωροθέτησης. Με την εκπόνηση της μελέτης θα καθοριστεί επίσης και ο προϋπολογισμός.

Πέραν αυτού όσον αφορά τους τουριστικούς λιμένες που χρηματοδοτούνται απο τα ΠΕΠ του Β' Κ.Π.Σ. ο ΕΟΤ είναι φορέας υλοποίησης για ορισμένο αριθμό μαρινών μεταξύ των οποίων συμπεριλαμβάνεται και η μαρίνα Αγίου Νικολάου του Νομού Λασιθίου Κρήτης. Πρόκειται για συνεχιζόμενο έργο χρηματοδοτούμενο απο το ΠΕΠ Κρήτης με 200 εκατομμύρια δραχμές που προορίζονται για την κατασκευή συμπληρωματικών προστατευτικών έργων και κτιριακών εγκαταστάσεων.

Εκτός των παραπάνω, δεν προβλέπεται ουδεμία άλλη παρέμβαση στον Ν. Λασιθίου.

Η Υπουργός

ΒΑΣΩ ΠΑΠΑΝΔΡΕΟΥ"

5. Στην με αριθμό 2189/4-2-97 ερώτηση δόθηκε με το υπ' αριθμ. 329/26-2-97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 2189/4.2.97 που κατέθεσε στη Βουλή, ο Βουλευτής κ. Σπ. Σπηλιιωτόπουλος παρακαλούμε να πληροφορήσετε τους κ.κ. Βουλευτές ίτι το οδικό δίκτυο Πάτρα - Καλάβρυτα ανήκει στο επαρχιακό οδικό δίκτυο και ότι η αρμοδιότητα για την εκτέλεση εργασιών ανήκει στη Νομαρχιακή Αυτοδιοίκηση.

Παρόλα αυτά όμως στο ΠΕΠ Δυτικής Ελλάδας έχει ενταχθεί το έργο βελτίωσης της επαρχιακής οδού Κουρλαμπά - Χαλανδρίτσα - Καλάβρυτα με προϋπολογισμό 600 εκατ. δρχ. Ηδη έχει δημοπρατηθεί εργολαβία βελτίωσης του τμήματος Κουρλαμπά - Χαλανδρίτσα με προϋπολογισμό 280 εκατ. δρχ. που προβλέπεται να περαιωθεί εντός του έτους.

Για το τμήμα από Χαλανδρίτσα προς Καλάβρυτα συντάσσεται μελέτη βελτίωσης της οδού μετά την έγκριση της οποίας θα δημοπρατηθεί (εντός του 1997) εργολαβία βελτίωσης κατά τμήματα προϋπολογισμού 320 εκατ. δρχ.

Επίσης η Δ/νση Συντήρησης οδικών έργων του ΥΠΕΧΩΔΕ προκειμένου να συμβάλλει στην εκτέλεση επειγουσών εργασιών στο οδικό δίκτυο αρμοδιότητας της Νομαρχιακής Αυτοδιοίκησης Αχαϊας, προωθεί άμεσα για έγκριση πίστωση 80.000.000 δρχ. επιχορήγηση στη Νομαρχιακή Αυτοδιοίκηση Αχαϊας για έργα οδοποιϊας.

Ο Υπουργός

Κ. ΛΑΛΙΩΤΗΣ"

6. Στην με αριθμό 2191/4-2-97 ερώτηση δόθηκε με το υπ' αριθμ. 244/24-2-97 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 2191/4-2-97 που κατατέθηκε στη Βουλή από το Βουλευτή κ.κ. Ν. Νικολόπουλο, σχετικά με την αύξηση των νοσηλίων των κρατικών νοσοκομείων, σας πληροφορούμε τα εξής:

Σύμφωνα με την αρ. Α3α/Υ4α/Φ15/1130/29-1-1993 (Β' 49) κοινή Υπουργική απόφαση αυξήθηκαν τα νοσήλια των νοσηλευτικών ιδρυμάτων και των ειδικών μονάδων των νοσοκομείων και των ιδιωτικών κλινικών.

Είναι ευνόητο ότι καθημερινά οι τεχνολογικές εξελίξεις στην ιατρική, η δημιουργία όλο και πιο αποτελεσματικών αλλά ταυτόχρονα και πιο δαπανηρών μέσων διάγνωσης και θεραπείας των ασθενών αυξάνει το κόστος των υπηρεσιών υγείας.

Η Γενική Γραμματεία Κοινωνικών Ασφαλίσεων μελετά προσεκτικά τις εξελίξεις στον τομέα αυτό με στόχο την αναβάθμιση των παρεχόμενων υπηρεσιών υγείας στους ασφαλισμένους της χώρας, στα πλαίσια βέβαια των οικονομικών δυνατοτήτων των Ασφαλιστικών Φορέων.

Ο Υφυπουργός

ΝΙΚΟΣ ΦΑΡΜΑΚΗΣ"

7. Στην με αριθμό 2201/5-2-97 ερώτηση δόθηκε με το υπ' αριθμ. 235/26-2-97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 2201/5.2.97 που κατέθεσε στη Βουλή ο Βουλευτής κ. Μανώλης Κεφαλογιάννης παρακαλούμε να πληροφορήσετε τον κ. Βουλευτή τα εξής:

Η διάταξη του Νόμου αυτού είναι δυνητική για τον οικείο Υπουργό και εκ της διατυπώσεώς της φαίνεται ότι ο Υπουργός ζητεί τον έλεγχο από το Ελεγκτικό Συνέδριο εκείνων των συμβάσεων για τις οποίες υπάρχουν κάποια στοιχεία που να δικαιολογούν τη διενέργεια του εν λόγω έργου.

Οι διατάξεις περί εκτελέσεως των Δημοσίων Εργων είναι ειδικές και αναφέρονται λεπτομερώς στην προκήρυξη υποβολής προσφορών, έλεγχο αυτών και τελική ανάδειξη του μειοδότη και για τους λόγους αυτούς δεν παρέστη ανάγκη εφαρμογής της διάταξης αυτής από τον Υπουργό καθόσον δεν υπήρξαν, μέχρι σήμερα τουλάχιστον, ενδείξεις που θα δικαιολογούσαν την παραπομπή της υποθέσεως προς έλεγχο σύμφωνα με τις διατάξεις του άρθρου 15 του ν. 2145/93.

Εξάλλου όλες οι δαπάνες αυτές υπόκεινται και στον έλεγχο του Ελεγκτικού Συνεδρίου.

Ο Υπουργός

Κ. ΛΑΛΙΩΤΗΣ"

8. Στην με αριθμό 2208/5-2-97 ερώτηση δόθηκε με το υπ' αριθμ. 237/26-2-97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 2208/5-2-97 που κατέθεσε στη Βουλή ο Βουλευτής κ. Ευάγγελος Μπασιάκος, παρακαλούμε να πληροφορήσετε τον κ. Βουλευτή τα εξής:

Στο εγκεκριμένο πρόγραμμα του ΥΠΕΧΩΔΕ τομέας Εγγειοβελτιωτικών Εργων για την περιοχή του Ν. Βοιωτίας περιλαμβάνονται τα κατωτέρω έργα:

1. "Αξιοποίηση υδάτινων πόρων Βοιωτικού Κηφισσού" συνολικού προϋπολογισμού 3,0 δις σε βάρος του οποίου εκτελούνται δύο εργολαβίες προϋπολογισμού 2,0 δις οι οποίες ολοκληρώνονται εντος του τρέχοντος έτους.

α) Διευθέτηση - εκβάθυνση και συμπληρωματικά έργα μέσου και κάτω ρου Βοιωτικού Κηφισσού.

β) Χείμαρρος Αγίου Βλασίου και Πλατανιά Τάφρος Μαυρονερίου Χαιρώνειας Ακοντίου.

2. "Αντιπλημμυρική προστασία Ανω ρου Βοιωτικού Κηφισσού" με συνολικό προϋπολογισμό 300 εκατ. δρχ.

Για την υπόψη περιοχή εκπονείται μελέτη με τίτλο "Διευθέτηση ρέμματος Αγίας Μαρίνας και αντιμετώπιση προβλημάτων κοίτης άνω ρου Βοιωτικού Κηφισσού.

3. "Αντιπλημμυρικά Χειμάρρων Βοιωτίας, Φθιώτιδας και Φωκίδας" συνολικού προϋπολογισμού 600 εκατ. δρχ. από τα οποία 200 εκατ. δρχ. για το Ν. Βοιωτίας.

Τα προαναφεθέντα αντιπλημμυρικά έργα είναι ενταγμένα στο πρόγραμμα ΤΚΑΣΕ που ολοκληρώνονται το έτος 1999.

Τέλος για την περιοχή είναι προς ανάθεση και η μελέτη "Διαχείριση των Υδατικών Πόρων των λεκανών απορροής του 

Σελίδα 4528 

Βοιωτικού Κηφισσού και των λιμνών Υλίκης - Παραλίμνης" προϋπολογισμού 132 εκατ. δρχ. για την ορθολογική ποσοτική και ποιοτική διαχείριση των Υδατικών Πόρων καθώς επίσης για τον γενικό σχεδιασμό και χρονικό προγραμματισμό των απαραίτητων έργων.

Ο Υπουργός

Κ. ΛΑΛΙΩΤΗΣ"

9. Στην με αριθμό 2215/5-2-97 ερώτηση δόθηκε με το υπ' αριθμ. 4516/25-2-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 2215/5-2-97 του Βουλευτή κ. Γ. Καρατζαφέρη και απευθύνεται στον Υπουργό Μεταφορών και Επικοινωνιών αναφορικά με τα ελλείμματα των συγκοινωνιακών φορέων σας πληροφορούμε τα παρακάτω:

Α. Στον ιδρυτικό νόμο 588/77 του Ο.Α.Σ.Α. και της Ε.Α.Σ. αναφέρεται στο άρθρο 2, παράγραφος (ε) ότι "Τα τυχόν προκύπτοντα ελλείμματα διαχειρίσεως καλύπτονται δι' επιχορηγήσεων εκ του Τακτικού Κρατικού Προϋπολογισμού και δια δανείων, χορηγουμένων κατόπιν αποφάσεων της Νομισματικής Επιτροπής και υπό την εγγύησιν του Δημοσίου".

Ο Ο.Α.Σ.Α. σήμερα λειτουργεί με το νόμο 2175/22-12-93 ο οποίος δεν καταργεί την παραπάνω διάταξη του Νομου 588/77.

Ετσι λοιπόν επειδή τα ελλείμματα των φορέων, για την κάθε χρήση, δεν καλύπτονται από τον Τακτικό Προϋπολογισμό εξ' ολοκλήρου, οι φορείς κατέφευγαν σε δανεισμό με την εγγύηση του Δημοσίου, χωρίς την δυνατότητα αποπληρωμής των δανείων από ίδιους πόρους παρά μόνο μέσω νέου δανεισμού.

Η διαδικασία αυτή δημιούργησε στην εικοσαετία 1977 - 1996 ένα σωρευτικό χρέος προς το Δημόσιο (από βεβαιώσεις δανειακών υποχρεώσεων) που την 31-12-1996 ανήλθε σε 265 δις δρχ. (βεβαιωμένες οφειλές) και 318 δις δρχ. προσαυξήσεις που έχει επιβάλλει το ίδιο το Δημόσιο. Τα ανεξόφλητα υπόλοιπα των υπαρχόντων δανείων ανέρχονται σε 133 δις δρχ.

Με το νόμο 2078/1992 διαλύθηκε η Επιχείρηση Αστικών Συγκοινωνιών (Ε.Α.Σ.) και δημιουργήθηκαν οι Σ.ΕΠ.. Στο άρθρο 1 του νόμου αυτού αναφέρεται ότι "με την εκκαθάριση της Ε.Α.Σ. τα τελικά χρέη ως και οι οφειλόμενες ασφαλιστικές εισφορές .... μετά των νομίμων προσαυξήσεων από πρόσθετα τέλη και λοιπές επιβαρύνσεις της επιχείρησης αναλαμβάνονται από το Δημόσιο.

Η εκκκαθάριση της Ε.Α.Σ. αναμένεται να περατωθεί τον επόμενο μήνα. Ετσι λοιπόν από το χρέος των 265 δις (βεβαιωμένα κεφάλαια) και 318 δις (προσαυξήσεις) το Δημόσιο θα αναλάβει τις εκ του νόμου 2078/1992 υποχρεώσεις του, δηλαδή τα 170 δις (κεφάλαια) και 213 δις (προσαυξήσεις) που αναλογούν στην πρώην Ε.Α.Σ.

Το χρέος λοιπόν των φορέων των αστικών συγκοινωνιών, από βεβαιωμένες στο Δημόσιο δανειακές υποχρεώσεις, την 31-12-96 διαμορφώνεται σε 95 δις δρχ. (κεφάλαια) και 105 δις (προσαυξήσεις). Τα δε ανεξόφλητα υπόλοιπα των δανείων που έχουν συναφθεί μέχρι την 31-12-96 παραμένουν στο ύψος των 133 δις δρχ.

Τέλος τα στοιχεία που διαμορφώνουν το λειτουργικό έλλειμμα των φορέων του συστήματος αστικών συγκοινωνιών της Αθήνας για τα έτη 1994, 1995 και 1996 φαίνονται στον παρακάτω πίνακα: 

ΑΚΑΛΥΠΤΟ

ΕΤΟΣ ΕΣΟΔΑ ΛΕΙΤΟΥΡΓ. ΛΕΙΤΟΥΡΓ. ΕΠΙΔΟΤ. ΛΕΙΤΟΥΡ.

ΔΑΠΑΝΕΣ ΕΛΛΕΙΜΜΑ ΕΛΛΕΙΜΜΑ

1994 31.882 71.724 39.842 39.431 411

1995 34.823 85.668 50.845 44.500 6.345

1996 32.993 97.831 64.898 36.5832 8.315

Β. Οσον αφορά την αναβάθμιση των προσφερομένων υπηρεσιών των συγκοινωνιακών οργανισμών σας γνωρίζουμε ότι ο εκσυγχρονισμός του Συστήματος Αστικών Συγκοινωνιών της Αθήνας κινείται σε δύο επίπεδα. Το πρώτο είναι το οικονομικό και το δεύτερο αυτό της βελτίωσης των υπηρεσιών που παρέχονται στον πολίτη.

Νομοσχέδιο του Υπουργείου Μεταφορών και Επικοινωνιών δίνει οριστική λύση στο θέμα των χρεών αλλά ταυτόχρονα δίνει στους φορείς τη δυνατότητα να καλύπτουν το σύνολο των λειτουργικών δαπανών τους και άρα κανένα δάνειο δεν θα συνομολογηθεί για την κάλυψη των ανοιγμάτων στην εκμετάλλευση.

Στο επίπεδο της βελτίωσης των υπηρεσιών σημαντικό ρόλο διαδραματίζουν:

1. Η αναδιοργάνωση του δικτύου των λεωφορείων και τρόλλεϋ.

Αυτή ολοκληρώθηκε το 1995 και με συνεχείς βελτιώσεις οδηγηθήκαμε στην οριστικοποίηση του δικτύου και σήμερα μπορούμε να μιλήσουμε για ένα ολοκληρωμένο, κοινά αποδεκτό και ευέλικτο σύστημα που μπορεί εύκολα να ανταποκρίνεται στη μεταβαλλόμενη ζήτηση αλλά και στα νέα δεδομένα που διαμορφώνονται με την ανάπτυξη των μέσων σταθερής τροχιάς (μετρό και τραμ) την περίοδο 1996 - 1997 το προσφερόμενο συγκοινωνιακό έργο θα αυξηθεί σε επίπεδα 10% στο σύνολο και 15% - 20% κατά τις περιόδους αιχμής.

2. Το Επενδυτικο Πρόγραμμα:

Αυτό ανέρχεται σε 80 δις δρχ. (20 δις ετησίως για τέσσερα χρόνια) για την προμήθεια 750 αντιρρυπαντικών λεωφορείων, 114 τρόλλεϋ νέας Τεχνολογίας και 80 βαγονιών.

3. Η Τηλεματική:

Το πρόγραμμα της Τηλεματικής στοχεύει στην αυτοματοποίηση και στην οργάνωση με σύγχρονα συστήματα πληροφορικής των διαδικασιών εποπτείας και παρακολούθησης του συγκοινωνιακού έργου, της συλλογής των πάσης φύσεως στοιχείων εκμετάλλευσης, της πληροφόρησης των επιβατών στις στάσεις, του συντονισμού των δρομολογίων στους σταθμούς μετεπιβίβασης, στην εξασφάλιση ανταπόκρισης μεταξύ λεωφορείων και μετρό κ.α.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

10. Στην με αριθμό 2217/5-2-97 ερώτηση δόθηκε με το υπ' αριθμ. 941/26-2-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 2217/5.2.97 που κατέθεσαν στη Βουλή οι Βουλευτές κ.κ. Απ. Τασούλας, Β. Μπούτας σας παρακαλούμε να τους πληροφορήσετε τα εξής:

Για την εκποίηση των περιουσιακών στοιχείων της ΕΣΠΕΡΙΣ ΑΕ, εφαρμόστηκαν απαρέγκλιτα οι διατάξεις των Ν. 1892/90 και 2090/91, κατ' εφαρμογή των οποίων η παραπάνω εταιρεία τέθηκε σε ειδική εκκαθάριση.

Συγκεκριμένα όπως προβλέπεται με τους παραπάνω Νόμους μετά το άγονο αποτέλεσμα δύο δημόσιων πλειοδοτικών διαγωνισμών, η εκκαθαρίστρια Α.Τ.Ε. προέβη στη διενέργεια τρίτου διαγωνισμού στον οποίο συμμετείχαν δύο ενδιαφερόμενοι, η εταιρεία "ΑΤΕΒΕ Νικόπολις" και η Ε.Α.Σ. Αρτας Φιλιππιάδας.

Μετά από αξιολόγηση των προσφορών τους το Δ.Σ. της Α.Τ.Ε. αποφάσισε την κατακύρωσή των προς εκποίηση στοιχείων του ενεργητικού της "ΕΣΠΕΡΙΣ ΑΕ" στην "ΑΤΕΒΕ ΝΙΚΟΠΟΛΙΣ" της οποίας η προσφορά κρίθηκε από την εκκαθαρίστρια ως η πλέον συμφέρουσα και η οποία σημειώνεται ήταν σημαντικά υψηλότερη από την αντίστοιχη της Ε.Α.Σ. Αρτας Φιλιππιάδας (δρχ. 720 εκατ. σε μετρητά έναντι δρχ. 380 εκατ. χωρίς να διευκρινίζεται ο τρόπος καταβολής τους).

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

11. Στις με αριθμό 2220/5-2-97, 2432/14-2-97 ερωτήσεις δόθηκε με το υπ' αριθμ. 262/26-2-97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στις ερωτήσεις 2220/5.2.97 και 2432/14.2.97 που κατέθεσε στη Βουλή ο Βουλευτής κ. Σταύρος Δήμας, παρακαλούμε να πληροφορήσετε τον κ. Βουλευτή σε θέματα 

Σελίδα 4529 

 

της αρμοδιότητάς μας τα εξής:

Η θεομηνία της 11 και 12.1.1997 έπληξε το Νομό Κορινθίας, προξενώντας μεγάλες και ανυπολόγιστες ζημιές στο Νομό Κορινθίας, όπου επλήγη ο οικιστικός και παραγωγικός ιστός.

Σύμφωνα με την καταγραφή και την αποτίμηση των ζημιών στις υποδομές και τα Δίκτυα του Νομού, οι ζημιές αναφέρονται στο Επαρχιακό Οδικό Δίκτυο, στη Δημοτική, στην Κοινοτική και Αγροτική Οδοποιϊα, στα Δίκτυα Αρδευσης και Υδρευσης, σε σχολικά κτίρια, σε αντιπλημμυρικά έργα εγγείων βελτιώσεων.

Για την άμεση αποκατάσταση των ζημιών στις υποδομές και στα Δίκτυα έχουν ήδη διατεθεί από το ΥΠΕΧΩΔΕ οι πρώτες πιστώσεις 150 εκ. δρχ. στη Νομαρχιακή Αυτοδιοίκηση.

Είναι γνωστό ότι το ΥΠΕΧΩΔΕ από το 1995 στα πλαίσια του Εθνικού Σχεδιασμού Αντιπλημμυρικής Προστασίας για το Νομό Κορινθίας έχει διασφαλίσει συνολικά και διαθέτει σταδιακά πόρους 1 δις 100 εκ. δρχ. (800 εκ. + 300 εκ.).

Από αυτά τα 800 εκ. προέρχονται από Ειδικό Δανεισμό του ΥΠΕΧΩΔΕ (συνολικού ύψους 70 δις) από το Ταμείο Κοινωνικής Αποκατάστασης του Συμβουλίου της Ευρώπης (ΤΚΑΣΕ).

Αυτοί οι πόροι είναι δεσμευμένοι αποκλειστικά και μόνο για αντιπλημμυρικά έργα και είναι ξεχωριστοί και πρόσθετοι σε σχέση με εκείνους τους πόρους, που έχουν κατανείμει ή οφείλουν να κατανείμουν με απόλυτη προτεραιότητα από το Περιφερειακό, Νομαρχιακό και Δημοτικό Πρόγραμμα από τα αντίστοιχα Συμβούλια της Περιφέρειας του Νομού και του Δήμου.

Οι πόροι των 800 εκ. δρχ. έχουν διατεθεί για το σχεδιασμό, τη Δημοπράτηση, την κατασκευή και την ολοκλήρωση έργων και σε συγκεκριμένες παρεμβάσεις σε χειμάρρους και ρέμματα.

Μέχρι σήμερα από τους πόρους των 800 εκ. δρχ. έχουν ήδη διατεθεί, για την εξέλιξη των έργων και των παρεμβάσεων, πιστώσεις ύψους 450 εκ. δρχ.

Εκτός από τα 800 εκ. (ΤΚΑΣΕ) έχουν διασφαλιστεί επιπρόσθετοι πόροι 300 εκ. δρχ. για συμπληρωματικά αντιπλημμυρικά έργα κατά μήκος (εκτός Κορίνθου) του Ξηριά. Τα έργα αυτά έχουν ενδεικτική αναφορά σε έργα για τον καθαρισμό, τη διευθέτηση και τη διάνοιξη της κοίτης, για τα ανασχετικά φράγματα και για την ανακουφιστική τάφρο.

Ο Υπουργός

Κ. ΛΑΛΙΩΤΗΣ"

12. Στην με αριθμό 2222/5-2-97 ερώτηση δόθηκε με το υπ' αριθμ. 942/26-2-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 2222/5.2.97 που κατέθεσε στη Βουλή ο Βουλευτής κ. Γ. Καρασμάνης παρακαλούμε να τον πληροφορήσετε τα εξής:

Σχετικά με την εφαρμογή της αριθμ. 1/1959 απόφασης της Επιτροπής Απαλ/σεων με την οποία κρίθηκαν δικαιούχοι γεωργικού κλήρου στο αγρόκτημα Κωνσταντίνας Ν. Πέλλας γνωρίζουμε ότι στο τοπογραφικό πρόγραμμα εργασιών έτους 1997 έχει συμπεριληφθεί και η ανωτέρω απόφαση της Επιτροπής Απαλ/σεων. Η μέχρι τώρα μη εφαρμογή της απόφασης προσέκρουσε στη διαμάχη των κατοίκων της Κοινότητας μεταξύ νέων ακτημόνων και παλαιών δικαιούχων.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

13. Στην με αριθμό 2223/5-2-97 ερώτηση δόθηκε με το υπ' αριθμ. 743/26-2-97 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 2223/5.2.97 που κατατέθηκε στη Βουλή των Ελλήνων από τον Βουλευτή κ. Γ. Ορφανό σας γνωρίζουμε τα εξής:

Αναφορικά με την επιβολή του "τέλους εκσυγχρονισμού και ανάπτυξης αερολιμένων" και την ορθή αξιοποίησή του για τη βελτίωση των αεροδρομίων μας, σας γνωρίζουμε ότι δεν εμπίπτει στην αρμοδιότητα του Υπουργείου μας.

Οσον αφορά την επιστροφή των 1.100 δρχ. κατ' άτομο που προβλέφθηκε με την υπ' αριθμ. 533205/96 Απόφαση "περί απόδοσης ποσού, ως άρση αντικινήτρου εισροής τουριστών, στους Tour Operators σας γνωρίζουμε ότι επισπεύδονται οι διαδικασίες και υπολογίζεται ότι θα έχει ολοκληρωθεί η καταβολή των σχετικών κονδυλίων στους Tour Operators μέχρι την 31.3.97.

Η Υπουργός

ΒΑΣΩ ΠΑΠΑΝΔΡΕΟΥ"

14. Στην με αριθμό 2223/5-2-97 ερώτηση δόθηκε με το υπ' αριθμ. 4570/25-2-97 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 2223/5.2.97 του Βουλευτή κ. Γεωργ. Οργανού και απευθύνεται στον Υπουργό Μεταφορών και Επικοινωνιών σχετικά με τη βελτίωση των αεροδρομίων της χώρας από την αξιοποίηση του χαρτοσήμου, σας στέλνουμε, προκειμένου να ενημερώσετε τον κ. Βουλευτή πρόγραμμα ανάπτυξης των αεροδρομίων της χώρας το οποίο χρηματοδοτείται και από το τέλος εκσυγχρονισμού ανάπτυξης αεροδρομίων (ΤΕΑΑ).

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

15. Στην με αριθμό 2243/6-2-97 ερώτηση δόθηκε με το υπ' αριθμ. 4533/25-2-97 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 2243/6-2-97 του Βουλευτή κ. Αγγελου Μπρατάκου και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

Με βάση την ισχύουσα πρακτική της Εταιρείας, και διαδικασίες που η η Εταιρεία έχει και κατά το παρελθόν εφαρμόσει σε προηγούμενους διαγωνισμούς προσλήψεων Ιπταμένων Χειριστών (Ι/Χ), αποφασίστηκε η αποστολή των επιτυχόντων σε εκπαιδευτικά κέντρα των Η.Π.Α. Στόχος της αποστολής αυτής, όπως και κατά το παρελθόν, ήταν να διασφαλιστεί υψηλό επίπεδο αξιολόγησης - εκπαίδευσης, ούτως ώστε να καλυφθούν άμεσα και με απολύτως ασφαλή κριτήρια τυχόν κενά που θα δημιουργηθούν από την αξιολόγηση.

1. Μέρος της εκπαίδευσης των Ιπταμένων Χειριστών έγινε στις ΗΠΑ διότι η Ο.Α. αδυνατούσε να ανταπεξέλθει σε εκπαιδεύσεις τέτοιας έκτασης, λόγω του μεγάλου αριθμού των εκπαιδευομένων, η οποία θα άρχιζε σε περίοδο αιχμής, εξαιτίας της καθυστερημένης ολοκλήρωσης του διαγωνισμού, της έλλειψης Ι/Χ και του κύκλου εργασιών της Εταιρείας τη συγκεκριμένη χρονική περίοδο.

Εξάλλου για το αεροσκάφος Β727 και λόγω μη υπάρξεως εξομοιωτή πτήσεων στην Ελλάδα, η εκπαίδευση θα γινόταν οπωσδήποτε στο εξωτερικό, ενώ η εκπαίδευση - αξιολόγηση των υποψηφίων μαθητευομένων Ι/Χ στο εξωτερικό εξασφάλιζε και την απόρριψη του ενδεχόμενου ύπαρξης υπονοιών σχετικά με διαβλητές διαδικασίες.

Τα κριτήρια με βάση τα οποία επελέγησαν τα εκπαιδευτικά κέντρα ήταν τα εξής:

- Να είναι μεγάλες και καταξιωμένες αεροπορικές εταιρείες με πείρα στην εκπαίδευση

- Να διαθέτουν τον κατάλληλο υλικοτεχνικό εξοπλισμό

- Να έχουν τη δυνατότητα να ανταπεξέλθουν στα χρονικά όρια που ζητούσε η Ο.Α. για να προλάβει να εντάξει τους επιτυχόντες στο πρόγραμμα θερινής εκμετάλλευσης.

Η δαπάνη για την Ο.Α. ως προς την εκπαίδευση των Ι/Χ στις Η.Π.Α. ήταν 652.000 δολλάρια στις Η.Π.Α.

2. Οι εκπαιδευόμενοι απεστάλησαν κατά σειρά επιτυχίας σύμφωνα με τον πίνακα επιτυχίας στο διαγωνισμό, που η Ο.Α. είχε ανακοινώσει. Η εκπαίδευση - αξιολόγηση στο εξωτερικό επιβεβαίωσε σε ποσοστό 90% την κρίση της επιτροπής προσλήψεων της Ο.Α.

Οι δύο αεροπορικές εταιρίες U.S. AIR και CONTINENTAL επελέγησαν σύμφωνα με τα κριτήρια που εκτέθηκαν ανωτέρω ώστε οι Ι/Χ να μπορέσουν να ενταχθούν στην πτητική εκμετάλλευση της Ο.Α. πριν την έναρξη του θερινού προ-

Σελίδα 4530 

γράμματος (26/3/1997).

Τα κριτήρια εκπαίδευσης - αξιολόγησης των εκπαιδευομένων ήταν κοινά και στις δύο σχολές και είχαν καθοριστεί από κοινού σε σύσκεψη μεταξύ των δύο εταιρειών.

3. Η αρχική κατάταξη - σειρά επιτυχίας δεν ανετράπη, τηρήθηκε μέχρι τέλους και βάσει αυτής έγινε η τελική πρόσληψη. Η Ο.Α. σύμφωνα με πάγιες διαδικασίες και με το ιδιωτικό συμφωνητικό που υπεγράφη μεταξύ της Εταιρείας και των εκπαιδευομένων είχε το δικαίωμα να επιλέξει, μεταξύ των υποψηφίων, αυτούς που είχαν καλύτερη επίδοση.

Η επίδοση των υποψηφίων στο εξωτερικό δεν ήταν δυνατό να μην συνδυαστεί με την αρχική σειρά επιτυχίας και να μην ληφθεί υπόψη στην τελική βαθμολογία, διότι τρεις υποψήφιοι εκ των πρώτων τριάντα πέντε της αρχικής σειράς επιτυχίας είχαν μέτρια επίδοση στην εκπαίδευση - αξιολόγηση Η.Π.Α. και άρα κρίθηκαν ως επιλαχόντες. Τη θέση τους, κατ' αποτέλεσμα, πήραν οι αμέσως επόμενοι εκ της αρχικής σειράς επιτυχίας.

4. Η Εταιρεία σύμφωνα με την Π.Υ.Σ. 236/94 και για την κάλυψη των υπηρεσιακών αναγκών της, ζήτησε έγκριση για την πρόσληψη τριάντα πέντε Ι/Χ, η οποία της εδόθη με την Π.Υ.Σ. 21/16.2.96.

Ο διαγωνισμός αυτός διεξήχθη από την Εταιρεία (άρθρο 14, παρ. 2, εδ. ι του Ν. 2190/94) με αποτέλεσμα την αρχική κατάταξη της επιτροπής της Ο.Α. εβδομήντα οκτώ επιτυχόντων υποψηφίων Ι/Χ ενώ μετά την εκπαίδευση - αξιολόγηση στις Η.Π.Α. τέσσερις κρίθηκαν ως αποτυχόντες.

Η Πράξη Υπουργικού Συμβουλίου 21/16.2.96 έχει εγκρίνει την πρόσληψη 35 Ι/Χ, οπότε η Ο.Α. νομιμοποιείται να προσλάβει αυτόν τον αριθμό Ι/Χ, όπως και έπραξε στις 6.2.97, (τριάντα πέντε και έναν ισοψηφίσαντα) με βάση τα τελικά αποτελέσματα που η Διοίκηση της Ο.Α. εξέδωσε στις 4.2.96.

Οι υπόλοιποι πληρούντες τις προϋποθέσεις θεωρούνται επιλαχόντες και θα είναι δυνατό να αξιοποιηθουν υπό την απαραίτητη προϋπόθεση συμπληρωματικής έγκρισης με Πράξη Υπουργικού Συμβουλίου.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

16. Στην με αριθμό 2246/7-2-97 ερώτηση δόθηκε με το υπ' αριθμ. 4514/26-2-97 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 2246/7.2.97 του Βουλευτή κ. Γ. Ορφανού και απευθύνεται στον Υπουργό Μεταφορών σας πληροφορούμε τα παρακάτω:

Οι αποφάσεις της LUFTHANSA για διακοπή των πτήσεων της από Φραγκφούρτη και Ντύσσελντορφ για Θεσσαλονίκη καθώς και η φημολογία για ανάλογες ενέργειες της BRITISH AIRWAYS σε ό,τι αφορά τη γραμμή Λονδίνου - Θεσ/νίκης μέσω Στουτγάρδης δεν αφορούν στην Ολυμπιακή Αεροπορία, αλλά αποκλειστικά και μόνο στις προαναφερθείσες αεροπορικές εταιρείες.

Σε ό,τι αφορά τη δραστηριότητα της ΟΑ στο χώρο της Θεσ/νίκης και της Β. Ελλάδος η ΟΑ έχει εξαγγείλει 5ετές πρόγραμμα (1996 - 2000) αναπτυξης της Θεσ/νίκης σε δεύτερο κόμβο (HUB) του δικτύου της, το οποίο υλοποιεί με ρυθμό ταχύτερο του προγραμματισθέντος.

Ειδικότερα:

1. Από το 1996 ο άξονας Θεσ/νίκης - Αθήνας εξυπηρετείται πλέον με πολλαπλές πτήσεις, ανά ώρα περίπου τη θερινή περίοδο και ανά δίωρο περίπου τη χειμερινή περίοδο.

2. Από το Νοέμβριο 1996, ανταποκρινόμενοι σε σχετικό αίτημα του επιχειρηματικού κόσμου της Β. Ελλάδος, δημιουργήσαμε γραμμή - κορμό Θεσ/νίκη - Μόναχο, με καθημερινό non - stop δρομολόγιο, με αναχωρηση νωρίς το πρωί και επιστροφή στη Θεσ/νίκη αργά το βράδυ. Το δρομολογιο αυτό επιτυγχάνει ανταποκρίσεις για πολλές πόλεις της Β. Ευρώπης και καθίσταται έτσι δυνατόν οι Θεσσαλονικείς να επισκέπτονται τη Γερμανία και άλλες χώρες της Ευρώπης και να επιστρέφουν στην πόλη τους ακόμη και αυθημερόν.

3. Εχουν καθιερωθεί επίσης καθημερινές πτήσεις για Φραγκφούρτη, Ντύσσελντορφ και Στουτγκάρδη, οι οποίες σε συνδυασμό με την ευρύτερη χρησιμοποίηση των μεγάλης χωρητικότητας αεροσκαφών BOEING 737-4000 και AIRBUS Α300-Β4 και Α300-600 θα καλύψουν πλήρως τα όποια κενα θα δημιουργήσουν οι αποσύρσεις των εταιρειών LUFTHANSA και ΒRITISH AIRWAYS.

4. Διατηρείται η πτήση της Κοπεγχάχης και επιδιώκεται η καθημερινή εξυπηρέτηση της κίνησης Θεσ/νίκης προς Στοκχόλμη, Γκέτεμποργκ, και λοιπές πόλεις της Σκανδιναβίας, μέσω Κοπεγχάγης, Φραγκφούρτης και Αμστερνταμ. Προς το σκοπό αυτό γίνονται τις ημέρες αυτές ουσιαστικές συζητήσεις με αεροπορική εταιρεία της Β. Ευρώπης.

5. Από τον προσεχή Μάϊο εγκαινιάζεται απευθείας πτήση Θεσ/νίκη - Βουδαπέστη, δύο φορές την εβδομάδα, με προοπτική αύξησης της συχνότητας από το 1998.

6. Καθιερώθηκε η αύξηση της non - stop συχνότητας εξυπηρέτησης στη γραμμή Θεσ/νίκη - Λονδίνο (σε 4 φορές την εβδομάδα με αεροσκάφη τύπου AIRBUS A300 και τα πλέον σύγχρονα AIRBUS A600.

7. Αυξήθηκε η συχνότητα εξυπηρέτησης από 1 σε 3 εβδομαδιαίως και η χωρητικότητα των αεροσκαφών στη γραμμή Θεσ/νίκη - Παρίσι.

8. Αυξήθηκε η συχνότητα εξυπηρέτησης από 2 σε 3 και η συνολική χωρητικότητα στις γραμμές προς Αμστερνταμ και Μιλάνο.

9. Διατηρείται η γραμμή Θεσ/νίκη - Κων/πολη παρόλη τη χαμηλή της επιβατική κάλυψη για προφανείς λόγους.

10. Απο 1.12.96 εγκαταστάθηκε γραμμή Θεσ/νίκης - Ζυρίχης σε συνεργασία (τύπου code sharing) με τη SWISSAIR. με την καθημερινή αυτή πτήση οι Θεσσαλονικείς μπορούν, εκτός της Ζυρίχης, να πετάξουν και προς περισσότερους από 10 προορισμούς της Β. Ευρώπης που ανήκουν στο δίκτυο της SWISSAIR, με πολύ ανταγωνιστικές τιμές.

11. Η Θεσ/νίκη από το 1996 συνδέεται non - stop με το Βελιγράδι και το Βουκουρέστι ενώ καταβάλλονται προσπάθειες να επανασυνδεθεί προσεχώς με τη Σόφια, μέσω της εκκολαπτόμενης συνεργασίας της ΟΑ με την BALKAN - BULGARIAN AIRLINES.

12. Τέλος, απο το 1996 η ΟΑ εγκαινίασε τη νέα της τιμολογιακή πολιτική στο εσωτερικό δίκτυό της δίνοντας έμφαση στη Θεσ/νίκη. Συγκεκριμένα:

- καθιέρωσε ειδικούς εκπτωτικούς ναύλους για τις μέσω Αθηνών πτησεις απο Θεσ/νίκη προς Ηράκλειο, Χανιά, Ρόδο και Κέρκυρα

- προσφέρει εκπτώσεις 20% σε καποιες πτήσεις της (τις ονομαζόμενες "φιλικές πτήσεις") μεταξύ Αθηνών και Θεσ/νίκης

- προσφερει εκπτώσεις έως και 40% για οικογένειες με τρία τουλάχιστον μέλη

- προσφέρει εκπτώσεις έως και 30% για groups (ανάλογα με το μέγεθος του group)

- προσφέρει έκπτωση 20% για νέους μεταξύ 12 - 24 ετών σε όλες τις πτήσεις της ενώ 

- την ίδια έκπτωση (20%)προσφέρει σε όλους τους επιβάτες άνω των 60 ετών

Βάσει του 10ετούς Προγράμματος Ανάπτυξης, που καταρτίζει η ΟΑ, κατα την 3ετία 1998 - 2000 προγραμματίζονται νέες γραμμές από Θεσ/νίκη προς Μόσχα, Πράγα, Βιέννη, Σμύρνη, Μπολώνια, Ζάγκρεμπ, Σεβαστούπολη και Κρασνοντάρ με στόχο να γίνει πραγματικότητα η διακήρυξη: "Θεσ/νίκη: Κέντρου του Βαλκανικού και του Παραευξείνιου χώρου".

Τέλος, στο ίδιο διάστημα προγραμματίζονται και οι γραμμές από Θεσ/νίκη προς Κάϊρο και Τελ-Αβίβ, υπό την προϋπόθεση ότι το αεροπολιτικό καθεστώς των χωρών της Μ.Ανατολής θα γίνει πιο ελαστικό από το σημερινό και θα επιτρέψει τη λειτουργία των γραμμών αυτών.

Συμπερασματικά, αναφέρεται ότι κατά το 1996 - 97 η ΟΑ αύξησε την παρουσία της στη Θεσ/νίκη κατά 42 πτήσεις εβδομαδιαίως, ενώ η αύξηση αυτή αναμένεται να διπλασιαστεί μέχρι το 2000, εξαντλώντας ουσιαστικά τις δυνατότητες της υπάρχουσας υποδομής στο αεροδρόμιο "ΜΑΚΕΔΟΝΙΑ". Για 

Σελίδα 4531 

 

την εξυπηρέτηση του μεγαλεπίβολου αυτού προγράμματος, η ΟΑ μελετά την εγκατάσταση βάσης αεροσκαφών και πληρωμάτων στην Θεσ/νίκη, ενώ μια παρομοια βάση έχει ήδη εγκατασταθεί από τη Θυγατρική Ολυμπιακή Αεροπλοϊα για αεροσκάφη τύπου ATR 42/72 με δυνατότητα εκπαίδευσης και πληρωμάτων ξένων αεροπορικών εταιρειών.

Πέραν όμως των καθαρά επιχειρησιακών δραστηριοτήτων, η ΟΑ, ειδικά εφέτος, συμμετέχει στον θεσμό "Θεσσαλονίκη: Πολιτιστική Πρωτεύουσα της Ευρώπης 1997" με ποικίλες χορηγίες δραστηριοτήτων στο χώρο της Θεσσαλονίκης, ενώ έχει ιδρύσει και δεύτερο γραφείο Πωλήσεων για την εξυπηρέτηση της διεθνούς επιχειρηματικής πελατείας στο χώρο του ξενοδοχείου "MAKEΔΟΝΙΑ ΠΑΛΛΑΣ".

γ. Σχετικά με τα εκτελούμενα έργα για την αναβάθμιση του Αεροδρομίου "Μακεδονία" σας πληροφορούμε ότι έχουν προγραμματισθεί ή εκτελεστεί τα παρακάτω:

1. Εργα αναγκαία για την αναβάθμιση του αεροδρομίου:

ΕΡΓΟ ΠΡΟΥΠΟΛΟΓΙΣΜΟΣ

(ΕΚ. ΔΡΧ.)

- Νέος αεροσταθμός - περιβάλλων χώρος 25.000

- Επέκταση δαπέδου αεροσκαφών και Hydnat-

χερσαίο τμήμα παραλλήλου τροχοδρόμου 2.500

- Επέκταση διαδρόμου 10- 28 2.500

- Νέο δάπεδο αεροσκαφών 5.000

- Βελτίωση φωτοσήμανσης εμποδίων 500

- Επέκταση αμαξοστασίου 100

Έργα σε διάφορες φάσεις υλοποίησης (μελέτη, δημοπράτηση κ.λπ.)

ΕΡΓΟ ΠΡΟΥΠΟΛΟΓΙΣΜΟΣ

(ΕΚ. ΔΡΧ.)

- Εργασίες βελτιώσεως - επεκτάσεως αεροσταθμού 1000

- Επισκευή πεδίου κινήσεως αεροσκαφών 340

- Εγκατάσταση καθοδηγητικών πινακίδων πεδίου ελιγμών100

- Φωτοσήμανση-φωτισμός δαπέδου εμπορευματικού 

σταθμού 100

- Επέκταση βιολογικού καθαρισμού 150

2. Εργα αποπερατωθέντα από 10/1993 μέχρι σήμερα.

ΕΡΓΟ ΠΡΟΥΠΟΛΟΓΙΣΜΟΣ

(ΕΚ. ΔΡΧ.)

- Επέκταση αεροσταθμού (Α' φάση) 300

- Διαμόρφωση κύκλων στροφής 177

- Συμπληρωματική επισκευή δαπέδου α/φών και τοιχωμάτων

κεντρικού αποχετευτικού αύλ.

- Μελέτη ΜΡ 65

- Αντικατάσταση υαλοστασίων ψευδοροφής και βελτίωση 45

κοινοχρήστων χώρων κτιρίου ΠΕΑ

- Κατασκευή δαπέδου εμπορευματικού σταθμού 1000

- Τοποθέτηση αντλιών σε γεωτρήσεις 48

- Εγκατάσταση 3 οικίσκων ηλεκτρολογικών 

εγκαταστάσεων 24

- Περίφραξη χώρου μεταξύ αεροσταθμού και 

εμπορευματικού σταθμού 17

- Νέα μεταφορική ταινία αναχωρήσεων 10

- Αντικατάσταση παροχής παλαιού αντλιοστασίου 43

3. Η Σύμβαση ύψους 2,2 δις δρχ. μεταξύ οργανισμού "Θεσσαλονίκη Πολιτιστική Πρωτεύουσα 1997" και Υπουργείου Μεταφορών και Επικοινωνιών υπεγραφη την 15η Νοεμβρίου 1996 και περιλαμβάνει τα έργα που αναφέρονται στις συνημμένες σελίδες (σελίδες 3, 4 και 5 της σύμβασης).

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

17. Στην με αριθμό 2257/7-2-97 ερώτηση δόθηκε με το υπ' αριθμ. 8657/25-2-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της 2257/7-2-97 ερώτησης που κατατέθηκε στη Βουλή των Ελλήνων από το Βουλευτή κ. Κ. Καραμηνά και αναφερεται στο πιο πάνω θέμα, σας πληροφορούμε ότι και τα τρία έργα εκτελούνται απο το 1ο ΠΕΠ. Στο ΠΕΠ 1994 - 99 και στη ΣΑΕ 081/2 του Υπουργείου Γεωργίας, εντάχθηκαν τα έργα αξιοποίησης των τριών λιμνοδεξαμενών, που αφορούν δίκτυα άρδευσης αλλά και ύδρευσης όπου χρειάζεται και τα οποία βρίσκονται στο στάδιο εκπόνησης των μελετών, απο τη Νομαρχιακή Αυτοδιοίκηση Σάμου.

Ο Υφυπουργός

Λ. ΠΑΠΑΔΗΜΑΣ"

18. Στην με αριθμό 2263/7-2-97 ερώτηση δόθηκε με το υπ' αριθμ. 244/26-2-97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 2263/7.2.97 που κατέθεσε στη Βουλή ο Βουλευτής κ. Δημήτριος Κωστόπουλος παρακαλούμε να πληροφορήσετε τον κ. Βουλευτή σε θέματα της αρμοδιότητάς μας ότι στο εγκεκριμένο Πρόγραμμα αντιπλημμυρικών έργων του ΥΠΕΧΩΔΕ (έργα συγχρηματοδοτούμενα από το ΤΚΑΣΕ) έχει ενταχθεί το έργο "Αντιπλημμυρική προστασία Κ. Δολιανών, Τυρού - Σαπουνακαίϊκων, Τιμενίου, Λάδωνα και αντιπλημμυρικά ποταμών και χειμάρρων Ν. Λακωνίας" προϋπολογισμού 500.000.000 δρχ.

Μέσα στα πλαίσια των περιορισμένων δυνατοτήτων του πιο πάνω έργου και των αναγκών των περιοχών στις οποίες αναφέρεται θα μελετηθεί η αντιμετώπιση των πλέον επειγόντων έργων αντιπλημμυρικής προστασίας της περιοχής Λεωνιδίου.

Επίσης σας πληροφορούμε ότι το ΥΠΕΧΩΔΕ δια της Δ/νσης Ειδικών 'Εργων Αναβάθμισης Περιοχών και απο πόρους του ΕΤΕΡΠΣ έχει ήδη χρηματοδοτήσει το Δήμο Λεωνιδίου με το ποσό των τριάντα τριών (33) εκατομμυρίων δρχ. για τα έργα:

- Διαμορφώσεις αναπλάσεις ελευθέρων κοινοχρήστων χώρων πλατειών κ.λπ. του Δ. Λεωνιδίου (6.000.000 δρχ.)

- Διαμόρφωση ανάπλαση των κοινοχρήστων χώρων της Ιεράς Μονής Ελώνης στο Δ. Λεωνιδίου (2.000.000 δρχ.)

- Διαμόρφωση ανάπλαση κοινοχρήστου χώρου έμπροσθεν του κέντρου Εθνολογίας Γλωσσολογίας στο Δ. Λεωνιδίου (5.000.000 δρχ.)

- Διαμορφώσεις αναπλάσεις ελεύθερων κοινοχρήστων χώρων, πλατειών κ.λπ. του Δ. Λεωνιδίου (20.000.000 δρχ.)

Ο Υπουργός

Κ. ΛΑΛΙΩΤΗΣ"

19. Στην με αριθμό 2267/7-2-97 ερώτηση δόθηκε με το υπ' αριθμ. 245/26-2-97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 2267/7-2-97 που κατέθεσαν στη Βουλή οι Βουλευτές κ.κ. Νίκος Γκατζής και Βαγγέλης Μπούτας παρακαλούμε να πληροφορήσετε τους κ.κ. Βουλευτές σύμφωνα με τα στοιχεία της 3ης ΔΕΚΕ Λάρισας τα εξής:

Πρόσφατα κατασκευάσθηκε παλλόμενη προειδοποιητική σηματοδότηση επί της ΠΕΟ Βόλου - Φαρσάλων στο ύψος της Κοινότητας Μικροθηβών με σκοπό την μείωση της ταχύτητας των τροχοφόρων, σε ενίσχυση της υπάρχουσας κατακόρυφης σήμανσης.

Οσον αφορά στα υπόλοιπα αιτήματα αρμοδιότητας του ΥΠΕΧΩΔΕ δεν μπορεί προς το παρόν να επέμβει, αφού εκτελούνται τα έργα διάνοιξης της Ε.Ο. Αθηνών - Θεσ/νίκης και θα αλλάξουν άρδην τα κυκλοφοριακά δεδομένα του κόμβου Μικροθηβών επί της Ν.Ε.Ο. Αθηνών - Θηβών που απέχει μόλις ένα χιλιόμετρο από την ανωτέρω Κοινότητα.

Ο Υπουργός

Κ. ΛΑΛΙΩΤΗΣ"

20. Στην με αριθμό 2275/7-2-97 ερώτηση δόθηκε με το υπ' αριθμ. 232/24-2-97 έγγραφο από τον Υπουργό Εθν. Οικονομίας η ακόλουθη απάντηση:

"Απαντώντας στην ερώτηση 2275/7-2-95 των Βουλευτών 

Σελίδα 4532 

κ.κ. Μαρία Μπόσκου και Μήτσου Κωστόπουλου, σας γνωρίζουμε ότι η διαδικασία απελευθέρωσης του ελληνικού τραπεζικού συστήματος, η οποία ξεκίνησε από τα μέσα της δεκαετίας του 1980, έχει ολοκληρωθεί και ήδη απο το 1993 το σύνολο των επιτοκίων καταθέσεων και χορηγήσεων καθορίζεται ελεύθερα απο τις τράπεζες, στο πλαίσιο των συνθηκών που επικρατούν στις αγορές χρήματος και κεφαλαίου.

Εξάλλου η αποκλιμάκωση του πληθωρισμού επέτρεψε τη σταδιακή μείωση των επιτοκίων χορηγήσεων τα τελευταία χρόνια με σημαντικό όφελος τόσο για τις επιχειρήσεις όσο και για τους καταναλωτές.

Σε ό,τι αφορά τη διαφορά ανάμεσα στο ύψος των επιτοκίων των δραχμικών χορηγήσεων και καταθέσεων, η Τράπεζα της Ελλάδος μας εγνώρισε ότι η διαφορά αυτή δεν είναι αντιπροσωπευτικό μέτρο της κερδοφορίας των τραπεζών, καθόσον δεν λαμβάνει υπόψη και τις αποδόσεις από άλλες τοποθετήσεις των Τραπεζών, όπως π.χ. τις μεγάλου μεγέθους τοποθετήσεις σε τίτλους του Δημοσίου που έχουν πολύ χαμηλότερη απόδοση. Εξάλλου η διαφορά αυτή δεν αποτελεί στο σύνολό της καθαρό έσοδο για τις τράπεζες, δεδομένου ότι περιλαμβάνει και την εισφορά των τραπεζών στο λογαριασμό του Ν. 128 (1%) από τον οποίο καταβάλλονται οι επιδοτήσεις επιτοκίων. Επίσης τα τελικά αποτελέσματα των τραπεζών ειναι αυτονόητο ότι επηρεάζονται απο τις αποδόσεις των ειδικών χαμηλότοκων δανείων και από τα υφιστάμενα δάνεια που δεν εξυπηρετούνται.

Οσον αφορά τη διαφοροποίηση των επιτοκίων κατά κλάδο δραστηριότητας, σημειώνεται ότι και μετά την απελευθέρωση του συστήματος εξακολουθούν να παρέχονται ενισχύσεις σε κάποιες επιμέρους κατηγορίες δανείων με τη μορφή επιδότησης των επιτοκίων (στεγαστικά δάνεια, δάνεια προς πλημμυροπαθείς, σεισμοπαθείς κ.λπ.) καθώς και δανείων προς τις μικρομεσαίες επιχειρήσεις από το ειδικό κεφάλαιο της αποφ. Ν.Ε. 197/78. Στην τελευταία αυτή κατηγορία δανείων (μικρομεσαίες επιχειρήσεις), το επιτόκιο είναι ίσο με αυτό των 12μηνων εντόκων γραμματίων του Δημοσίου.

Ο Υπουργός

Γ. ΠΑΠΑΝΤΩΝΙΟΥ"

21. Στην με αριθμό 2277/7-2-97 ερώτηση δόθηκε με το υπ' αριθμ. 247/26-2-97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 2277/7-2-97 που κατέθεσε στη Βουλή ο Βουλευτής κ. Γ. Αλεξόπουλςο παρακαλούμε να πληροφορήσετε τον κ. Βουλευτή σύμφωνα με τα στοιχέια της Περιφέρειας Δυτικής Αττικής ότι στο ΠΕΠ Δυτικής Ελλάδας και μέσα στα πλαίσια των διατιθέμενων πιστώσεων, έχει ενταχθεί το έργο "Γέφυρα Τατάρνας - Τρίκλινο - Χαλκιόπουλο - Βαρετάδα - Αμφιλοχία" με προϋπολογισμό 200 εκατ.δρχ.

Το έργο εκτελεί η Διεύθυνση Τεχνικών Υπηρεσιων του Ν. Αιτωλ/νίας. Εχει ήδη εκτελεσθεί η πρώτη εργολαβία και τώρα εκτελείται η δεύτερη.

Ο Υπουργός

Κ. ΛΑΛΙΩΤΗΣ"

22. Στην με αριθμό 2284/10-2-97 ερώτηση δόθηκε με το υπ' αριθμ. 3180/19-2-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της ερώτησης 2284/10-2-97 που κατέθεσε ο Βουλευτής κ. Γιάννης Χαραλάμπους η οποία αναφέρεται στο επί της οδού Κανάρη 1 (γωνία Ακαδημίας) νεοκλασσικό κτίριο ιδιοκτησίας του Μ.Τ.Π.Υ. και επί των ερωτημάτων που αναφέρονται σε θέματα αρμοδιότητας του Ταμείου, σας γνωρίζουμε τα εξής:

Σχετικά με το 1ο ερώτημα σας πληροφορούμε ότι γίνονται εργασίες σε ένα εκ των ισογείων καταστημάτων του, για τις οποίες έχει εκπονηθεί μελέτη η οποία έχει εγκριθεί με τη με αριθμ. ΥΠΠΟ/8696/ΔΠΚΑΝΜ/259/10-7-96 απόφαση του Υπ. Πολιτισμου και έχει εκδοθεί η με αριθμ. 1049/96 οικοδομική άδεια από την Πολεοδομία Αθηνών. (Επισυνάπτουμε τις σχετικές φωτοτυπίες καθώς και φωτοτυπία Τεχνικής Περιγραφής που αφορά στη διαμόρφωση του καταστήματος).

Σχετικά με το 2ο ερώτημα που αναφέρεται στο χαρακτηρισμό κτιρίου ως παραδοσιακού, επισυνάπτουμε το σχετικό ΦΕΚ (1119/7-11-74) στο οποίο έχει δημοσιευθεί η με αριθμ. Φ.31/47562/4622 Υπ. Απόφαση που χαρακτηρίζει το ανωτέρω κτίριο ως χρήζον ειδικής κρατικής προστασίας και το ενδιαφέρον του Ταμείου εστιάζεται ακριβώς σ' αυτό.

Για το λόγο αυτό αποβλέπει στην απομάκρυνση των μισθωτών μεταξύ των οποίων και η "Ταινιοθήκη της Ελλάδας" προκειμένου ν' αρχίσουν οι σχετικές εργασίες συντήρησης του κτιρίου, (για τις οποίες ηδη έχουν εκπονηθεί οι σχετικές μελέτες) που αποσκοπούν στην εξυπηρέτηση του χαρακτηρισμού του ως παραδοσιακού και οχι σε οικονομικά συμφερότερες χρήσεις.

Σημειώνεται ότι η αγωγή εξώσεως κατά του ως άνω ιδρύματος με πρώτη δικάσιμο την 29/3/96 αναβλήθηκε για την 11/10/96 και στη συνέχεια για την 11/2/97 και την 5/6/97 προκειμένου να δοθεί η δυνατότητα στη Λέσχη να βρει άλλο ακίνητο.

Επισημαίνουμε ότι, τα έργα που εκτελούνται στο ισόγειο του ως άνω κτιρίου, όχι μόνο δεν αλλοιώνουν την όψη του αλλά αντίθετα το αποκαθιστούν στην αρχική του μορφή.

Αναφέρουμε τέλος ότι, το ακίνητο αυτό καθώς και όλη η περιουσία του Μ.Τ.Π.Υ. ανήκουν στο σύνολο σχεδόν των δημοσίων υπαλλήλων εν ενεργεία και συνταξιούχων, των οποίων το Δ.Σ. του Ταμείου έχει υποχρέωση να εξυπηρετεί τα συμφέροντα.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

Σημ: Τα σχετικά έγγραφα ευρίσκονατι στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

23. Στην με αριθμό 2292/10-2-97 ερώτηση δόθηκε με το υπ' αριθμ. 4531/25-2-97 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 2292/10.2.97 του Βουλευτή κ. Παναγιώτη Ψωμιάδη και απευθύνεται στον Υπουργο Μεταφορών και Επικοινωνιών, σας πληροφορούμε τα παρακάτω:

Η Ολυμπιακή Αεροπορία προγραμματίζει τα υπάρχοντα αεροσκάφη, σε κατάλληλες διαδρομές με γνώμονα την επίτευξη του καλύτερου δυνατού αποτελέσματος ως προς την εκμετάλλευση του στόλου, την εξυπηρέτηση των επιβατών, καθώς και του καλύτερου οικονομικού αποτελέσματος για την Εταιρεία.

Από τα στοιχεία που έχουμε στη διάθεσή μας προκύπτει ότι η γραμμή ΑΘΗΝΑ - ΘΕΣ/ΝΙΚΗ - ΒΡΥΞΕΛΛΕΣ έχει τα εξής χαρακτηριστικά:

- Πολύωρη απασχόληση του α/φους με διανυκτέρευση

πληρωμάτων (αύξηση λειτουργικού κόστους)

- Χαμηλή απόδοση του ναύλου ανά επιβάτη Βρυξέλλες - Θεσ/νίκη

15.13 USD

- Χαμηλή επιβατική κάλυψη 46% το έτος 1996

- Επισης από το τελευταίο κοστολόγιο της εταιρίας ανά γραμμή και τύπο αεροσκάφους (1994) προκύπτει ότι από τη γραμμή αυτή όταν εκτελείτο με α/φος Β737-200 και χωρίς διανυκτέρευση πληρωμάτων το οικονομικό αποτέλεσμα προ λοιπών τόκων και φορων είχε έλλειμμα 215 εκατ. δρχ. με επιβατική κάλυψη 52,3 % όταν απαραίτητη προϋπόθεση για την κάλυψη του λειτουργικού κόστους του δρομολογίου είναι 52,6% επιβατική κάλυψη.

Αν λάβουμε υπόψη ότι:

α. Διαχρονικά η απόδοση της γραμμής μειώνεται και το κόστος αυξάνεται,

β. Το 1996 το δρομολόγιο εκτελείτο με διανυκτέρευση

γ. Η επιβατική κάλυψη για όλο το έτος 1996 ήταν 46%

Επίσης έχουμε να παρατηρήσουμε ότι το καλοκαίρι του 1996 οι επιβάτες για το σκέλος ΘΕΣ/ΝΙΚΗ - ΒΡΥΞΕΛΛΕΣ ήταν 45 

Σελίδα 4533 

ανά πτήση σε σχέση με τους 65 επιβάτες που ήταν το καλοκαίρι του 1995, δηλαδή είχαμε μείωση της τάξης του 32%.

Παρά τα όσα αναφέρθηκαν η Ολυμπιακή Αεροπορία στηρίζοντας τους Πολιτιστικούς Θεσμούς εξετάζει θετικά την περίπτωση επαναλειτουργίας του δρομολογίου ΑΤΗ - ΕΣ/ΝΙΚΗ - ΒΡΥΞΕΛΛΕΣ για την καλοκαιρινή περίοδο 1997. Επισυνάπτεται το θερινο πρόγραμμα για το δρομολόγιο Αθήνα - Θεσσαλονίκη - Βρυξέλλες - Θεσσαλονίκη - Αθήνα.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

24. Στην με αριθμό 2304/10-2-97 ερώτηση δόθηκε με το υπ' αριθμ. 1641/25-2-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην ερώτηση με αριθμό 2304/10-2-97 που κατέθεσε στη Βουλή ο Βουλευτής κ. Μαν. Κεφαλογιάννης σχετικά με το διορισμό διευθύνοντος συμβούλου στην ΕΑΒ σας πληροφορούμε τα εξής:

Η Επιτροπή του άρθρου 49Α της Βουλής με την αριθμ. 626/532/12-2-97 γνώμη της ενέκρινε με 11 θετικές ψήφους έναντι 2 λευκών την καταλληλότητα του προτεινομένου προς διορισμο στη θέση του διευθύνοντος συμβούλου της ΕΑΒ Α.Ε. κ. Γούλιου Γεωργίου - Νικηφόρου του Βασιλείου.

Κατ' εξουσιοδότηση της κείμενης νομοθεσίας (Ν. 2414/96), της πρότασης του Δ.Σ. της ΕΑΒ-ΑΕ., της γνώμης της ως άνω Επιτροπής κ.λπ. Ο Υπουργος Εθνικής Οικονομίας και Οικονομικών και ο Υφυπουργός Οικονομικών προχώρησαν στην έκδοση της απόφασης διορισμού ως Μελών του Δ.Σ. της ΕΑΒ-Α.Ε. των κ.κ.

1. Μοσχοπαίδη Ελευθερίου του Φωτίου ως Προέδρου

2. Γούλιου Γεωργίου του Βασιλείου

3. Παπαγιαννοπούλου Παύλου του Ιωάννου

Ο Υφυπουργός

Γ. ΔΡΥΣ"

25. Στην με αριθμό 2349/97 ερώτηση δόθηκε με το υπ' αριθμ. 351/24-2-97 έγγραφο από τον Υπουργό Εξωτερικών η ακόλουθη απάντηση: "Απαντώντας στην υπ' αριθμ. 2349/97 ερώτηση που κατέθεσαν στη Βουλή οι Βουλευτές κ. κ. Κατσανέβας Θεόδωρος, Γεωργιάδης Θεόδωρος, Κουρουμπλής Παναγιώτης και Φωτιάδης Παναγιώτης, σας πληροφορούμε:

Είναι γεγονός ότι εντός των ορίων γειτονικών κρατών, οπως είναι η Τουρκία, υπάρχει πληθώρα μνημείων του ελληνικού πολιτισμού, αρχαίου, βυζαντινού αλλά και νεωτέρου.

Αν και το ενδιαφέρον της Ελλάδας για τη συντήρηση και την προβολή των ελληνικών μνημείων που ευρίσκονται εκτός των σημερινών ορίων της χώρας μας είναι δεδομένο και υψηλότατο, τούτο δεν αρκεί γιατί πρέπει να συντρέχει η βούληση του κράτους, το οποίο φιλοξενεί τα μνημεία, η διάθεση από αυτό σημαντικών οικονομικών ποσών και η τεχνογνωσία για τη συντήρησή τους.

Η ελληνική πλευρά, μη διακατεχόμενη από πολιτιστικά συμπλέγματα, δαπανά αυτοβούλως σημαντικά ποσά κάθε χρόνο για συντήρηση και ανάδειξη μουσουλμανικών τεμενών, τα οποία άλλωστε συνιστούν αναπόσπαστο τμημα της μεταβυζαντινής αρχιτεκτονικής κληρονομιάς του ιστορικού μας χώρου.

Εναπόκειται στην άλλη πλευρά να υιοθετήσει ανάλογη στάση, συμπεριφερόμενη σύμφωνα με τα διεθνή πρότυπα σεβασμού των ιστορικών και θρησκευτικών μνημείων, ώστε να διαφυλαχτούν αποτελεσματικά τα ασύγκριτα μεγαλύτερης ιστορικής και αισθητικής αξίας μνημεία ελληνικού ενδιαφέροντος που ευρίσκονται στην Τουρκία.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

26. Στην με αριθμό 2372/12-2-97 ερώτηση δόθηκε με το υπ' αριθμ. 233/25-2-97 έγγραφο από τον Υπουργό Εθν. Οικονομίας η ακόλουθη απάντηση:

"Σε απάντηση της ερώτησης 2372/12.2.97 που κατέθεσε στη Βουλή των Ελλήνων ο Βουλευτής κ. Γ. Ορφανός, σχετικά με τις επιπτώσεις στη λειτουργία της Διεθνούς Εκθεσης Θεσσαλονίκης, από την εφαρμογή του άρθρου 6 του Ν. 2414/25.6.96 όσον αφορά το Δ.Σ. της Δ.Ε.Θ. σας γνωρίζουμε τα ακόλουθα:

Με τον νέο νόμο όλες οι Δ.Ε. γίνονται Α.Ε. διατηρούν τη δραστηριότητα κοινής ωφέλειας, δεν χάνουν τον κοινωνικό τους χαρακτήρα αλλά λειτουργούν με ιδιωτικοοικονομικά κριτήρια.

Το άρθρο 6 του Ν. 2414/96 που καθορίζει τον τρόπο συγκρότησης του Δ.Σ. των Δημοσίων Επιχειρήσεων αναφέρεται σε όλες τις Δημόσιες Επιχειρήσεις και Οργανισμούς που υπάγονται στον παραπάνω νόμο και έχει στόχο τον ενιαίο τρόπο λειτουργίας των Δ.Ε. Ειδικότερα, η σύνθεση για όλα τα Δ.Σ. των Δ.Ε. είναι ενιαία με συμμετοχή των εκπροσώπων των εργαζομένων, των κοινωνικών φορέων μέσω της Ο.Κ.Ε., των μετόχων και του Κράτους.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

27. Στην με αριθμό 2559/97 ερώτηση δόθηκε με το υπ' αριθμ. 373/25-2-97 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ' αριθμ. 2559/97 ερώτηση που κατέθεσε στη Βουλη ο Βουλευτής κ. Φώτης Κουβέλης, σας πληροφορούμε:

Ο αντιδραστήρας Νο1 του πυρηνικού εργοστασίου Κοζλοντούι της Βουλγαρίας είχε διακόψει τη λειτουργία του στις 30.5.96, μετά από πιέσεις της Ευρωπαϊκής Ενωσης και του Διεθνούς Οργανισμού Ατομικής Ενέργειας, προκειμένου να γίνουν εργασίες συντήρησης και τεχνικοί έλεγχοι σχετικά με τους όρους ασφαλείας.

Το θέμα αποτέλεσε αντικείμενο μνημονίου το οποίο υπογράφηκε στις 7.5.96 μεταξύ της Βουλγαρικής Κυβέρνησης και της Ευρωπαϊκής Επιτροπής βάσει του οποίου ο αντιδραστήρας θα διέκοπτε τη λειτουργία του για τεχνικούς ελέγχους, η δε απόφαση επαναλειτουργίας του θα ελαμβάνετο κατόπιν συμφωνίας μεταξύ Εμπειρογνωμόνων της Ευρωπαϊκής Ενωσης, της Βουλγαρίας και του σχεδιασμού του αντιδραστήρα.

Ο αντιδραστήρας τέθηκε σε λειτουργία εκ νέου στις 20.1.97 σύμφωνα δε με τη σχετική ανακοίνωση της Βουλγαρικής Επιτροπής Ατομικής Ενέργειας, η καταλληλότητά του επιβεβαιώθηκε από ελεγκτές της Ευρωπαϊκής Επιτροπής, των εταιρειών Westinghouse, Siemens και του ρωσικού Ινστιτούτου Kurchatov.

Επίσης στην αρμόδια Επιτροπή Εμπειρογνωμόνων της Ευρωπαϊκής Ενωσης για την πυρηνική ασφάλεια των αντιδραστήρων των χωρών PHARETACIS στις 4.2.97, γνωστοποιήθηκε ότι μετά από ελέγχους που διενεργήθησαν, ο αντιδραστήρας μπορεί να επαναλάβει τη λειτουργία του.

Το θέμα παρακολουθείται εκ μερους μας τόσο στο πλαίσιο του διεθνούς Οργανισμού Ατομικής Ενέργειας, όσο και της Ευρωπαϊκής Ενωσης. Στο Συμβούλιο Σύνδεσης ΕΕ - Βουλγαρίας (25.2.97) η ΕΕ πρόκειται να επαναλάβει τη θέση της ότι οι σταθμοί 1-4 του πυρηνικού εργοστασίου του Κοζλοντούι θα πρέπει να παύσουν οριστικά να λειτουργούν ευθύς ως δημιουργηθούν εναλλακτικές πηγές ενέργειας, θα καλείται δε η Βουλγαρική κυβέρνηση να συνεχίσει τη βελτίωση των συνθηκών ασφαλείας του εργοστασίου αυτού.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

ΠΡΟΕΔΡΟΣ (Απόστολος Κακλαμάνης): Ο Βουλευτής κ. Στέφανος Μάνος ζητεί ολιγοήμερη άδεια απουσίας στο εξωτερικό.

Εγκρίνει η Βουλή;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Συνεπώς η Βουλή 

Σελίδα 4534 

ενέκρινε.

Κύριοι συνάδελφοι, έχω την τιμή να σας ανακοινώσω το δελτίο Αναφορών και Ερωτήσεων της Τρίτης, 4ης Μαρτίου 1997.

Αναφορές - Ερωτήσεις Πρώτου Κύκλου

1. Η με αριθμό 1035/29-11-96 ερώτηση του Βουλευτού της Νέας Δημοκρατίας κ. Νικολάου Νικολόπουλου προς τον Υπουργό Εσωτερικών, σχετικά με τη λήψη μέτρων για την προστασία του χώρου του Δασυλλίου Πατρών από τους καταπατητές.

2. Η με αριθμό 1890/16-1-96 ερώτηση του Βουλευτού του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Υγείας και Πρόνοιας, σχετικά με τη λήψη μέτρων για την ένταξη των πτυχιούχων των Ανωτάτων Σχολών Οικιακής Οικονομίας Χαροκοπείου και Χανίων, που υπηρετούν στους Κρατικούς Παιδικούς Σταθμούς, στην ΠΕ κατηγορία. 

3. Η με αριθμό 1937/21-1-97 ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Υγείας και Πρόνοιας, σχετικά με τη λήψη μέτρων προκειμένου να αξιοποιηθεί ο εξοπλισμός και ο χώρος στο Περιφερειακό Γενικό Νοσοκομείο Αθηνών "Γ. ΓΕΝΝΗΜΑΤΑΣ", που χρησιμοποιήθηκαν για τη λειτουργία του προγράμματος εκπαίδευσης, εργοθεραπευτών για άτομα με κινητικά προβλήματα.

4. Η με αριθμό 841/20-11-96 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Υγείας και Πρόνοιας, σχετικά με τη λήψη μέτρων για τη λειτουργία του Περιφερειακού Πανεπιστημιακού Νοσοκομείου Λάρισας.

Aναφορές - Ερωτήσεις Δευτέρου Κύκλου

Η με αριθμό 1922/17-1-97 ερώτηση του Βουλευτού του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Υγείας και Πρόνοιας, σχετικά με την παροχή πληροφοριών για τις ενέργειες του Υπουργείου προς την κατεύθυνση διεκδίκησης των νομίμων απαιτήσεων από την ανάδοχο κατασκευαστική εταιρεία του Περιφερειακού Νοσοκομείου Ηρακλείου Κρήτης (PHILIPPE HOLZMAN) για τις κακοτεχνίες στο εν λόγω έργο κ.λπ.

Σελίδα 4535 

 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση 

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις Πρώτου Κύκλου.

H πρώτη στην ημερήσια διάταξη με αριθμό 804/25-2-97 επίκαιρη ερώτηση, την οποία κατέθεσε η Βουλευτής κα Ελένη Ανουσάκη προς τους Υπουργούς Πολιτισμού, Περιβάλλοντος-Χωροταξίας και Δημοσίων 'Εργων, σχετικά με το κλείσιμο του Απότσου από αναγκαστική έξωση και τη λήψη μέτρων για τη διατήρησή του, διαγράφεται λόγω απουσίας τόσο της ερωτώσης Βουλευτού, όσο και του ερωτωμένου Υπουργού.

Η δεύτερη στην ημερήσια διάταξη με αριθμό 795/25-2-97 επίκαιρη ερώτηση, την οποία κατέθεσε ο Βουλευτής κ. Γεώργιος Ορφανός, προς τον Υπουργό Εργασίας και Κοινωνικών Ασφαλίσεων, σχετικά με δημοσιεύματα του Τύπου αναφερόμενα στις προθέσεις της Κυβέρνησης για αύξηση των ορίων ηλικίας συνταξιοδότησης, τη συγχώνευση των Ασφαλιστικών Ταμείων κ.λπ., διαγράφεται, επίσης, για τον ίδιο λόγο.

Τρίτη στην ημερήσια διάταξη είναι η με αριθμό 808/26-2-97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Μεταφορών και Επικοινωνιών, σχετικά με τη λήψη των αναγκαίων μέτρων, ώστε να παραμείνει η "OLYMPIC CATERING" στο Δημόσιο, να ικανοποιηθούν τα αιτήματα των εργαζομένων κ.λπ.

Η επίκαιρη ερώτηση του κ. Κωστόπουλου έχει ως εξής:

"Επανακτήθηκε από την Κυβέρνηση το 49% της OLYMPIC CATERING" καταβάλλοντας ένα τίμημα τρεις φορές μεγαλύτερο από το ποσό με το οποίο είχε πωληθεί σε ιδιώτες το 1991. Και πριν καλά-καλά ολοκληρωθεί αυτή η διαδικασία, ανακοινώθηκε η εκ νέου ιδιωτικοποίηση της επιχείρησης με τη μέθοδο της μετοχοποίησης. Υποτίθεται ότι αυτό γίνεται προκειμένου να αντληθούν κεφάλαια για να χρηματοδοτηθεί το ύψος 1 δισ. δραχμές επενδυτικό πρόγραμμα της OLYMPIC CATERING, παρόλο που αυτή είχε κέρδη που το 1996 έφτασαν τα 2 δισ. δραχμές. Η σταδιακή μετοχοποίηση θα στρεβλώσει το χαρακτήρα και θα εντείνει την κερδοσκοπική λειτουργία της επιχείρησης με όλες τις αρνητικές συνέπειες που αυτό θα έχει στο προσωπικό της, αλλά και τους καταναλωτές. Στο μεταξύ η επιχείρηση υφίσταται μία πραγματική λεηλασία από τους κάθε λογής καιροσκόπους, οι οποίοι κερδοσκοπούν ασύστολα σε βάρος της, αξιοποιώντας πελατειακές ή άλλες σχέσεις, ενώ οι εργαζόμενοι της επιχείρησης μένουν ουσιαστικά "ξεκρέμαστοι".

Ερωτάται ο κύριος Υπουργός: Ποια είναι τα μέτρα που πρόκειται να πάρει η Κυβέρνηση και πότε, ώστε :

-Να παραμείνει η OLYMPIC CATERING στο Δημόσιο και να σταματήσει να λειτουργεί ξεκομμένα από τη μητρική "ΟΛΥΜΠΙΑΚΗ ΑΕΡΟΠΟΡΙΑ";

-Να τερματισθεί η εντελώς απαράδεκτη πρακτική να κερδοσκοπούν -σε πελατειακή ή άλλη βάση- σε βάρος της "OLYMPIC CATERING" οι κάθε λογής "ιδιώτες";

-Να ικανοποιηθούν τα δίκαια αιτήματα των εργαζομένων με επίκεντρο τη θεσμική και επαγγελματική τους κατοχύρωση;".

Ο Υπουργός Μεταφορών και Επικοινωνιών κ. Χάρης Καστανίδης έχει το λόγο. 

ΧΑΡΑΛΑΜΠΟΣ ΚΑΣΤΑΝΙΔΗΣ(Υπ. Μεταφορών και Επικοινωνιών):Ευχαριστώ, κύριε Πρόεδρε.

Θα ήθελα εν αρχή να θυμίσω στο συνάδελφο κ. Κωστόπουλο, ότι η "OLYM PIC CATERING" Catering μόλις πριν λίγες βδομάδες επανακτήθηκε από τον όμιλο της "ΟΛΥΜΠΙΑΚΗΣ". Και αυτό είναι έργο της παρούσης Κυβερνήσεως και καμίας άλλης.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).

Το δεύτερο που θα ήθελα να παρατηρήσω σχετικά με την επίκαιρη ερώτηση του κυρίου συναδέλφου είναι, ότι η "OLYMPIC CATERING", ως γνωστόν, από το 1991-1992 εδόθη κατά το 49% των μετοχών της σε μία ιδιωτική εταιρεία και η πρόβλεψη της τότε συμβάσεως ήταν να δοθεί από το 1993 και ύστερα, άλλο ένα 17% των μετοχών.

Ευθύς ως ανήλθε το ΠΑ.ΣΟ.Κ. στην εξουσία και ανέλαβε τη διακυβέρνηση της Χώρας, εζητήθη από την Κυβέρνηση -διότι ήταν ο κύριος μέτοχος του ομίλου της "ΟΛΥΜΠΙΑΚΗΣ"- να μην εκποιηθεί επί πλέον το 17%, το οποίο προεβλέπετο από την αρχική σύμβαση. Και αυτό απετέλεσε την αφορμή για να παραπεμφθεί η διαφορά στο Διαιτητικό Δικαστήριο.

Οι απαιτήσεις των ιδιωτών, όπως απετυπώθησαν στο Διαιτητικό Δικαστήριο, ανήρχοντο σε ένα ποσόν πέραν των 14 δισ. δραχμών. Και ενώ λίγο πριν της εκδόσεως της αποφάσεως του Διαιτητικού Δικαστηρίου, σύμφωνα με όλες τις ενδείξεις, το τίμημα με το οποίο θα επέστρεφε το 49% των μετοχών της "OLYMPIC CATERING" στην "ΟΛΥΜΠΙΑΚΗ", θα ανήρχετο στα 6,5 περίπου δισεκατομμύρια δραχμές, επετεύχθη τελικά μία πολύ καλή συμφωνία με ένα τίμημα στα 4,7 δισ. δραχμές, όταν αυτό το οποίο επληρώθη το 1991-1992 ήταν λίγο παραπάνω από 2 δισ. δραχμές.

Γι' αυτό άλλωστε αυτή η συμφωνία χαρακτηρίστηκε ως μία απολύτως επιτυχής συμφωνία από όλες τις πλευρές ανεξαιρέτως, διοίκηση και εργαζομένους.

Αυτό το οποίο είπαμε, κύριε Κωστόπουλε, είναι ότι προκειμένου να χρηματοδοτηθεί το επενδυτικό πρόγραμμα της "Οlympic Catering", το οποίο για τα επόμενα τέσσερα χρόνια, 1997 έως και 2000, θα ανέλθει στο ποσό των 7,5 δισεκατομμυρίων δραχμών, η Κυβέρνηση σκέφτεται είτε την εισαγωγή μέρους των μετοχών της "OLYMPIC CATERING" στο Χρηματιστήριο είτε και τη συμμετοχή των εργαζομένων στην απόληψη των μετοχών της.

Η πρόθεση της Κυβέρνησης δεν είναι να δώσει σε άλλους την "OLYMPIC CATERING". 'Ηδη υπό το καθεστώς το οποίο τελεί, δηλαδή με το 100% της ιδιοκτησίας πλέον στον όμιλο της "ΟΛΥΜΠΙΑΚΗΣ" και υπό την αποκλειστική διαχείριση του ομίλου της "ΟΛΥΜΠΙΑΚΗΣ" από το 1993 και ύστερα, η "ΟLYMPIC CATERING" όχι μόνο ανέστρεψε το προηγούμενο καθεστώς των ελλειμμάτων, αλλά ήδη έχει κέρδη γύρω στο 1,5 δισεκατομμύριο για το 1996.

Η πρόθεση, λοιπόν, είναι να παραμείνει στον όμιλο της "ΟΛΥΜΠΙΑΚΗΣ", να λειτουργήσει μαζί με όλες τις υπόλοιπες εταιρείες του ομίλου και βεβαίως αυτό, το οποίο μελετάται αυτήν την ώρα -επαναλαμβάνω- είτε με τη συμμετοχή των εργαζομένων είτε μέσω της εισαγωγής ενός μέρους των μετοχών στο Χρηματιστήριο, είναι να εξευρεθούν κεφάλαια για τη χρηματοδότηση του αξιόλογου επενδυτικού της προγράμματος.

Αλλά αυτές οι αποφάσεις θα οριστικοποιηθούν ευθύς ως τελειώσει η έρευνα και η μελέτη, που αυτήν την ώρα γίνεται στα πλαίσια της "OLYMPIC CATERING".

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Θα σχολιάσω παρακάτω τα όσα είπε ο κύριος Υπουργός, αλλά ήθελα πριν από όλα να πω ότι η "OLYMPIC CATERING" είναι μία κερδοφόρα επιχείρηση και φοβούμαστε ότι για μία ακόμα φορά βρίσκεται στο μάτι του κυκλώνα, έτσι όπως εμείς καταλαβαίνουμε τα πράγματα.

Πρώτον, οι εργαζόμενοι πρέπει να βγάλουν τα συμπεράσματά τους και να συνδέσουν το σήμερα με τα γεγονότα του 1991. Πάντως θέλω να υπογραμμίσω ότι δεν αγωνίστηκαν για να περάσει η πολιτική Μητσοτάκη, έτσι ή αλλιώς από το παράθυρο. Πρέπει να βρίσκονται σε εγρήγορση, γιατί "των φρονίμων τα παιδιά πριν πεινάσουν μαγειρεύουν".

Δεύτερον, η πορεία προς τα Σπάτα -εννοώ προς το νέο αεροδρόμιο που κατασκευάζεται- "ΟΛΥΜΠΙΑΚΗΣ ΑΕΡΟΠΟΡΙΑΣ" και "CATERING" θα χειροτερεύσει, κατά την άποψή μας, την κατάσταση και αντί για γενικότερα θετικές παρεμβάσεις-πρωτοβουλίες από τη μεριά της Κυβέρνησης, έχουμε μπροστά μας τα σημερινά: Μετοχοποίηση, μ' αυτά τα επιχειρήματα που είπε ο κύριος Υπουργός, απολύσεις προσυνταξιοδοτικά καθεστώτα, αποκλεισμό από φορτοεκφορτώσεις, αποκλεισμό από κυλικεία κ.λπ. Δηλαδή διαμορφώνεται μία κατάσταση, η οποία 

Σελίδα 4536 

θα είναι αρνητική γενικότερα για την "ΟΛΥΜΠΙΑΚΗ" και για τη θυγατρική της, την "OLYMPIC CATERING".

Τρίτον, οι εργαζόμενοι πιστεύουμε, πρέπει να υπερασπίζουν τo δικαιώμά τους στην εργασία και όλα τα άλλα δικαιώματά τους. Η "OLYMPIC CATERING" δεν είναι μόνο μία εταιρεία, έχει και κοινωνικά χαρακτηριστικά και αυτό εμείς δεν το αποβάλλουμε από τη σκέψη μας.

Οι εργαζόμενοι έχουν καθήκον να κρίνουν τον καθένα και την πολιτική της σημερινής Κυβέρνησης και αυτά που έλεγε χθες και αυτά που κάνει σήμερα και τον καθένα που έμμεσα ή άμεσα βοηθάει συμμετέχει, συμβάλλει, ώστε να πάμε σε συρρίκνωση του "OLYMPIC CATERING", σε μια καταστροφική πορεία.

Τέλος θα ήθελα να υπογραμμίσω για μια άλλη φορά τη θέση του Κ.Κ.Ε., ότι τόσο η "ΟΛΥΜΠΙΑΚΗ", όσο και η "OLYMPIC CATERING" πρέπει να ανήκουν 100% στο δημόσιο τομέα. Στη μόδα των αποκρατικοποιήσεων εμείς απαντάμε μ'αυτήν τη λογική. Η μόδα θα περάσει, αλλά πρέπει να δούμε τι θα έχουμε στα χέρια μας, όταν περάσει αυτή η μόδα.

Και θέλω να σημειώσω, επειδή ο κύριος Υπουργός στάθηκε αρκετά στη μετοχοποίηση -και είναι το ίδιο επιχείρημα που ακούμε κάθε φορά- ότι χρειάζεται να εξοικονομήσουμε μερικά χρήματα, για να μπορέσουμε να κάνουμε μια προσπάθεια για τη βελτίωση της κατάστασης της εταιρείας. Σημειώνω ότι με το 15% των μετοχών, αν το πάρει κάποιος στο Χρηματιστήριο, έβαλε στο χέρι την "OLYMPIC CATERING". Τώρα μπορεί να έρθει ο Λιβανέζος, που την είχε προηγουμένως, να την πάρει μέσα από το Χρηματιστήριο. Κέρδισε τρία δισεκατομμύρια, θα κερδίσει και μια εταιρεία ακόμα.

Αυτές είναι οι ανησυχίες μας και θα παρακαλούσα τον κύριο Υπουργό να απαντήσει στο πρώτο ερώτημα της ερώτησής μας.

ΠΡΟΕΔΡΕΥΩΝ (Παναγιώτης Ν.Κρητικός): Ο Υπουργός Μεταφορών και Επικοινωνιών κ.Καστανίδης έχει το λόγο.

ΧΑΡΑΛΑΜΠΟΣ ΚΑΣΤΑΝΙΔΗΣ (Υπ. Μεταφορών και Επικοινωνιών): Κύριε Πρόεδρε, ο όμιλος της "ΟΛΥΜΠΙΑΚΗΣ" δεν πλήρωσε 4,7 δισεκατομμύρια δραχμές, που είναι ένα εξαιρετικό, επαναλαμβάνω, τίμημα για να ιδιωτικοποιήσει την "OLYMPIC CATERING". Και αυτή είναι μια μάχη, που δεν την έδωσε κανείς άλλος, την έδωσε η Κυβέρνηση του ΠΑ.ΣΟ.Κ. και ολοκληρώθηκε αυτή η διαπραγμάτευση μ'αυτό το καλό τίμημα, επί των ημερών μου.

Θέλω επίσης να σας πω, κύριε Κωστόπουλε, ότι οι ίδιοι οι εργαζόμενοι, είτε μέσω της ΟΣΠΑ είτε μέσω του σωματείου της "OLYMPIC CATERING", χαιρέτισαν με πολύ θετικό τρόπο τη συμφωνία αυτή. 

Επισημαίνω ότι οι εργαζόμενοι επιδεικνύουν θετική διάθεση στο να δημιουργηθεί ένα διαφορετικό μοντέλο διαχειρίσεως της "OLYMPIC CATERING", η οποία οφείλω να πω, ότι από το 1993 και ύστερα, πάει πάρα πολύ καλά, κύριε Κωστόπουλε. Δεν είναι μόνο ότι αντέστρεψε τα αρνητικά φαινόμενα του παρελθόντος, είναι ότι πέτυχε από το 1994-1995 και ύστερα, συνεχή κέρδη, τα οποία ανήλθαν στο ενάμισι δισεκατομμύριο περίπου πέρσι.

Είναι προφανές ότι οι εργαζόμενοι, όχι απλώς αισθάνονται άνετα, αλλά δεν είναι τυχαίο ότι δεν υπήρξε κανένας κλυδωνισμός στις εργασιακές σχέσεις. Υπάρχει ένα ήρεμο εργασιακό κλίμα, που οφείλεται στις πολύ καλές συμβάσεις εργασίας. 'Οχι μόνο δεν πρόκειται να απολυθεί κανείς, αλλά αντιθέτως, η "OLYMPIC CATERING" το τελευταίο χρονικό διάστημα επανεπροσέλαβε, σύμφωνα με τον ν.2190, πολλούς απ'αυτούς που εδιώχθησαν την περίοδο 1991-1994.

Είμαι στη διάθεσή σας, κύριε Κωστόπουλε, να σας ενημερώσω για τα επενδυτικά προγράμματα της "OLYMPIC CATERING".

Η "CATERING" διοικείται από μια πολύ αξιόλογη διοίκηση εδώ και ένα χρόνο, η οποία σχεδίασε πολύ πετυχημένες επενδυτικές κινήσεις και μάλιστα έχουν αυξηθεί τόσο πολύ οι προσδοκίες τους, που υπολογίζουν ότι θα έχει ένα επενδυτικό πρόγραμμα για τα τέσσερα επόμενα χρόνια της τάξεως των επτάμισι δισεκατομμυρίων. Σκεπτόμαστε, λοιπόν, να το χρηματοδοτήσουμε, ακόμα και με το εγχείρημα εισαγωγής ενός μέρους των μετοχών της στο Χρηματιστήριο. Προφανώς γνωρίζετε ότι υπάρχουν τρόποι εισαγωγής μετοχών στο Χρηματιστήριο, ώστε όχι μόνο να υπάρξει διασπορά, όπως έγινε και στον ΟΤΕ, αλλά και κανένας να μην μπορεί να την ελέγξει. Το βασικό, όμως, είναι ότι παραμένει κάτω από τον έλεγχο του Ομίλου της "ΟΛΥΜΠΙΑΚΗΣ".

ΠΡΟΕΔΡΕΥΩΝ (Παναγιώτης Ν.Κρητικός): Επόμενη στην ημερήσια διάταξη είναι η με αριθμό 791/24.2.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννου Δραγασάκη προς την Υπουργό Ανάπτυξης, σχετικά με την συγχώνευση των εταιρειών Πετρελαιοειδών ΒΡ και ΜOBIL τις επιπτώσεις κλπ.

Η Επίκαιρη Ερώτηση του κυρίου Βουλευτή έχει ως εξής:

" Σε απάντησή σας σε αναφορά που κατέθεσα στη Βουλή για το θέμα της συγχώνευσης BP + MOBIL, αναφέρετε ότι "Η ανεξάρτηση διοικητική αρχή ανταγωνισμού του Υπουργείου Ανάπτυξης, διετύπωσε προς την Ευρωπαϊκή Επιτροπή με σαφήνεια τις επιφυλάξεις της για την επιχειρούμενη συγχώνευση, εκφράζοντας με κατηγορηματικό τρόπο τις θέσεις της για τις συνέπειες της πράξης αυτής στην αγορά Πετρελαιοειδών στη χώρα. Εν πάση περιπτώσει το Υπουργείο Ανάπτυξης λαμβάνει όλα τα κατάλληλα μέτρα ώστε να μη διαταραχθούν οι ανταγωνιστικές συνθήκες στην αγορά".

Για το θέμα, ο αρμόδιος επίτροπος Van Micrt, έχει απαντήσει σε σχετική ερώτηση ότι "η ελληνική αρχή ανταγωνισμού, συμφώνησε απόλυτα με την εκτίμηση της Επιτροπής", ότι δηλαδή δεν υπήρχε πιθανότητα η προτεινόμενη συγχώνευση να οδηγήσει στη δημιουργία ή την ενίσχυση δεσπόζουσας θέσης στην Ελλάδα. Για το λόγο αυτό συνεχίζει η απάντηση του επιτρόπου, η Ελληνική πλευρά δεν ζήτησε την εξέταση (η προθεσμία έληξε στις 31.7.96) του θέματος όπως είχε δικαίωμα, για τον έλεγχο των συγκεντρώσεων μεταξύ των επιχειρήσεων.

Ερωτάται η κυρία Υπουργός:

Γιατί υπάρχει αυτή η διάσταση ανάμεσα στην απάντηση του Υπουργείου Ανάπτυξης από τη μία πλευρά και του Επιτρόπου από την άλλη και τελικά ποιά είναι η πραγματικότητα;

Τι μέτρα πρόκειται να λάβει έστω και τώρα, για την άρση των δυσμενών επιπτώσεων τόσο για την Ελληνική Οικονομία, όσο και για τους εργαζόμενους στις δύο επιχειρήσεις;

Ο κύριος Υφυπουργός έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Κύριε Πρόεδρε, κύριοι συνάδελφοι, δεν υπάρχει στην πραγματικότητα διάσταση στις απαντήσεις μας προς τη Βουλή των Ελλήνων και στην απάντηση του Επιτρόπου Van Micrt. Διότι, όπως καλά γνωρίζετε, η εκτίμηση της Ευρωπαϊκής Επιτροπής, γιατί εκεί αναφέρεται το έγγραφο του Van Micrt, αφορά τις συνθήκες ανταγωνισμού στην κοινοτική αγορά και όχι απλώς στην ελληνική αγορά. Γι' αυτό άλλωστε και αυτού του μεγάλου ζητήματος της συγχώνευσης των δύο εταιριών, επελήφθη η Ευρωπαϊκή Επιτροπή Ανταγωνισμού και όχι η Ελληνική Επιτροπή Ανταγωνισμού, που δρα ως ανεξάρτητη διοικητική αρχή στα πλαίσια του Υπουργείου Ανάπτυξης. Διότι, όπως γνωρίζετε, η συγχώνευση αυτή δεν περιορίζεται σε δράση επιχειρήσεων στα εθνικά γεωγραφικά πλαίσια του ν.703/77, αλλά σε διακοινοτική και υπερκοινοτική δράση, υποκείμενη συνεπώς σε κοινοτικό έλεγχο, σύμφωνα με τον κανονισμό 464/89, αφού ο γεωγραφικός χώρος της συγχωνευόμενης δράσης των δύο εταιριών αφορά τη δυτική και ανατολική Ευρώπη, την Κύπρο και την Τουρκία, όπως ρητά αναφέρεται στην απόφαση της Ευρωπαϊκής Επιτροπής Ανταγωνισμού.

Συνεπώς, ο όρος η εκτίμηση του ανταγωνισμού στην απάντηση του κ. Van Μicrt, εννοείται του κοινοτικού ανταγωνισμού, αντιθέτως για τις επιπτώσεις της συγχώνευσης στη Χώρα μας την Ελλάδα, όχι απλώς είχαμε εκφράσει τις επιφυλάξεις μας, αλλά εκφράσαμε συγκεκριμένα και αναλυτικά τη γνώμη μας με επιστολή της ανεξάρτητης διοικητικής αρχής της Επιτροπής Ανταγωνισμού, προς την Ευρωπαϊκή Επιτροπή στις 26.7.1997. Στην επιστολή αυτή, αφού αναφέρονταν τα στοιχεία συμμετοχής των εταιριών στην ελληνική αγορά, βάσει 

Σελίδα 4537 

της μελέτης που είχε προηγηθεί και είχαμε ήδη ενημερώσει την επιτροπή από τις 8 Ιουλίου, είκοσι μέρες πριν, εκεί αναφέρονται επί λέξει τα εξής : "Κατά την άποψή μας η συνεργασία μέσω κοινής επιχείρησης των δύο εταιριών αυτών αναμένεται να συμβάλει στην πραγματοποίηση οικονομιών κλίμακος και κατά συνέπεια στη δυναμική παρουσία και διεύρυνση του συνολικού μεριδίου αγοράς των δύο εταιριών. Η εν λόγω συγκέντρωση, μας βρίσκει ιδιαίτερα επιφυλακτικούς, ως προς τα αποτελέσματά της στην αγορά καυσίμων κινήσεως αυτοκινήτων και λιπαντικών, ιδιαίτερα αν ληφθεί υπόψη η φημολογούμενη ενοποίηση των εταιριών SHELL και ΤΕΧΑCO με αποτέλεσμα να θεωρούμε τη διεύρυνση της πρόθεσης για αποεπένδυση απαραίτητη".

Συνεπώς, είναι προφανές ότι οι επιφυλάξεις της ελληνικής πλευράς εκφράστηκαν εγκαίρως, αφορούσαν το δικό μας γεωγραφικό χώρο και όχι το συνολικό κοινοτικό χώρο που εξετίμησε η Ευρωπαϊκή 'Ενωση.

Με δεδομένο ότι η συγχώνευση αφορούσε τον ευρύτερο ευρωπαϊκό χώρο, τα ευρύτερα γεωγραφικά χαρακτηριστικά της συγχώνευσης, η Ελλάδα επενέβη εγκαίρως για να επηρεάσει την τελική διαμόρφωση της απόφασης της Επιτροπής, που ελήφθη, όπως γνωρίζετε στις 7 Αυγούστου 1996.

Σε ό,τι αφορά τις συνθήκες ανταγωνισμού στην ελληνική αγορά, το Υπουργείο Ανάπτυξης παρακολουθεί αυτές τις συνθήκες και μεριμνά για τυχόν διατάραξή της. 'Εχουν γίνει επανειλημμένες προσπάθειες, έχουν παραπεμφθεί οι εταιρείες πετρελαιοειδών στην Επιτροπή Ανταγωνισμού για να διερευνηθεί κατά πόσον λειτουργεί άψογα ο ανταγωνισμός στο χώρο αυτόν και υπάρχουν θεσμοί όπως η ανέξαρτητη διοικητική αρχή, υπάρχει η ΔΕΠ και οι θυγατρικές της, ΕΚΟ, ΕΛΔΑ κ.λπ. που συμμετέχουν στην αγορά πετρελαιοειδών και εντείνουν την προσπάθειά τους για να λειτουργήσει κατά τρόπο υγιή ο ανταγωνισμός.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, ευχαριστώ τον Υπουργό για την απάντησή του, γιατί νομίζω ότι το θέμα αποκτά ενδιαφέρον. Διότι η απάντηση που έδωσε ο Επίτροπος της Ευρωπαϊκής 'Ενωσης στον 'Ελληνα Ευρωβουλευτή, που έκανε το αντίστοιχο ερώτημα, είναι με βάση όσα μας είπατε, παραπλανητική. Εδώ η απάντησή του λέει, ότι η Επιτροπή ήταν σε στενή επαφή με την ελληνική αρχή ανταγωνισμού, η οποία συμφώνησε απολύτως με την εκτίμηση της Επιτροπής κ.λπ.

Εν πάση περιπτώσει, το θέμα για εμάς είναι σοβαρό, διότι πράγματι σε επίπεδο Ευρωπαϊκής 'Ενωσης με τη συγχώνευση των δύο εταιρειών, ο έλεγχος στα καύσιμα θα είναι 12% και στα λιπαντικά 18%. Στην ελληνική όμως αγορά, ο έλεγχος θα είναι στη βενζίνη 33% και στα λιπαντικά 53%. 

Θα παρακαλούσα, κύριε Υπουργέ, με τη συνεργασία σας να έχουμε τα στοιχεία αυτά και εμείς τουλάχιστον θα επανέλθουμε και στο Ευρωκοινοβούλιο.

Το δεύτερο, όμως, θέμα, αφορά το μέλλον, δεν αφορά μόνο εσάς, εμπλέκεται το Υπουργείο Εργασίας και πρόκειται για το θέμα των εργαζομένων. Εκεί οι δύο εταιρείες ακολουθούν μία πρακτική με την ανάθεση εργασιών σε υπεργολάβους. Η πρακτική αυτή σε προηγούμενες περιπτώσεις είναι γνωστή. Ξέρουμε π.χ. ότι η ΑΡΤΟΥΡ ΑΝΤΕΡΣΕΝ ανέλαβε το λογιστήριο της BP, παρέλαβε έναν άλφα αριθμό εργαζομένων και μετά απέλυσε πολύ μεγάλο αριθμό. 'Αρα, οι εργαζόμενοι βάσιμα ανησυχούν για τις θέσεις και θα παρακαλούσα το Υπουργείο Ανάπτυξης να παρέμβει και στο Υπουργείο Εργασίας και σε συνεργασία με τα σωματεία εργαζομένων, να εξαντληθούν τα νομικά περιθώρια που υπάρχουν, ούτως ώστε να υποχρεωθεί η εταιρεία, όσο είναι δυνατόν, να μην προβεί σε απολύσεις για να μην έχουμε αύξηση της ανεργίας, εξ αυτού του λόγου.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Κύριε Δραγασάκη, είναι στη διάθεσή σας το Υπουργείο Ανάπτυξης και εγώ για να σας παρέξουμε οποιαδήποτε στοιχεία θέλετε σε ό,τι αφορά αυτήν την υπόθεση με την Ευρωπαϊκή Επιτροπή Ανταγωνισμού.

Σε ό,τι αφορά το δεύτερο ερώτημά σας, είναι και δική μας αγωνία η εξέλιξη της συγχώνευσης των δύο εταιρειών. Πράγματι παρατηρούνται ορισμένα δυσάρεστα φαινόμενα στη διαδικασία αυτή. Από τη δική μας πλευρά θα πράξουμε ο,τιδήποτε είναι αναγκαίο προκειμένου να ανασταλούν οποιεσδήποτε προσπάθειες για απολύσεις εργαζομένων ή συρρίκνωση προσωπικού και σε συνεργασία με το Υπουργείο Εργασίας.

Επαναλαμβάνω και πάλι ότι είμαι στη διάθεσή σας σε ό,τι αφορά το πρώτο ζήτημα να λυθεί οριστικά και να διελευκανθεί η υπόθεση.

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη στην ημερήσια διάταξη είναι η με αριθμό 802/25.2.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Μεταφορών και Επικοινωνιών, σχετικά με τη λήψη των αναγκαίων μέτρων προκειμένου ο ΟΑΣΘ να τηρήσει τις συμβάσεις που υποχρεούται ώστε να καλυφθούν με πλήρη δίκτυα Αστικών Συγκοινωνιών όλες οι περιοχές της Θεσσαλονίκης.

Η ερώτηση έχει ως εξής:

"Η προγραμματική σύμβαση του Ο.Α.Σ.Θ. με το Δημόσιο λήγει το έτος 2000. Από την ημερομηνία αυτή και μετά ο Ο.Α.Σ.Θ. ήταν υποχρεωμένος να κάνει επέκταση της αστικής συγκοινωνίας στο Νομό Θεσσαλονίκης.

Ωστόσο οι υπεύθυνοι του Ο.Α.Σ.Θ. προσπαθούν να αποσπάσουν μία σύμβαση μέχρι το 2020, χωρίς να τηρήσουν την παραπάνω συμβατική τους υποχρέωση υποσχόμενοι να επεκτείνουν την αστική συγκοινωνία μόνο σε δύο έως τρία χωριά της Θεσσαλονίκης, αγνοώντας ολόκληρη τη Δυτική Θεσσαλονίκη.

Ερωτάται ο κύριος Υπουργός

Σε ποιες ενέργειες θα προβεί προκειμένου ο Ο.Α.Σ.Θ. να τηρήσει τις συμβατικές του υποχρεώσεις, ώστε να καλυφθούν με πλήρη δίκτυα αστικών συγκοινωνιών όλες οι περιοχές της Θεσσαλονίκης."

Ο Υπουργός Μεταφορών και Επικοινωνιών κ. Χάρης Καστανίδης, Βουλευτής Θεσσαλονίκης, έχει το λόγο.

ΧΑΡΑΛΑΜΠΟΣ ΚΑΣΤΑΝΙΔΗΣ (Υπ. Μεταφορών και Επικοινωνιών): Τονίσατε τη δεύτερη ιδιότητά μου, κύριε Πρόεδρε...

ΠΡΟΕΔΡΕΥΩΝ (Παναγιώτης Ν. Κρητικός):Την αρνείσθε;

ΧΑΡΑΛΑΜΠΟΣ ΚΑΣΤΑΝΙΔΗΣ (Υπ. Μεταφορών και Επικοινωνιών):'Οχι βεβαίως. Δεν θα μπορούσα κάτι που με απένειμε ο Ελληνικός Λαός να το αρνηθώ.

ΠΡΟΕΔΡΕΥΩΝ (Παναγιώτης Ν. Κρητικός):Είναι τιμητικότερη της πρώτης...

ΧΑΡΑΛΑΜΠΟΣ ΚΑΣΤΑΝΙΔΗΣ (Υπ. Μεταφορών και Επικοινωνιών):Ασφαλώς ναι.

ΠΡΟΕΔΡΕΥΩΝ (Παναγιώτης Ν. Κρητικός):... διότι απορρέει εκ της λαϊκής εντολής.

ΧΑΡΑΛΑΜΠΟΣ ΚΑΣΤΑΝΙΔΗΣ (Υπ. Μεταφορών και Επικοινωνιών):Ακριβώς.

Κύριε συνάδελφε, η συμφωνία του Ελληνικού Δημοσίου με τον ΟΑΣΘ λήγει το 2000. Το Υπουργείο Μεταφορών έχει ήδη εκδηλώσει την πρόθεσή του -και σ'αυτό συμφωνεί και ο ΟΑΣΘ- να υπάρξει διαπραγμάτευση πολύ νωρίς, από τώρα δηλαδή, για την αναθεώρηση της συμβάσεως και την υπογραφή μιας νέας συμβάσεως για την εξυπηρέτηση της Θεσσαλονίκης.

Μέχρι στιγμής ο ΟΑΣΘ τηρεί, στα πλαίσια της ισχυούσης συμβάσεως, τις υποχρεώσεις του για την εξυπηρέτηση των αστικών περιοχών της Θεσσαλονίκης με βάση το νόμο 866/79.

'Οπως ξέρετε, η εξυπηρέτηση της Θεσσαλονίκης από τον ΟΑΣΘ ανετέθη σ'αυτόν τον Οργανισμό, το πρώτον, το 1957. Εκείνη την εποχή προβλέφθηκε, ότι ο χώρος που εξυπηρετείται, είναι αυτός που περιλαμβάνεται σε μία ακτινική απόσταση κυκλικά από το Λευκό Πύργο δέκα περίπου χιλιομέτρων.

Αργότερα, όταν ψηφίστηκε ο νόμος 866/79 και κατ' 

Σελίδα 4538 

εξουσιοδότηση αυτού εξεδόθη Π.Δ., καθορίσθηκε ότι έπρεπε να ενταχθούν περαιτέρω περιοχές, οι οποίες ήταν αυτές, που περιλαμβάνονται μέσα στα όρια που διαμορφώνει η νοητή γραμμή συνδέσεως όλων των τερματικών σταθμών του ΟΑΣΘ.

Αυτή την υποχρέωση την τηρεί μέχρι σήμερα ο ΟΑΣΘ. Σας ενημερώνω, ότι στα πλαίσια της συζήτησης που ήδη αρχίζει το Υπουργείο Μεταφορών με τον ΟΑΣΘ για την αναθεώρηση της συμβάσεως και την υπογραφή νέας για μετά το 2000, η πρόθεση του Υπουργείου Μεταφορών είναι να ζητήσει τη μεγαλύτερη δυνατή επέκταση των λεωφορειακών γραμμών του ΟΑΣΘ και ανατολικώς, και δυτικώς, ώστε να καλυφθεί το μεγαλύτερο μέρος των περιοχών εκτός του βασικού πολεοδομικού συγκροτήματος και να εξυπηρετούνται, με την ενσωμάτωση και του ΚΤΕΛ στον ΟΑΣΘ, αυτές οι περιοχές.

Σε αυτό δεν είναι αρνητικός ούτε ο ΟΑΣΘ. 'Ομως έχουμε μπροστά μας χρόνο να το συζητήσουμε. Πάντως εκείνο που θέλω να ξέρετε είναι ότι το Υπουργείο Μεταφορών θα διασφαλίσει τη μεγαλύτερη δυνατή ένταξη και από τη μια και από την άλλη πλευρά της Θεσσαλονίκης περιοχών που σήμερα δεν εξυπηρετούνται από τις λεωφορειακές γραμμές του ΟΑΣΘ.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Ρόκος έχει το λόγο.

ΓΕΩΡΓΙΟΣ ΡΟΚΟΣ:Κύριε Πρόεδρε, πρέπει να πω, ότι τα πράγματα έχουν έτσι ακριβώς όπως τα έβαλε ο κύριος Υπουργός. Βέβαια η ερώτησή μου έχει να κάνει με την ανησυχία των πολιτών μετά από διέρρευση πληροφοριών ότι ήδη ο ΟΑΣΘ επιδιώκει νέα συμφωνία τώρα, τέσσερα χρόνια πριν, προς όφελός του και αυτό είναι το ανησυχητικό. Δεν θα έκανα την ερώτηση εάν δεν είχα συνεχείς οχλήσεις από πάρα πολλούς πολίτες όλης της περιοχής και της ανατολικής και της δυτικής πλευράς της Θεσσαλονίκης.

Είναι γνωστό και σε μένα που ζω στο Λαγκαδά, ότι χρόνια τώρα η πόλη αυτή, που απέχει μόλις δεκαοκτώ χιλιόμετρα από το κέντρο της Θεσσαλονίκης, από το Βαρδάρη, έχει αίτημα δημιουργίας αστικής συγκοινωνίας, αντιγράφοντας τα πλαίσια της ανάπτυξης της Αττικής.

Για να διαπιστώσει κανείς το δίκαιο του όλου προβλήματος, θα σας πω μερικά παραδείγματα. Για την απόσταση Ζάππειο-Βάρκιζα τριάντα δύο χιλιομέτρων, πληρώνει ο μεταφερόμενος εβδομήντα πέντε δραχμές. Επίσης, για την απόσταση Πειραιά-Πόντιοι, τριάντα επτά χιλιομέτρων, πληρώνει πάλι εβδομήντα πέντε δραχμές.

Ας πάρουμε τώρα ανάλογες διαδρομές στην περιοχή του Λαγκαδά. Διαδρομή Θεσσαλονίκη-Γερακαρού, απόσταση τριάντα πέντε χιλιομέτρων, πληρώνει ο μεταφερόμενος πεντακόσιες πενήντα δραχμές. Είναι περίπου δεκαπλάσιο το κόστος μεταφοράς.

Αυτό έχει σχέση με την ανάπτυξη, όπως καταλαβαίνετε.

Ξέρετε επίσης, κύριε Υπουργέ, γιατί εσείς -και αυτό είναι το ευτύχημα- ζείτε από κοντά όλα αυτά τα πράγματα, είσθε στη Θεσσαλονίκη και τη γνωρίζετε καλύτερα ίσως και από εμένα. Ξέρετε ότι τα τελευταία χρόνια όλος αυτός ο άξονας Θεσσαλονίκης-Λαγκαδά, Θεσσαλονίκης-Κουφαλίων έχει πια αστικοποιηθεί απόλυτα. Οι βιοτεχνίες που δημιουργήθηκαν τη δεκαετία του '80 κυρίως, έχουν δημιουργήσει μέγιστες ανάγκες. Καταλαβαίνετε τι σημαίνει. Εγώ έχω πολλούς συνεργάτες, οι οποίοι μετακινούνται την ημέρα και έχουν το ίδιο πρόβλημα. Μέσα και από αυτούς αντλώ την ανάγκη να σας ρωτήσω. Πράγματι εγώ επιμένω και δεν το θεωρώ καχύποπτο, όσον αφορά τουλάχιστον εσάς, να γίνει τώρα, το δυνατόν γρηγορότερο, η αναθεώρηση της σύμβασης. 'Εκανα και εγώ μερικές προσπάθειες για να μη μείνω έξω από το χορό του γίγνεσθαι. Μίλησα και εγώ με το ΚΤΕΛ και με τον πρόεδρό του. Και αυτοί είναι διατεθειμένοι από την πλευρά τους να το ζητήσουν στα πλαίσια του 866/79, να συγχωνευθούν τα λεωφορεία τους στις γραμμές του ΟΑΣΘ. Εκτιμώ, δηλαδή, ότι αν εσείς πάρετε τώρα τις πρωτοβουλίες, τώρα που ο κόσμος πιέζει, αντιγράφοντας τη βούληση των κατοίκων των περιοχών και της ανατολικής πλευράς της Θεσσαλονίκης προς Λαγκαδά και της δυτικής πλευράς, θα κάνετε ένα πολύ μεγάλο έργο και εύχομαι πραγματικά να το κάνετε το δυνατόν γρηγορότερα, όσο εσείς είσθε Υπουργός. Ευχαριστώ πολύ.

ΠΡΟΕΔΡΕΥΩΝ (Παναγιωτης Ν.Κρητικός): Ο Υπουργός Μεταφορών και Επικοινωνιών κ. Καστανίδης έχει το λόγο για να δευτερολογήσει.

ΧΑΡΑΛΑΜΠΟΣ ΚΑΣΤΑΝΙΔΗΣ (Υπ. Μεταφορών και Επικοινωνιών): Κύριε Πρόεδρε, απλώς θα ήθελα να διευκρινίσω, ότι ορισμένες περιοχές της Θεσσαλονίκης, όπως αυτές που ανέφερε ο αγαπητός συνάδελφος κ.Ρόκος, η Γερακαρού ή ο Λαγκαδάς, επιβαρύνονται με μεγαλύτερο τιμολόγιο απ'ό,τι άλλες περιοχές, γιατί εξυπηρετούνται σήμερα από τα ΚΤΕΛ και όχι από τον Ο.Α.Σ.Θ., σε αντίθεση με ανάλογες περιοχές των Αθηνών που εξυπηρετούνται από τις αστικές συγκοινωνίες της Αθήνας.

Επιθυμώ επίσης να διευκρινίσω ότι και να ήθελε σήμερα ο Ο.Α.Σ.Θ. να κάνει επέκταση των γραμμών του, δεν μπορεί από τη σύμβασή του, από το ν. 866. Δηλαδή χρειάζεται νέα νομοθετική ρύθμιση.

Ορθά, πολλές περιοχές δυτικά και ανατολικά της Θεσσαλονίκης, ζητούν επέκταση των λεωφορειακών συνδέσεων. Διότι, όπως επίσης ορθά παρατηρήσατε, επεκτάθηκε ο πολεοδομικός ιστός και οι ανάγκες σήμερα είναι άλλες. Και χρειάζεται να εξασφαλίσουμε την εξυπηρέτηση νέων περιοχών μέσω του Ο.Α.Σ.Θ.

Λοιπόν, επιβεβαιώνω για άλλη μία φορά, ούτε ο Ο.Α.Σ.Θ. είναι αρνητικός. Και τα ΚΤΕΛ δείχνουν την κατάλληλη διάθεση για συγχώνευση δραστηριοτήτων. Και κυρίως η πολιτική πρόθεση της Κυβέρνησης είναι, στα πλαίσια της συζήτησης που τώρα αρχίζει για την αναθεώρηση της σύμβασης, να ζητήσει την ένταξη των περισσότερων δυνατόν περιοχών, στο δίκτυο του Ο.Α.Σ.Θ.

ΠΡΟΕΔΡΕΥΩΝ (Παναγιώτης Ν.Κρητικός): Θα παρακαλέσω, κύριοι συνάδελφοι, να εγκρίνετε την πρόταξη της τελευταίας επίκαιρης ερώτησης που απευθύνεται στο Υπουργείο Ανάπτυξης, διότι ο κ.Χρυσοχοϊδης έχει έναν επείγοντα λόγο να αναχωρήσει και νομίζω και ο συνάδελφος κ.Τσαφούλιας, ο οποίος είναι ο ερωτών. Ας διευκολύνουμε τους κυρίους συναδέλφους, δεν νομίζω να υπάρχει αντίρρηση.

Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ Μάλιστα, μάλιστα.

ΠΡΟΕΔΡΕΥΩΝ (Παναγιωτης Ν.Κρητικός): Η Βουλή ενέκρινε.

Θα συζητηθεί, λοιπόν, η τέταρτη, με αριθμό 801/25.2.1997 επίκαιρη ερώτηση δευτέρου κύκλου του Βουλευτή του Δημοκρατικού Κοινωνικού Κινήματος κ.Γεωργίου Τσαφούλια προς την Υπουργό Ανάπτυξης, σχετικά με τις προθέσεις της Κυβέρνησης για την κατασκευή μαρίνας στη Λευκάδα.

Η επίκαιρη ερώτηση του κυρίου συναδέλφου έχει ως εξής:

"Η κατασκευή μαρίνας στη Λευκάδα προβλεπόταν στον αρχικό σχεδιασμό του Υπουργείου Τουρισμού, ενώ ο πρώην Υφυπουργός Γ.Ρωμαίος είχε δώσει και έγγραφη διαβεβαίωση.

Η Λευκάδα, ως γνωστόν, είναι κόμβος διέλευσης τουριστικών σκαφών και διαθέτει χώρο για το σκοπό αυτό με ιδανικές συνθήκες.

Η τοπική οικονομία βρίσκεται σε μαρασμό και η κατασκευή ενός τέτοιου έργου αναμένεται να δώσει αναπτυξιακή πνοή στο νησί.

Με τους τελευταίους, όμως, σχεδιασμούς του Υπουργείου Ανάπτυξης χωροθετούνται μαρίνες στην Κεφαλλονιά και τη Ζάκυνθο και εξαιρείται η Λευκάδα.

Ερωτάται η κυρία Υπουργός, ποιοι οι λόγοι τροποποίησης του αρχικού σχεδιασμού και αθέτησης των υποσχέσεων και τι προτίθεται να φτιάξει για την κατασκευή μαρίνας στη Λευκάδα";

Βουλευτής Αχαϊας εσείς, υιοθετήσατε τη Λευκάδα βλέπω.

ΓΕΩΡΓΙΟΣ ΤΣΑΦΟΥΛΙΑΣ: Είμαστε κοντά, γειτνιάζουμε.

ΠΡΟΕΔΡΕΥΩΝ (Παναγιωτης Ν.Κρητικός): Είναι ευχάριστο.

Θα χαρεί και ο κύριος Πρόεδρος της Βουλής, ως Λευκαδίτης, για την υιοθεσία!

Ο Υφυπουργός Ανάπτυξης κ.Χρυσοχοϊδης έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Κύριε Πρόεδρε, ευχαριστώ για την προτίμηση.

Σελίδα 4539 

 

Στο επιχειρησιακό πρόγραμμα Τουρισμός-Πολιτισμός στο μέτρο που αφορά το θαλάσσιο τουρισμό, προβλέπεται η χρημαδότηση και κατασκευή της βασικής λιμενικής υποδομής για δύο μόνο μαρίνες σε όλη τη Χώρα, του Αργοστολίου και της Ικαρίας.

Μάλιστα υπάρχουν άλλες δύο, που είναι υπό κατασκευή αυτήν τη στιγμή. 'Εχει αναλάβει το Υπουργείο Ανάπτυξης την υποχρεώση να τις ολοκληρώσει. Είναι η μαρίνα της Ζακύνθου και η αντίστοιχη της Θάσου.

Η επιλογή αυτών των έργων έγινε με βάση την ωριμότητα από πλευράς μελετών, προκειμένου να υπάρξει, όπως αντιλαμβάνεστε, απορροφητικότητα. Η κατασκευή της μαρίνας στη Λευκάδα ουδέποτε είχε προγραμματισθεί να προχωρήσει σε εκπόνηση μελέτης καταρχήν, πριν προγραμματιστεί για κατασκευή. Από τη συνεργασία που έγινε των υπηρεσιών του Ε.Ο.Τ. και της Περιφέρειας των Ιονίων Νήσων, προκύπτει ότι από το αντίστοιχο Π.Ε.Π. χρηματοδοτούνται πολύ σημαντικές επεμβάσεις, σε λιμάνια της Λευκάδας, όπως στο Βλυχό, στο Νυδρί, καθώς και σε μικρά νησιά της ευρύτερης περιοχής Λευκάδας, όπως στα λιμάνια του Καστού, Καλάμου, Σπαρτοχωρίου, Βαθέως Μεγανησίου και της Επισκοπής. Οι επεμβάσεις αυτές ικανοποιούν αυτό, που αναφέρετε στην επερώτησή σας, δηλαδή οι επεμβάσεις αυτές θα παρέχουν ασφαλή ελλιμενισμό και προστασία, σε περίπτωση κακοκαιρίας, για τα διερχόμενα σκάφη. Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Υπήρξε η επιχειρηματολογία προεκλογικώς, ότι στη Λευκάδα θα ετακτοποιείτο η μαρίνα. Και ως εκ τούτου οι κάτοικοι βρίσκονται σε μεγάλη αναμονή και απορούν, γιατί αυτό το πράγμα δεν προχώρησε. Σύμφωνα με τις πληροφορίες,που έδωσε ο κύριος Υπουργός,το θέμα είναι ανύπαρκτο, από απόψεως πραγματώσεως.

Υπήρξε, κύριε Υπουργέ, υπόσχεση προεκλογική και οι άνθρωποι ανησυχούν. Επομένως κάτι πρέπει να γίνει προς αυτήν την πλευρά. Οι δε επεμβάσεις, που γίνονται στα λιμάνια αυτά είναι τελείως άσχετες με τον προσδιορισμό του σκοπού, που θα εξυπηρετούν οι μαρίνες. Δεν είναι δυνατόν με τις επεμβάσεις αυτές να αντικατασταθεί αυτό που γίνεται, το οποίο θα γινόταν με τη μαρίνα.

Επομένως δεν είναι λόγος δικαιολογητικός. Επίσης οπωσδήποτε θα έπρεπε να εχει προχωρήσει αυτό το πράγμα. Υπάρχει δυνατότητα απορρόφησης και αυτή η δυνατότητα δεν ήταν δυνατον να έχει λειτουργήσει ευνοϊκά γι' αυτήν την περίπτωση. Γι'αυτό νομίζω ότι πρέπει να ξαναεξετάσετε αυτό το θέμα, για να δούμε τι μπορεί να γίνει στην περιοχή.

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υφυπουργός έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Κύριε συνάδελφε, παρά το γεγονός ότι ουδέποτε έχει προγραμματισθεί, ούτε καν η εκπόνηση μελέτης, το Υπουργείο Ανάπτυξης ζήτησε από την Περιφέρεια Ιονίων Νήσων την άποψη του, για το συγκεκριμένο ζήτημα, ούτως ώστε στη συνέχεια τουλάχιστον σε πρώτη φάση να προχωρήσουμε στην εκπόνηση της μελέτης. Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): Επανερχόμαστε στη συζήτηση της πρώτης επίκαιρης ερώτησης, Δευτέρου Κύκλου, με αριθμό πρωτοκόλλου 799 της 25.2.1997 του Βουλευτή του Πανελληνίου Σοσιαλιστικού Κινήματος κ. Παναγιώτη Κουρουμπλή προς τον Υπουργό Υγείας και Πρόνοιας, σχετικά με τις ελλείψεις στην πρωτοβάθμια υγειονομική περίθαλψη στο Νομό Αιτωλοακαρνανίας και τη λήψη των αναγκαίων μέτρων.

Η επίκαιρη ερώτηση του κυρίου συναδέλφου έχει ως εξής:

"Καθημερινά ο τοπικός Τύπος της Αιτωλοακαρνανίας αναφέρεται στις σοβαρές ελλείψεις της πρωτοβάθμιας φροντίδας υγείας, στο Νομό Αιτωλοακαρνανίας.

Η σύσταση νέων περιφερειακών ιατρείων είναι επιβεβλημένη ανάγκη, προκειμένου να καλυφθούν περιοχές, που παρουσιάζουν έντονα χαρακτηριστικά ανάπτυξης, στερούνται όμως στοιχειωδών υπηρεσιών πρωτοβάθμιας φροντίδας υγείας, όπως είναι οι Δήμοι Θεστιέων, Πυλλήνης και Αντιρρίου, και οι Κοινότητες Δρυμού, Θύριου, Κεχρινιάς και Μεσσάριστας.

Ερωτάται ο κύριος Υπουργός:

Σε ποια μέτρα πρόκειται να προβεί, προκειμένου οι κάτοικοι του Νομού Αιτωλοακαρνανίας να αισθανθούν ότι υπάρχει πρωτοβάθμια φροντίδα υγείας και γι'αυτούς";

Ο Υφυπουργός Υγείας και Πρόνοιας κ. Εμμανουήλ Σκουλάκης, Βουλευτής Χανίων, έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Ευχαριστώ, κύριε Πρόεδρε.

Αναφορικά με τα όσα ερωτά το Υπουργείο Υγείας και Πρόνοιας ο αγαπητός συνάδελφος κ. Κουρουμπλής, σχετικά με τη σύσταση περιφερειακών ιατρείων στους Δήμους Θεστιέων, Πυλλήνης και Αντιρρίου και στις Κοινότητες Δρυμού, Κεχρινιάς, Θύριου και Μεσσάριστας, πρέπει να πω τα παρακάτω:

Η πρωτοβάθμια φροντίδα Υγείας στο Νομό Αιτωλοακαρνανίας προς τους κατοίκους του νομού εξυπηρετείται, πρώτον, από οκτώ Κέντρα Υγείας, από τα οποία τα τέσσερα υπάγονται στο Νοσοκομείο Αγρινίου και τα υπόλοιπα τέσσερα στο Νομό Μεσολογγίου.

Επίσης, έχουν συσταθεί και λειτουργούν ως αποκεντρωμένες μονάδες των Κέντρων Υγείας, στο σύνολο του νομού, εξήντα πέντε περιφερειακά ιατρεία. Στο Δήμο Αντιρρίου τοποθετείται αγροτικός ιατρός, λόγω των αυξημένων αναγκών του δήμου, ο οποίος καλύπτεται υγειονομικά από το Κέντρο Υγείας Ναυπάκτου.

Επίσης, προβλέπεται, με το υπό κατάρτιση νομοσχέδιο, η δημιουργία δικτύων πρωτοβάθμιας φροντίδας υγείας, με την παροχή κοινών υπηρεσιών, μεταξύ περιφερειακών ιατρείων, κέντρων Υγείας και άλλων μονάδων πρωτοβάθμιας φροντίδας, ασφαλιστικών οργανισμών π.χ. Ι.Κ.Α.. Αυτό είναι ένα θέμα που όπου θα προσφέρεται λύση, θα εφαρμοστεί αμέσως. Αυτό όμως δε σημαίνει ότι οι ανάγκες του νομού εξυπηρετούνται όλες. Γι' αυτό και το Υπουργείο εξετάζει το αίτημα της σύστασης των παραπάνω περιφερειακών ιατρείων, μέσα στα πλαίσια της πλήρους ανάπτυξης και λειτουργίας των Κέντρων Υγείας του νομού και, βέβαια, μέσα στα πλαίσια των οικονομικών συγκυριών και δυνατοτήτων τις οποίες, κύριε Πρόεδρε, νομίζω ότι ο αγαπητός συνάδελφος τις γνωρίζει πάρα πολύ καλά και λόγω πρόσφατης θητείας στο Υπουργείο Υγείας ...

ΠΡΟΕΔΡΕΥΩΝ (Παναγιώτης Ν.Κρητικός): Ως θητεύσας επί μακρόν στο Υπουργείο Υγείας και Πρόνοιας. 

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): ... και λόγω του ότι είναι κυβερνητικός Βουλευτής και γνωρίζει πάρα πολύ καλά και τις συγκυρίες και τις δυνατότητες.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Κουρουμπλής έχει το λόγο.

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, με την απάντηση του σεβαστού φίλου Υφυπουργού δε γίναμε σοφότεροι. Γνωρίζουμε τα προβλήματα που έχει το Υπουργείο και, βεβαίως, η πρόταση που έγινε δια μέσου της Νομαρχιακής Αυτοδιοίκησης ήταν ακριβώς πρόταση που περιείχε τις βασικές και στοιχειώδεις ανάγκες σε περιοχές που πραγματικά απέχουν από τα Κέντρα Υγείας, κύριε Πρόεδρε, εικοσιπέντε χιλιόμετρα. Αν δηλαδή δει κανείς το χάρτη θα καταλάβει, ότι αυτές οι περιοχές είναι κατ' αρχήν ζωτικής σημασίας, είναι περιοχές που αναπτύσσονται τα τελευταία χρόνια. 'Οσον αφορά το Δήμο Θεστιέων μιλάμε για έξι χιλιάδες κατοίκους, το Αντίρριο είναι μια περιοχή στην οποία ήδη ετοιμάζεται το εργοτάξιο για να έχει εκτός από τους κατοίκους, που ξεπερνούν τις τέσσερις χιλιάδες, δυο χιλιάδες εργαζόμενους. Αν μιλάμε για τα άλλα χωριά, τη Κεχρινιά, το Θύριο, η απόσταση είναι εικοσιπέντε με τριάντα χιλιόμετρα.

Δε ζητούμε, λοιπόν, πιστώσεις που πραγματικά είναι έξω από τις δυνατότητες του Υπουργείου. Πρέπει να ληφθεί υπόψη, ότι σ' αυτήν την περιοχή, η οποία έχει ζήσει για δεκαετίες την εγκατάλειψη από την κεντρική εξουσία, αντιμετωπίζει προβλήματα επιβίωσης ο πολίτης, διότι πριν από τρία χρόνια, αν ενθυμείσθε, είχαμε ένα περιστατικό που λόγω

Σελίδα 4540 

της απόστασης για να πάει στο Κέντρο Υγείας, πέθανε μέσα στο αγροτικό αυτοκίνητο. Δε ζητούμε δηλαδή πράγματα υπερβολικά. Πρέπει να γίνει κατανοητό ότι είναι ο μεγαλύτερος νομός σε έκταση, με ένα πεπαλαιωμένο δίκτυο και η πρωτοβάθμια φροντίδα υγείας είναι κατ' αρχήν μια παρέμβαση ασφάλειας που νιώθει ο πολίτης και, δεύτερον, μια ουσιαστική παρέμβαση γιατί ακριβώς δεν είναι εύκολη η προσπελασιμότητα του πολίτη στον αναγκαίο χρόνο, στους σταθμούς και στα Κέντρα Υγείας, όπου μπορεί να λάβει μια τέτοια φροντίδα. Γι' αυτό, λοιπόν, ζητούμε από το Υπουργείο αυτήν την παρέμβαση. Δεν περιμένουμε μια απλή απάντηση για να εκτονωθούμε, κύριε Πρόεδρε, διότι θα επανέλθουμε γι' αυτό το θέμα. Είναι ένα θέμα ζωτικό για την περιοχή και πρέπει να βρεθεί λύση, να δοθεί μια απάντηση, έστω σε πρώτη φάση, τουλάχιστον γι' αυτές τις έξι κοινότητες και δήμους που πραγματικά είναι, αν το δει κανείς από πολύ κοντά, αναγκαίος όρος για να επιβιώσουν, για να λάβουν μια τέτοια φροντίδα.

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, στην απάντησή μου δεν αρνήθηκα την ανάγκη σύστασης αυτών των περιφερειακών ιατρείων. 'Ολοι μας ξέρουμε τη σημασία που έχει ένας γιατρός σε μια περιοχή η οποία απέχει κάποια χιλιόμετρα -όπως πολύ σωστά είπε ο κύριος συνάδελφος- από το πλησιέστερο Κέντρο Υγείας. Γι' αυτό σας είπα, ότι το Υπουργείο Υγείας μελετά με πολύ προσοχή και μέσα στα πλαίσια των δυνατοτήτων και των οικονομικών συγκυριών, το αίτημα της Νομαρχιακής Αυτοδιοίκησης και όλων των συναδέλφων του νομού -και εσάς βέβαια και του κ. Μπαλτά που είναι εδώ- οι οποίοι κατά καιρούς υποβάλλουν αυτά τα αιτήματα. Και θα χαρούμε μέσα στα πλαίσια, επαναλαμβάνω, των δυνατοτήτων, να μπορέσουμε να ικανοποιήσουμε μερικά από αυτά τα αιτήματα.

Πάντως, δεν υπάρχει, αγαπητέ συνάδελφε, σύσταση νέου περιφερειακού ιατρείου, χωρίς οικονομική επιβάρυνση. Μην ξεχνάτε τις ανάγκες του Υπουργείου Υγείας και Πρόνοιας, μην ξεχνάτε ότι μέσα σ' αυτήν τη διετία πήραμε έγκριση για δέκα χιλιάδες θέσεις ιατρικού και νοσηλευτικού προσωπικού, για να μπορέσουμε να καλύψουμε τις είκοσι χιλιάδες και πλέον κενές οργανικές θέσεις που υπάρχουν σε όλο το σύστημα, να ανοίξουμε νέα νοσοκομεία στη Λάρισα, στην Ελευσίνα, στην 'Αρτα, στη Λειβαδιά κ.ο.κ.

Εν πάση περιπτώσει, θέλω να πιστεύω ότι μέσα στα πλαίσια των δυνατοτήτων θα ικανοποιήσουμε μερικά από τα αιτήματα αυτά.

ΠΡΟΕΔΡΕΥΩΝ (Παναγιώτης Ν. Κρητικός): Η δεύτερη στην ημερήσια διάταξη με αριθμό 807/26.2.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Γεωργίας, σχετικά με τη λήψη των αναγκαίων μέτρων λειτουργίας των Βιομηχανικών Σφαγείων του Βόλου, τη διαγραφή των χρεών τους προς την Αγροτική Τράπεζα της Ελλάδος κ.λπ., διαγράφεται λόγω κωλύματος του ερωτωμένου κυρίου Υπουργού.

Η τρίτη στην ημερήσια διάταξη με αριθμό 797/25.2.97 επίκαιρη ερώτηση του Βουλευτή του Συνασπισμού της Αριστεράς και της Πρόοδου κ. Ευάγγελου Αποστόλου προς τους Υπουργούς Εργασίας και Κοινωνικών Ασφαλίσεων και Γεωργίας, σχετικά με τη λήψη των αναγκαίων μέτρων για την ομαλή συνέχιση της λειτουργίας της Επιχείρησης ΔΑΒΙΕ Α.Ε. στην Ευρυτανία, την προστασία των δικαιωμάτων των εργαζομένων κ.λπ. διαγράφεται, διότι δεν έχει προσέλθει ακόμη ο κύριος Υπουργός, ο οποίος έχει ειδοποιηθεί, το γνωρίζει και έπρεπε να είναι εδώ.

ΕΥΑΓΓΕΛΟΣ ΑΠΟΣΤΟΛΟΥ: Το τρις εξαμαρτείν ουκ ανδρός σοφού. 

ΠΡΟΕΔΡΕΥΩΝ (Παναγιώτης Ν. Κρητικός): Ούτε πανσόφου!

Κύριοι συνάδελφοι, για την καταχώρηση των επικαίρων ερωτήσεων στα Πρακτικά, θα αναγνώσω και τις δύο ερωτήσεις των κυρίων συναδέλφων.

Και αρχίζω με την υπ'αριθμόν 807/26.2.97 επίκαιρη ερώτηση του Βουλευτή κ. Νικολάου Γκατζή, η οποία έχει ως εξής:

"Στο Βόλο, στη δεκαετία του 1980-1990 κατασκευάστηκαν τα νέα Βιομηχανικά Σφαγεία αφού εντάχθηκαν στον Κανονισμό 355/77 (έγκριση επιτροπής 29.6.83) με επιλέξιμη δαπάνη διακοσίων πενήντα επτά εκατομμυρίων. Η τελική δαπάνη έχει αγγίξει τα τετρακόσια πενήντα εκατομμύρια σημερινής αξίας πάνω του ενός δισεκατομμυρίου δραχμών.

Δέκα χρόνια μετά την αποπεράτωση του έργου, δεν στάθηκε δυνατόν να βρεθεί λύση για το φορέα λειτουργίας των νέων σφαγείων, με αποτέλεσμα, λόγω της εγκατάλειψης, να υπάρχουν φθορές.

Το τελευταίο διάστημα ο Δήμος Βόλου εξετάζει το ενδεχόμενο να λειτουργήσει τα σφαγεία υπό την προϋπόθεση, ότι θα διαγραφούν τα χρέη προς την ΑΤΕ, που προέκυψαν από δάνειο ενενήντα δύο κόμμα πενήντα πέντε εκατομμυρίων το οποίο πήρε ο δήμος το 1984 προκειμένου να εξυπηρετήσει μεταβατικά την κατασκευή των σφαγείων που του είχε ανατεθεί προσωρινά από το Υπουργείο Γεωργίας μέχρι να βρεθεί ο οριστικός φορέας.

Ερωτάται ο κύριος Υπουργός:

Τι μέτρα προτίθεται να πάρει η Κυβέρνηση για τη λειτουργία τους, ώστε και η αγορά να τροφοδοτείται από σφάγια σύμφωνα με όλους τους κανόνες υγιεινής, οι εργαζόμενοι να συνεχίσουν την εργασία τους και μία επένδυση του ενός δισεκατομμυρίου να αποδοθεί επιτέλους σε κοινή χρήση;

Η με αριθμό 797/25.2.97 επίκαιρη ερώτηση του Βουλευτή κ. Ευάγγελου Αποστόλου έχει ως εξής:

"Η ΔΑΒΙΕ Α.Ε. είναι μια κρατοσυνεταιριστική επιχείρηση της Ευρυτανίας, που με πρόσχημα και απειλή το κλείσιμο της βιομηχανίας ξύλου που λειτουργεί στο Καρπενήσι, εκβιάζει τους εργαζόμενους, οι οποίοι και αναγκάζονται να συναινούν στην παραχώρηση βασικών δικαιωμάτων τους (μεγάλη καθυστέρηση στην πληρωμή των δεδουλευμένων, άδειες άνευ αποδοχών κ.λπ.).

Μάλιστα τις τελευταίες ημέρες τους είχε ζητήσει να συναινέσουν στην απόλυση δέκα από τους πενήντα εργαζομένους και οι υπόλοιποι να πάρουν δέκα ημέρες άδεια άνευ αποδοχών, διαφορετικά θα σταματήσει τη λειτουργία του εργοστασίου.

Ερωτώνται οι κύριοι Υπουργοί:

α) Μέχρι πότε θα επιτρέπουν να συνεχίζεται αυτή η διαδικασία παραβίασης της εργατικής νομοθεσίας με εκβιαστικά διλήμματα; β) Τι μέτρα σκοπεύει να πάρει η Πολιτεία για την ομαλή συνέχιση λειτουργίας της επιχείρησης."

Κύριοι συνάδελφοι, ολοκληρώθηκε η συζήτηση επί των επικαίρων ερωτήσεων.

Σελίδα 4541 

 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η υπ'αριθμ. 31/30.1.97 επερώτηση των Βουλευτών της Νέας Δημοκρατίας κυρίων Εμμανουήλ Κεφαλογιάννη, Σπήλιου Σπηλιωτόπουλου, Γεωργίου Αλογοσκούφη, Σάββα Τσιτουρίδη, Νικολάου Νικολόπουλου και Αθανασίου Δαβάκη κατά του Υπουργού Εθνικής Οικονομίας, σχετικά με την παράλειψη εφαρμογής του ν. 2331/1995 "Πρόληψη και καταστολή της νομιμοποίησης εσόδων από εγκληματικές δραστηριότητες".

Στην επερώτηση αυτή ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Γεώργιος Παναγιωτόπουλος ορίζει Κοινοβουλευτικό Εκπρόσωπο τον εκ των επερωτώντων συναδέλφων κ. Γεώργιο Αλογοσκούφη, Βουλευτή Επικρατείας.

Το λόγο έχει ο κ. Εμμανουήλ Κεφαλογιάννης για είκοσι λεπτά.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κυρίες και κύριοι συνάδελφοι, δεκαέξι μήνες μετά την ψήφιση του νόμου για το ξέπλυμα του βρώμικου χρήματος, δηλαδή του νόμου για την "Πρόληψη και καταστολή της νομιμοποίησης εσόδων από εγκληματικές δραστηριότητες", η Κυβέρνηση του κ. Σημίτη ουσιαστικά δεν έχει θέσει σε εφαρμογή τις βασικές διατάξεις, του νόμου αυτού.

Και αυτό αποδεικνύεται από τις απαντήσεις του Υπουργού Εθνικής Οικονομίας σε ερώτηση της Νέας Δημοκρατίας, που κατατέθηκε αρχές Δεκεμβρίου 1996, με την οποία αποδεικνύεται, ότι: το εκτελεστικό του νόμου προεδρικό διάταγμα δημοσιεύθηκε δεκαέξι μήνες μετά τη δημοσίευση του νόμου (στις 10 Δεκεμβρίου 1996) και οκτώ ημέρες μετά την κατάθεση της ερώτησης που προανέφερα.

Επίσης αποδεικνύεται από την απάντηση του Υπουργού Εθνικής Οικονομίας, ότι από το σύνολο των εκατόν οκτώ χρηματοπιστωτικών ιδρυμάτων, δηλαδή Τραπεζών, Ταμείου Παρακαταθηκών και Δανείων, Ταχυδρομικού Ταμιευτηρίου, Ανταλλακτηρίων Συναλλάγματος, κ.λπ., που υποχρεούντο να ορίσουν, αμέσως μετά τη δημοσίευση του νόμου, υπεύθυνο υπάλληλο για την παρακολούθηση των υπόπτων συναλλαγών και να ενημερώνει αμέσως τον αρμόδιο εισαγγελέα, από το σύνολο, λοιπόν, αυτών των χρηματοπιστωτικών ιδρυμάτων, τριάνα έξι ιδρύματα όρισαν επίσημα υπεύθυνο υπάλληλο προ της καταθέσεως της ερωτήσεως, δεκαπέντε ιδρύματα όρισαν εσπευσμένα υπεύθυνο υπάλληλο το Δεκέμβριο του 1996, είκοσι ιδρύματα δήλωσαν, ότι έχουν ορίσει άτυπα υπεύθυνο και τριάντα επτά ιδρύματα δεν έχουν ορίσει κανέναν υπεύθυνο.

Επίσης, κύριε Υπουργέ, στην απάντησή σας, δεν παρέχεται κανένα στοιχείο στη Βουλή για τη συμμόρφωση με τις διατάξεις του νόμου των ανώνυμων χρηματιστηριακών εταιρειών, των εταιρειών επενδύσεων χαρτοφυλακίου και των ασφαλιστικών εταιρειών που, επίσης όφειλαν σύμφωνα με το νόμο, να έχουν ορίσει και αυτές υπεύθυνο για την τήρηση των διατάξεων του συγκεκριμένου νόμου.

Η Ελλάδα, κύριε Υπουργέ, είναι η τελευταία χώρα του ΟΟΣΑ, πέρα από την Τουρκία, χωρίς αποτελεσματικούς μηχανισμούς για τον έλεγχο την προέλευση του βρώμικου χρήματος.

Η επιτροπή του άρθρου 7 του συγκεκριμένου νόμου συνεδρίασε για πρώτη φορά την 31η Ιανουαρίου 1997, μια μέρα μετά την κατάθεση της επερώτησης που συζητούμε σήμερα.

Και γνωρίζετε πολύ καλά, ότι υπάρχουν διεθνείς πιέσεις για την εφαρμογή αυτού του νόμου, ιδιαίτερα όσον αφορά το ξέπλυμα χρήματος για τα ναρκωτικά και το εμπόριο όπλων.

Επίσης, υπάρχει πόρισμα για το θέμα του "ξεπλύματος" χρήματος της διοικητικής επιτροπής της 'Ενωσης Ελληνικών Τραπεζών, στην οποία αναφέρονται μία σειρά επιχειρήσεων, που χαρακτηρίζονται υψηλού κινδύνου σε σχέση με το "ξέπλυμα" χρήματος.

Αναφέρεται, επίσης, ότι πολυεθνικές εταιρείες μπορεί να εξαιρεθούν από τον εκτενή έλεγχο και να ελέγχονται μόνο οι ντόπιοι εκπρόσωποι αυτών των πολυεθνικών εταιρειών.

Επίσης κατά τον πρόσφατο έλεγχο που έγινε στο Χρηματιστήριο Αθηνών από τρεις ελεγκτικούς Οργανισμούς, απεδείχθη πράγματι, η πλήρης αδιαφάνεια των συναλλαγών και η αδυναμία ελέγχου της ταυτότητας των συναλλασσομένων.

Τέλος, η Κυβέρνηση του ΠΑ.ΣΟ.Κ. κράτησε ανενεργό το νόμο που είχε ψηφίσει η κυβέρνηση της Νέας Δημοκρατίας το 1993. Δυστυχώς είμαστε η μοναδική Χώρα, που δεν εφαρμόζει αυτόν το νόμο, γι' αυτό το μεγάλο θέμα για την πορεία της Χώρας μας στην Ευρωπαϊκή 'Ενωση, αλλά και γενικότερα για την αξιοπιστία της Χώρας μας.

Για τους λόγους αυτούς, κύριε Υπουργέ, επερωτάσθε, για την ολιγωρία που έχει δείξει η Κυβέρνησή σας σ' αυτό το πολύ σοβαρό θέμα, που άπτεται, εάν θέλετε, του πολιτικού, οικονομικού και κοινωνικού εκσυγχρονισμού της Χώρας μας.

Σας ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπηλιωτόπουλος έχει το λόγο.

ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, στη συνέχεια αυτών που ανέφερε ο πρωτολογήσας συνάδελφος, ο κ. Κεφαλογιάννης, έχω να παρατηρήσω, ότι κι εγώ πλέον πιστεύω, ότι η Κυβέρνηση, όχι απλά ολιγωρεί αλλά αρνείται να εφαρμόσει το νόμο τον οποίο η ίδια εψήφισε. Και αυτό φάνηκε και από την πολιτική που ακολούθησε κατά τη συζήτηση στη Βουλή για το θέμα του πρόσφατου ελέγχου που έγινε στο Χρηματιστήριο Αθηνών, όπου εκεί πράγματι διαπιστώθηκε αδιαφάνεια των συναλλαγών και η Κυβέρνηση αρνήθηκε τη σύσταση Εξεταστικής Επιτροπής, αλλά και από τη συμπεριφορά της τον τελευταίο ενάμιση χρόνο, σ' ό,τι αφορά την εφαρμογή αυτού του νόμου.

Αυτό φαίνεται κυρίως, από το ότι η 'Ενωση Ελληνικών Τραπεζών έχει ήδη ασχοληθεί και έχει αποστείλει όλα τα διαθέσιμα στοιχεία προς την Κυβέρνηση. Κάποια ιδρύματα ήδη όρισαν κάποια άλλα ορίζουν υπό την πίεση, βεβαίως, της ερωτήσεως που κατετέθη στη Βουλή. Ακόμα και άτυπα, όπως φαίνεται από την απάντηση που εδόθη, έχουν ορισθεί αυτά τα μέλη.

Αλλά η 'Ενωση Ελληνικών Τραπεζών καθορίζει και κάποιες επιχειρήσεις υψηλού κινδύνου σε σχέση με το "ξέπλυμα" και τις αναφέρει σαφώς, λόγω χρόνου, όμως, δεν θα επιμείνω σ' αυτό. 

Θα προχωρήσω, όμως, στην αξιολόγηση αυτή που έκανε η 'Ενωση Ελληνικών Τραπεζών, όπου εκτός από τον καθορισμό των επιχειρήσεων που καμία φορά αγγίζουν ή και ξεπερνούν τα όρια αυτής της νομιμότητος, αναφέρονται και κάποια στοιχεία, βάσει των οποίων φαίνεται, ότι οι μεγάλες πολυεθνικές επιχειρήσεις θα μπορούσαν να αποφύγουν αυτόν τον έλεγχο και τελικά, την όλη υπόθεση να την πληρώσουν ή οι θυγατρικές που βρίσκονται στην Ελλάδα, ή κάποιοι υπάλληλοι των επιχειρήσεων αυτών.

Αλλά και αυτή ακόμα η επιφύλαξη αίρεται, εάν κανείς παρακολουθήσει το γερμανικό πρότυπο, όπως αυτό εφαρμόζεται εδώ και τρία χρόνια για το "ξέπλυμα" του χρήματος και που υπάρχει πάρα πολύ μεγάλη εμπειρία. Αρκεί να σκεφθεί κανείς, ότι σε δύο τρισεκατομμύρια μάρκα το χρόνο υπολογίζεται το ύψος των κεφαλαίων που "ξεπλένονται", όπως παραδέχεται η Κεντρική Τράπεζα της Γερμανίας.

Αυτή, λοιπόν, η εμπειρία, όπως αναφέρουν στελέχη της τράπεζας αυτής, αποδεικνύει, ότι με την εφαρμογή του νόμου που αφορά τρεις κατηγορίες εγκλημάτων, δηλαδή τελωνειακό έγκλημα, απάτη και υπεξαίρεση, μπορεί, εάν η Κυβέρνηση θέλει, να συλλάβει ακόμα και το "ξέπλυμα" που γίνεται σε ιδρύματα του εξωτερικού, όπως είναι αυτά της Ελβετίας, του Λουξεμβούργου ή των φορολογικών παραδείσων της Καραϊβικής, όπου ανθούν oι παράκτιες επιχειρήσεις.

Επομένως είναι θέμα πολιτικής βούλησης, να επιλυθεί αυτό το μεγάλο πρόβλημα και επιτέλους να συνταχθούμε και εμείς με τις κοινωνίες εκείνες, οι οποίες θέλουν αφ'ενός μεν τον

Σελίδα 4542 

εκσυγχρονισμό τους και αφ'ετέρου την πάταξη του οικονομικού εγκλήματος. Βέβαια η Κυβέρνηση, διά του κυρίου Υφυπουργού, θα προβάλει τις διάφορες επιφυλάξεις πάνω σ' αυτά τα θέματα ή δεν ξέρω τι ακόμη θα ακούσουμε για το τι έχει κάνει μέχρι σήμερα. Το σίγουρο πάντως είναι, ότι υπάρχουν ακόμη και σήμερα στην Ελλάδα πάρα πολλές επιχειρήσεις, που θα έπρεπε να είχαν λάβει αυτά τα μέτρα και η Κυβέρνηση δεν έχει πιέσει προς την κατεύθυνση αυτή. Και φέρνω παράδειγμα τις χρηματιστηριακές εταιρείες, τις ασφαλιστικές επιχειρήσεις, τις εταιρείες επενδύσεων χαρτοφυλακίου, οι οποίες και αυτές όφειλαν να είχαν συμμορφωθεί με το νόμο.

Θα περιμένω, κύριε Πρόεδρε, να ακούσω τον κύριο Υφυπουργό για να δευτερολογήσω σχετικά.

Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσιτουρίδης έχει το λόγο.

ΣΑΒΒΑΣ ΤΣΙΤΟΥΡΙΔΗΣ: Πράγματι, εμείς κάναμε την επερώτηση, κύριε Πρόεδρε, κυρίες και κύριοι συνάδελφοι και κύριε Υπουργέ, διότι βλέπαμε, ότι δεκαεπτά μήνες από την ψήφιση του νόμου, στον οποίο αναφερόμαστε, όπως είπαν και οι κύριοι συνάδελφοι, η Κυβέρνηση δεν πήρε κανένα μέτρο. Στους δεκαεπτά μήνες από την ψήφιση του νόμου πρέπει να προσθέσουμε και την καθυστέρηση με την οποία υιοθετήσαμε το νόμο αυτόν, ο οποίος έπρεπε να είχε υιοθετηθεί και νωρίτερα, για να εναρμονιστούμε εγκαίρως με σχετική κοινοτική οδηγία του 1991.

Χαίρομαι που αισθάνομαι, πως η επερώσησή μας είχε τουλάχιστον ένα θετικό αποτέλεσμα. 'Ισως να ήταν η συγκυρία, αλλά εμείς την καταθέσαμε στις 30 Ιανουαρίου και είδαμε, ότι στις 31 Ιανουαρίου συνεδρίασε για πρώτη φορά η λεγόμενη επιτροπή του άρθρου 7, του νόμου για τη νομιμοποίηση των εσόδων από τις εγκληματικές δραστηριότητες. Επίσης, δεν χαίρομαι που το λέω, αλλά επισημαίνω, ότι η επερώτηση αυτή συζητείται σε μία ημέρα που θα την έλεγα μαύρη ημέρα για το ελληνικό Χρηματιστήριο. Πρώτη φορά από την ιστορία του Χρηματιστηρίου έχουμε τέτοια πτώση του δείκτη τιμών. Μπορεί βεβαίως να οφείλεται σε πολλούς άλλους παράγοντες η πτώση αυτή, αλλά ένας βασικός παράγοντας, κατά την εκτίμησή μας, είναι και η παρουσία της αδιαφάνειας, η οποία υπάρχει σε όλο αυτό το κύκλωμα γύρω από το Χρηματιστήριο.

Καταθέτω και ένα άλλο στοιχείο: Νομίζω ότι πέραν όλων των άλλων, όταν βλέπουμε εδώ ως Βουλευτές τους νόμους τους οποίους ψηφίζουμε στο Κοινοβούλιο μετά από δεκαεπτά, δέκαοκτώ μήνες να μην τους εφαρμόζει η Κυβέρνηση, τότε πιστέυω ότι υποβαθμίζουμε και εμείς οι ίδιοι το ρόλο μας, το ρόλο να θεσπίζουμε νόμους. Πρέπει να εφαρμόζονται οι νόμοι, γι' αυτό τους ψηφίζουμε. Νομίζω -και καταλήγω μ'αυτό για να μην πάρω άλλο από το χρόνο, διότι οι προλαλήσαντες συνάδελφοι με κάλυψαν, αλλά και η επερώτησή μας είναι αρκετά αναλυτική, ώστε να καλύπτει όλο το αντικείμενο- ότι η άμεση εφαρμογή του νόμου θα διευκολύνει τον πολιτικό, κοινωνικό και οικονομικό εκσυγχρονισμό της Χώρας. Διότι, κύριε Υπουργέ, δε φθάνει να αυτοαποκαλούμεθα αυτάρεσκα εκσυγχρονιστές ή Κυβέρνηση εκσυχρονιστών. Πρέπει να το αποδεκνύουμε κάθε μέρα και με τις πράξεις μας. Και όταν έχετε ένα νόμο ο οποίος σας επιτρέπει να προχωρήσετε στον εκσυγχρονισμό σ' έναν τομέα όπου πολλά γίνονται, πολλά λέγονται, πολλοί φαίνεται να εκτίθενται, ε τότε εφαρμόστε τον αυτό το νόμο. Περιμένω και εγώ με ενδιαφέρον να δω τι θα μας πείτε, πότε επιτέλους θα αρχίσουν να λαμβάνονται τα μέτρα εκείνα προς εκτέλεση του νόμου αυτού. Σας ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω τη χαρά να ανακοινώσω στο Σώμα, ότι από τα Δυτικά θεωρεία παρακολουθούν τη συνεδρίασή μας τριάντα επτά μαθητές και τρεις συνοδοί δάσκαλοί τους από το ΙΔ' Δημοτικό Σχολείο Νέας Ιωνίας Αττικής, αφού προηγουμένως ξεναγήθηκαν στην αίθουσα "ΕΛΕΥΘΕΡΙΟΣ ΒΕΝΙΖΕΛΟΣ".

Τους καλοσωρίζουμε στο Κοινοβούλιο.

(Χειροκροτήματα)

Ο κ. Νικόλαος Νικολόπουλος έχει το λόγο. Απών, διαγράφεται.

Ο κ. Αθανάσιος Δαβάκης έχει το λόγο. Απών, διαγράφεται.

Ο Υφυπουργός Εθνικής Οικονομίας κ. Μπαλτάς έχει το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Ευχαριστώ, κύριε Πρόεδρε.

Ευχαριστώ και τους συναδέλφους, που με την επερώτησή τους μας δίνουν την ευκαιρία να ξεκαθαρίσουμε μία εκκρεμότητα, που υπάρχει όπως φαίνεται, στην πληροφόρηση του Ελληνικού Λαού, του Κοινοβουλίου και άλλων ενδιαφερομένων, για το θέμα που αφορά το ξέπλυμα του μαύρου χρήματος στην Ελλάδα.

Πρέπει να πω κατ'αρχήν, για να καθησυχάσω και τους συναδέλφους -άλλωστε το ανακοίνωσαν και οι ίδιοι- ότι η Επιτροπή έχει συσταθεί, λειτουργεί. Και αναγνωρίζοντας μία καθυστέρηση από την ψήφιση του νόμου μέχρι τη σύσταση της Επιτροπής, πρέπει να σας πω σήμερα ότι κανένα πρόβλημα δεν υπάρχει. Μάλιστα η Επιτροπή αυτή που στεγάζεται στο Υπουργείο Εθνικής Οικονομίας θα μετακομίσει εντός ολίγου σε ειδικό κτίριο στο οποίο θα στεγάζεται επίσης και το σώμα Δίωξης Οικονομικού Εγκλήματος.

Για το θέμα μας, πρέπει να πω ότι δεν ήταν δική μας πρωτοβουλία, εννοώ του Ελληνικού Κοινοβουλίου και της Ελλάδας, η προσπάθεια να δημιουργήσουμε κάποιο μηχανισμό για τον έλεγχο του μαύρου χρήματος -να το λέω έτσι- αλλά είχε προηγηθεί η Ευρωπαϊκή 'Ενωση. Και εμείς συμμορφωθήκαμε σε δική της οδηγία, πάλι με κάποια καθυστέρηση, διότι ενώ θα έπρεπε να έχουμε τελειώσει στις 31 Δεκεμβρίου 1992, ο πρώτος νόμος σχετικός με το θέμα μας ήρθε το 1993. Είναι ο ν.2145/1993 με αριθμό ΦΕΚ Α88/28.5.93. Σε αυτόν τον πρώτο νόμο θεσπίστηκαν διατάξεις ποινικού κυρίως χαρακτήρα, που αφορούσαν μόνο την καταστολή της νομιμοποίησης εσόδων από εγκληματικές δραστηριότητες.

Την ίδια περίοδο του 1993, εκδόθηκε και μία πράξη του Διοικητή της Τράπεζας της Ελλάδας για την πρόληψη της νομιμοποίησης μέσω του τραπεζικού συστήματος εσόδων από εγκληματικές δραστηριότητες.

Με το νόμο αυτό και την πράξη του Διοικητού της Τράπεζας της Ελλάδος, εφαρμόστηκε,μερικώς θα λέγαμε, η οδηγία 91/308 ΕΟΚ, προς την οποία είχαμε υποχρέωση να συμμορφωθούμε στο τέλος του 1992.

'Εχοντας υπόψη ό,τι προηγήθηκε και τον τροπο που λειτούργησε η αγορά στο μεσοδιάστημα, εκρίθη σκόπιμο ο νόμος αυτός να συμπληρωθεί με ένα νόμο που δε θα αφορούσε μόνο την καταστολή της νομιμοποίησης εσόδων από εγκληματικές δραστηριότητες, αλλά θα προέβλεπε την πρόληψη του ίδιου του εγκλήματος.

'Ετσι, λοιπόν, το 1995 με το ν.2331 ΦΕΚ 172/24.8.95 φέρνουμε ένα καινούριο νόμο -είναι αυτός στον οποίο αναφέρθηκαν οι συνάδελφοι-σύμφωνα με τον οποίο εφαρμόζεται πλήρως πλέον η σχετική Οδηγία της Κοινότητας ενώ ελήφθησαν υπόψη και άλλα δεδομένα από την προσπάθεια που γίνεται στο χώρο του ΟΟΣΑ για την πρόληψη της νομιμοποίησης του παράνομου χρήματος. Ο νόμος αυτός προέβλεπε την έκδοση ενός προεδρικού διατάγματος που θα είχε τις λεπτομέρειες της εφαρμογής του. Αυτό το προεδρικό διάταγμα που ρυθμίζει θέματα οργάνωσης και λειτουργίας της Επιτροπής, που είναι αρμόδια για τη συγκέντρωση και διερεύνηση πληροφοριών σχετικά με το ξέπλυμα του βρώμικου χρήματος, είχε ετοιμαστεί.

Μεσολάβησαν στο μεταξύ οι τελευταίες εκλογές και εξ' αυτού του λόγου είχαμε μία καθυστέρηση που την αναγνώρισα από την αρχή. Γεγονός, όμως, είναι ότι σήμερα και το προεδρικό διάταγμα έχει εκδοθεί και η επιτροπή έχει καταρτισθεί και όλοι οι ενδιαφερόμενοι έχουν ενημερωθεί. Υπάρχουν επίσης έγγραφα που έχω μαζί μου από την Τράπεζα Ελλάδος η οποία ανέλαβε να ειδοποιήσει όλα τα πιστωτικά ιδρύματα για το προεδρικό διάταγμα, δηλαδή, για το τι προβλέπει, ποιος είναι ο υπεύθυνος σε κάθε Τράπεζα από το διευθυντή μέχρι

Σελίδα 4543 

κάποιον αναπληρωτή του και από τα κεντρικά καταστήματα μέχρι τα υποκαταστήματα.

Επίσης έχουν ενημερωθεί μέσω της κεφαλαιαγοράς αυτοί που έπρεπε να ενημερωθούν. Ακόμη μέσω του Υπουργείου Εμπορίου και Ανάπτυξης έχουν ενημερωθεί όλοι οι φορείς που εποπτεύονται απ αυτό το Υπουργείο.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).

'Ετσι, λοιπόν, σήμερα υπάρχει αυτή η Επιτροπή, δουλεύει, συγκεντρώνει τα στοιχεία και η ευθύνη είναι όλη πάνω σ' αυτήν. Σήμερα λειτουργεί στο Υπουργείο Εθνικής Οικονομίας και σε λίγο θα εγκατασταθεί σε ειδικό κτίριο.

Επί του προκειμένου θέλω επίσης να σας πω ότι έχουμε και εκ μέρους του ΟΟΣΑ πληροφορηθεί ότι αναγνωρίζει την προσπάθεια και την πρόοδο που έχει γίνει στην Ελλάδα, σχετικά με τα μέτρα που παίρνουμε για την πρόληψη και καταστολή εγκληματικών πράξεων που αφορούν το ξέπλυμα του παράνομου χρήματος είτε αυτό προέρχεται από ναρκωτικά, είτε από λαθρεμπόριο όπλων είτε από οποιαδήποτε άλλη πηγή.

Φαίνεται απ αυτά που είπα ότι δεν υπάρχει καμία άρνηση εφαρμογής του νόμου. 'Ισα-ίσα λειτουργεί με την Επιτροπή του. Αναγνωρίζουμε βέβαια αυτό που συμβαίνει και που ευχόμαστε να σταματήσει κάποτε, δηλαδή, το γεγονός ότι υπήρξε μία μικρή καθυστέρηση μέχρι την έκδοση του προεδρικού διατάγματος. Σας είπα και μερικές αιτιολογίες γι' αυτήν την καθυστέρηση. Πάντως σας διαβεβαιώνω ότι σήμερα δεν υπάρχει κανένα πρόβλημα ότι ο νόμος εφαρμόζεται, υπάρχει η Επιτροπή που προβλέπεται και αυτή έχει αναλάβει όλην την ευθύνη της παρακολούθησης της παράνομης διακίνησης χρημάτων ή χρημάτων από παράνομες εγκληματικές πράξεις.

Αυτά είχα να πω, κύριε Πρόεδρε. Ελπίζω οι συνάδελφοι απ' αυτήν την παρέμβασή μου να έχουν αποκομίσει την εντύπωση που θα ήθελαν να έχουν, δηλαδή, ότι λειτουργεί η Επιτροπή και ότι επομένως απ' εδώ και πέρα αναμένουμε τις δικές της ενέργειες για την πάταξη του εγκλήματος της παράνομης διακίνησης χρημάτων.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα, ότι εκ μέρους του Δημοκρατικού Κοινωνικού Κινήματος ορίζεται ως Κοινοβουλευτικός Εκπρόσωπος ο Βουλευτής κ. Γεώργιος Ρόκος.

Ο κ. Αλογοσκούφης έχει το λόγο, ως Κοινοβουλευτικός Εκπρόσωπος της Νέας Δημοκρατίας.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, η επερώτησή μας θίγει δύο γενικότερα ζητήματα. Το πρώτο είναι η έλλειψη αποτελεσματικών μηχανισμών εποπτείας των χρηματοπιστωτικών ιδρυμάτων που δεν περιορίζεται μόνο στο θέμα που θίγει η επερώτηση. Το δεύτερο είναι ένα γενικότερο ζήτημα, δηλαδή, η μη εφαρμογή των νόμων ακόμα και από την ίδια την Κυβέρνηση που τους ψηφίζει. Διότι, ενώ ψηφίζονται νόμοι που προβλέπουν διαδικασίες εποπτείας και θεσπίζονται κανόνες, τελικά ούτε οι νόμοι εφαρμόζονται ούτε οι κανόνες. Χρειάστηκε σ' αυτήν τη συγκεκριμένη περίπτωση να περάσουν δεκαέξι μήνες για να γίνουν τα στοιχειώδη, δηλαδή, να συσταθεί η Επιτροπή που θα εφάρμοζε το νόμο.

Δυστυχώς τα παραδείγματα που έχουμε τον τελευταίο καιρό είναι πάρα πολλά. Είχαμε το νόμο για την ονομαστικοποίηση των μετοχών που αποδείχτηκε ανεφάρμοστος και χρειάστηκε να τροποποιηθεί. Είχαμε τους κανόνες για τη λειτουργία του Χρηματιστηρίου που όπως απέδειξαν τα πρόσφατα σκάνδαλα και γεγονότα δεν εφαρμόζονταν και η εποπτεία αποδείχτηκε ανεπαρκέστατη και αποδεικνύεται κάθε μέρα. Θυμίζω την παρέμβαση του Προέδρου της Επιτροπής Κεφαλαιαγοράς την περασμένη εβδομάδα που οδήγησε στην κατάρρευση του Χρηματιστηρίου που κορυφώθηκε σήμερα. Ελπίζω να μην έχουμε συνέχεια. Και είχαμε ακόμα και το νόμο για το ξέπλυμα του μαύρου χρήματος που συζητάμε.

'Ακουσα με προσοχή την απάντηση του κυρίου Υφυπουργού ως προς το ότι η κατάσταση έχει βελτιωθεί και έχει συσταθεί Επιτροπή και ότι ο νόμος δεν ήταν πρωτοβουλία της Κυβέρνησης αλλά προσαρμογή στα συμβαίνοντα στην Ευρωπαϊκή 'Ενωση. Αυτό δεν είναι, νομίζω, δικαιολογία. Ζούμε και δραστηριοποιούμαστε στην Ενιαία Αγορά και πρέπει να εφαρμόζουμε αυτούς τους κανόνες. Αν δεν τους εφαρμόζουμε, γινόμαστε δακτυλοδεικτούμενοι.

Θα ήθελα να ρωτήσω τον κύριο Υφυπουργό, πόσο καλά λειτουργεί η Επιτροπή που έχει συσταθεί, γιατί και η Επιτροπή Κεφαλαιαγοράς είχαμε διαβεβαιώσεις ότι λειτουργούσε αποτελεσματικά και όταν ήλθε το σκάνδαλο με τη "ΔΕΛΤΑ ΧΡΗΜΑΤΙΣΤΗΡΙΑΚΗ" φάνηκε ότι η Επιτροπή Κεφαλαιαγοράς στην ουσία δε λειτουργούσε. Είχε ένα πρόεδρο και ένα Δ.Σ. υψηλά αμειβομένους αλλά δεν είχε στελέχη. Η Επιτροπή αυτή έχει στελέχη για να κάνει το έργο της ή θα έχουμε κάποιο νέο σκάνδαλο ξεπλύματος μαύρου χρήματος ανάλογο με αυτό του Χρηματιστηρίου; 

Αυτά ήθελα να πω και ελπίζω ότι η εφαρμογή αυτού του νόμου θα είναι αποτελεσματική ώστε να υπάρχει αξιοπιστία και τα χρηματοπιστωτικά μας ιδρύματα να μην είναι ιδρύματα μέσω των οποίων γίνεται διακίνηση μαύρου χρήματος. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης):Το λόγο έχει ο συνάδελφος κύριος Ρόκος.

ΓΕΩΡΓΙΟΣ ΡΟΚΟΣ:Κύριε Πρόεδρε, είναι αλήθεια ότι το ξέπλυμα του μαύρου χρήματος είναι η μάστιγα της εποχής. Και δεν είναι μόνο για την Ελλάδα, είναι παγκόσμιο φαινόμενο, που πρέπει να μας ανησυχήσει ιδιαίτερα. 

Περιμέναμε, σπρωγμένοι βέβαια, από τις διατάξεις της Ευρωπαϊκής 'Ενωσης να πάρουμε κάποιες αποφάσεις. Να θυμηθούμε, λοιπόν, το παρελθόν για να μπορούμε να εξοπλιστούμε για το μέλλον μας.

Είμαστε η τελευταία Χώρα που εναρμονιστήκαμε στην εγκύκλιο αυτή της Ευρωπαϊκής 'Ενωσης. Να θυμίσω στους κυρίους συναδέλφους της Νέας Δημοκρατίας, ότι αμέσως μετά την εντολή και εδώ στην Ελλάδα υπήρξε μια Επιτροπή για τον εκσυγχρονισμό του τραπεζικού συστήματος. Πρότεινε κάποια μέτρα με βάση το ν. 2096/92 αλλά το προσχέδιο που είχε υποβληθεί στον κ. Μάνο τότε κάπου χάθηκε στο δρόμο.

Αμέσως μετά το Υπουργείο Δικαιοσύνης έκανε μια άλλη Επιτροπή η οποία επεξεργάστηκε ένα σχέδιο νόμου που και αυτό χάθηκε. 'Ηλθε ο νόμος του 1995 που ομολογείται ότι είναι σκληρός. Βέβαια, σκληρή είναι και η πραγματικότητα στην Ελλάδα. Κατά πληροφορία του τραπεζικού συστήματος είμαστε η Χώρα όπου το βρώμικο χρήμα έχει ξεπεράσει το ένα τρισεκατομμύριο δραχμές. Θεωρείται επίσης από τραπεζικούς κύκλους ότι είναι χρήμα που προέρχεται από εμπόριο ναρκωτικών, από λαθρεμπόριο όπλων και καυσίμων που δυστυχώς ξεπλένονται στην Ελλάδα. 

Είναι μεγάλη η μάστιγα. Βέβαια το επιβαρυντικό στοιχείο που πρέπει να μας ανησυχήσει είναι ότι ακόμα και στην Ευρωπαϊκή 'Ενωση διαφαίνεται η μη αποτελεσματικότητα. Στη Γαλλία, από οκτακόσιες αναφορές το 1993, τελικά έφτασαν στο δικαστήριο μόνο οι δεκαπέντε. Στη Γερμανία, όπου η Μπούντενμπανκ ομολογεί ότι υπάρχει ένα μεγάλο νούμερο ξεπλύματος χρήματος, εκεί έχει φτάσει μόνο μια υπόθεση στα δικαστήρια.

'Οπως καταλαβαίνετε, το κύκλωμα είναι μεγάλο καθώς και οι διαστάσεις του και τα μέτρα που πρέπει να πάρουμε πρέπει να είναι σημαντικά. Εμείς εδώ στην Ελλάδα λέμε, με βάση το νόμο που θεωρούμε ότι είναι σκληρός, ότι ο τραπεζικός υπάλληλος πρέπει να διαγνώσει την ύποπτη συναλλαγή. Βέβαια, πρέπει να έχει αστυνομικό δαιμόνιο για να διαγνώσει τη συναλλαγή που κατά το νόμο ξεπερνά τα τέσσερα εκατομμύρια και χρήζει από κει και πέρα ελέγχου.

Ευθύς εξ αρχής ξεκινάμε μια βασική αδυναμία του ίδιου του υπάλληλου να μπορέσει να ανταποκριθεί στη μεγάλη αυτή ανάγκη.

Πρέπει να σκεφθούμε περισσότερο. Νομίζω, ότι πρέπει όλοι μαζί να αναζητήσουμε καλύτερες λύσεις και καλύτερες προτάσεις. Και αν χρειαστεί, και εμείς από τη δική μας πλευρά θα συνεργαστούμε μαζί με όλες τις άλλες πλευρές, για να μπορέσουμε να βρούμε όσο το δυνατόν τις καλύτερες λύσεις 

Σελίδα 4544 

που θα ανταποκριθούν στα πραγματικά σύγχρονα προβλήματα.

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης):Ευχαριστώ και εγώ, κύριε συνάδελφε. 

Ο κ. Κεφαλογιάννης έχει το λόγο για δέκα λεπτά.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ:Ευχαριστώ, κύριε Πρόεδρε.

Κύριε Υπουργέ, παραδεχθήκατε την ολιγωρία της Κυβέρνησης στο μεγάλο αυτό θέμα που συζητούμε σήμερα. Δεν μας είπατε όμως, πότε θα ολοκληρωθεί η διαδικασία ορισμού των εκπροσώπων των χρηματοπιστωτικών ιδρυμάτων. Δε μας το είπατε αυτό. Σας είπαμε επίσης ότι πριν από την κατάθεση της ερωτήσεως της Νέας Δημοκρατίας στις 2 Δεκεμβρίου 1996 είχαν ορισθεί μόνο τριάνταέξι εκπρόσωποι από τους εκατόν οκτώ. Σας είπαμε ότι δε μας δώσατε στοιχεία, για το κατά πόσο έχουν συμμορφωθεί με τις διατάξεις του νόμου οι ανώνυμες χρηματιστηριακές εταιρείες, οι ασφαλιστικές εταιρείες, οι εταιρείες επενδύσεων χαρτοφυλακίου. Δε μας απαντήσατε τίποτα σ' αυτό. Πότε θα ολοκληρωθεί, λοιπόν, αυτή η διαδικασία;

Επίσης, στο ερώτημα που ετέθη από τουλάχιστον τρεις συναδέλφους, με βάση το πόρισμα της Διοικητικής Επιτροπής της 'Ενωσης Ελληνικών Τραπεζών, στην οποία αναφέρεται ότι πολυεθνικές εταιρείες μπορεί να εξαιρεθούν από τον εκτενή έλεγχο και ο μόνος έλεγχος που μπορεί να γίνει είναι να ελέγχονται οι ντόπιοι εδώ εκπρόσωποί τους, δε μας είπατε τίποτα.

Θα ήθελα να σας παρακαλέσω, σ' αυτά τα θέματα να μας δώσετε απάντηση.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Σπηλιωτόπουλος έχει το λόγο.

ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, επειδή ακούστηκαν διάφορα επιχειρήματα και κυρίως ότι στο παρελθόν είχε επιχειρηθεί κάτι παρόμοιο αλλά χάθηκε στο δρόμο η προσπάθεια Μάνου, θα ήθελα να επισημάνω ότι εδώ ελέγχεται σήμερα η Κυβέρνηση με το συγκεκριμένο ερώτημα, δηλαδή γιατί καθυστέρησε τόσο πολύ να εφαρμόσει το νόμο αυτό.

Κύριε Υφυπουργέ, η δικαιολογία των εκλογών δε νομίζω ότι στέκει, γιατί οι εκλογές έγιναν το Σεπτέμβριο του 1996, ενώ ο νόμος έχει δημοσιευθεί στο ΦΕΚ από τις 24.8.95, εκτός εάν ένα χρόνο πριν η Κυβέρνησή σας τότε προετοίμαζε τις εκλογές του 1996.

'Οσον αφορά την επιτροπή, λέτε ότι υπάρχει και δουλεύει. Βεβαίως υπάρχει και δουλεύει και ενημερώνει ιδρύματα και φορείς, μα η ενημέρωση των ιδρυμάτων και των φορέων δεν είναι έργο απλά και μόνο της επιτροπής. 'Εχουν γίνει και στο παρελθόν, διότι ήδη το Υπουργείο σας απαντά ότι μέχρι σήμερα κάποια ιδρύματα και φορείς έχουν ορίσει έστω και άτυπα τους αντιπροσώπους τους. Το θέμα είναι, πότε θα εφαρμοσθεί επιτέλους αυτός ο νόμος, πότε δηλαδή και για ποια περίπτωση θα παραδοθούν στη συγκεκριμένη επιτροπή στοιχεία και αν αυτή η επιτροπή θα τα θεωρήσει ότι δε συνιστούν τα στοιχεία αυτά βάση για δίωξη ή εάν θα ασκηθεί κάποια ποινική δίωξη.

'Οσον αφορά σ' αυτό που είπε ο Κοινοβουλευτικός Εκπρόσωπος του ΔΗ.Κ.ΚΙ., ότι κατά την αρχική εφαρμογή σε άλλες χώρες της Ευρωπαϊκής 'Ενωσης δεν είχαμε θεαματικά αποτελέσματα και αυτό δε λέει τίποτα. Διότι, έστω και στο ξεκίνημα είχαμε κάποια πενιχρά αποτελέσματα. Μη ξεχνάμε ότι υπάρχει και η προληπτική λειτουργία του νόμου και ότι εάν σήμερα δεν υπάρχουν θεαματικά αποτελέσματα, στο μέλλον η θεσμική ενσωμάτωση του ελεγκτικού αυτού συστήματος στο οικονομικό γενικότερο σύστημα της Ευρωπαϊκής 'Ενωσης θα έχει οπωσδήποτε αποτελέσματα μετά την εφαρμογή του νόμου αυτού.

Γνωρίζουμε πια τι γίνεται στην ελληνική πραγματικότητα, γνωρίζουμε και την αντίδραση των Τραπεζών, οι οποίες φοβούνται μήπως τους φύγουν πελάτες προς άλλες Τράπεζες ή άλλους φορολογικούς παραδείσους. Αυτό όμως δε λέει τίποτα. Η Ελληνική Κοινωνία πρέπει να εκσυγχρονισθεί και πρέπει επιτέλους να πατάξουμε το έγκλημα όπως απαιτεί όχι μόνο η Οδηγία της Ευρωπαϊκής 'Ενωσης, αλλά όπως απαιτεί σήμερα η γενικότερη ευρωπαϊκή αντίληψη της πολιτικής και κυρίως της οικονομίας.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Τσιτουρίδης έχει το λόγο.

ΣΑΒΒΑΣ ΤΣΙΤΟΥΡΙΔΗΣ: Να ευχαριστήσω και εγώ με τη σειρά μου τον κύριο Υπουργό, για τις πληροφορίες τις οποίες μας παρουσίασε σήμερα στη Βουλή. Διαπιστώνεται πραγματικά στη βάση και αυτών των πληροφοριών, ότι υπήρξε μία ολιγωρία από την πλευρά της Κυβέρνησης στην εφαρμογή του νόμου.

Εγώ θα πω ότι ακόμα και αν πράγματι, όπως αναφέρθηκε, το Προεδρικό Διάταγμα είχε εκδοθεί, ακόμα και αν η επιτροπή έχει καταρτισθεί -συνήλθε μία φορά απ' όσο γνωρίζω- δε μένω ικανοποιημένος, ούτε ησυχάζω για το τι θα γίνει στην εφαρμογή του νόμου αυτού.

Φοβούμαι ότι, αν δούμε εμπειρίες στην Ελλάδα από αντίστοιχα τέτοια θεσμικά πλαίσια, τα οποία μπορούσαν να βοηθήσουν στον εκσυγχρονισμό της Χώρας, δε λειτούργησαν όπως η Επιτροπή Κεφαλαιαγοράς στην οποία ανεφέρθη ο κ.Αλογοσκούφης, όπως η επιτροπή ανταγωνισμού υπό την εποπτεία του Υπουργείου Εμπορίου, η οποία αφήνει τους μεγάλους και ασχολείται με τους μικρούς.

Φοβούμαι ότι η αργοπορία και η ολιγωρία την οποία δείξαμε ως τα τώρα δε μας κάνει αισιόδοξους. Και φοβούμαι ακόμη ότι με τις δυνατότητες που συνήθως δίνουμε σε τέτοια όργανα -βάζουμε ένα διευθυντή από ένα Υπουργείο, βάζουμε και κανά-δυο υπαλλήλους εκεί να ελέγχουν όλους αυτούς τους μηχανισμούς- θα μείνουμε στον έλεγχο των μικρών και των εγχωρίων εταιρειών και θα μας ξεφεύγουν οι μεγάλοι οι οποίοι δημιουργούν και τα πραγματικά προβλήματα.

Θα το πω για μια ακόμη φορά, κύριε Υπουργέ, -το είπα στην πρωτολογία μου- έχετε μια καταπληκτική ευκαιρία με το θεσμικό αυτό πλαίσιο, με το νόμο αυτό, να αποδείξετε ότι πραγματικά νοιάζεστε για τον εκσυγχρονισμό της Χώρας. Κάντε το όσο γίνεται πιο γρήγορα.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Κύριοι συνάδελφοι, νομίζω ότι έχει παρεξηγηθεί κάτι, δηλαδή ο νόμος αυτός καθ'εαυτός. Ο νόμος προβλέπει ότι θα ορισθεί μια ανεξάρτητη επιτροπή, η οποία θα επιληφθεί όλων αυτών των υποθέσεων.

Θα φθάσω στα ερωτήματα του κ. Αλογοσκούφη, αλλά να ξεκαθαρίσουμε αυτό που λέει ο νόμος. Σας διαβάζω απλώς το άρθρο 1 από το προεδρικό διάταγμα "Συγκρότηση και λειτουργία της επιτροπής":

"1.Η συγκρότηση της επιτροπής για την πρόληψη και καταστολή της νομιμοποίησης εσόδων από εγκληματικές δραστηριότητες γίνεται με απόφαση των Υπουργών Εθνικής Οικονομίας και Οικονομικών, σύμφωνα με το άρθρο 7 του νόμου 2332/95.

2. Η επιτροπή είναι ανεξάρτητη διοικητική αρχή, τα μέλη της οποίας κατά την άσκηση των καθηκόντων τους έχουν λειτουργική και οργανική ανεξαρτησία, ενεργούν δε και αποφασίζουν σύμφωνα με το νόμο και τη συνείδησή τους, τηρώντας την οριζόμενη από το νόμο εχεμύθεια... κ.λπ.".

'Οπως βλέπετε, είναι έξω από τους επηρεασμούς της οποιασδήποτε κυβέρνησης που μπορεί να παρέμβει στο έργο της. Η επιτροπή, λοιπόν, αυτή λειτουργεί, συνεδριάζει μια φορά την εβδομάδα για την ώρα και δεν ξέρω αν θα χρειαστεί να συνεδριάσει και περισσότερο. 'Εχω εδώ και τα μέλη της επιτροπής. Θέλω να κρατηθεί αυτή η εχεμύθεια που σας λέω. Υπάρχει πρόεδρος της επιτροπής που είναι εφέτης.

Τώρα, να απαντήσω στο ερώτημα του κ.Αλογοσκούφη, πόσο καλά λειτουργεί η επιτροπή... Σας μεταφέρω ότι η επιτροπή λειτουργεί κάθε εβδομάδα. Δεν ξέρω αν πρέπει να λειτουργήσει σε τακτικότερα χρονικά διαστήματα. Είναι θέμα δικό της, 

Σελίδα 4545 

ανάλογα με τις υποθέσεις που έχει να επιληφθεί.

Τώρα, αν έχει η επιτροπή τα κατάλληλα στελέχη σας λέω ότι πρόεδρος της επιτροπής είναι εφέτης με τον αναπληρωτή του και όπως προβλέπεται από το νόμο, όλοι οι αρμόδιοι έχουν στείλει κατ'εμάς ή κατ'εκείνους τα καλύτερα στελέχη τους για να απαρτίσουν αυτήν την επιτροπή. Δεν μπορούμε σήμερα να αποφασίσουμε αν το έργο της θα είναι το καλύτερο ή το χειρότερο, διότι η επιτροπή τώρα άρχισε τις εργασίες της, αλλά χρειάζεται, νομίζω, την εμπιστοσύνη μας για να αποδώσει. Δεν χρειάζεται από τώρα να προβλέπουμε ότι θα αποτύχει στη λειτουργία της όπως ενδεχόμενα απέτυχαν, δεν ξέρω στη Γαλλία ή πού αλλού.

ΣΠΗΛΙΟΣ ΣΠΗΛΙΩΤΟΠΟΥΛΟΣ: 'Εχει υποβληθεί καμία περίπτωση;

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Σας λέω ότι το θέμα της επιτροπής -ελάτε μετά να το συζητήσουμε- είναι υπό πλήρη εχεμύθεια. Δεν μπορούμε να αναφέρουμε ούτε περιπτώσεις ούτε άτομα για το τι ακριβώς συμβαίνει. Ελάτε να σας διαβάσω κάτι που δε με πειράζει για την ώρα να σας το διαβάσω. Επειδή κάποιος είπε τι γίνεται με τα πιστωτικά ιδρύματα, σας διαβάζω κομμάτι της εγκυκλίου της Τράπεζας της Ελλάδος η οποία είναι επτά σελίδων. Κοινοποιείται και στις διοικήσεις των πιστωτικών ιδρυμάτων, θέμα "Πρόληψη νομιμοποίησης εσόδων και από εγκληματικές δραστηριότητες" και λέει:

"Με το ν.2331/95 καθορίστηκαν οι υποχρεώσεις των πιστωτικών ιδρυμάτων και χρηματοπιστωτικών οργανισμών στα πλαίσια της πρόληψης και καταστολής της νομιμοποίησης εσόδων από εγκληματικές δραστηριότητες. Η Τράπεζα της Ελλάδος σύμφωνα με το άρθρο 1 παρ. στ' του ιδίου νόμου είναι η αρμόδια αρχή για την εφαρμογή των διατάξεών του από τα πιστωτικά ιδρύματα, τις εταιρίες χρηματοδοτικής μίσθωσης, τις εταιρίες πρακτορίας επιχειρηματικών απαιτήσεων, τρίτον, τις εταιρίες επιχειρηματικού κεφαλαίου και τα ανταλλακτήρια συναλλάγματος. Στα πλαίσια της ως άνω αρμοδιότητας, η Τράπεζα της Ελλάδος θεωρεί σκόπιμο να περιλάβει σε ενιαίο κείμενο και να γνωστοποιήσει τις υποχρεώσεις των πιστωτικών ιδρυμάτων και χρηματοπιστωτικών οργανισμών, προκειμένου να διασφαλιστεί η ορθή και πλήρης εφαρμογή των ισχυουσών διατάξεων".

Για να μη σας διαβάσω -γιατί δε χρειάζεται- και όλο το υπόλοιπο σας λέω τα κεφάλαια: Οι υποχρεώσεις πιστωτικών ιδρυμάτων και χρηματοπιστωτικών οργανισμών απορρέουσες από το νόμο...

ΠΡΟΕΔΡΕΥΩΝ (Λουκάς Αποστολίδης): Αν θέλετε, μπορείτε να το καταθέσετε, κύριε Υφυπουργέ.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας):...οι υποχρεώσεις πιστωτικών ιδρυμάτων και χρηματοπιστωτικών οργανισμών απορρέουσες από τις σαράντα διατάξεις της FATF -τα ξέρει αυτά ο κ. Αλογοσκούφης- λοιπές υποχρεώσεις, παροχή πληροφοριών στην Τράπεζα της Ελλάδος κ.ο.κ.

Σας λέγω δε, ότι με όλες αυτές τις εγκυκλίους που εστάλησαν έχουν ορισθεί σε όλες τις τράπεζες υπεύθυνοι για την παρακολούθηση του ξεπλύματος του "μαύρου" χρήματος και οι υποχρεώσεις τους αν δεν κάνουν σωστά τη δουλειά τους, περιλαμβάνονται στις εγκυκλίους.'Εχουν εκπαιδευτεί στελέχη από τις ίδιες τις τράπεζες για την πρόληψη αυτού του εγκλήματος, φθάνουν μέχρι τα υποκαταστήματα και υπάρχουν αναπληρωτές των Διευθυντών, των Υποδιευθυντών και των άλλων που είναι υπεύθυνοι γι'αυτήν τη δουλειά.

Γι'αυτό σας είπα ότι η επιτροπή εργάζεται, έχει συσταθεί, είναι άμεμπτη, από αυτά που σας είπα το αντιλαμβάνεστε και οι ίδιοι και πιστεύουμε ότι εμείς θα έχουμε καλύτερη ή μεγαλύτερη επιτυχία από άλλες χώρες σ'αυτή μας την προσπάθεια. Δεν μπορώ από τώρα να προκαθορίσω την εξέλιξη των πραγμάτων, θέλω όμως να έχω και τη δική σας εμπιστοσύνη σ'αυτήν την προσπάθεια που γίνεται.

Σας ευχαριστώ, κύριοι συνάδελφοι.

ΠΡΟΕΔΡΕΥΩΝ (Λουκάς Αποστολίδης): Κύριε Αλογοσκούφη, θέλετε κάτι να προσθέσετε;

ΓΕΩΡΓΙΟΣ ΑΛΟΓΟΣΚΟΥΦΗΣ:'Οχι, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί της υπ'αριθμ. 31 επερωτήσεως των Βουλευτών της Νέας Δημοκρατίας κυρίων Εμμανουήλ Κεφαλογιάννη, Σπήλιου Σπηλιωτόπουλου, Γεώργιου Αλογοσκούφη, Σάββα Τσιτουρίδη, Νικολάου Νικολόπουλου και Αθανασίου Δαβάκη κατά του Υπουργού Εθνικής Οικονομίας, σχετικά με την παράλειψη εφαρμογής του ν. 2331/95 "Πρόληψη και καταστολή της νομιμοποίησης εσόδων από εγκληματικές δραστηριότητες".

'Εχουν διανεμηθεί τα Πρακτικά της Τρίτης, 28 Ιανουαρίου 1997, της Τετάρτης, 29 Ιανουαρίου 1997 και Πέμπτης, 30 Ιανουαρίου 1997 και ερωτάται το Σώμα εάν επικυρούνται.

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Συνεπώς, τα Πρακτικά της Τρίτης, 28 Ιανουαρίου 1997, Τετάρτης, 29 Ιανουαρίου 1997 και Πέμπτης, 30 Ιανουαρίου 1997 επεκυρώθησαν.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 19.55' λύεται η συνεδρίαση για αύριο Τρίτη, 4 Μαρτίου 1997 και ώρα 18.00', με αντικείμενο εργασιών του Σώματος: α)Συζήτηση αναφορών και ερωτήσεων, β)Ειδική συνεδρίαση της Βουλής για την Επέτειο της Ενσωμάτωσης της Δωδεκανήσου στον Εθνικό Κορμό, σύμφωνα με την ειδική ημερήσια διάταξη και γ)Νομοθετική Εργασία, σύμφωνα με την ημερήσια διάταξη.

O ΠΡΟΕΔΡΟΣ
           ΟΙ ΓΡΑΜΜΑΤΕΙΣ
 

Σελίδα 4546 
