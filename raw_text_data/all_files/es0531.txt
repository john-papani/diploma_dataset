ΣΥΝΕΔΡΙΑΣΗ ΡΜΓ΄
ΠΙΝΑΚΑΣ ΠΕΡΙΕΧΟΜΕΝΩΝ
Παρασκευή, 31 Μαΐου 2002
ΘΕΜΑΤΑ
Α.  ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών Σ. Ματζαπετάκη και Ν. Λεβογάννη, σελ.
3. Ανακοινώνεται ότι τη συνεδρίαση παρακολουθούν μαθητές από το 4ο Δημοτικό Σχολείο Νίκαιας, το 7ο Δημοτικό Σχολείο Νίκαιας και το 2ο Δημοτικό Σχολείο Χανίων, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 3 Ιουνίου 2002, σελ.
4. Συζήτηση επικαίρων ερωτήσεων:
α) Προς τον κ. Πρωθυπουργό, σχετικά με την ενημέρωση της Εθνικής Αντιπροσωπείας για την πορεία της χώρας μας στην Ευρωπαϊκή 'Ενωση, σελ.
β) Προς τον Υπουργό Οικονομίας και Οικονομικών, Εμπορικής Ναυτιλίας, σχετικά με την επίλυση συνταξιοδοτικών αιτημάτων των ναυτεργατών κλπ., σελ.
γ) Προς τον Υπουργό Εθνικής Παιδείας και Θρησκευμάτων, σχετικά με την επίλυση λειτουργικών προβλημάτων του Ιονίου Πανεπιστημίου κλπ., σελ.
5. Συζήτηση επερωτήσεων:
 Προς τον Υπουργό ΠΕΧΩΔΕ, α) σχετικά με τη χρηματοδότηση από το Ειδικό Ταμείο Εφαρμογής Ρυθμιστικού Πολεοδομικού Σχεδίου (ΕΤΕΡΠΣ) των Δήμων της Θεσσαλονίκης, σελ.
β) σχετικά με την αναβάθμιση του περιβάλλοντος εν όψει των Ολυμπιακών Αγώνων 2002, σελ.
Γ΄ ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
α) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης, καταθέτει την 'Εκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης:  "Χρηματοδότηση των πολιτικών κομμάτων από το κράτος. 'Εσοδα και δαπάνες, προβολή, δημοσιότητα και έλεγχος των οικονομικών των πολιτικών κομμάτων και των υποψηφίων Βουλευτών", σελ.
β) Η Διαρκής Επιτροπή Μορφωτικών Υποθέσεων καταθέτει την Έκθεσή της στο σχέδιο νόμου του Υπουργείου Πολιτισμού: "Για την προστασία των αρχαιοτήτων και εν γένει της πολιτιστικής κληρονομιάς", σελ.
ΟΜΙΛΗΤΕΣ
Α. Επί των επικαίρων ερωτήσεων:
α) Προς τον Πρωθυπουργό:
ΠΑΠΑΝΔΡΕΟΥ Γ., σελ.
ΣΙΟΥΦΑΣ Δ., σελ.
β) Προς τους Υπουργούς:
ΕΥΘΥΜΙΟΥ Π., σελ.
ΣΠΥΡΟΥ Σ., σελ.
ΣΤΡΙΦΤΑΡΗΣ Σ., σελ.
ΦΛΩΡΙΔΗΣ Γ., σελ.
Β. Επί των επερωτήσεων:
α) ΖΗΣΗ Ρ., σελ.
ΚΟΥΒΕΛΑΣ Σ., σελ.
β)  ΖΗΣΗ Ρ., σελ.
ΚΕΦΑΛΟΓΙΑΝΝΗΣ Ε., σελ.
ΚΩΝΣΤΑΝΤΙΝΟΥ Φ., σελ.
ΟΡΦΑΝΟΣ Γ., σελ.
ΠΕΤΡΑΛΙΑ - ΠΑΛΛΗ Φ., σελ.
ΤΣΙΤΟΥΡΙΔΗΣ Σ., σελ.
ΤΡΥΦΩΝΙΔΗΣ Γ., σελ.
ΣΑΛΜΑΣ Μ., σελ.

ΠΡΑΚΤΙΚΑ ΒΟΥΛΗΣ1
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΜΓ΄
Παρασκευή 31 Μαΐου 2002
Αθήνα, σήμερα στις 31 Μαΐου 2002, ημέρα Παρασκευή και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 30-5-2002 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΜΒ΄ συνεδριάσεώς του, της Πέμπτης 30 Μαΐου 2002, σε ό,τι αφορά στην ψήφιση στο σύνολο των σχεδίων νόμων: 
1. "Κύρωση της από 19 Απριλίου 2002 Πράξης Νομοθετικού Περιεχομένου "Απαγόρευση πραγματοποίησης δοκιμασιών ή προσομοιώσεων εξετάσεων από φροντιστήρια ή άλλους ιδιωτικούς φορείς."
2. "Κύρωση του Πρωτοκόλλου του Κιότο της Σύμβασης-πλαίσιο των Ηνωμένων Εθνών για την αλλαγή του κλίματος.")
Παρακαλείται ο κύριος Γραμματέας να ανακοινώσει τις αναφορές προς το Σώμα.
 (Ανακοινώνονται προς το Σώμα από τον κ. Σπυρίδωνα Στριφτάρη, Βουλευτή Αιτωλοακαρνανίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η ΤΕΔΚ Νομού Λάρισας ζητεί χρηματοδότηση για την αποκατάσταση των ζημιών από τα ακραία καιρικά φαινόμενα στο Νομό Λάρισας.
2) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύλλογος Πολυτέκνων Λάρισας και Περιχώρων ζητεί την ικανοποίηση των εργασιακών και οικονομικών αιτημάτων των μελών του.
3) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Πηνειού Ποταμού ζητεί χρηματοδότηση από την Αγροτική Τράπεζα σύμφωνα με τις ισχύουσες διαδικασίες του 2001.
4) Ο Βουλευτής Κορινθίας κ. ΘΕΟΔΩΡΟΣ ΚΟΤΣΩΝΗΣ κατέθεσε αναφορά με την οποία η 'Ενωση Αγροτικών Συνεταιρισμών Κορινθίας ζητεί την επανεκτίμηση των ζημιών από τον παγετό του 2002 που έχουν υποστεί οι καλλιέργειες των μελών της και από γεωπόνους  του Νομού Κορινθίας.
5) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Πανελλήνιος Σύνδεσμος Συμπαράστασης των Μουσουλμάνων στην Ελλάδα "Η Φιλότητα" ζητεί τη δημιουργία και λειτουργία Κέντρου για την κάλυψη αναγκών των ευπαθών Μουσουλμανικών ομάδων στη χώρα.
6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επιμελητήριο Κυκλάδων ζητεί ειδική νομοθετική ρύθμιση για τις μικρές ναυπηγοεπισκευαστικές επιχειρήσεις  των Κυκλάδων.
7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Κύθνου αντιτίθεται στη μεταφορά των ασθενών με το ΕΚΑΒ στο Γενικό Νοσοκομείο Σύρου λόγω της έλλειψης ακτοπλοϊκής σύνδεσης Σύρου - Κύθνου καθώς και της αδυναμίας εξυπηρέτησης όλων των επειγόντων από το Νοσοκομείο Σύρου.
8) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Δήμος Πάτμου Δωδεκανήσου ζητεί την εκτέλεση των δρομολογίων από το πλοίο BLUE STAR 1 προς το νησί της Πάτμου.
9) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία οι Ενώσεις Μηχανικών και Κατωτέρων Πληρωμάτων Μηχανής Εμπορικού Ναυτικού "Ο ΣΤΕΦΕΝΣΩΝ" και η Επιτροπή Εργατικών Σωματείων Πειραιά διαμαρτύρονται για την κλήτευση και προσαγωγή του Δήμου Κουμπούρη, μέλους της Κ.Ε. του ΚΚΕ και της Εκτελ. Γραμματείας του ΠΑΜΕ, σε απολογία στη Διεύθυνση Ασφάλειας Αττικής.
10) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Βαρδουσίων Φωκίδας ζητεί τη χρηματοδότηση της συνέχισης των εργασιών περιποίησης υποβαθμισμένων δασών του καθώς και των αναδασώσεων στη θέση Αγία Μαρίνα - Πουρί Αρτοτίνας.
11) Ο Βουλευτής Αθήνας κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία το Παγκόσμιο Συμβούλιο Ποντιακού Ελληνισμού ζητεί την καταδίκη της Τουρκίας από τη Διεθνή Κοινότητα για τη γενοκτονία των Ποντίων κ.λπ.
12) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Μηλεών Μαγνησίας ζητεί την επανεξέταση της ζημιάς που έχουν υποστεί τα ελαιόδενδρα της περιοχής του από τον πρόσφατο παγετό.
13) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Πτελεού Μαγνησίας ζητεί την επανεξέταση των πορισμάτων του ΕΛΓΑ για τη ζημιά που υπέστησαν οι ελαιοκαλλιέργειες της περιοχής του από τον πρόσφατο παγετό.
14) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Αγροτοκτηνοτροφικός Σύλλογος Φύλλων Εύβοιας διαμαρτύρεται για το υπερβολικό κόστος πληρωμής κατά τη συμπλήρωση των αιτήσεων για την απόκτηση δικαιώματος επιδότησης.
15) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δασικός Συνεταιρισμός Δάσους Φύλλων ζητεί την επίλυση του προβλήματος άρδευσης των γεωργικών εκτάσεων της περιοχής του κ.λπ.
16) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ελυμνίων Εύβοιας ζητεί την εκτέλεση έργων υποδομής και ανάπτυξης στο Δήμο του κ.λπ.
17) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Στυρέων Εύβοιας διαμαρτύρεται για την παντελή αστυνόμευση στη Νότια Καρυστία.
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την παραχώρηση των κτιρίων του ακινήτου ΒΚ 10 στο Δήμο του.
19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την προσωρινή διάθεση αποθηκών του Τελωνείου του Δήμου του για τη διοργάνωση  'Εκθεσης.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Νίκος Χριστάκης ζητεί επίλυση στρατολογικού του προβλήματος.
21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Δημ. Μαρκάκης, κάτοικος Ιεράπετρας ανθοπαραγωγός, ζητεί τη χορήγηση πριμ στο γιο του σαν νέου αγρότη.
22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου Κρήτης ζητεί οικονομική ενίσχυση για τη συντήρηση του Ιερού Ναού Αγίου Νικολάου του Δήμου του.
23) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία ο Σύλλογος Επιτυχόντων  Εκπαιδευτικών Διαγωνισμού ΑΣΕΠ 2000 ζητεί τον επαναπροσδιορισμό των ποσοστών για τους συμπληρωματικούς διορισμούς σε οργανικές θέσεις του έτους 2002 - 2003.
24) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία Επιτροπή των Ηθοποιών του Κρατικού Θεάτρου Βόρειας Ελλάδας ζητεί την τροποποίηση άρθρων του Ν. 2273/94.
25) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία το Σωματείο Εργατοϋπαλλήλων Αθηναϊκής Χαρτοποιϊας SOFTEX ζητεί τη λήψη μέτρων για τη συνέχιση της λειτουργίας της πιο πάνω Εταιρείας.
26) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η 'Ενωση Αποστράτων Αξιωματικών Αεροπορίας Θεσσαλονίκης ζητεί επίλυση οικονομικών και βαθμολογικών προβλημάτων των μελών της.
27) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία ο Σύλλογος Αυτοδυτών Υπαλλήλων του Υπουργείου Πολιτισμού ζητεί επίλυση εργασιακών και θεσμικών αιτημάτων των μελών του.
28) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Πανελλήνια Ομοσπονδία Νεφροπαθών ζητεί την εξομοίωση του επιδόματος των νεφροπαθών με το κατώτερο προνοιακό επίδομα.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 559/17-7-01 ερώτηση δόθηκε με το υπ' αριθμ. 2064/3-10-01 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην αριθμ. 559/2001 ερώτηση, που κατατέθηκε στη Βουλή από τους Βουλευτές κυρίους Ν. Γκατζή, Τ. Τσιόγκα και Α. Σκυλλάκο, για τα θιγόμενα σ' αυτή θέματα, σας πληροφορούμε ότι έχουμε ενημερώσει την Εθνική Αντιπροσωπεία με το αριθμ. 1162/16-3-2001 έγγραφό μας, φωτοαντίγραφο του οποίου σας επισυνάπτουμε για ενημέρωσή σας.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
2. Στην με αριθμό 609/19-7-01 ερώτηση δόθηκε με το υπ' αριθμ. 1561/30-9-01 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 609/19-7-2001, που κατέθεσε ο Βουλευτής κ. Γ. ΓΙΑΝΝΑΚΗΣ, σε ό,τι αφορά, σας γνωρίζουμε ότι η Αστυνομία, ως εκ της αποστολής της και σύμφωνα με την ισχύουσα νομοθεσία, έχει υποχρέωση να προστατεύει τις περιουσίες, τόσο των πολιτών, όσο και του Δημοσίου και να λαμβάνει όλα τα αναγκαία μέτρα αρμοδιότητάς της για την αποτροπή επεισοδίων κατά τις συγκεντρώσεις, διαμαρτυρίες και λοιπές εκδηλώσεις των πολιτών.
Στο πλαίσιο αυτό οι αρμόδιες Υπηρεσίες μας έλαβαν τα αναγκαία μέτρα, για την αποτροπή επεισοδίων και κατά τη συγκέντρωση διαμαρτυρίας των κατοίκων την 6-7-2001 στην πλατεία Μαρκοπούλου και στο χώρο του ιππικού κέντρου και εφάρμοσαν την ισχύουσα νομοθεσία, σύμφωνα και με προφορική εντολή του αρμοδίου εισαγγελέα.
Ο Υπουργός
ΜΙΧΑΛΗΣ ΧΡΥΣΟΧΟΙΔΗΣ"
3. Στην με αριθμό 331/16-7-01 ερώτηση δόθηκε με το υπ΄ αριθμ. 36512/3-10-01 έγγραφο από τον Υφυπουργό Εσωτερικών, Δημόσιας Διοίκησης  και Αποκέντρωσης η ακόλουθη απάντηση:
"Σε απάντηση της ερώτησης 331/16-7-01 σας γνωρίζουμε ότι ο Δήμος Δύμης, έχει την δυνατότητα να υποβάλλει πρόταση για χρηματοδότηση μελέτης και έργου αντιμετώπισης διάβρωσης ακτών στο Επιχειρησιακό Πρόγραμμα Δυτ. Ελλάδας στα πλαίσια του Μέτρου 4.3 του Άξονα IV (Ενίσχυση Αστικών Υποδομών - Βελτίωση Ποιότητας Ζωής).
Ο Υφυπουργός
Κ. ΚΑΪΣΕΡΛΗΣ"
4. Στην με αριθμό 356/9-7-01 ερώτηση δόθηκε με το υπ΄ αριθμ. 1651/4-9-01 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 356/9/7/01 ερώτησης του Βουλευτή Γ. Παπαγεωργίου, σας γνωρίζουμε ότι στα πλαίσια του προγράμματος "ΕΛΛΑΔΑ 2004" προβλέπεται η χρηματοδότηση του Δημοτικού Διαμερίσματος Δύστου Ν. Ευβοίας με το ποσό των 70 εκατομμυρίων δρχ. για την βελτίωση των εγκαταστάσεων του γηπέδου ποδοσφαίρου.
Επιπρόσθετα σας πληροφορούμε ότι μέσω του ανωτέρου προγράμματος ο Δήμος Δυστίων θα χρηματοδοτηθεί με ποσό 150.000.000 εκατ. δρχ. για διάφορα αθλητικά έργα.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
5. Στην με αριθμό 435/11-7-2001 ερώτηση δόθηκε με το υπ' αριθμ. 1542/4-10-2001 έγγραφο από τον Υπουργό Δημοσίας Τάξης η ακόλουθη απάντηση:
"Σε απάντηση της ερώτησης 435/11-7-2001 που κατέθεσε ο Βουλευτής κ. Μ. Μπεντενιώτης, σας γνωρίζουμε ότι η εφαρμογή του προγράμματος ελέγχου των παρανόμων σταθμεύσεων από τις αρμόδιες Υπηρεσίες μας στο κέντρο της πόλης του Πειραιά έχει ευεργετικά αποτελέσματα όσον αφορά την αποσυμφόρηση των κεντρικών αρτηριών από την μακρόχρονη παράνομη στάθμευση και έχει συμβάλει σημαντικά στην ομαλή και ταχεία κυκλοφορία πεζών και οχημάτων και κυρίως στην ταχύτερη διέλευση των μέσων μαζικής μεταφοράς.
Από την εφαρμογή του εν λόγω προγράμματος όμως δημιουργήθηκαν και αντιδράσεις εκ μέρους του εμπορικού κόσμου και κυρίως των εμπόρων της οδού Γούναρη, όπου λειτουργούν επιχειρήσεις χονδρικού και λιανικού εμπορίου. Οι αντιδράσεις αυτές εστιάζονται στην απαγόρευση της στάσης των φορτηγών αυτοκινήτων για φορτοεκφόρτωση εμπορευμάτων, στην απαγόρευση της ολιγόλεπτης στάσης Ι.Χ.Ε. αυτοκινήτων για αγορές και στη συνέπεια αυτών πτώση της ημερήσιας είσπραξης των καταστημάτων.
Σε ό,τι αφορά το θέμα της στάσης των φορτηγών αυτοκινήτων για φορτοεκφόρτωση εμπορευμάτων στην κεντρική αγορά (οδοί Γούναρη και Εθν. Αντιστάσεως) αυτό αντιμετωπίσθηκε με την έκδοση σχετικής απόφασης από τη Διεύθυνση Τροχαίας Αττικής, σύμφωνα με την οποία επιτρέπεται η στάση των φορτηγών για ανεφοδιασμό των καταστημάτων ορισμένες ώρες της ημέρας ενώ στα Δ.Χ.Ε. αυτοκίνητα (ταξί) επιτρέπεται η επιβίβαση και αποβίβαση επιβατών καθ' όλη τη διάρκεια της ημέρας.
Αναφορικά με το θέμα των γενικών επιπτώσεων στην κοινωνικοοικονομική ζωή της πόλης, λόγω γης εφαρμογής του προγράμματος, την 7-2-2001 πραγματοποιήθηκε στο Δημαρχείο Πειραιά ευρεία σύσκεψη, με τη συμμετοχή του Δημάρχου, του Γενικού Γραμματέα του Υπουργείου μας, των προέδρων του Εμπορικού και Βιομηχανικού Επιμελητηρίου Πειραιά και υπηρεσιακών παραγόντων, κατά τη διάρκεια της οποίας οι εκπρόσωποι των εμπορικών φορέων εξέφρασαν τα αιτήματά τους και η αρμόδια Υπηρεσία μας πρότεινε συγκεκριμένες κυκλοφοριακές ρυθμίσεις. Μετά τη σύσκεψη έγινε επιτόπια αυτοψία στις οδούς Γούναρη και Εθν. Αντιστάσεως απ' όλους τους συμμετέχοντες και οι εν λόγω προτάσεις, αφού εξετάσθηκαν, έγιναν αποδεκτές στο σύνολό τους.
Για την υλοποίηση των προτάσεων αυτών την 8-5-2001 πραγματοποιήθηκε άλλη σύσκεψη στο Υπουργείο μας, με τη συμμετοχή του Γενικού Γραμματέα του Υπουργείου, εκπροσώπων του Δήμου Πειραιά, του Ο.Α.Σ.Α. και του Υ.ΠΕ.ΧΩ.Δ.Ε., του προέδρου του Εμπορικού Συλλόγου Πειραιά και υπηρεσιακών παραγόντων, κατά την οποία αποφασίσθηκε η πραγματοποίηση μελέτης από τον Ο.Α.Σ.Α. και η επανάληψη της σύσκεψης.
Πέραν αυτών, την 11-7-2001 πραγματοποιήθηκε στο Υπουργείο μας σύσκεψη, με τη συμμετοχή του Γενικού Γραμματέα, των προέδρων του Επαγγελματικού Επιμελητηρίου και του Εμπορικού Συλλόγου Πειραιά, του προέδρου και του γενικού γραμματέα της Ένωσης Καταστηματαρχών - Εστιατορίων - Ψαροταβερνών και συναφών επαγγελμάτων Πειραιά και υπηρεσιακών παραγόντων, κατά την οποία συζητήθηκαν τα κυκλοφοριακά προβλήματα που δημιουργήθηκαν στην περιοχή Μικρολίμανου μετά την παράδοση στην κυκλοφορία της νέας λεωφόρου Α. Παπανδρέου και η αντιμετώπιση των παρανόμων σταθμεύσεων στην Ακτή Θεμιστοκλέους. Τα κυκλοφοριακά προβλήματα στην περιοχή Μικρολίμανου, μετά τις κυκλοφοριακές ρυθμίσεις που έγιναν, αντιμετωπίσθηκαν, ενώ για την Ακτή Θεμιστοκλέους η αρμόδια Υπηρεσία μας πρότεινε στο Δήμο τη μονοδρόμησή της από την οδό Ζαΐμη μέχρι την οδό Φρεατίδος.
Κατόπιν των ανωτέρω είναι φανερό ότι οι αρμόδιες Υπηρεσίες μας, σε συνεργασία με τις Υπηρεσίες άλλων Υπουργείων, το Δήμο και τους τοπικούς φορείς καταβάλλουν κάθε προσπάθεια για την επίλυση των κυκλοφοριακών προβλημάτων της πόλης του Πειραιά με γνώμονα βεβαίως στην εξυπηρέτηση των επαγγελματιών, αλλά κυρίως την εξυπηρέτηση και την αναβάθμιση της ποιότητας ζωής των κατοίκων της πόλης.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
6. Στην με αριθμό 457/12.7.01 ερώτηση δόθηκε με το υπ' αριθμ. 1653/4.10.01 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 457/1.7.01 ερώτησης του Βουλευτή Μ. Μπετενιώτη, σας γνωρίζουμε ότι την κατασκευή του Σταδίου του Ολυμπιακού στην περιοχή Αγ. Ιωάννου Ρέντη, έχει αναλάβει το ίδιο το Σωματείο με ίδιους πόρους.
Για την υλοποίηση του έργου αυτού η Πολιτεία έχει συνδράμει με τις απαραίτητες νομοθετικές και θεσμικές ρυθμίσεις.
Όσον αφορά στα έργα που έχουν ξεκινήσει στο Στάδιο Καραϊσκάκη και τα χρονοδιαγράμματά τους αρμόδια είναι η Ελληνική Ολυμπιακή Επιτροπή (Ε.Ο.Ε) στην οποία ανήκει η ιδιοκτησία, η διαχείριση και η λειτουργία του Σταδίου.
Το ίδιο ισχύει και για το έργο της Δημιουργίας Αθλητικού Κέντρου στο χώρο προέκτασης του ανωτέρου Σταδίου.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
7. Στην με αριθμό 487/13.7.01 ερώτηση δόθηκε με το υπ' αριθμ.302/2.10.01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθ. Πρωτ. 487/13.7.01 εγγράφου σας, με το οποίο μας διαβιβάστηκε η ερώτηση του Βουλευτή κ. Π. Λαφαζάνη, που κατατέθηκε στη Βουλή των Ελλήνων, σας πληροφορούμε τα ακόλουθα:
1. Η κράτηση ποσοστού 3% επί του καθαρού ναύλου μεταφοράς επιβατών και οχημάτων είναι στην ουσία ανταποδοτικό τέλος για τις παρεχόμενες υπηρεσίες προς όλους τους επιβάτες, καθώς αποσκοπεί στην απρόσκοπτη λειτουργία του Δικτύου Ακτοπλοϊκών Συγκοινωνιών και σύνδεση των νησιών με τη χρηματοδότηση των γραμμών που θα καλύπτονται με συμβάσεις δημόσιας υπηρεσίας, και στην εκτέλεση έργων βελτίωσης της λειτουργίας των λιμένων.
2. Οι επιβαρύνσεις που επιβάλλονται στους ναύλους υπέρ τρίτων, αποτελούν ανταποδοτικές εισφορές σε φορείς όπως το Λιμενικό Ταμείο, το ΝΑΤ κ.α., με σκοπό την κατάλληλη αξιοποίησή τους για την καλύτερη εξυπηρέτηση των πολιτών.
3. Η μείωση ή κατάργηση του Φ.Π.Α. επί των αεροπορικών και ακτοπλοϊκών εισιτηρίων από και προς τα νησιά αποτελεί αντικείμενο αρμοδιότητας του Υπουργείου Οικονομικών.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
8. Στην με αριθμό 534/17-7-01 ερώτηση δόθηκε με το υπ' αριθμ. 1552/4-10-01 έγγραφο από τον Υπουργό Αναπλ. Δημόσιας Τάξης η ακόλουθη απάντηση:
"Σε απάντηση της ερώτησης 534/17-7-2001που κατέθεσε ο Βουλευτής κ. Α. Γιαννόπουλος, σε ό,τι μας αφορά, σας γνωρίζουμε ότι οι αρμόδιες Υπηρεσίες μας για την πρόληψη των τροχαίων ατυχημάτων στο τμήμα της εθνικής οδού Π.Α.Θ.Ε (πέταλο Μαλιακού) της περιοχής Φθιώτιδας λαμβάνουν όλα τα αναγκαία μέτρα με έντονη αστυνόμευση και διενέργεια αυστηρών ελέγχων, καθ' όλη τη διάρκεια του 24ώρου, ενώ παράλληλα, στα πλαίσια της τεχνικής αστυνόμευσης, για τις φθορές, βλάβες και ατέλειες που επισημαίνονται στην προαναφερόμενη οδό ενημερώνονται αμέσως οι αρμόδιες Υπηρεσίες για την αποκατάστασή τους και τη λήψη μέτρων αποτροπής των κινδύνων.
Ειδικότερα, το αναφερόμενο τμήμα της εθνικής οδού αστυνόμευσης από 6 περιπολικά αυτοκίνητα κατά 8ωρο, τα οποία αυξάνονται κατά τη διάρκεια εφαρμογής του πολιτικού προγράμματος, συμπεριλαμβανομένων και συμβατικών αυτοκινήτων. Οι έλεγχοι που διενεργούν τα πληρώματα των ανωτέρω περιπολικών είναι ιδιαίτερα αυστηροί, γίνονται καθημερινά και καθ' όλο το 24ωρο και αφορούν, κυρίως, τις επικίνδυνες παραβάσεις, όπως η υπερβολική ταχύτητα, η οποία ελέγχεται με φορητά και φωτογραφικό RADAR, η οδήγηση σε κατάσταση μέθης και το αντικανονικό προσπέρασμα.
Η δραστηριοποίηση αυτή των Υπηρεσιών μας έχει αποφέρει θετικά αποτελέσματα, ως προς την πρόληψη των τροχαίων ατυχημάτων στο εν λόγω τμήμα της εθνικής οδού, όπως προκύπτει από τη σύγκριση των στατιστικών στοιχείων, σύμφωνα με τα οποία, από το 162ο έως το 240ο χιλιόμετρο της νέας εθνικής οδού Αθηνών - Θεσσαλονίκης, το 1999 έλαβαν χώρα 73 τροχαία ατυχήματα (θανατηφόρα, σοβαρά , ελαφρά) με 200 παθόντες (νεκρούς, σοβαρά και ελαφρά τραυματίες), ενώ το 2000 τα ατυχήματα μειώθηκαν σε 63 με 161 παθόντες και κατά το Α΄ εξάμηνο του τρέχοντος έτους έλαβαν χώρα 25 με 56 παθόντες.
Παρά ταύτα όμως, επειδή το πρόβλημα των τροχαίων ατυχημάτων στη αναφερόμενη οδό, αλλά και στο υπόλοιπο οδικό δίκτυο της χώρας εξακολουθεί να παραμείνει οξύτατο και δεδομένου ότι η αντιμετώπισή του είναι κατ' εξοχήν υπόθεση της Πολιτείας, συνεχίζουμε τις προσπάθειές μας, σε συνεργασία με τα συναρμόδια Υπουργεία, για τον περιορισμό τους, με τη λήψη όλων των πρόσθετων μέτρων που κρίνονται απαραίτητα.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
9. Στην με αριθμό 657/23-7-01 ερώτηση δόθηκε με το υπ' αριθμ. 1571/4-10-01 έγγραφο από τον Υπουργό Δημόσιας Τάξης  η  ακόλουθη απάντηση:
"Σε απάντηση της ερώτησης 657/23-7-01 που κατέθεσε ο Βουλευτής κ. Γ. Παπαγεωργίου, σας γνωρίζουμε ότι από το Υπουργείο μας πραγματοποιείται μελέτη για την αναδιάρθρωση των περιφερειακών αστυνομικών Υπηρεσιών, με στόχο τη βελτίωση του οργανωτικού σχήματος αυτών και την ορθολογικότερη χωροταξική τους κατανομή, μετά και τις μεταβολές που επήλθαν στη διοικητική διαίρεση της χώρας με το ν. 2539/1997, ώστε να εναρμονισθούν με τα νέα δεδομένα και να καταστούν δυναμικότερες και λειτουργικότερες.
Για το σκοπό αυτό, κατόπιν εγγράφου μας προς τις Νομαρχιακές Αυτοδιοικήσεις της χώρας, συνεστήθηκαν σε κάθε νομό επιτροπές, υπό την προεδρία του Νομάρχη και τη συμμετοχή του Προέδρου της Τοπικής Ένωσης Δήμων και Κοινοτήτων, του Δημάρχου της έδρας του νομού, του Γενικού Αστυνομικού Διευθυντή περιφέρειας και του Αστυνομικού Διευθυντή νομού, οι προτάσεις των οποίων εξετάζονται, σε συνδυασμό και με τις προτάσεις των λοιπών τοπικών φορέων, προκειμένου να επιτύχουμε την ευρύτερη δυνατή στήριξη των τοπικών κοινωνιών στο θέμα αυτό και να ληφθούν αποφάσεις με μακροχρόνια προοπτική προς όφελος του ευρύτερου δημοσίου συμφέροντος.
Στα πλαίσια αυτά εξετάζεται και το θέμα της αναδιάρθρωσης και αναδιοργάνωσης των Υπηρεσιών της Γενικής Αστυνομικής Διεύθυνσης Περιφερείας  Στερεάς Ελλάδας και της αύξησης και ανακατανομής της οργανικής τους δύναμής τους, καθώς και του επαναπροσδιορισμού της εδαφικής αρμοδιότητάς τους.
Επίσης, σε ό,τι αφορά το ωράριο εργασίας του αστυνομικού προσωπικού, σας πληροφορούμε ότι, σε συνεργασία με τους εκπροσώπους των συνδικαλιστικών φορέων του, καταρτίστηκε σχέδιο π.δ., με στόχο τον άριστο συγκερασμό της διασφάλισης των εργασιακών δικαιωμάτων των αστυνομικών και τη βελτίωση της ποιότητας ζωής τους, με το υπηρεσιακό και ευρύτερο κοινωνικό συμφέρον.  Το σχέδιο αυτό απεστάλη ήδη στο Υπουργείο Οικονομικών για συνυπογραφή.
Για το θέμα της αποδέσμευσης της Αστυνομίας από την εκτέλεση ξένων προς την αποστολή της έργων, σας πληροφορούμε ότι προς την κατεύθυνση αυτή έχουν γίνει  σημαντικά βήματα με διάφορες νομοθετικές ρυθμίσεις, όπως σε θέματα επιδόσεων εγγράφων και εκτελέσεων αποφάσεων άλλων δημοσίων Υπηρεσιών, χορήγησης βεβαιώσεων και πιστοποιητικών, συμμετοχής σε συλλογικά όργανα κ.λπ.  Επίσης έχουμε αναλάβει πρωτοβουλίες και συνεργαζόμαστε με τα συναρμόδια Υπουργεία για τη μεταβίβαση  στους Ο.Τ.Α. αρμοδιοτήτων, πέραν αυτών που μεταβιβάσθηκαν με τις διατάξεις του ν. 2647/1998 και οι οποίες σχετίζονται με την ευταξία και ευκοσμία, το υπαίθριο εμπόριο, τη χορήγηση βεβαιώσεων, την εκτέλεση αποφάσεων, την εφαρμογή του Γενικού Οικοδομικού Κανονισμού κ.λπ.
Τέλος, επισημαίνεται ότι συνεχίζονται και οι προσπάθειές μας για την αποδέσμευση των αστυνομικών από την επίδοση ποινικών δικογράφων, ενώ, σύμφωνα με τις διατάξεις του ν. 2721/1999, όπως τροποποιήθηκε με τον ν. 2836/2000, η Αστυνομία αποδεσμεύεται σταδιακά από το έργο της εξωτερικής φρούρησης των φυλακών και σωφρονιστικών καταστημάτων, το οποίο από την 1-1-2001 ανέλαβε η νεοσυσταθείσα  Υπηρεσία Εξωτερικής Φρούρησης Καταστημάτων Κράτησης του Υπουργείου Δικαιοσύνης.  Η Υπηρεσία αυτή υποβοηθείται στην εκτέλεση του έργου της από το ήμισυ της αστυνομικής δύναμης που διετίθετο, μέχρι την 31-12-2001, οπότε το αστυνομικό προσωπικό αποδεσμεύεται εντελώς.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σήμερα είναι η παγκόσμια ημέρα κατά του καπνίσματος. 
Θα ήθελα να εκφράσω τη βούληση και την επιθυμία και της Βουλής των Ελλήνων για την ενθάρρυνση και την ενίσχυση κάθε πρωτοβουλίας ώστε με αμοιβαίο σεβασμό καπνιστών και μη καπνιστών και κυρίως μέσω  μέτρων αγωγής παιδείας να υπάρχει ενημέρωση  -είναι και ο Υπουργός Παιδείας παρών- ώστε οι νέοι να συνειδητοποιήσουν τα ολέθρια αποτελέσματα του καπνίσματος. 
Θα πρέπει να συμβάλουμε όλοι ώστε η συνήθεια αυτή να περιοριστεί στο βαθμό και στο μέτρο που δεν θα παραβλάπτει, τουλάχιστον στην έκταση που συμβαίνει σήμερα, την υγεία όλων. Αυτό, επαναλαμβάνω, προϋποθέτει αμοιβαίο σεβασμό ώστε να μη ζήσουμε το κλίμα που διαπιστώνουμε σε ορισμένες χώρες. Πρόσφατα είχα κάνει ένα ταξίδι στην Αμερική, όπου οι καπνιστές αισθάνονται περίπου ως απόβλητοι της κοινωνίας. Δεν είναι αυτή η αντίληψη η δική μας -της δικής μας κοινωνίας- εμείς έχουμε άλλες αντιλήψεις. Αλλά θα πρέπει να προσπαθήσουμε να μη φθάσουμε σε ένα τέτοιο σημείο, γιατί οι ειδικοί διαπιστώνουν συνεχή αύξηση των καπνιστών. 
Το κάπνισμα βλάπτει όλους και ασφαλώς θα βλάψει και η οποιαδήποτε μορφή ρατσισμού. Χρειάζεται λοιπόν συνεργασία και αυτήν τη συνεργασία την έχουμε εμείς προωθήσει  εδώ στο Κοινοβούλιο, όπου υπάρχουν χώροι για τους καπνίζοντες και οι σχέσεις είναι απρόσκοπτα φιλικές και υπάρχει συνεργασιμότητα για το κοινό καλό και την προώθηση της αποστολής μας. 
Νομίζω ότι είμαστε όλοι σύμφωνοι.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μπορούμε να τοποθετηθούμε;
ΠΡΟΕΔΡΟΣ (Απόστολος Κακλαμάνης): Υποθέτω ότι εκφράζω ολόκληρο το Σώμα και είμαστε ασφαλώς σύμφωνοι σ' αυτό το πνεύμα.
Σε ό,τι αφορά το έργο μας, θα ήθελα να ενημερώσω το Σώμα ότι η συνεδρίαση της νομοθετικής εργασίας της Τετάρτης 29 Μαΐου, κατά την οποία διεξήχθη προ ημερησίας διατάξεως συζήτηση, θα πραγματοποιηθεί τη Δευτέρα 3 Ιουνίου.
Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 3 Ιουνίου 2002.
"Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.4 Καν. Βουλής)
1. Η με αριθμό 644/28.5.2002 επίκαιρη ερώτηση του Βουλευτή της Νέας Δημοκρατίας κ. Θεοφάνη Δημοσχάκη προς τον Υπουργό Γεωργίας, σχετικώς με την αποπληρωμή των βαμβακοπαραγωγών  για τα τις ποσότητες βαμβακιού που παρέδωσαν κλπ.
2. Η με αριθμό 649/28.5.2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Γεωργίας, σχετικώς με την ανανέωση των συμβάσεων των έκτακτων κτηνιάτρων κλπ.
3. Η με αριθμό 651/28.5.2002 επίκαιρη ερώτηση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τους Υπουργούς Εθνικής Παιδείας και Θρησκευμάτων, Οικονομίας και Οικονομικών, σχετικώς με την επίλυση των μισθολογικών και συνταξιοδοτικών προβλημάτων του διδακτικού προσωπικού των Ανωτάτων Εκπαιδευτικών Ιδρυμάτων.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 4 Καν. Βουλής)
1. Η με αριθμό 645/28.5.2002 επίκαιρη ερώτηση του Βουλευτή της Νέας Δημοκρατίας κ. Ευάγγελου Μπασιάκου προς τον Υπουργό Γεωργίας, σχετικώς με την επίλυση αιτημάτων των βαμβακοπαραγωγών κλπ.
2. Η με αριθμό 648/28.5.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εργασίας και Κοινωνικών Ασφαλίσεων, Πολιτισμού, σχετικώς με την κατασκευή του νέου κτιρίου του Εργατικού Κέντρου Λάρισας."
ΠΡΟΕΔΡΟΣ (Απόστολος Κακλαμάνης):  Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Πρώτη είναι η με αριθμό 640/33/28.5.2002 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον κύριο Πρωθυπουργό, σχετικώς με την ενημέρωση της Εθνικής Αντιπροσωπείας για την πορεία της χώρας μας στην Ευρωπαϊκή Ένωση.
Η επίκαιρη ερώτηση του κ. Σιούφα, στην οποία θα απαντήσει ο Υπουργός Εξωτερικών, έχει ως εξής:
"Σύμφωνα με το άρθρο 143 του Κανονισμού της Βουλής, κατά τη διάρκεια κάθε Βουλευτικής Συνόδου, η Κυβέρνηση υποχρεούται να προκαλεί προ ημερησίας διατάξεως συζήτηση στη Βουλή, η οποία να αναφέρεται στην πορεία της χώρας στην Ευρωπαϊκή Ένωση και εάν είναι δυνατόν να συνδυάζεται με την κατάθεση έκθεσης, η σύνταξη και η υποβολή της οποίας προβλέπεται από το άρθρο 3 του ν.945/78.
Η υποχρέωση αυτή της Κυβέρνησης για ενημέρωση της Εθνικής Αντιπροσωπείας και -κατ' επέκταση- του ελληνικού λαού για την πορεία της χώρας μας στην Ευρωπαϊκή Ένωση καθίσταται ιδιαίτερα επιβεβλημένη κατά το τελευταίο διάστημα εξαιτίας:
1. Του ζητήματος του λεγόμενου ευρωστρατού.
2. Των προβλημάτων που εγείρονται σ' ό,τι αφορά την απορρόφηση κοινοτικών πόρων.
3. Τις ενστάσεις που προβάλλονται σ' ό,τι αφορά την εκτεταμένη χρήση της δημιουργικής λογιστικής και της δημιουργίας κρυφών χρεών.
4. Τα επίσημα στοιχεία που καταδεικνύουν ότι η χώρα μας παραμένει ουραγός στην πραγματική οικονομική και κοινωνική σύγκλιση.
Κατόπιν των παραπάνω και επειδή η Β΄ Βουλευτική Σύνοδος λήγει στο αμέσως επόμενο διάστημα καλείστε να ενημερώσετε την Εθνική Αντιπροσωπεία:
Πότε θα  ενημερώσετε την Εθνική Αντιπροσωπεία για την πορεία της χώρας στην Ευρωπαϊκή Ένωση, δεδομένου ότι η πρόκληση σχετικής συζήτησης αποτελεί, όχι μόνο πολιτική αλλά και ρητή, θεσμική υποχρέωσή σας, σύμφωνα με τον Κανονισμό της Βουλής;"
Ο Υπουργός Εξωτερικών κ. Γεώργιος Παπανδρέου έχει το λόγο.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Κύριε Πρόεδρε, να συμπαρασταθώ και εγώ στις δικές σας προσπάθειες για το θέμα του καπνίσματος, εκφράζοντας και τη δική μου σύμφωνη άποψη.
Κύριε Σιούφα, ζήτησε ο κύριος Πρωθυπουργός να σας απαντήσω και ζητά συγγνώμη διότι δεν μπορεί, λόγω ανειλημμένων υποχρεώσεων, να είναι εδώ.
Καταρχάς να αναφέρω τη σημασία που έχει για μας σήμερα το θέμα της Ευρωπαϊκής Ένωσης -καθώς είναι στρατηγικής σημασίας θέμα- και την προσπάθειά μας για την ισότιμη συμμετοχή της χώρας μας σε όλες τις πτυχές της ευρωπαϊκής πορείας.
Αυτή αποτελεί επιλογή της Κυβέρνησης. Και βεβαίως σε ό,τι αφορά το ερώτημά σας, το διαδικαστικό ερώτημα για την ενημέρωση της Βουλής, η Κυβέρνηση θέλει να είναι τυπικά υπεύθυνη απέναντι στις υποχρεώσεις της. Δεν είμαστε όμως και τυπολάτρες. Κοιτάζοντας τον Κανονισμό βλέπω ότι λέει "το θέμα της συζητήσεως που ανήκει στην επιλογή της Κυβέρνησης". 
Μπορώ να σας πω ότι επιλογή της Κυβέρνησης μέχρι τώρα ήταν να συζητάει και να ενημερώνει τη Βουλή για όλα τα θέματα που σχετίζονται με την Ευρωπαϊκή Ένωση εμμέσως ή αμέσως και βεβαίως αυτό δεν αποκλείει ότι μέχρι το τέλος αυτής της Συνόδου δεν θα χρειαστεί να υπάρξει και μία περαιτέρω ενημέρωση. Αλλά ήδη στη Σύνοδο αυτή είχαμε μία σειρά ενημερώσεων, ουσιαστικών, θα έλεγα, ενημερώσεων και για τα θέματα που εσείς θέσατε στην ερώτησή σας αλλά και για αυτά που αφορούν γενικότερα την Ευρωπαϊκή Ένωση. 
Για παράδειγμα θα αναφέρω τη διαδικασία κύρωσης από την Ολομέλεια της Βουλής της Συνθήκης της Νίκαιας στις 19 και 20 Μαρτίου 2002, όπου βεβαίως υπήρξε διεξοδική συζήτηση για όλα τα θέματα που αφορούν τις πτυχές της Ευρωπαϊκής Ένωσης και τη δική μας συμμετοχή σ' αυτήν, καθώς βεβαίως και για τα θέματα που εσείς θίγετε. 
Έχουμε συνεχείς συνεδριάσεις της Ειδικής Διαρκούς Επιτροπής Ευρωπαϊκών Υποθέσεων όπου συμμετέχουν οι αρμόδιοι Υπουργοί, ο κ. Γιαννίτσης η κα Παπαζώη παλαιότερα, ο Γενικός Γραμματέας Ευρωπαϊκών Υποθέσεων κ. Πλασκοβίτης. Βλέπω τρεις τουλάχιστον τέτοιες συνεδριάσεις και σήμερα επίσης υπάρχει συνεδρίαση. Κατά τις συνεδριάσεις της Επιτροπής Ευρωπαϊκών Υποθέσεων, είχαμε τη συμμετοχή σημαινόντων προσωπικοτήτων και είχα και εγώ την ευκαιρία μαζί με τον κ. Φερχόιγκεν να είμαι σε μια απ΄ αυτές και να συζητήσουμε το θέμα της διεύρυνσης. 
Θέλω επίσης να τονίσω την αναβαθμισμένη πια συμμετοχή του ελληνικού Κοινοβουλίου στη Συνέλευση που προετοιμάζει τη Διάσκεψη για το μέλλον της Ευρωπαϊκής Ένωσης και  βεβαίως ότι πέρα του στενού αντικειμένου της θεσμικής εμβάθυνσης της Ευρωπαϊκής Ένωσης που συζητιέται, έχουμε συχνές συζητήσεις για όλα τα άλλα θέματα που εσείς έχετε τονίσει. Παραδείγματος χάρη, για το δημόσιο χρέος, το Κοινοτικό Πλαίσιο Στήριξης, τη σύγκλιση, που ήταν επίσης αντικείμενο της συζήτησης προ ημερησίας διάταξης για την οικονομία που έγινε προχθές σ' αυτήν την Αίθουσα. Αυτά είναι θέματα στενά συνδεδεμένα με την Ευρωπαϊκή Ένωση. 
Άρα, λοιπόν, η απάντησή μου είναι: πιστεύουμε ότι γίνεται σοβαρή και συστηματική ενημέρωση του Κοινοβουλίου για τα θέματα της Ευρωπαϊκής Ένωσης. Αν υπάρχουν οποιεσδήποτε περαιτέρω ανάγκες είμαστε στη διάθεσή σας για να συμβάλουμε στην ακόμα καλύτερη ενημέρωση. Βεβαίως δεν αποκλείουμε, όπως είπα και προηγουμένως, να υπάρξει μέχρι το τέλος της Συνόδου και αν χρειαστεί, μία ακόμα συζήτηση, αλλά πιστεύουμε ότι σ΄ αυτήν τη Σύνοδο έχει πλήρως καλυφθεί το θέμα της ενημέρωσης επί της ουσίας. 
Ευχαριστώ πολύ. 
ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο. 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, συμμεριζόμαστε και στηρίζουμε και εμείς τα όσο είπατε και αφορούν το κάπνισμα και την παγκόσμια ημέρα κατά του καπνίσματος, αλλά θα μου επιτρέψετε να κάνω την εξής σημείωση και μάλιστα προερχόμενη από καπνιστή. Ότι η ενημέρωση των καπνιστών και ιδιαίτερα των νέων  πρέπει να είναι συστηματική και αδιάλειπτη και δεν φτάνουν μόνο οι αποφάσεις και οι περιορισμοί για να σταματήσει το κάπνισμα. 
ΠΡΟΕΔΡΟΣ (Απόστολος Κακλαμάνης): Γι' αυτό είπαμε να είναι εδώ ο Υπουργός Παιδείας. 
ΔΗΜΗΤΡΙΟΣ ΣΙΟΥΦΑΣ: Και τώρα στην απάντηση, κύριε Πρόεδρε. 
Ο Υπουργός Εξωτερικών προσπάθησε να περιγράψει τη θεσμική υποχρέωση της Κυβέρνησης και του Πρωθυπουργού να προκαλέσει τη συζήτηση για την πορεία της χώρας προς την Ευρωπαϊκή Ένωση. Και αυτό δείχνει, κύριε Υπουργέ, περιφρόνηση της Βουλής και η περιφρόνηση συνίσταται στο ότι ο Πρωθυπουργός αποφεύγει ν' απαντήσει για τη χρήση της πρόνοιας του άρθρου 143 του Κανονισμού της Βουλής που δεν ομιλεί για δικαίωμα αλλά για υποχρέωση. 
Και ήρθατε εδώ εσείς σήμερα αντ΄ αυτού να δώσετε αυτήν την απάντηση και σημειώνω το "αντ΄ αυτού", η οποία δεν λέει απολύτως τίποτα.
Κύριε Υπουργέ, τα θέματα είναι μεγάλα και κρίσιμα και ο ελληνικός λαός θέλει ενημέρωση μέσω της Εθνικής Αντιπροσωπείας και για το θέμα του ευρωστρατού και για ζητήματα, τα οποία σχετίζονται με τη δημιουργική λογιστική και για τις απορροφήσεις του Γ΄ ΚΠΣ, αλλά κυρίως για τα θέματα της πορείας προς την πραγματική κοινωνική και οικονομική σύγκλιση, που δυστυχώς η χώρα αντί να πορεύεται προς αυτήν, απομακρύνεται.
Και εδώ δεν είναι μόνο τα θέματα, κύριε Πρόεδρε, της διαδικασίας, όπως προκύπτουν από τον Κανονισμό της Βουλής, αλλά είναι και θέματα ουσίας. Γιατί για μας ο τρόπος με τον οποίο μας απαντήσατε σήμερα, μας δίνει την αίσθηση ότι έχετε μια τέτοιου είδους αντίληψη για τη δημοκρατία. Όλες οι άλλες οι πρόνοιες του Κανονισμού επιβάλλουν να κάνετε αυτά τα οποία κάνετε, κύριε Υπουργέ των Εξωτερικών, αλλά ειδικά η διάταξη αυτή η οποία εναρμονίζεται με αντίστοιχη υποχρέωση του νόμου του 1978 έχει και ένα πρόσθετο, την κατάθεση σχετικής έκθεσης στο Εθνικό Κοινοβούλιο, η οποία μάλιστα αναδιανέμεται και σε όλους τους Βουλευτές, ώστε να παρακολουθεί ο ελληνικός λαός και η Εθνική Αντιπροσωπεία αν η πορεία προς την Ευρωπαϊκή Ένωση είναι αυτή, η οποία πράγματι οφείλει να είναι και αν η Κυβέρνηση ανταποκρίνεται στην υποχρέωση αυτή, την οποία έχει.
Και αυτή η έκθεση για το 2000 δεν έχει ακόμα διανεμηθεί στους Βουλευτές.
Εμείς, κύριε Πρόεδρε, εκτιμούμε ότι δεν είναι αυτό το πραγματικό ενδιαφέρον της Κυβέρνησης για την ενημέρωση της κοινής γνώμης για τόσο σοβαρά εθνικά θέματα και πιστεύουμε ότι τη διακρίνει η αντίληψη πως μπορεί να κάνει οτιδήποτε εκτός του Κοινοβουλίου, η άρνηση όμως για σοβαρή και υπεύθυνη ενημέρωση για μας εκλαμβάνεται ως μυστικοπάθεια ή ως προσπάθεια να κρύψουν κάτι ή ότι φοβούνται κάτι και γι΄ αυτό δεν έρχονται στο Κοινοβούλιο για να ενημερώσουν τον ελληνικό λαό.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών):  Καταλαβαίνω την προσπάθεια του κ. Σιούφα να υποβαθμίσει τη συστηματική δημοκρατική αντίληψη που έχει η Κυβέρνηση και βεβαίως να υποβαθμιστεί η ουσιαστική ενημέρωση, η οποία γίνεται από πλευράς της Κυβέρνησης. Καταλαβαίνω την προσπάθεια, διότι πίσω από τα λόγια του ίσως κρύβεται πραγματικά η αδυναμία της Αξιωματικής Αντιπολίτευσης σ΄ αυτά τα θέματα και άρα το μόνο που μπορεί να κάνει είναι να επικρίνει την Κυβέρνηση με έναν τρόπο όχι ουσιαστικό, όχι σοβαρό, όχι αποτελεσματικό. 
Θέλουμε την κριτική σας, αλλά εδώ μιλάτε για τη διαδικασία και όχι την ουσία. Πιστεύω ότι και στη διαδικασία η Κυβέρνηση έχει την επιλογή, σύμφωνα με τον Κανονισμό, αλλά και στην ουσία η Κυβέρνηση έχει αποδείξει συνεχώς τη θέλησή της ανοιχτά να ενημερώνει όχι μόνο τη Βουλή, αλλά όλα τα κόμματα, όλους τους φορείς και θα συνεχίσει αυτήν τη διαδικασία.
Θέλω να τονίσω επίσης ότι πολύ σύντομα θα καταθέσουμε στα κόμματα -το έχει πει και ο Πρωθυπουργός στο δικό σας Αρχηγό και στους Αρχηγούς των άλλων κομμάτων- το νομοσχέδιο για το Εθνικό Συμβούλιο Εξωτερικής Πολιτικής, που δείχνει την περαιτέρω ακόμη πολιτική βούληση να τηρούνται ενήμερα τα κόμματα για τα κρίσιμα ζητήματα της εξωτερικής πολιτικής στις λεπτομέρειές τους και βεβαίως της ευρωπαϊκής πολιτικής, η οποία δεν αφορά μόνο θέματα εξωτερικής πολιτικής, αλλά όπως είπατε και άλλα θέματα. Αλλά ήδη έχει ενημερώσει η Κυβέρνηση. Το κεντρικό πλαίσιο στήριξης προχωρά. Χθες είχαμε Υπουργικό Συμβούλιο, αλλά όπως σας είπα και η ανοιχτή συζήτηση εδώ στη Βουλή, που ενημερώθηκε ο ελληνικός λαός, προχωρά με πολύ θετικό ρυθμό. 
Το δημόσιο χρέος, κύριε Σιούφα, δεν είναι κρυμμένο και είναι ένα χρέος, το οποίο μειώνεται και προχωρά προς μια θετική κατεύθυνση, δεν υπάρχουν λογιστικές αλχημείες. Και βεβαίως για το θέμα της σύγκλισης υπάρχουν δεδομένα στατιστικά, τα οποία πάλι δείχνουν τη θετική πορεία της χώρας. Για το θέμα του ευρωστρατού νομίζω ότι υπάρχει μια ομοψυχία γενικότερη για τη στάση της Κυβέρνησης και πιστεύω ότι και εκεί θα πετύχουμε τους στόχους μας. 
Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 641/28.5.2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τους Υπουργούς Οικονομίας και Οικονομικών, Εμπορικής Ναυτιλίας, σχετικώς με την επίλυση συνταξιοδοτικών αιτημάτων των ναυτεργατών κλπ.
Η επίκαιρη ερώτηση του κ. Στριφτάρη έχει ως εξής:
"Το εναρκτήριο λάκτισμα για τις δραστικές περικοπές στις συντάξεις δόθηκε με την απόφαση του Υπουργού Οικονομίας και Οικονομικών για την περικοπή συνολικά του ποσού των 20 δισεκατομμυρίων 364 εκατομμυρίων δραχμών ή 59.760.865,33 ευρώ από το Ναυτικό Απομαχικό Ταμείο (Ν.Α.Τ.) και το Κεφάλαιο Ασθενείας-Ανεργίας Ναυτεργατών (Κ.Α.Α.Ν.) για το 2002. Η ενέργεια αυτή αποκαλύπτει τον εμπαιγμό και την κοροϊδία που γίνεται από Κυβέρνηση και Υ.Ε.Ν. σε βάρος της ναυτεργατικής οικογένειας, ότι δήθεν επρόκειτο να αυξηθούν οι συντάξεις. Ταυτόχρονα αποκαλύπτει ότι η επίθεση που ξεκίνησε ενάντια στους ναυτεργάτες στοχεύει γενικότερα σε θεμελιώδη ασφαλιστικά δικαιώματα και κατακτήσεις των ναυτεργατών, αλλά και γενικότερα του εργαζόμενου λαού της χώρας μας. Το παραπάνω ποσό είναι απαραίτητο για να δοθούν συντάξεις προς τους ναυτεργάτες, αλλά και για να καλυφθούν λειτουργικές δαπάνες του Ναυτικού Απομαχικού Ταμείου για το 2002.
Οι ναυτεργάτες διεκδικούν αύξηση των συντάξεων στο 80% επί του συνολικού ποσού στο οποίο γίνονται κρατήσεις, αναπροσαρμογή των επικουρικών συντάξεων στο 1,5% για κάθε χρόνο ασφάλισης, διπλασιασμό των εφάπαξ που καταβάλλονται από τα ταμεία πρόνοιας και κατοχύρωση της σταθερής εργασίας των ναυτεργατών στα καράβια, με σύστημα εναλλαγής των πληρωμάτων 1 προς 1 (μια μέρα στο καράβι, μια μέρα εκτός πλοίου), με πλήρεις αποδοχές και ασφάλιση για όλη τη διάρκεια του χρόνου, για την εξασφάλιση της αξιοπλοΐας των πλοίων.
Ερωτώνται οι κύριοι Υπουργοί, εάν θα καταβληθεί το ποσό των 20 δισεκατομμυρίων 364 εκατομμυρίων δραχμών ή 59.760.865,33 ευρώ προς το Ναυτικό Απομαχικό Ταμείο και το Κεφάλαιο Ασθένειας-Ανεργίας Ναυτεργατών;
Τι μέτρα προτίθεται άμεσα να πάρει η Κυβέρνηση για την υλοποίηση των παραπάνω αιτημάτων των ναυτεργατών;"
Θα απαντήσει ο Υφυπουργός Οικονομικών κ. Γιώργος Φλωρίδης έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε.
Θα πρέπει να τονίσω ευθύς εξαρχής ότι από το έτος 1990 όλο το οργανικό έλλειμμα του Ν.Α.Τ., το οποίο προκύπτει από την καταβολή των συντάξεων στους συνταξιούχους ναυτικούς και των ποσών που απαιτούνται για την παροχή ιατροφαρμακευτικής περίθαλψης στους ακόμη απασχολούμενους, αλλά και στους συνταξιούχους ναυτικούς, καταβάλλεται από τον κρατικό προϋπολογισμό. Έτσι, δεν υπάρχει καμία απολύτως περίπτωση να υπάρχει πρόβλημα στην καταβολή των συντάξεων στους ναυτικούς, όπως επίσης δεν πρόκειται να υπάρξει πρόβλημα στη διάθεση των απαιτουμένων ποσών, ώστε να έχουν απόλυτη κάλυψη στην παρεχόμενη ιατροφαρμακευτική περίθαλψη.
Η περικοπή η οποία έγινε κατ' αρχάς από το Υπουργείο Οικονομικών έγινε για τον προϋπολογισμό του Ν.Α.Τ. που αφορά τις λειτουργικές τους δαπάνες, επειδή το Υπουργείο έχει την εντύπωση ότι εκεί θα μπορούσαν να υπάρξουν περικοπές, επειδή όντως οι λειτουργικές δαπάνες που απαιτούνται θα έπρεπε να είναι λιγότερες απ' αυτές οι οποίες εμφανίζονται. Εν πάση περιπτώσει, γίνεται μια συζήτηση με τη διοίκηση του Ταμείου, έτσι ώστε να υπάρξει και μία συμφωνία και επ' αυτού του ζητήματος, για το οποίο υπήρξε προσωρινή περικοπή.
Με την ευκαιρία αυτή θα ήθελα να αναφέρω το εξής: με τη φετινή συλλογική σύμβαση εργασίας δόθηκε αύξηση στο βασικό μισθό, που είναι 4,5%. Επίσης με αυτήν τη συλλογική σύμβαση εργασίας αναπροσαρμόστηκε η έννοια του βασικού μισθού. Έτσι, στην έννοια του βασικού μισθού πλέον δεν ενσωματώνεται μόνο η ετήσια αύξηση η οποία προκύπτει από την εισοδηματική πολιτική, αλλά ενσωματώνεται και το επίδομα των μηνιαίων κυριακάτικων αργιών. Αυτό σημαίνει ότι ο προσδιορισμός της έννοιας του βασικού μισθού από το 2002 και μετά δεν αυξάνεται μόνο κατά 4,5%, αλλά κατά 27,5%. Και αυτό έχει ιδιαίτερη σημασία, διότι επί του βασικού μισθού υπολογίζεται και η σύνταξη. Άρα, αυξάνοντας το βασικό μισθό κατά 27,5% έχουμε μία αντίστοιχη αύξηση της παρεχόμενης συνταξιοδοτικής αναπλήρωσης.
Θέλω επίσης να υπενθυμίσω ότι για τις χήρες των ναυτικών, οι οποίες έχουν προστατευόμενα τέκνα, το ποσοστό αναπλήρωσης από το 70%, το έτος 2001 το κάναμε 85%.
Κατά συνέπεια και για να ανακεφαλαιώσω, δεν υπάρχει κανένα πρόβλημα και δεν θα υπάρξει κανένα πρόβλημα, διότι ο κρατικός προϋπολογισμός εγγυάται απολύτως και με βάση και τις φετινές αυξήσεις που δώσαμε στις συντάξεις, που είναι ύψους 3,5%, την καταβολή τους.
(Στο σημείο αυτό την Προεδρική Έδρα καταλαμβάνει ο Α΄Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Όπως είπα και από την αρχή το οργανικό έλλειμμα του ΝΑΤ καλύπτεται από το 1990 από τον κρατικό προϋπολογισμό.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κατ' αρχάς ο κύριος Υφυπουργός μου θύμισε λίγο εκείνο το περίφημο του κ. Μητσοτάκη ότι "μηδέν συν μηδέν ίσον 14% αύξηση"! 
Το αντιπαρέρχομαι όμως αυτό και θέλω να πω τούτο. Δεν έχουν περάσει πολλά χρόνια από τότε που κάθε μήνα οι ναυτικοί και ειδικά οι συνταξιούχοι έβγαιναν στους δρόμους για να πάρουν τη μηνιάτικη σύνταξή τους. Καθημερινά είχαμε διαδηλώσεις για να πιεστεί η Κυβέρνηση -και από τον προϋπολογισμό που είπε ο κύριος Υπουργός να αποδοθούν οι συντάξεις στους απόμαχους ναυτικούς. 
Δυστυχώς με τη ρύθμιση που έγινε και με την αφαίρεση αυτών των χρημάτων από το ΝΑΤ πολύ φοβούμαστε ότι θα είναι αναγκασμένοι οι ναυτικοί να βγουν πολλές φορές στο δρόμο για να πληρωθούν αυτές τις πενιχρές συντάξεις. Εκτός και η Κυβέρνηση θέλει να τους πείσει με άλλον τρόπο όπως προσπάθησε και προχθές με την φασιστικής έμπνευσης και εκτέλεσης επιχείρηση ενάντια στο ναυτεργατικό κίνημα με τις ειδικές δυνάμεις. 
Θέλω εδώ πραγματικά να στηλιτεύσω τη συμπεριφορά του Υπουργού Εμπορικής Ναυτιλίας, κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Δεν είναι αυτό το αντικείμενο της ερώτησης όμως κύριε Στριφτάρη. Θα προκαλέσετε ανταπάντηση.  
ΣΠΥΡΙΔΩΝ ΣΤΡΙΦΤΑΡΗΣ: Είναι αντικείμενο της ερώτησης. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. 
ΣΠΥΡΙΔΩΝ ΣΤΡΙΦΤΑΡΗΣ: Η Κυβέρνηση κάνει δοκιμή να αφαιρέσει δικαιώματα από τους ναυτεργάτες και τους κτυπάει με τα "κτήνη" της σαν να κτυπάει φίδια. Αυτή η τακτική της Κυβέρνησης δεν θα περάσει. Και το ότι θα συμπαρασταθεί ολόκληρη η εργατική τάξη, πρέπει να το καταλάβει η Κυβέρνηση και να μη λέει ο κύριος Υπουργός ότι είχαν μαχαίρια, κατσαβίδια, όπλα, άνθρωποι που δεν είχαν δουλειά με τους ναυτεργάτες. 
Αν θέλετε να αποκόψετε τη ναυτεργατική οικογένεια, από την υπόλοιπη εργατική τάξη, δεν θα το πετύχετε και να βάλετε καλά στο μυαλό σας ότι το ξύλο που έφαγαν οι ναυτεργάτες, θα γυρίσει μπούμεραγκ στα κεφάλια σας. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Θα ήθελα να υπενθυμίσω στον αγαπητό συνάδελφο, όταν αναφέρεται σε ανθρώπους οι οποίοι αγωνίστηκαν εναντίον του φασισμού και φυλακίστηκαν γι' αυτόν τον αγώνα τους, να είναι πιο προσεκτικός. 
Ο κ. Ανωμερίτης ανήκει σε αυτήν τη λαμπρή κατηγορία των αγωνιστών που δεν αγωνίστηκε απλώς φραστικά εναντίον του φασισμού, πετώντας κορόνες στο προστατευόμενο και δημοκρατικό χώρο του Κοινοβουλίου, αλλά ο κ. Ανωμερίτης αγωνίστηκε εναντίον της δικτατορίας και πήγε φυλακή γι' αυτό. Λοιπόν, ξέρει πάρα πολύ καλά ο κ. Ανωμερίτης τι εστί φασισμός, γιατί το έχει ζήσει στο πετσί του.
Θέλω επίσης να πω ότι είναι προσβολή στους δημοκρατικούς αγώνες αυτού του λαού να πραγματοποιούνται τέτοια επεισόδια σαν αυτά που παρατηρήσαμε προχθές, γιατί κάποιοι δεν αναγνωρίζουν σε άλλους το δικαίωμα να εργαστούν. Και αν κάποιοι αγωνίστηκαν σε αυτόν τον τόπο για να υπάρξει δημοκρατία και ελευθερία, αγωνίστηκαν για να μπορούν κάποιοι να έχουν προστατευόμενο το ύψιστο δικαίωμά τους: Το δικαίωμά τους στην εργασία. 
Όλοι λοιπόν, αυτοί οι μηχανισμοί οι οποίοι στήνονται κάθε φορά στο όνομα της προστασίας των εργατικών δικαιωμάτων προκειμένου να αποτρέψουν ανθρώπους να δουλέψουν ειρηνικά και να βγάλουν το μεροκάματό τους για να ζήσουν τις οικογένειές τους, αυτοί αναλαμβάνουν κάθε φορά την ευθύνη για ότι συμβαίνει εκεί, για την εκτροπή από τη νομιμότητα. Βεβαίως καμιά κυβέρνηση δεν νομίζω ότι μπορεί να ανεχθεί ενέργειες, πράξεις και βιαιότητες, γιατί περί αυτού πρόκειται. Άνθρωποι οι οποίοι πήγαιναν να δουλέψουν αντιμετώπισαν την βίαιη συμπεριφορά αυτών που υποτίθεται ότι εργάζονται και αγωνίζονται για τα δικαιώματά τους. 
ΠΡΟΕΔΡΕΥΩΝ (Κωνσταντίνος Γείτονας): Επί της ερωτήσεως, παρακαλώ. 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Λοιπόν, να είσαστε πιο προσεκτικοί πάνω σ' αυτά τα ζητήματα και να μη μας εγκαλείτε εμάς...
ΠΡΟΕΔΡΕΥΩΝ (Κωνσταντίνος Γείτονας): Σας προειδοποίησα, κύριε Στριφτάρη.
Κύριε Υπουργέ, ολοκληρώστε.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): ... που έχουμε δώσει εκπροσωπώντας ένα πολύ μεγάλο κομμάτι του ελληνικού λαού σε αυτούς τους αγώνες για να μπορέσει να υπάρχει δημοκρατία στον τόπο και να μπορεί να εκφράζεται ο καθένας ελεύθερα, αλλά ελεύθερα στα πλαίσια του δημοκρατικού μας πολιτεύματος. 
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου:
Πρώτη είναι η με αριθμό 642/28.5.2002 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Σπύρου προς τον Υπουργό Εθνικής Παιδείας και Θρησκευμάτων, σχετικώς με την επίλυση λειτουργικών προβλημάτων του Ιονίου Πανεπιστημίου κλπ.
Η επίκαιρη ερώτηση σε περίληψη έχει ως εξής:
"Το Ιόνιο Πανεπιστήμιο δεκαοκτώ χρόνια από την ίδρυσή του δεν μπόρεσε να αποκτήσει την αυτοδυναμία του. Δεν έχει λύσει το στεγαστικό του πρόβλημα και παραμένει μόνο σε τέσσερα  τμήματα.
Τα προβλήματα στο ίδρυμα κορυφώθηκαν μετά την τετράμηνη κατάληψη των φοιτητών του τμήματος ξένων γλωσσών, μετάφρασης και διερμηνείς, αντιδρώντας στο πλήθος των παραπάνω ζητημάτων κατά τη διάρκεια της κατάληψης, το Υπουργείο Παιδείας παρέμεινε απλός θεατής όπως και η διοικούσα επιτροπή και τη λύση έδωσαν οι ίδιοι οι φοιτητές. 
Ερωτάται ο κύριος Υπουργός:
1) Ποιος ευθύνεται για τη μη επίλυση των προβλημάτων του Ιονίου Πανεπιστημίου που έως δεκαοκτώ χρόνια το ταλανίζουν και :
Σε ποιες ενέργειες θα προβεί άμεσα προκειμένου να περιοριστούν ή και να εξαλειφθούν οι αρνητικές συνέπειες της δημιουργηθείσας κατάστασης στο Ιόνιο Πανεπιστήμιο (χαμένη εξεταστική περίοδος, προγράμματα μεταπτυχιακών σπουδών, χαμένες προθεσμίες νέων τμημάτων ...) 
2) Έχει την πολιτική βούληση να ολοκληρωθεί η αυτονομία και του τέταρτου Τμήματος Βιβλιοθηκονομίας και Αρχειονομίας του Ιονίου Πανεπιστημίου, ώστε να εκλεγούν πρυτανικές αρχές και να αποκτήσει το Πανεπιστήμιο ακαδημαϊκή δυναμική με νέα τμήματα;"
Ο κύριος Υπουργός έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, μη μετράτε το χρόνο ακόμη, γιατί αυτό είναι εκτός θέματος. Θα ήθελα να πω ότι όλα τα απαίτησαν όλοι. Θα ήθελα να αναφέρω ότι ήδη από το 1998 στο Υπουργείο Παιδείας αναπτύσσονται συστηματικά προγράμματα αγωγής υγείας για το ζήτημα της προστασίας των παιδιών από την εξάρτηση του καπνού.
ΠΡΟΕΔΡΕΥΩΝ (Κωνσταντίνος Γείτονας): Μην ξεχνάτε ότι ήμουν Υπουργός Υγείας τότε και όλα αυτά έγιναν σε συνεργασία των Υπουργείων Παιδείας και Υγείας.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Ακριβώς, κύριε Πρόεδρε. Είναι προγράμματα επιτυχή, γιατί είναι πάρα πολύ μοντέρνα, με βίντεο, με εποπτικό υλικό, που δείχνουν στα παιδιά ότι αυτή η εξάρτηση δεν είναι "μαγκιά" αλλά είναι καταστροφή. Συμφωνήσαμε με τον κ. Παπαδόπουλο να επεκτείνουμε αυτά τα προγράμματα και αυτό είναι τμήμα και των δράσεων της ολυμπιακής παιδείας. 
Άρα η νέα γενιά έχει εξ ορισμού και εξαρχής μια ευαισθητοποίηση μέσα στο σχολείο και μέσα στους χώρους δράσης για την αρνητική όψη του καπνίσματος με θετική καμπάνια προστασίας. Θα συμβάλουμε και εμείς, όσο μπορούμε, σε αυτήν τη γενικότερη στάση ζωής, η οποία αποκλείει την εξάρτηση και αντιμετωπίζει το κάπνισμα σαν μια βαριά εξάρτηση.
Έρχομαι τώρα στην ερώτηση του κ. Σπύρου. 
Κύριε Σπύρου, εδώ και ενάμιση χρόνο το Ιόνιο Πανεπιστήμιο είναι σε μία δυναμική τροχιά οριστικοποίησης του δρόμου του για την αυτοδυναμία του και για την επίλυση των χρόνιων προβλημάτων του. Θα τονίσω αυτό που είχα υποστηρίξει εδώ το Φεβρουάριο σε ερώτηση του κ. Χουρμουζιάδη, ότι δεν είναι τυχαίο ότι το 1983 ιδρύθηκαν τρία πανεπιστήμια, το Πανεπιστήμιο Αιγαίου, το Πανεπιστήμιο Θεσσαλίας και το Ιόνιο Πανεπιστήμιο. Τα άλλα δύο πανεπιστήμια κάλπασαν όλο αυτό το διάστημα με πλήρη ανάπτυξή τους, με την ίδια Κυβέρνηση και με την ίδια αρωγή και προς τα τρία πανεπιστήμια.
Το γιατί το Ιόνιο είναι καθηλωμένο, πρέπει να αφορά πλέον όλους μας, όπως για παράδειγμα την τελευταία κατάληψη του τμήματος. Δεν είναι καθόλου ακριβές αυτό που λέτε, γιατί δέχθηκα στο Υπουργείο -πράγμα που δεν έχει κάνει κανείς άλλος Υπουργός Παιδείας- και τη διοικούσα και τα τμήματα και τους φοιτητές, όταν άρχισε αυτή η ιστορία.
Επεσήμανα ότι δεν είναι δυνατόν ένα τμήμα να εκβιάζει τη συνολική ανάπτυξη του πανεπιστημίου. Το κτιριακό έχει δρομολογηθεί, χώροι έχουν αποκτηθεί μετά από δεκαοκτώ χρόνια, πρόγραμμα χρηματοδοτημένο με 7,9 δισεκατομμύρια υπάρχει. 
Είναι η πιο λαμπρή στιγμή, η πιο ώριμη και είχαμε αυτήν την περιπέτεια από ένα και μόνο τμήμα, που ξέρετε, κύριε Σπύρου, πώς τελείωσε. Τελείωσε με την ομόφωνη καταδίκη αυτής της πρακτικής από το σύνολο της κερκυραϊκής κοινωνίας και από την ομόφωνη στάση των άλλων τριών τμημάτων εναντίον αυτής της κατάληψης. Δεν μπορεί πια μία μειοψηφική λογική να δεσμεύει την ανάπτυξη ενός πολύτιμου ιδρύματος, όπως είναι το Ιόνιο Πανεπιστήμιο.
Λέμε, λοιπόν, πως ό,τι έχουμε ανακοινώσει και ό,τι ισχύει, εφαρμόζεται πλήρως, τα οικόπεδα έχουν δεσμευτεί, το κτιριακό πρόγραμμα είναι προικοδοτημένο μέχρι το 2004 με 7,9 δισεκατομμύρια και η ανάπτυξη του πανεπιστημίου είναι όπως την περιγράψαμε. Είχα πει εδώ το Φεβρουάριο ότι το μουσικό τμήμα θα είχε αυτονομηθεί, αν δεν υπήρχε κατάληψη και είναι ήδη αυτονομημένο με εκλεγμένο πρόεδρο και εκλεγμένο αναπληρωτή.
Και το τέταρτο τμήμα είναι στο χέρι του πανεπιστημίου να αφεθεί ελεύθερο να πάρει το δρόμο του. 
΄Αρα το πανεπιστήμιο είναι ένας θεσμός που τον προστατεύουμε όλοι, κύριε Σπύρου, και η Κυβέρνηση αυτή δίνει όλο το βάρος στην πλήρη ανάπτυξη του Ιονίου, πράγμα που αφορά και το Ιόνιο συνολικά και τα τμήματά του και πρέπει να βοηθήσουμε όλοι τη διοικούσα επιτροπή σ' αυτήν την ανάπτυξη.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Δεν είχα καμία αμφιβολία, κύριε Υπουργέ, όταν υπέβαλα την επίκαιρη ερώτηση, ότι θα επιχειρούσατε με έωλα επιχειρήματα να αποκρύψετε την αλήθεια για το Ιόνιο Πανεπιστήμιο. Γιατί η αλήθεια είναι αυτή που γνωρίζουν οι Κερκυραίοι, γνωρίζουν οι Επτανήσιοι, γνωρίζει ολόκληρος ο ελληνικός  λαός, αλλά και το Κοινοβούλιο, όταν επί έξι χρόνια εδώ μέσα με επίκαιρες ερωτήσεις, με αναφορές, συνεχώς αναφέρουμε το Ιόνιο Πανεπιστήμιο και τα προβλήματά του.
Είπατε ότι πριν ενάμιση χρόνο έχει δρομολογηθεί η προσπάθεια για το Ιόνιο Πανεπιστήμιο. Μα, κυβερνάτε είκοσι χρόνια. Δεν υπάρχει πολιτική ευθύνη; Ποιος φταίει, εν πάση περιπτώσει; Οι καθηγητές, οι φοιτητές, η κοινωνία; Η υποχρέωση του κράτους σ' αυτόν τον τόπο για την ανάπτυξη του Ιονίου Πανεπιστημίου, υποχρέωση που προέρχεται από τη μετάγγιση που έδωσε αυτή η Επτάνησος για την ίδρυση του Καποδιστριακού Πανεπιστημίου, εξαντλείται τώρα στον ενάμιση χρόνο, όταν είναι το μόνο Πανεπιστήμιο που έχει περίπου χίλιους με χίλιους διακόσιους φοιτητές, έχει τέσσερα τμήματα εκ των οποίων το ένα δεν έχει αποκτήσει την αυτοδυναμία του, δεν έχει λύσει το στεγαστικό του πρόβλημα, δεν έχει αποκτήσει πρυτανικές αρχές; 
Όταν λέτε στο Υπουργείο για προσωρινή διοικούσα, τι εννοείτε με αυτό; Θέλουμε να το καταλάβουμε. Επί δεκαοκτώ είναι συνεχώς προσωρινές διοικούσες; Δεν έχουν τις πολιτικές ευθύνες που έχει το εκάστοτε Υπουργείο; Γιατί το πανεπιστήμιο δεν προχώρησε για πολλούς λόγους βέβαια ενδεχομένως, αλλά πάντως υπάρχει πολιτική ευθύνη. Δεν προχώρησε όχι επειδή δεν το ήθελαν οι Κερκυραίοι, επειδή δεν το ήθελαν οι φοιτητές. ΄Εληξε αυτή η τετράμηνη απεργία με παρέμβαση των ίδιων των φοιτητών. Γιατί μπορεί να τους δεχθήκατε, αλλά δεν ήρθε στην Κέρκυρα ούτε ο Υφυπουργός ούτε ο Γραμματέας τους τέσσερις αυτούς μήνες, για να μπορέσουν να αντιμετωπίσουν τα προβλήματα τα οποία είναι μεγάλα. Οι φοιτητές έχασαν το εξάμηνο, οι φοιτητές έχασαν τις προθεσμίες. 
Επ' αυτού θα πρέπει, εν πάση περιπτώσει, και σήμερα το Υπουργείο να αποφύγει τη γραφειοκρατία και να διευκολύνει τη διοικούσα, ώστε τουλάχιστον οι όποιες ζημιές έγιναν να μπορέσουν να καλυφθούν.
Αγνοείτε ότι υπήρξαν νομικίστικα τερτίπια, προκειμένου να αφαιμάξουν το Τμήμα Βιβλιοθηκονομίας από καθηγητή, ώστε να μην μπορεί να αυτονομηθεί; Τώρα τελευταία είχε υποσχεθεί στο Νομαρχιακό Συμβούλιο ο κ. Γραμματικάκης ότι θα προκηρύξει μία θέση πρωτοβάθμιας βαθμίδος για το Τμήμα Αρχειονομίας. Αντ' αυτού διορίστηκε ένας αναπληρωτής, ένας επίκουρος και τέσσερις άλλες θέσεις ΔΕΠ, προκειμένου να αλλάξει ο συσχετισμός.
Εγώ δεν αμφισβητώ ότι ενδεχομένως υπάρχουν φιλοδοξίες και σκοπιμότητες, αλλά την ευθύνη την έχει το Υπουργείο. Για δεκαοκτώ χρόνια δεν μπορούμε να ρίξουμε το βάρος στους φοιτητές και την κοινωνία. Φταίει το Υπουργείο και είναι η τελευταία ευκαιρία πραγματικά να ενσκύψει στο πρόβλημα.  Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 
Κύριε Σπύρου, είναι εύκολο να δημοκοπούμε, διότι είμαστε πάντα "και με τον αστυφύλαξ και με τον χωροφύλαξ".
Όταν λέμε ότι τα Ιδρύματα αυτά έχουν από το Σύνταγμα αυτοδιοίκηση, εννοούμε ότι έχουν και τις ευθύνες τους. Διότι αυτά διοικούν, αυτά επιλέγουν, αυτά αποφασίζουν. Το Τμήμα Αρχειονομίας είχε θέση. Την προκήρυξε και εκηρύχθη άγονος η προκήρυξη. Θα εκλέξει ο Υπουργός; Τι διδάσκουμε στα πανεπιστήμια; Ότι η πολιτική ευθύνη είναι του Υπουργού; 
Όχι, κύριε Σπύρου. Να μπαίνουν τα πράγματα στην ευθύνη τους. 
Η Κυβέρνηση χρηματοδοτεί, δίνει  τις υποδομές, δίνει όλες τις ευχέρειες να αναπτυχθούν τα πανεπιστήμια. Από εκεί και πέρα, ο καθένας παίρνει τις ευθύνες του. Πρέπει να αφεθεί η διοικούσα να δράσει. ΄Εξι μήνες τώρα με την κατάληψη δεν μπορεί να προκηρύξει τη θέση. 
Δεν μπορούμε, λοιπόν, να απονέμουμε ευθύνες και να θεωρούμε ότι υπάρχει μία ανεύθυνη κοινωνία -όπως είπε πριν ο κ. Στριφτάρης- και υπάρχει μόνο μια υπεύθυνη Κυβέρνηση. Σε μία συντεταγμένη πολιτεία, το κλειδί είναι η κατανομή της ευθύνης. Το Ιόνιο Πανεπιστήμιο, επιτέλους, είναι σε μια στιγμή, με μια διοικούσα που λειτουργεί αφιερωμένη στο σκοπό, με τρία τμήματα τα οποία έχουν θέσει ως στόχο την πλήρη αυτοδυναμία και την υγιή εξέλιξη του Ιονίου και ένα τμήμα που εύχομαι αυτό που συνέβη να το οδηγήσει στο ίδιο πνεύμα, ώστε επιτέλους να αφεθεί το Ιόνιο να αναπτυχθεί και να αναλάβει πια με σαφήνεια ο καθένας το βάρος της ευθύνης και των αποφάσεών του.
Επαναλαμβάνω ότι τα πάντα έχουν δοθεί στο Ιόνιο. Υπάρχει πλήρης χρηματική δέσμευση έως το 2004, έχουν εξευρεθεί πόροι, υπάρχει πρόγραμμα ανάπτυξης, πρόγραμμα αυτονόμησης. Επικυρώνεται εδώ. Έγινε η κριτική το Φεβρουάριο και σήμερα είναι αυτονομημένο το Τμήμα Μουσικών Σπουδών με εκλεγμένο πρόεδρο και εκλεγμένο αντιπρόεδρο. Αλλά δεν αφήνεται η διοικούσα να δράσει, να προκηρύξει τη θέση, η οποία εκηρύχθη άγονος.
Επομένως εύχομαι και ελπίζω να αξιοποιηθεί από το Ιόνιο Πανεπιστήμιο η πρόθεση της πολιτείας για ολόπλευρη στήριξή του και όλη η ακαδημαϊκή κοινότητα να ενισχύσει τη διοικούσα για να πάρει και το Ιόνιο το δρόμο που πήρε το Αιγαίο, το δρόμο που πήρε η Θεσσαλία, δηλαδή το δρόμο της ανάπτυξης.
ΣΠΥΡΙΔΩΝ ΣΠΥΡΟΥ: Ποιος πήρε την κα Μάνεση...
ΠΡΟΕΔΡΕΥΩΝ (Κωνσταντίνος Γείτονας): Κύριε Σπύρου, σας παρακαλώ.
Όχι τίποτα άλλο, αλλά επειδή έγινε και συζήτηση για το τσιγάρο, θα πουν κάποιοι ότι υπάρχει ένας εκνευρισμός από αυτό στους καπνιστές.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης, καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: "Χρηματοδότηση των πολιτικών κομμάτων από το κράτος. Έσοδα και δαπάνες, προβολή, δημοσιότητα και έλεγχος των οικονομικών των πολιτικών κομμάτων και των υποψηφίων Βουλευτών".
Επίσης, η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Πολιτισμού: "Για την προστασία των αρχαιοτήτων και εν γένει της πολιτιστικής κληρονομιάς".
Η δεύτερη με αριθμό 650/28.5.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικώς με το αίτημα των Ηνωμένων Πολιτειών της Αμερικής να επιτραπεί στις αμερικανικές ένοπλες δυνάμεις να διενεργούν νηοψίες σε πλοία εντός των χωρικών υδάτων της χώρας μας, διαγράφεται λόγω κωλύματος του ερωτώντος Βουλευτή. 
Επίσης η τρίτη με αριθμό 643/28.5.2002 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Πολιτισμού, σχετικώς με τις ανασκαφές στην όαση Σίουα της Αιγύπτου, όπου πιθανολογείται ότι ευρίσκεται ο τάφος του Μεγάλου Αλεξάνδρου, διαγράφεται λόγω κωλύματος του ερωτωμένου Υπουργού. 
Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η υπ' αριθμόν 60/10.4.2002 επερώτηση του Βουλευτού της Νέας Δημοκρατίας κ. Σωτηρίου Κούβελα προς τον Υπουργό ΠΕΧΩΔΕ, σχετικώς με τη χρηματοδότηση από το Ειδικό Ταμείο Εφαρμογής Ρυθμιστικού Πολεοδομικού Σχεδίου (ΕΤΕΡΠΣ) των Δήμων της Θεσσαλονίκης. 
Ο κ. Κούβελας έχει το λόγο. Δικαιούσθε δέκα λεπτά πρωτολογία και πέντε λεπτά δευτερολογία, με βάση τον Κανονισμό. 
ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, φαντάστηκα ότι θα μου κάνατε ένα ρουσφέτι ως συνάδελφος μηχανικός.
Είναι κρίμα, κύριε Πρόεδρε, ότι η αγαπητή συνάδελφος κα Ζήση, καλείται τώρα να πληρώνει αμαρτίες των προκατόχων της. Αλλά τι να κάνουμε; Αφού είσθε στην ίδια άμαξα, στο ίδιο τρένο, οι αμαρτίες είναι συλλογικές και όχι προσωπικές.
Κύριε Πρόεδρε, μια και κατάγεσθε και εκπροσωπείτε και εσείς την περιφέρεια, αισθάνεσθε την εγκατάλειψη της περιφέρειας. Και δεν θα έλεγα ότι ισχύει το ίδιο για τη Θεσσαλονίκη. Εκεί ισχύει κάτι άλλο. Θα περίμενε κάποιος να ενισχυθεί η Θεσσαλονίκη, για να αποτελέσει την ατμομηχανή, να τραβήξει μπροστά το βορειοελλαδικό χώρο, να δοθούν οι δυνατότητες σε μια περιοχή με πολύ μεγάλο πλούτο -και πλούτο της γης και πλούτο του υπεδάφους και πλούτο ανθρώπων και πλούτο παράδοσης- να συμβάλει στην ανάπτυξη της εθνικής οικονομίας.
Μάλιστα ο Πρωθυπουργός νιώθοντας πόσο στερήθηκε η περιφέρεια από τα μέσα, τους πόρους και τη στοργή της πολιτείας, per mare, per terra και πριν τις εκλογές και μετά τις εκλογές υποσχόταν και υπόσχεται ότι το 80% του Γ΄ Κοινοτικού Πλαισίου Στήριξης θα διατεθεί στην ελληνική περιφέρεια.
Αναγνώρισε μ' αυτόν τον τρόπο και τις ανάγκες και την αδικία που έγινε από τα προηγούμενα Κοινοτικά Πλαίσια Στήριξης.
Ποια είναι η πραγματικότητα όμως; Όχι μόνο δεν δίνεται παραπάνω απ' όσο αναλογικά θα περίμενε κανείς στην περιφέρεια για να εξισορροπηθούν οι αδικίες του παρελθόντος, αλλά δεν δίνεται ούτε και εκείνο που θα περίμενε κανείς πληθυσμιακά ή κατά έκταση ή συνδυάζοντας τις προοπτικές και τις δυνατότητες ανάπτυξης. 
Συγκεκριμένα, αν λάβουμε υπόψη τον πληθυσμό της κεντρικής Μακεδονίας, θα έπρεπε από το πρόγραμμα του Γ΄ Κοινοτικού Πλαισίου Στήριξης να πάρει ένα ποσό που θα άγγιζε τα 2,5 τρισεκατομμύρια δραχμές. Αντ' αυτού παίρνει περίπου το 55% του ποσού αυτού, δηλαδή 1300 με 1400 δισεκατομμύρια. Δεν παίρνει λοιπόν αυτά που υποσχέθηκε ο Πρωθυπουργός. Δεν παίρνει αυτά που δικαιούται. Παίρνει πολύ λιγότερα. 
Μέσα σε ένα τέτοιο κλίμα δεν θα περίμενε κανείς ποτέ λεφτά των Θεσσαλονικέων που τα έχουν βγάλει από την τσέπη τους, τα έχουν καταθέσει για την εκτέλεση έργων και προγραμμάτων στην πόλη -αυτά τα λεφτά, τα δικά τους λεφτά- να τα πάρει η Κυβέρνηση και να τα οικειοποιηθεί ή να τα διαθέσει για άλλες χρήσεις. 
Δεν μιλάμε λοιπόν αυτήν τη στιγμή -και σ' αυτό αφορά η επερώτηση-  για χρηματοδότηση από το πρόγραμμα δημοσίων επενδύσεων. Δεν μιλάμε για χρηματοδότηση από το Γ΄ Κοινοτικό Πλαίσιο Στήριξης. Μιλάμε για προγράμματα ανταποδοτικά, όπου δηλαδή ο κάθε πολίτης πληρώνει κάτι που προβλέπει ο νόμος για να εκτελεστούν έργα στην περιοχή του. 
Τέτοια για παράδειγμα είναι τα προγράμματα του ΕΤΕΡΠΣ. Αυτό είναι το Ειδικό Ταμείο Εφαρμογής Ρυθμιστικών και Πολεοδομικών Σχεδίων, όπου συγκεντρώνει χρήματα από διάφορους πόρους, από διάφορες πηγές και τα διοχετεύει στην εφαρμογή, όπως το λέει και ο τίτλος του, των ρυθμιστικών και των πολεοδομικών σχεδίων. Για προγραμματισμό δηλαδή ανάπτυξης περιοχών, για διανοίξεις δρόμων, πλατειών, κοινόχρηστων χώρων, για αποζημιώσεις, για αναπλάσεις κλπ.
Πόσα είναι τα χρήματα, τα οποία συγκεντρώνει το ΕΤΕΡΠΣ; Σκοτάδι. Ποτέ δεν έχει δώσει στοιχεία το Υπουργείο. Πώς διαχειρίζεται τα χρήματα αυτά; Άγνωστο. Προσπαθούμε με το τσιγκέλι να πάρουμε πληροφορίες. Κατ' επανάληψη τους τελευταίους έξι μήνες υπέβαλα ερωτήσεις στο Υπουργείο ζητώντας να μάθω -εντυπωσιασμένος από το γεγονός ότι ο Δήμος Θεσσαλονίκης τα τελευταία δέκα χρόνια δεν έχει πάρει ούτε μία δραχμή από το ΕΤΕΡΠΣ, ενώ μιλάμε για διαχείριση δισεκατομμυρίων- τι έχουν πάρει οι υπόλοιποι δήμοι του πολεοδομικού συγκροτήματος της Θεσσαλονίκης. Και για να έχω κι ένα μέτρο σύγκρισης ζητούσα να μάθω τι έχουν πάρει οι δήμοι στο λεκανοπέδιο Αττικής. Καμία απάντηση. Καμία πληροφορία. Γι΄ αυτό και φθάσαμε εδώ στην επερώτηση. 
Και δεν είναι μόνο το ΕΤΕΡΠΣ, κύριε Πρόεδρε. Είναι και άλλα ειδικά ταμεία και άλλοι ειδικοί και συγκεκριμένοι πόροι, τους οποίους διαχειρίζεται το ΥΠΕΧΩΔΕ και τους οποίους ουσιαστικά κατακρατεί και διαθέτει κατά βούληση, ενώ προορίζονται συγκεκριμένα για έργα στη Θεσσαλονίκη. Μιλάω για τον ειδικό πόρο 3% επί του εισοδήματος από ακίνητα που έχει θεσμοθετηθεί για την εκτέλεση έργων ύδρευσης και αποχέτευσης. 
Κάθε Θεσσαλονικιός είτε έχει εισοδήματα από ενοικίαση ακινήτων είτε έχει πλασματικά εισοδήματα από ιδιοκατοίκηση, χρεώνεται επί των εισοδημάτων αυτών 3%, μπαίνουν στη φορολογική του δήλωση τα κρατάει το Υπουργείο Οικονομικών και έχει υποχρέωση να τα αποδώσει στην Εταιρεία ΄Υδρευσης -Αποχέτευσης Θεσσαλονίκης.
Τα τελευταία δέκα χρόνια από τον πόρο αυτό έχουν εισπραχθεί περίπου 70 δισεκατομμύρια δραχμές και έχουν αποδοθεί περίπου τα μισά. Τα έργα τα οποία εκτελούνται στη Θεσσαλονίκη όλη αυτήν την περίοδο με χρηματοδότηση από την Ευρωπαϊκή ΄Ενωση, από τις δημόσιες επενδύσεις κλπ., δεν έχουν φθάσει σε αυτό το ύψος. Εάν δηλαδή δίνονταν στη Θεσσαλονίκη τα δικά της λεφτά, τα λεφτά που οι Θεσσαλονικείς καταθέτουν, θα είχαν τελειώσει τα έργα ύδρευσης της Θεσσαλονίκης, δεν θα είχαμε το φαινόμενο της λειψυδρίας και τις απειλές που έχουμε μπροστά μας για τα έργα αποχέτευσης. Δεν θα είχαμε αυτό το χάλι στο Θερμαϊκό.
Άλλο παράδειγμα είναι το ειδικό τέλος που εισπράττεται στα αεροδρόμια, το λεγόμενο "σπατόσημο". Αυτό καθιερώθηκε για να δημιουργηθεί ένα ταμείο, ένας πόρος, να εκτελούνται έργα στα αεροδρόμια και όχι να πηγαίνουν σε "μαύρες τρύπες".
Αναφορικά με τη Θεσσαλονίκη, ζήτησα κατ' επανάληψη στοιχεία. Δεν μου έδιναν. Κάποια στιγμή μου έδωσαν στοιχεία τα οποία δεν είναι ακριβή. Αποκαλύφθηκε όμως επισήμως από τον αερολιμενάρχη,ο οποίος κλήθηκε στο δημοτικό συμβούλιο με την ευκαιρία διακοπής δρομολογίων από τη Θεσ/νίκη, ότι κάθε χρόνο  εισπράττονται 25 δισεκατομμύρια δραχμές στο αεροδρόμιο της Θεσσαλονίκης. Επομένως, την τελευταία δεκαετία, από τότε που καθιερώθηκε ο πόρος πρέπει το ποσό να έχει ξεπεράσει  τα 200 δισεκατομμύρια δραχμές. Ξέρετε πόσα έργα έχουν γίνει στο αεροδρόμιο της Θεσσαλονίκης και προμήθειες εγκαταστάσεων στην περίοδο αυτή; Συνολικά λοιπόν έργα και εξοπλισμού της τάξεως των 25 δισεκατομμυρίων δραχμών. Εισπράχθηκαν δηλαδή πάνω από 200 δισεκατομμύρια δραχμές από τους επιβάτες που προσγειώνονται και απογειώνονται από το αεροδρόμιο της Θεσσαλονίκης και έγιναν έργα της τάξεως μόνο 25 δισεκατομμυρίων δραχμών. Και φυσικά από αυτά τα 25 δισεκατομμύρια δραχμές τα 15 δισεκατομμύρια είναι της Ευρωπαϊκής ΄Ενωσης.  Πήραμε 200 δισεκατομμύρια και δώσαμε μόνο 10 δισεκατομμύρια δραχμές στη Θεσσαλονίκη.
Ρωτάμε, λοιπόν, να μας πει σήμερα η κυρία Υφυπουργός ειδικά και επανέρχομαι, από το ΕΤΕΡΠΣ πόσα χρήματα έχουν εισπραχθεί τα τελευταία οκτώ χρόνια. Και λέω τα οκτώ χρόνια, γιατί κάπου κυκλοφόρησε ένας πίνακας με ποσά τα οποία διατέθηκαν στη Θεσσαλονίκη και στο λεκανοπέδιο Αττικής. 
Για να έχουμε λοιπόν πλήρη στοιχεία, θα παρακαλέσω να μας πει η κυρία Υφυπουργός πόσα συγκεντρώθηκαν συνολικά από το ΕΤΕΡΠΣ την περίοδο αυτή και ακόμη να μας πει για το συναφές κεφάλαιο που είναι τα χρήματα τα οποία πληρώνονται κατά την έκδοση των οικοδομικών αδειών για την κατασκευή πάρκινγκ. Πόσα είναι αυτά τα λεφτά; 
Ξαναλέγω -και τελειώνω με αυτό- ότι ο Δήμος της Θεσσαλονίκης δεν πήρε ούτε μια δραχμή. Σύμφωνα με έναν κατάλογο που βρήκα -δεν τον πήρα επίσημα εγώ, θέλω να μας το επιβεβαιώσει η κυρία Υφυπουργός- όλοι οι δήμοι του Νομού Θεσσαλονίκης πήραν 316 δισεκατομμύρια δραχμές. Ο Δήμος Πειραιά μόνο πήρε την αντίστοιχη περίοδο περισσότερα απ' ό,τι ολόκληρος ο Νομός Θεσσαλονίκης και όλοι οι δήμοι της Θεσσαλονίκης. Ο Δήμος Νίκαιας την αντίστοίχη περίοδο πήρε περισσότερα απ' ό,τι πήρε ολόκληρος ο Νομός Θεσσαλονίκης.  Ο Δήμος Αγίων Αναργύρων την περίοδο αυτή πήρε διπλάσια από όσα πήραν όλοι οι δήμοι του Νομού Θεσσαλονίκης και ο Δήμος Καλλιθέας την αντίστοιχη περίοδο πήρε υπερδιπλάσια από όσα πήραν όλοι οι δήμοι του Νομού Θεσσαλονίκης. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η Υφυπουργός ΠΕΧΩΔΕ, κα Ροδούλα Ζήση.
Θα χρειαστείτε παραπάνω από δέκα λεπτά, κυρία Υφυπουργέ; Δεν το νομίζω. ΄Αλλωστε υπάρχει και η δευτερολογία.

ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, στο θέμα που βάζει ο αγαπητός συνάδελφος για να ανταποδώσω τη φιλοφρόνηση....
ΣΩΤΗΡΙΟΣ ΚΟΥΒΕΛΑΣ:  Δεν ήταν φιλοφρόνηση. Αυτό που είπα εγώ είναι αυτό που αισθάνομαι. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Θα πρέπει να πω το εξής: Κατ' αρχάς στο αίτημα που έβαλε ο κύριος συνάδελφος υπήρξε απάντηση της Υπουργού. Λέτε ότι δεν έχετε τη συγκεκριμένη απάντηση, γι' αυτό θα την καταθέσω στη Βουλή. Στο συγκεκριμένο αίτημα, λοιπόν, απαντά για το Νομό Αττικής τα εξής: ΄Εχουν υπογραφεί οι προγραμματικές συμβάσεις ύψους 48.299.506.648 δραχμές. Για το Νομό Θεσσαλονίκης 9.815.818.000 δραχμές και θα το καταθέσω. ΄Εχουν εγκριθεί πιστώσεις για τις παραπάνω προγραμματικές συμβάσεις στο Νομό Αττικής 35.486.522.646 δραχμές. Για το Νομό Θεσσαλονίκης έχουν εγκριθεί πιστώσεις για τις προγραμματικές συμβάσεις που ανέφερα 5.433.888.802 δραχμές. ΄Εχουν εκταμιευθεί για τα παραπάνω για το Νομό Αττικής 25.484.682.000 δραχμές και για το Νομό Θεσσαλονίκης 4.157.849.401 δραχμές.
Δεν νομίζω και δεν πρέπει να αφήνεται αυτό να διαχέεται ότι η Κυβέρνηση έχει τα καλά και τα κακά παιδιά. Η Κυβέρνηση στηρίζει την περιφερειακή ανάπτυξη και βεβαίως έχει μια ιδιαίτερη θα έλεγα αγάπη στη Θεσσαλονίκη και στη βόρεια Ελλάδα, όπου εκεί πάρα πολλές πρωτοβουλίες της Κυβέρνησης και της χώρας λαμβάνουν χώρα και μέσα στα πλαίσια της περιφερειακής ανάπτυξης υπάρχουν πάρα πολλές δραστηριότητες.
Θέλω να πω, όμως, το εξής: Αυτά που ζητά ο κύριος συνάδελφος είναι αδύνατον να κατατεθούν εδώ, γιατί πρόκειται για πάρα πολλά στοιχεία, για τόμους ολόκληρους και ειλικρινά σας παρακαλώ να υπάρξει η δυνατότητα να έρθετε να τα δούμε μαζί στο Υπουργείο όλα αυτά τα στοιχεία. Είναι αδύνατον να κατατεθούν στη Βουλή. Επαναλαμβάνω ότι είναι τόμοι ολόκληροι πολλών ετών, προγραμματικές συμβάσεις και πάρα πολλά άλλα στοιχεία.
Μπορούμε να αναφέρουμε ότι τα προγράμματα του ΕΤΕΡΠΣ, που αναφέρθηκαν εδώ, δεν είναι αυτοτελή και αποσπασματικά. Συνδέονται και με άλλα χρηματοδοτικά προγράμματα για όλα αυτά τα έργα που είπαμε των Υπουργείων και του ΥΠΕΧΩΔΕ και στις περισσότερες περιπτώσεις από όσο τουλάχιστον γνωρίζω είναι συμπληρωματικά του "ΕΠΤΑ" του Υπουργείου Εσωτερικών και άλλα.
Τώρα, υπάρχουν διαφορές στις πιστώσεις των προγραμματικών συμβάσεων με τις πιστώσεις που έχουν εκταμιευθεί, όπως σας είπα πριν, αλλά δικαιολογούνται σε μία λογική που υπάρχει ότι οι προγραμματικές συμβάσεις είναι πολύχρωμες και οι πιστώσεις εκταμιεύονται, σύμφωνα με την ετοιμότητα και την εκτέλεση των έργων και με βάση τα χρονοδιαγράμματα που έχουν συμφωνηθεί. Και πολλές φορές βέβαια έχουμε και αλλαγές συνθηκών με αλλαγές των δημάρχων, των δημοτικών αρχών να ζητούνται αναθεωρήσεις των έργων των αρχικών συμβάσεων με αποτέλεσμα κάποιες σημαντικές καθυστερήσεις. Αυτό μπορώ να το διαβεβαιώσω και μέσα από την εμπειρία μου, γιατί έχω λειτουργήσει και στην Τοπική Αυτοδιοίκηση, όπως και εσείς άλλωστε και μπορώ να πω ότι υπάρχουν αυτού του είδους οι καθυστερήσεις.
Βεβαίως, στην προσκόμιση εγγράφων που ζητάτε, αναφέρεστε στο ότι οι δήμοι της Θεσσαλονίκης έχουν πάρει ένα μικρό ποσό που δεν ξεπερνά τα 4.000.000 έως 5.000.000 δραχμές. Δεν είναι έτσι όμως. Εδώ καταγράφονται 9.000.000.000 δραχμές στα στοιχεία που έχουμε από το ΕΤΕΡΠΣ. Και η απάντηση της Υπουργού αλλά και αυτό που προσπαθώ να σας πω εγώ τώρα είναι ότι αντικειμενικά προσπαθώντας να συγκεντρώσουμε κάποια στοιχεία έχουμε αυτά που καταθέτουμε σήμερα εδώ για όλους τους ΟΤΑ της Θεσσαλονίκης. Και επειδή σας λέω  πάλι ότι είναι αδύνατον να προσκομιστούν, διότι θα θέλαμε ένα ολόκληρο μεταφορικό μέσο για να τα φέρουμε, θέλω να δούμε τι δυνατότητα μπορεί να υπάρξει για να έχετε όλα αυτά τα στοιχεία.
ΠΡΟΕΔΡΕΥΩΝ (Κωνσταντίνος Γείτονας): Γνώριμο είναι το Υπουργείο στον κ. Κούβελα, μπορεί να έρθει να σας επισκεφθεί. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): ΄Ετσι είναι, ναι. 
ΣΩΤΗΡΙΟΣ ΚΟΥΒΕΛΑΣ:  Με την αλλαγή της Κυβερνήσεως θα αποκτήσουμε πρόσβαση στα στοιχεία. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δεν ξέρω αν χρειάζεται να πάρετε τα στοιχεία αλλά και την ερώτηση για να δώσετε το στίγμα της αλλαγής και αν προσανατολίζεστε προς κάποιο Υπουργείο, αλλά νομίζω ότι εγώ οφείλω να πω ότι τα κύρια έσοδα του ΕΤΕΡΠΣ προβλέπονται από τα τέλη που επιβάλλονται και στη βενζίνη, ένα μέρος των οποίων, 5 δραχμές το λίτρο, κατανέμεται στο ΕΤΕΡΠΣ κατά 50% και στη Γενική Γραμματεία των Δημοσίων ΄Εργων κατά 50%. Υπάρχουν κάποιες καταστάσεις, κύριε συνάδελφε, που είναι πάρα πολύ αναλυτικές.
Τώρα, σύμφωνα με τη λογική που βάλατε, πρέπει να σας πω ότι τα τελευταία πέντε χρόνια το ΕΤΕΡΠΣ διαχειρίστηκε πόρους ύψους περίπου 85 δισεκατομμυρίων δραχμών εκ των οποίων οι πιστώσεις που διατέθηκαν στην Αττική και το Νομό Θεσσαλονίκης ανέρχονται στο ύψος των 30 δισεκατομμυρίων δραχμών. Πρέπει να γίνει κατανοητό ότι το ΥΠΕΧΩΔΕ μέσω του ΕΤΕΡΠΣ, όπως άλλωστε προβλέπεται από τη νομοθεσία, χρηματοδοτεί μια σειρά από οριζόντια προγράμματα που αφορούν στο περιβάλλον, όπως πολύ καλά είπατε, σε σχεδιασμούς πολεοδομικούς, ρυθμιστικούς, σε αναπλάσεις και βέβαια κατανέμονται σε όλη την έκταση της χώρας. Υπάρχουν προγράμματα που έχουν χρηματοδοτηθεί από το ΕΤΕΡΠΣ και αφορούν τις καθαρές θάλασσες, την καθαριότητα των παραλιών. Υπάρχουν επίσης χρήματα απ' το ΕΤΕΡΠΣ που έχουν δοθεί για το σχεδιασμό διαχείρισης των απορριμμάτων και των λυμάτων, για χωροταξικές και πολεοδομικές μελέτες, για μελέτες προστασίας περιβάλλοντος και πάρα πολλές δράσεις επί μέρους που αναφέρονται σ' αυτές. Δεν υπάρχουν επιλεκτικές, αν θέλετε, αναφορές στην κατανομή του ΕΤΕΡΠΣ και δεν πρέπει να υπάρχουν και συνειρμοί γι' αυτές τις επιλεκτικές αναφορές. ΄Οπου υπάρχουν ζητήματα όμως και αδυναμίες σ' αυτήν την ανταποδοτικότητα, θα μπορούσαμε βεβαίως και να τα δούμε και να τα επισημάνουμε. Και αυτό νομίζω το νόημα έχει ο κοινοβουλευτικός έλεγχος.
Όμως, σαφώς πρέπει να πω, κύριε Πρόεδρε, ότι υπάρχουν εργαλεία στα χέρια όλων των θεσμών της πολιτείας αλλά και των θεσμών της αυτοδιοίκησης, που έχουν να κάνουν με την ανταποδοτικότητα που είπε ο κύριος συνάδελφος, αλλά αυτά τα εργαλεία, που είναι οι νόμοι που όλοι οι συνάδελφοι στη Βουλή επεξεργαζόμαστε και ψηφίζουμε, δεν έχουν αξιοποιηθεί από τους θεσμούς με ορθολογικό τρόπο και θα έλεγα πολλές φορές και μ' ένα χρηστό τρόπο και με ιεράρχηση προτεραιοτήτων. Και το λέω αυτό γιατί δεν έχουν τολμήσει να πάρουν τα χρήματα μέσα από σωστές δράσεις και παρεμβάσεις στους χώρους της πολεοδομικής ανάπτυξης και της περιβαλλοντικής ανάπτυξης, γιατί το κόστος το πολιτικό ή το προσωπικό και για τους θεσμούς αλλά και για τα πρόσωπα φαίνεται ότι έχει τον πρώτο λόγο.
Υπάρχουν πολλές αδυναμίες και καθυστερήσεις, γιατί κάποιοι όλα αυτά που εμείς θεσμοθετήσαμε δεν θέλησαν στο χρόνο τους και σωστά να τα διαχειριστούν και να τα αποδώσουν στην κοινωνία -στους πολίτες- που τελικά είναι και ο αποδέκτης όλων των δικών μας παρεμβάσεων αλλά και πρωτοβουλιών.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Κούβελας έχει το λόγο για πέντε λεπτά για να δευτερολογήσει.
ΣΩΤΗΡΙΟΣ ΚΟΥΒΕΛΑΣ: Θα σχολιάσω τα τελευταία που είπε η κυρία Υπουργός, διά περιγραμμάτων και λίγο ωραιοποιημένα. Είπε ότι υπάρχουν πόροι για ορισμένους σκοπούς αλλά δεν μπορέσαμε... Όταν σου εμπιστευθεί κάποιος ένα ποσό ή ένα αντικείμενο αξίας για να το διαφυλάξεις, για να το διαχειριστείς, να το αναπτύξεις και συ το κάνεις δικό σου, αυτό στην επίσημη ορολογία ονομάζεται υπεξαίρεση και στα απλοελληνικά, ονομάζεται κλεψιά. Αυτό γίνεται στην προκειμένη περίπτωση. 
Το Υπουργείο Οικονομικών μαζεύει τα λεφτά που προορίζονται για συγκεκριμένους σκοπούς, 3% επί των εισοδημάτων για να πάνε για ύδρευση και αποχέτευση. Όταν αυτά τα λεφτά δεν τα δίνει εκεί και εμείς γινόμαστε ζητιάνοι για να πάρουμε τα δικά μας λεφτά, τότε αυτό πώς λέγεται; Το ίδιο γίνεται και με το ΕΤΕΡΠΣ το ίδιο και με το "σπατόσημο". Θα παρακαλέσω την κυρία Υπουργό να μας δώσει τα στοιχεία του ζητήσαμε, γιατί αλλά της ζητάω εγώ και άλλα μας είπε τώρα.
Εγώ λέω το ΕΤΕΡΠΣ πόσα χρήματα συγκέντρωσε τα τελευταία οκτώ χρόνια; Αυτό θέλω να μου πείτε. Εύκολο είναι αυτό. Δεν χρειάζεται τίποτα το ιδιαίτερο ούτε χρειάζεται εμείς να πάμε στο Υπουργείο με την αλλαγή της Κυβέρνησης, όπως έγινε το 1989...
ΠΡΟΕΔΡΕΥΩΝ (Κωνσταντίνος Γείτονας): Τώρα σας κάλεσε. Μην το πάτε αλλού.
ΣΩΤΗΡΙΟΣ ΚΟΥΒΕΛΑΣ:... όπου ως δήμαρχος της Θεσσαλονίκης πληροφορήθηκα ότι το Υπουργείο κρατούσε λεφτά που είχε πάρει από την ΕΟΚ της εποχής εκείνης και προορίζονταν για την ύδρευση της Θεσσαλονίκης. Τα λεφτά αυτά είχαν κάνει φτερά και η Θεσσαλονίκη διψούσε. Πού είναι τα λεφτά; Πουθενά. Όταν έγινε η κυβερνητική αλλαγή τα βρήκαμε τα λεφτά και τα πήραν. Ελπίζω να μη χρειαστεί να γίνει αυτό και κάτι να πάρουμε εν τω μεταξύ. 
Ερώτηση λοιπόν: πόσα συγκέντρωσε το ΕΤΕΡΠΣ; Τόσα. Τα βρίσκουν αυτά, εύκολο είναι. Εδώ βρίσκουν πόσοι είναι οι ψηφοφόροι, πόσοι είναι οι διπλοεγγεγραμμένοι, πόσο είναι το δημόσιο χρέος κλπ., δεν έχουμε πόσα συγκέντρωσε το ΕΤΕΡΠΣ; Το έχουμε, αυτό θέλω να μου πείτε. Και απ' αυτά πόσα πήγαν στο Νομό Θεσσαλονίκης; Διότι ειδικά στο Δήμο Θεσσαλονίκης δεν ρωτάω, το ξέρω, ούτε μια δραχμή δεν πήγε. 
Τώρα να σχολιάσω λίγο τις προγραμματικές συμβάσεις στις οποίες αναφέρθη η κυρία Υπουργός. Δέχομαι ότι είναι έτσι όπως τα λέει, δεν έχω λόγο να τα αμφισβητήσω. Όμως προσέξτε. Λέει ότι στο Νομό Αττικής υπεγράφησαν προγραμματικές συμβάσεις 48 δισεκατομμύρια. Στο Νομό Θεσσαλονίκης 9 δισεκατομμύρια. Αυτή είναι η αναλογία ανάμεσα στο Νομό Αττικής και στο Νομό Θεσσαλονίκης; Να λοιπόν, πώς περιθωριοποιείται η περιφέρεια. Η αναλογία είναι ένα προς πεντέμισι;  Δεν είναι. 
Σε ό,τι αφορά, την έγκριση των πιστώσεων, 35 δισεκατομμύρια λέει στην Αττική και 5 στη Θεσσαλονίκη. Ιδού τώρα η αναλογία. Στη θεωρία ένα προς πεντέμισι, στην πράξη ένα προς επτά. Και βεβαίως στην εκταμίευση χειρότερα! 
Είπε η κυρία Υπουργός και σωστά, ότι το  ΕΤΕΡΠΣ δεν λειτουργεί αυτοτελώς είναι και κάποια άλλα προγράμματα, όπως το "ΕΤΤΑ" π.χ., Ειδικό Ταμείο Τοπικής Αυτοδιοίκησης. ΄Ε, λοιπόν σας λέω ότι και εκεί από το ΕΤΤΑ στο Δήμο Θεσσαλονίκης κάτι μηδενικά υπάρχουν. 
Και το τελευταίο βεβαίως, είπε η κυρία Υπουργός ότι τα τελευταία πέντε χρόνια συγκέντρωσε το ΕΤΕΡΠΣ συνολικά 85 δισεκατομμύρια. Λοιπόν απ' αυτά τα 85 δισεκατομμύρια ο Δήμος Θεσσαλονίκης δεν δικαιούται τίποτα, ούτε μια δραχμή;
Και τελειώνω, κύριε Πρόεδρε, σημειώνοντας ότι η πόλη της Θεσσαλονίκης πρόκειται να φιλοξενήσει την Προεδρία της Ευρωπαϊκής Ένωσης. Όλοι αντιλαμβανόμαστε τι σημαίνει αυτό. Όλοι γνωρίζουμε στις πόλεις όπου φιλοξενείται η Προεδρία τι επεμβάσεις γίνονται. Και αν δεν γνωρίζουμε τι γίνεται στις άλλες ευρωπαϊκές πόλεις, γνωρίζουμε τι έγινε στην Κέρκυρα και στη Ρόδο. ΄Ε, λοιπόν, σας λέω ότι στη Θεσσαλονίκη είναι ανύπαρκτη η παρέμβαση τώρα ένα χρόνο προ της Προεδρίας. Και δεύτερος λόγος για τον οποίον η Θεσσαλονίκη δικαιούται τουλάχιστον τα δικά της λεφτά είναι διότι δήθεν φιλοδοξούμε να διεκδικήσουμε για τη Θεσσαλονίκη το 2008, την EXPO. ΕΧΡΟ εστί μια διοργάνωση εμπορίου, επιστημών, ψυχαγωγίας, πολιτισμού, ανάλογη με τους Ολυμπιακούς Αγώνες. Τέτοιου μεγέθους. 
Έ, λοιπόν, σοβαρολογούμε τώρα να λέμε ότι διεκδικούμε την EXPO όταν όλα τα έργα είναι εγκαταλελειμμένα και μοιάζουν με κουφάρια, όταν τα μεγάλα έργα που έχει ανάγκη η πόλη δεν ξεκινούν και όταν τα δικά της λεφτά, που οι Θεσσαλονικείς επλήρωσαν, τους τα τρώνε; 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
Διευκολύνετέ μας όσο μπορείτε πιο σύντομα, γιατί έχουμε και την άλλη επερώτηση. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δεν θα μιλήσω ούτε για υπεξαιρέσεις ούτε για άλλους όρους. Ξέρω πολύ καλά ότι ένα μεγάλο έργο γίνεται αυτήν τη στιγμή στη Θεσσαλονίκη. Σαφώς υπάρχουν καθυστερήσεις, σαφώς υπάρχουν αδυναμίες και πολύ καλά κάνουμε στον κοινοβουλευτικό έλεγχο και βάζουμε όλα αυτά τα ζητήματα. Αλλά δεν πρέπει να είμαστε υπερβολικοί, γιατί η Θεσσαλονίκη δεν θα φιλοξενήσει μόνο αυτό. 
Η Θεσσαλονίκη θα φιλοξενήσει μια σειρά επιχειρηματικών και άλλων δραστηριοτήτων όπως το μεγάλο συνέδριο του ΟΗΕ στο άμεσο μέλλον, μέσα στον Ιούλιο. 
΄Ολα αυτά είναι με παρεμβάσεις, με προσπάθειες, με διαπραγματεύσεις, με μία καλή διπλωματία της ελληνικής Κυβέρνησης που έχει την ευαισθησία αυτή για τη Θεσσαλονίκη. Πιστεύω ότι είναι ο χώρος που πρέπει να φιλοξενήσει μια σειρά από συναντήσεις, οι οποίες όμως πολλαπλασιαστικά θα δώσουν οφέλη στην πόλη μέσα από την πολυδιάστατη παραγωγική, οικονομική, πολιτιστική και κοινωνική της δραστηριότητα. ΄Ομως είναι αδύνατον σε μία τέτοια επερώτηση σήμερα να αναφερθώ εγώ στην ιδιαίτερη σχέση που μπορεί να έχω και εγώ με τη Θεσσαλονίκη αλλά και αυτή που έχει η Κυβέρνηση με όλη εκείνη την περιοχή. 
Θέλω, όμως, να πω το εξής: Γνωρίζετε πολύ καλά ότι υπάρχει μια δυνατότητα και μια αδυναμία. Τα προγράμματα δεν είναι όλα αυτοτελή. Και αυτό σημαίνει ότι σε πάρα πολλές προγραμματικές συμβάσεις είτε αναθέσεις σε κάποια έργα χρειάζεται η συμβολή, από ίδιες συμμετοχές, από άλλα ταμεία κλπ. Και αυτό φέρνει τη δυσκολία για να μπορέσω να σας πω συνολικά...
ΓΕΩΡΓΙΟΣ ΟΡΦΑΝΟΣ: .... (Δεν ακούστηκε)
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δηλώνω τη δική μου αδυναμία μέσα από ένα δωμάτιο, θα έλεγα, γεμάτο από συμβάσεις και έντυπα να μπορέσω να απαντήσω συγκεκριμένα σ' αυτό που ζητάτε.
ΠΡΟΕΔΡΕΥΩΝ (Κωνσταντίνος Γείτονας): Τέτοια πρόσκληση μην ξανακάνετε, γιατί την εξέλαβαν διαφορετικά. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δεν ξέρω εάν ο κύριος συνάδελφος έχει μπλέξει το ΥΠΕΧΩΔΕ. Αυτό είναι δικό του θέμα. Απλώς εγώ είπα ότι τα τελευταία πέντε χρόνια διαχειρίστηκε το ΕΤΕΡΠΣ πόρους ύψους 85 δισεκατομμυρίων δραχμών εκ των οποίων στην Αττική και στη Θεσσαλονίκη διατέθηκαν 30 δισεκατομμύρια δραχμές. 
Βλέπετε μία διαφορά στα νούμερα που ανέφερα πριν και που θα καταθέσω. Ξέρετε κάτι όμως; Στα θέματα των προγραμματικών συμβάσεων δεν είναι μόνο η Κυβέρνηση, δεν είναι μόνο το Υπουργείο που επιλέγει. Τι θα πει επιλέγω; Είναι σημαντικό, εάν υπάρχει ετοιμότητα, εάν υπάρχουν τα αιτήματα από τους φορείς, εάν υπάρχουν τα τεχνικά δελτία, εάν υπάρχει ο οραματισμός στο σχεδιασμό που έχουν κάνει οι θεσμοί. 
Νομίζω ότι αδικείτε αυτήν τη στιγμή το Δήμο Θεσσαλονίκης όταν λέτε ότι ο Δήμος Θεσσαλονίκης είχε ανάγκη να πάρει κάποια χρήματα από το ΕΤΕΡΠΣ για να κάνει κάποιες αναπλάσεις. Δηλαδή ο Δήμος Θεσσαλονίκης δεν ξέρει στο Β΄, στο Γ΄ Κοινοτικό Πλαίσιο Στήριξης, στη ΔΕΗΑ, στο Υπουργείο Οικονομικών και παντού, τι πρέπει να διεκδικήσει; Δεν ήταν δηλαδή σε θέση ο δήμαρχος, η δημοτική αρχή, όλοι αυτοί οι θεσμοί να έχουν στο σύγχρονο κόσμο, που λέμε ότι είμαστε περιφέρεια της Ευρωπαϊκής Ένωσης, η κάθε περιφέρεια και ο κάθε νομός που βρίσκεται σ' αυτήν την κεντρική, αν θέλετε, ή αθηνοκεντρική κατάσταση και άποψη και χρειάζεται να κάνει μια τέτοια ερώτηση για να ζητήσει από το ΕΤΕΡΠΣ ο Δήμος Θεσσαλονίκης και ο Δήμαρχος Θεσσαλονίκης; 
Εγώ βλέπω δήμους όλης της χώρας που αυτήν τη στιγμή έχουν υπογράψει προγραμματικές συμβάσεις και μέσα από προγράμματα της Ευρωπαϊκής Ένωσης και με πρωτοβουλία δική τους τα έχουν αναδείξει μέσα από τους θεσμούς των διευρωπαϊκών συνεργασιών που έχουμε σήμερα. 
Η Ελλάδα είναι χώρα της Ευρωπαϊκής Ένωσης και διεκδικεί αυτά. Δηλαδή ο Δήμος της Θεσσαλονίκης στερείται σήμερα, γιατί ακριβώς δεν μπορεί να προωθήσει όλα αυτά τα ζητήματα;  Εγώ δεν νομίζω...
ΓΕΩΡΓΙΟΣ ΟΡΦΑΝΟΣ: Δεν παρακάλεσε να πάρει αυτά που λέτε; 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δεν ξέρω αν μείνατε, κύριε συνάδελφε, στη λογική του "παρακαλώ". Έχετε μείνει πολύ πίσω. 
ΓΕΩΡΓΙΟΣ ΟΡΦΑΝΟΣ: Εσείς είστε σ' αυτήν τη λογική. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δεν είναι η εποχή που...
(Θόρυβος από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ όλους σας για ευταξία κατά τη συζήτηση. 
ΓΕΩΡΓΙΟΣ ΟΡΦΑΝΟΣ: Καταργήσατε αυτό που δικαιούνται και έρχεσθε και μας λέτε να παρακαλέσουν; 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ο κύριος συνάδελφος έβαλε ένα ερώτημα και εγώ απαντώ στο ερώτημα αυτό. Μη μου λέτε όμως ότι η δημοτική αρχή της Θεσσαλονίκης δεν είναι σε θέση να παρακολουθήσει τις εξελίξεις στο 2002 και δεν ξέρει ποια έργα, ποια οράματα, ποιες παρεμβάσεις πρέπει να γίνουν για την πόλη, από πού πρέπει να τα διεκδικήσει. 
ΓΕΩΡΓΙΟΣ ΟΡΦΑΝΟΣ: Οι πολίτες της Θεσσαλονίκης το ξέρουν. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Νομίζω ότι ο κ. Κούβελας που θέτει το ερώτημα, όταν εκείνος είχε τα ηνία εκείνα τα χρόνια στη Θεσσαλονίκη και εκείνος διεκδικούσε να μην είναι η Τοπική Αυτοδιοίκηση επαίτης της κεντρικής εξουσίας, αλλά να αναδεικνύει τις πρωτοβουλίες μέσα από ένα θεσμικό πλαίσιο αποκέντρωσης και πόρων, που του έχει δώσει η Κυβέρνηση του ΠΑΣΟΚ μέσα από τους θεσμούς και από τους νόμους που έχει ψηφίσει. Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
(Στο σημείο αυτό η Υφυπουργός Περιβάλλοντος, Χωροταξίας και Δημοσίων Έργων κ. Ροδούλα Ζήση  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΣΩΤΗΡΙΟΣ ΚΟΥΒΕΛΑΣ: Ξέρει από πού να ζητήσει και διαπιστώνει ποιοι τον κοροϊδεύουν. Το θέμα είναι απλό. 
ΓΕΩΡΓΙΟΣ ΟΡΦΑΝΟΣ: Ας δώσετε αυτά που δικαιούνται. 
ΠΡΟΕΔΡΕΥΩΝ (Κωνσταντίνος Γείτονας): Κύριοι, συνάδελφοι, παρακαλώ ηρεμία. 
Κηρύσσεται περαιωμένη η συζήτηση επί της υπ'αριθμόν 60/10.4.2002 επερώτησης του Βουλευτή της Νέας Δημοκρατίας κ. Σ. Κούβελα, προς τον Υπουργό Περιβάλλοντος Χωροταξίας και Δημοσίων ΄Εργων, σχετικά με τη χρηματοδότηση από το Ειδικό Ταμείο Εφαρμογής Ρυθμιστικού Πολεοδομικού Σχεδίου των Δήμων Θεσσαλονίκης.
Θα συζητηθεί τώρα η υπ' αριθμόν 57/29.3.2002 επερώτηση των Βουλευτών της Νέας Δημοκρατίας της κας Φάνης Πάλλη-Πετραλιά, των κυρίων Μάριου Σαλμά, Σάββα Τσιτουρίδη, Γεώργιου Ορφανού, Γεώργιου Τρυφωνίδη, Σταύρου Δαϊλάκη, Γεώργιου Βλάχου, Γεώργιου Δεικτάκη, Αθανάσιου Κατσιγιάννη, Βασίλειου Κορκολόπουλου, Αντώνιου Μπέζα, Μιχάλη Παπαδόπουλου, Σπυρίδωνος Ταλιαδούρου και Μανώλη Κεφαλογιάννη, προς τους Υπουργούς Περιβάλλοντος, Χωροταξίας και Δημοσίων ΄Εργων και Πολιτισμού, σχετικά με την αναβάθμιση του περιβάλλοντος εν όψει των Ολυμπιακών Αγώνων 2004.
Για τη συζήτηση της επερώτησης ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Ηρακλείου κ. Μανώλης Κεφαλογιάννης.
Η κα Φάνη Πετραλιά-Πάλλη έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, κυρία και κύριοι συνάδελφοι, θεωρώ σκόπιμο στους καχύποπτους καιρούς που ζούμε να ξεκινήσω την ομιλία μου, επαναλαμβάνοντας την θέση της Νέας Δημοκρατίας ότι οι Ολυμπιακοί Αγώνες είναι εθνική υπόθεση, μια υπόθεση που αφορά όλους τους Έλληνες και όλες τις Ελληνίδες και ως εθνική υπόθεση την αντιμετωπίζουμε με συνειδητή την επιλογή να μην κάνουμε αντιπολίτευση, αλλά εποικοδομητικές προτάσεις και κριτικές, ώστε η Κυβέρνηση επιτέλους να ξυπνήσει. Η Κυβέρνηση η οποία από την πρώτη στιγμή, δυστυχώς, μέχρι σήμερα έχει οδηγηθεί στο να μεταχειρίζεται την υπόθεση των Ολυμπιακών Αγώνων ως κομματικό λάφυρο μέσα σε μία πρακτική κωλυσιεργίας, αδιαφάνειας, μισόλογων, σύγχυσης, που έχει επιβληθεί. Θα έλεγα ότι έχει οδηγήσει το 2004 μέσα σε μια ομίχλη, μέσα σε μια χρυσή ομίχλη, όπου κάποιοι, πρόσωπα, εταιρείες, φορείς, δραστηριοποιούνται δίχως κανένας να γνωρίζει πώς, πόσο και γιατί.
Εδώ, κυρία Υπουργέ, θα ήθελα να κάνω μια πολιτική παρατήρηση, η οποία δεν έχει βέβαια καμία σχέση με το πρόσωπό σας. Η πολιτική μου παρατήρηση είναι ότι η κα Παπανδρέου, η Υπουργός ΠΕΧΩΔΕ, εσάς σας στέλνει στα δύσκολα; Με την κα Παπανδρέου μέχρι σήμερα σε όσες συναντήσεις έχουμε κάνει για τα θέματα των Ολυμπιακών Αγώνων, και έχουμε επισκεφθεί και το Υπουργείο, ποτέ δεν βρεθήκατε κι εσείς στη διάρκεια των συνεδριάσεων. Όπως μέχρι σήμερα δεν σας έχουμε ακούσει να κάνετε δηλώσεις για τους Ολυμπιακούς Αγώνες. Τι συμβαίνει; Η κα Παπανδρέου δεν ήθελε να έρθει εδώ να υπερασπιστεί τον κ. Λαλιώτη, που δραπέτευσε στο κόμμα; Εγώ είμαι πολύ ευτυχής που είσθε εσείς εδώ, γιατί ξέρετε ότι σας εκτιμώ και τις γνώσεις σας και έχω μια προσωπική σχέση μαζί σας, αλλά θεσμικά και πολιτικά οφείλω ως επερωτώσα Βουλευτής να στηλιτεύσω το γεγονός ότι η Υπουργός ΠΕΧΩΔΕ δεν βρίσκεται εδώ. Και μέχρι σήμερα, εσείς, ουδέποτε είχατε ασχοληθεί με αυτό το θέμα, το οποίο σήμερα συζητούμε.
ΠΡΟΕΔΡΕΥΩΝ (Κωνσταντίνος Γείτονας): Κυρία συνάδελφε, επειδή αναφερθήκατε σε θεσμικό ζήτημα, κατά τον Κανονισμό δεν υπάρχει πρόβλημα και το γνωρίζετε . Πολιτικά...
ΦΑΝΗ ΠΕΤΡΑΛΙΑ ΠΑΛΛΗ: Πολιτικά είπα.
ΠΡΟΕΔΡΕΥΩΝ (Κωνσταντίνος Γείτονας): Ασφαλώς, εδώ έχετε δικαίωμα να κάνετε πολιτική κριτική.
ΦΑΝΗ ΠΕΤΡΑΛΙΑ ΠΑΛΛΗ: Το είπα στην αρχή, κύριε Πρόεδρε, δεν με παρακολουθείτε σε όλη τη ρήση του λόγου.
ΠΡΟΕΔΡΕΥΩΝ (Κωνσταντίνος Γείτονας): Μιλήσατε για θεσμικό ζήτημα. Σας παρακολουθώ εσάς ιδιαίτερα πολύ προσεκτικά, και μόνον όταν είπατε τη λέξη "θεσμικά" παρενέβην.
ΦΑΝΗ ΠΕΤΡΑΛΙΑ ΠΑΛΛΗ: Παίρνω πίσω το "θεσμικά" και παραμένω στο "πολιτικά" με το οποίο ξεκίνησα.
Ο προϋπολογισμός του ΠΕΧΩΔΕ, κι εδώ θα σταθώ, που δόθηκε στη δημοσιότητα την 1.4.2002 για ολυμπιακά έργα αρμοδιότητας του ΥΠΕΧΩΔΕ, είναι κατά 23% αυξημένος από εκείνον που είχε ανακοινωθεί επίσημα τον Ιούνιο του 2001. Ένα αυτό.
Ενώ τον Ιούνιο του 2001 ήταν ύψους 144 δισεκατομμυρίων δραχμών, του Μαρτίου 2002 ανέρχεται σε 522,1 εκατομμύρια ευρώ, που μας κάνει 178 δισεκατομμύρια δραχμές. Και είναι απόλυτα φυσικό, αφού για παράδειγμα το κωπηλατοδρόμιο του Σχοινιά από 27,3 δισεκατομμύρια του προϋπολογισμού, εμφανίζεται με ύψος 49 δισεκατομμύρια. Και όλα αυτά πριν ακόμη ολοκληρωθούν τα έργα, ορισμένα δε πριν καν ξεκινήσουν. Και πώς θα χρηματοδοτηθούν όλα αυτά; Η Κυβέρνηση σε ερωτήσεις που έχει κάνει η Νέα Δημοκρατία, σε συζητήσεις ακόμα και στην εθνική επιτροπή, σε δικές μου ερωτήσεις έχει απαντήσει δύο φορές ότι δεν πρόκειται να προχωρήσει σε ολυμπιακό δανεισμό.
Πέρυσι σε κάποια άλλη ερώτησή μου αναγκάστηκε ο κ. Βενιζέλος να ομολογήσει ότι για το δανεισμό μιλούσαμε για ύψος 0,5 δισεκατομμύρια ευρώ. Στις 16 Φεβρουαρίου μάθαμε από τον κ. Χριστοδουλάκη και τον Πρόεδρο της Ευρωπαϊκής Τράπεζας Επενδύσεων ότι το δάνειο θα είναι ύψους 1 δισεκατομμυρίου ευρώ, αφού όπως προηγουμένως είχαμε πληροφορηθεί από τον Αντιπρόεδρο της Ευρωπαϊκής Τράπεζας Επενδύσεων ότι γίνονται συζητήσεις. Και αυτή την πληροφορία στη δική του συνέντευξη την πήραμε έκπληκτοι όταν ήδη δύο μέρες πριν ο κύριος Υπουργός μου το είχε αρνηθεί στη Βουλή. Και την περασμένη εβδομάδα στο forum της Θεσσαλονίκης η εκπρόσωπος της Ευρωπαϊκής Τράπεζας Επενδύσεων κα Καββαδία μίλησε για ολυμπιακό δάνειο ύψους 1,7 δισεκατομμυρίων ευρώ. Είπε μάλιστα, ότι η χώρα μας έχει πάρει ήδη την πρώτη δόση.
Βεβαίως δεν πρόκειται να μας πείτε το ύψος του δανείου, όπως δεν μας λέτε τίποτε. Προσπαθούμε να διασταυρώσουμε πληροφορίες, προσπαθούμε μόνοι μας να έχουμε μία πραγματική εικόνα, γιατί θέλουμε να την έχουμε πρώτα για να υπερασπιστούμε και να προασπίσουμε τα συμφέροντα του ελληνικού λαού, αλλά και δεύτερον, γιατί εμείς, η Κυβέρνηση η δική μας θα κάνει τους Ολυμπιακούς Αγώνες. Και θέλουμε να ξέρουμε την πραγματική εικόνα και ζητάμε από την Κυβέρνηση την πραγματική εικόνα. Αλλά η Κυβέρνηση την αποκρύπτει.
Εκείνο όμως που θέλω να σας πω και να τονίσω, είναι ότι οι ρήσεις των διαφόρων Υπουργών ακόμη και του Πρωθυπουργού ότι οι αγώνες θα γίνουν χωρίς δανεισμό αλλά θα έχουν και πλεόνασμα, είναι τόσο αξιόπιστες όσο ήταν και σύνταξη των 152.000 δραχμών για τους συνταξιούχους.
Χάθηκαν, κυρία Υφυπουργέ, οι χρυσές ευκαιρίες. Το μόνο που έχετε κάνει μέχρι τώρα ως προς το κομμάτι του προϋπολογισμού είναι ότι στήσατε -και επιμένω στη λέξη "στήσατε"- αυτήν την εταιρεία που θα κάνει το δάνειο, τη διαβόητη εταιρεία "ΟΛΥΜΠΙΑΚΑ ΑΚΙΝΗΤΑ".
Χάθηκε η ευκαιρία και στο περιβαλλοντικό και στο πράσινο. Να αναβαθμιστεί το Λεκανοπέδιο, να πρασινίσει το Λεκανοπέδιο. Το Ελληνικό από μητροπολιτικό πάρκο πέντε χιλιάδων στρεμμάτων είναι στη διαδικασία μετατροπής σε ολυμπιακή αποθήκη. Το πάρκιν του Ολυμπιακού Σταδίου καταστράφηκε. Κάθε ελεύθερος χώρος στο Μαρούσι τσιμεντοποιείται. Η παραλία πνίγεται στο τσιμέντο εν ονόματι της Ολυμπιάδας. Πλήρης και ανεξέλεγκτη τσιμεντοποίηση πραγματοποιείται εκεί, η οποία θα αυξήσει, όπως λένε και οι ειδικοί, ακόμη και τη θερμοκρασία της ατμόσφαιρας δύο με τρεις βαθμούς. 
Αυτό, λοιπόν, σημαίνει ότι οι παράδεισοι των μακετών του κ. Λαλιώτη θα μεταβληθούν σε πραγματική κόλαση για το Λεκανοπέδιο και τους κατοίκους της, όπου μόνο πλέον σε κλιματιζόμενους χώρους θα μπορούν οι κάτοικοι να επιβιώσουν.
Προσπαθούμε να κατανοήσουμε τι ακριβώς σχεδιάζετε, τι θέλετε και δεν μπορούμε να βγάλουμε άκρη. Τα στοιχεία που δίνονται κατά καιρούς είναι τελείως αντιφατικά και αλληλοαναιρούμενα. Και ο χρόνος περνά. Τα δέντρα και οι θάμνοι δεν είναι από νάιλον για να τοποθετηθούν ένα μήνα πριν από τους αγώνες. Είναι ζωντανοί οργανισμοί και έχουν κατά κόρον πει οι γεωπόνοι ότι θα έπρεπε να έχουν παραγγελθεί όλα τα φυτά τουλάχιστον τρία χρόνια πριν για να μπορέσουν έστω και ως κοτσάνια να φυτευτούν. Δεν μιλάμε βέβαια για τα ιδιαίτερα μεγάλα δέντρα, τα οποία έπρεπε τουλάχιστον τέσσερα με πέντε χρόνια πριν να έχουν παραγγελθεί. 
Θα σας απαριθμήσω, λοιπόν, τις εξαγγελίες και θα είμαι απόλυτα συγκεκριμένη, εξαγγελίες που έχουν γίνει στη διάρκεια όχι μόνο ενός έτους, αλλά ολίγων μηνών για το πράσινο. 
Τον Απρίλιο του 2001 ο Οργανισμός της Αθήνας ανακοινώνει μελέτη σύμφωνα με την οποία πρέπει να φυτευτούν εκατόν σαράντα χιλιάδες μεγάλα δέντρα και ύψους ένα έως τρία μέτρα, εκατόν σαράντα χιλιάδες μικρότερα, τουλάχιστον δώδεκα εκατομμύρια θάμνοι, και εβδομήντα εκατομμύρια άλλα φυτά. Σύνολο ογδόντα πέντε εκατομμύρια δέντρα και φυτά.
Το Σεπτέμβριο του 2001, συγκεκριμένα την ημέρα που έγινε το τρομοκρατικό χτύπημα στην Αμερική, ο κ. Λαλιώτης δίνει συνέντευξη και μοιράζει πολυτελές φυλλάδιο με χάρτες και μακέτες με τον τίτλο "2004: Η άλλη Αττική - Οι οάσεις πρασίνου". Αυτό το φυλλάδιο, το οποίο μου απεστάλη και ως απάντηση όταν έκανα μία ερώτηση, το έχω εδώ. 
Ο πρύτανης τότε του Γεωπονικού είχε κρούσει τον κώδωνα του κινδύνου ότι δεν υπάρχει χρόνος για την υλοποίηση αυτού του προγράμματος. 
Τι προέβλεπε; Εκατό χιλιάδες στρέμματα πρασίνου, εκατό εκατομμύρια φυτά με κόστος 40 δισεκατομμύρια δραχμές. Σας παρακαλώ να κρατήσετε τα νούμερα και θα εξηγήσω το γιατί στη συνέχεια.
Λέει, λοιπόν: Τρία εκατομμύρια τριακόσιες χιλιάδες δένδρα, δεκατέσσερα εκατομμύρια διακόσιες χιλιάδες θάμνοι, δεκαέξι εκατομμύρια ανθόφυτα, πενήντα επτά εκατομμύρια φυτά εδαφοκάλυψης, δέκα εκατομμύρια πεντακόσιες χιλιάδες διάφορα άλλα φυτά.
Ύστερα από τη σκανδαλώδη εξέλιξη του Κτηματολογίου -αυτό που διαφημιζόταν ως το μεγαλύτερο μεγάλο έργο από τον κ. Λαλιώτη- χάσαμε τον κ. Λαλιώτη από το ΥΠΕΧΩΔΕ, έχοντας δραπετεύσει στο κόμμα. Η διάδοχός του, λοιπόν, η κ. Παπανδρέου, προσγειωμένη, μόλις είδε τα πράγματα, τρομαγμένη ίσως, κάνει δηλώσεις. Και μάλιστα προς επιβεβαίωση των ανησυχιών της νυν Υπουργού, στις 6 Μαρτίου του 2002 η κ. Βάσω Παπανδρέου απαντώντας σε σχετική ερώτησή μου για το πράσινο του 2004 με διαβεβαιώνει ότι -έχετε συγκρατήσει ελπίζω κάποιους αριθμούς από πριν- θα φυτευτούν ογδόντα χιλιάδες δένδρα, πεντακόσιες χιλιάδες θάμνοι, ενάμισι εκατομμύριο ποώδη και ότι το πρόγραμμα θα στοιχίσει 14 εκατομμύρια ευρώ, δηλαδή 4,7 δισεκατομμύρια δραχμές.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Ανάμεσα στον κ. Λαλιώτη και στην κα Παπανδρέου σε ένα πολύ μικρό χρονικό διάστημα, δηλαδή μία διαφορά ελάχιστων μηνών, ο προϋπολογισμός από τα 40 δισεκατομμύρια κατεβαίνει στα 4,7 δισεκατομμύρια. 
Βεβαίως είχαμε και άλλες εκπλήξεις για τη δενδροφύτευση. Την Τετάρτη 20 Μαρτίου η κα Παπανδρέου χαρακτήρισε υπερβολικό το πρόγραμμα του κ. Λαλιώτη για τη δενδροφύτευση κόβοντάς το ουσιαστικά. Και την επομένη ημέρα, την Πέμπτη 21 Μαρτίου, ο διευθύνων σύμβουλος της ΕΥΔΑΠ, ο κ. Ξένος, σε ημερίδα που γίνεται στο Ζάππειο, παραδέχεται την αδυναμία της εταιρείας να αναλάβει το πότισμα, με τη δικαιολογία ότι τα αποθέματα νερού της πρωτεύουσας είναι πεντακόσια τριάντα έξι εκατομμύρια κυβικά και επαρκούν μόνο για δύο χρόνια.
Λέει ο κ. Ξένος: "Η ΕΥΔΑΠ εκτιμά ότι το καλοκαίρι του 2004 θα καταναλώνονται 1,8 εκατομμύρια κυβικά μέτρα νερού και ως εκ τούτου δεν είναι σε θέση η ΕΥΔΑΠ να αναλάβει έξτρα δέσμευση, αφού προέχει η υδροδότηση των αθλητικών εγκαταστάσεων."
Ενοχλημένος ο κ. Λαλιώτης, με υπόγειες παρεμβάσεις, χτυπά παρασκηνιακά. Έτσι στις 4 Απριλίου η ίδια η κα Παπανδρέου δίνει νέα συνέντευξη και λέει ότι το ΥΠΕΧΩΔΕ θα υλοποιήσει ένα πρόγραμμα που υπερβαίνει τις δεσμεύσεις του μνημονίου. 
Δηλαδή σε λιγότερο από ένα μήνα η κα Παπανδρέου έχει πολλαπλασιάσει τα φυτά, έχει πολλαπλασιάσει τον προϋπολογισμό, έχει πολλαπλασιάσει την υδροδότηση και τα κυβικά του νερού που χρειάζονται. 
Ακούστε, δεν είναι σοβαρά πράγματα αυτά. 
Σας παρέθεσα όλα αυτά τα νούμερα με συγκεκριμένες ημερομηνίες για να δείτε ότι εμείς καμία πρόθεση δεν έχουμε να κάνουμε αντιπολίτευση για τους Ολυμπιακούς Αγώνες. Από την άλλη, όμως, δεν έχουμε και καμία διάθεση να τρελαθούμε. Διότι δεν μπορείς σε ένα μήνα να φυτεύσεις και να ξεφυτεύσεις οκτακόσιες χιλιάδες δένδρα. Οκτακόσιες χιλιάδες δένδρα! Δεν μπορείς μέσα σε ένα μήνα να λες ότι "δεν μπορώ καλά-καλά την ύδρευση να εξασφαλίσω για τους Ολυμπιακούς Αγώνες" και ξαφνικά να βρεθούν όλα αυτά τα κυβικά, που όλοι οι επαΐοντες και οι αρμόδιοι λένε ότι δεν υπάρχει περίπτωση να υπάρξουν τόσα πολλά κυβικά νερού.
Και είναι αυτό το παιχνίδι της κολοκυθιάς που παίζει η Κυβέρνηση, το οποίο άλλωστε το παίζει και σε άλλους τομείς. 
Είδατε τι γίνεται σήμερα με το θέμα των προμετόχων. Πάλι μας "έβαλε" στο χέρι η ευρωπαϊκή επιτροπή. 
Όμως, το σημαντικότερο απ' όλα είναι ότι έχουμε να κάνουμε τους αγώνες. Το σημαντικότερο απ' όλα είναι ότι τώρα, το 2002, πέφτουν τα τσιμέντα σε όλη την Αττική. Ούτε ένα δέντρο ούτε ένας θάμνος δεν φυτεύεται. Κανένας προγραμματισμός δεν υπάρχει.
Τι έχετε κάνει με τα δένδρα, με τα φυτά; Τι έχετε κάνει με τις παραγγελίες; Επιτέλους πέστε μας: Εκατό εκατομμύρια θα φυτέψετε; Σαράντα δισεκατομμύρια θα κοστίσει; Τέσσερα δισεκατομμύρια θα κοστίσει; 
Επίσης, στο Ελληνικό δεν έχει γίνει καν ο φορέας του μητροπολιτικού πάρκου. Αλλά είναι αλήθεια ή όχι ότι ετοιμάζεστε να βγάλετε στο σφυρί κάποια οικόπεδα στο Ελληνικό; Είστε έτοιμοι να προχωρήσετε, ώστε να κάνετε οικιστική ζώνη ένα μεγάλο κομμάτι του Ελληνικού; Γιατί δεν μας λέτε την αλήθεια;
Βέβαια η αγωνία όλων και το ερώτημα είναι τι θα μείνει όταν θα σβήσουν τα φώτα της γιορτής. Γιατί μια χώρα, μια πόλη όταν παίρνει τους Ολυμπιακούς Αγώνες ένα στόχο πρέπει να έχει: Τι θα μείνει ως προίκα στη χώρα και πώς θα αναβαθμιστεί η ποιότητα ζωής των πολιτών όταν πλέον θα έχουν τελειώσει αυτοί οι αγώνες. 
Φοβάμαι ότι αυτή η χρυσή ευκαιρία -και πραγματικά ευκαιρία όχι μόνο για το λεκανοπέδιο Αττικής, αλλά και για ολόκληρη την Ελλάδα, για την αναβάθμιση και της ποιότητας ζωής, αλλά και των έργων υποδομής του ίδιου του Λεκανοπεδίου- δυστυχώς σήμερα μετατρέπεται σε εφιάλτη και από σκοπιμότητες που έχει η Κυβέρνηση και από ανικανότητα.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ": "180 χρόνια από την Ελληνική Επανάσταση", σαράντα έξι μαθητές και μαθήτριες και τέσσερις συνοδοί δάσκαλοι από το 4ο Δημοτικό Σχολείο Νίκαιας, καθώς και τριάντα επτά μαθητές και μαθήτριες και τέσσερις συνοδοί δάσκαλοι από το 7ο Δημοτικό Σχολείο Νίκαιας.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Το λόγο έχει ο κ. Σαλμάς.
ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, πράγματι η Νέα Δημοκρατία αντιμετωπίζει το εγχείρημα των Ολυμπιακών Αγώνων σαν μια εθνική υπόθεση και σ' αυτήν τη διατεταγμένη υπηρεσία είναι ενταγμένο όλο το σκεπτικό μας. Βεβαίως εκ του θεσμικού μας ρόλου είμαστε υποχρεωμένοι να επισημαίνουμε ενίοτε τις παραλείψεις, αλλά και την έλλειψη σωστής στρατηγικής της Κυβέρνησης πάνω σε κρίσιμα θέματα της διοργάνωσης. Για παράδειγμα να σας πω ότι μέχρι σήμερα ο βασικός στόχος για τον οποίο αναλάβαμε τους Ολυμπιακούς Αγώνες, που είναι η προβολή της πολιτιστικής μας κληρονομιάς, που είναι η προβολή του αρχαίου ελληνικού πνεύματος, που είναι η εξαγωγή του τουριστικού περιβάλλοντος της χώρας μας, δεν έχει επιτευχθεί. Σήμερα αντί για τέσσερα χρόνια μέχρι τους ολυμπιακούς αγώνες ή αν θέλετε για έξι χρόνια να συντηρούμε την Ελλάδα στο εξωτερικό, σε όλο τον κόσμο και να την κάνουμε επίκεντρο του κόσμου, αυτό το οποίο παρατηρούμε είναι μια εσωστρέφεια και μία απλά διαχείριση μέχρι να τελειώσει αυτός ο μπελάς που αναλάβαμε. Ως τέτοιο το αντιλαμβάνεστε. 
Και για να κλείσω τη γενική μου τοποθέτηση πριν μπω στα θέματα που αφορούν το ΥΠΕΧΩΔΕ, να πω ότι πρόσφατα είδαμε την ανακοίνωση των πολιτιστικών εκδηλώσεων που εντάσσονται στην πολιτιστική ολυμπιάδα που δεν είναι τίποτα άλλο από μερικές μουσικές συναυλίες ορισμένων συνθετών που γίνονται στην Ελλάδα.
Διαφωνούμε ριζικά με αυτήν τη διαχειριστική αντίληψη της προβολής της ελληνικής κουλτούρας στο εξωτερικό.
Δεν θα αναφερθώ επίσης στα μεγάλα προβλήματα που είναι άλυτα και αφορούν τη φιλοξενία. Αλλά θα αναφερθώ στα δικά σας θέματα, κυρία Υπουργέ.
Η στρατηγική σας και οι μεγάλες καθυστερήσεις στα ολυμπιακά έργα θα τις πληρώνουν οι Έλληνες τα επόμενα χρόνια. Ένα απλό παράδειγμα είναι η επιβάρυνση του περιβάλλοντος από τις καθυστερήσεις, από τα δεκάδες λατομεία που θα δημιουργηθούν. Σύμφωνα και με την πρόσφατη έκθεση του Ινστιτούτου Οικονομίας Κατασκευών εκτός από την αισθητική διαταραχή του περιβάλλοντος θα έχουμε και επιπτώσεις από τη μεταφορά υλικών μέσα σε σύντομο χρόνο που θα επιβαρύνουν το περιβάλλον.
Ένα ερώτημα, στο οποίο θα ήθελα να μας απαντήσετε σήμερα και αφορά τα overlays και που όπως είδαμε πρόσφατα σε δημοσιεύματα του Τύπου είναι περίπου εκατόν είκοσι δισεκατομμύρια, τα οποία δεν έχει ξεκαθαριστεί αν θα τα αναλάβει η Κυβέρνηση ή αν θα τα αναλάβει η Οργανωτική Επιτροπή του 2004, αφορά το ποιος θα αναλάβει την ευθύνη των ολυμπιακών προσαρμογών, η Κυβέρνηση ή η Οργανωτική Επιτροπή του 2004; Ποιος θα κάνει τους διαγωνισμούς και με ποια μορφή; Αν θα υπάρξουν δύο διαφορετικοί διαγωνισμοί για τις ολυμπιακές προσαρμογές και εννοώ ένας για το κέλυφος και ένας για το περιεχόμενο ή αν όλα τα κελύφη θα τα αναλάβει ένας διάδοχος. 
Επίσης θα ήθελα σήμερα να μου απαντήσετε αν προτίθεστε ή αν είναι στις σκέψεις σας ή αν έχετε αντιμετωπίσει προβλήματα με τον ανισόπεδο κόμβο στη συμβολή Ποσειδώνος και Αλίμου. Ήταν ο μόνος κόμβος που έμεινε και θα τον φτιάχνατε ανισόπεδο και θέλω σήμερα να μου απαντήσετε αν πράγματι θα κατασκευάσετε αυτόν τον κόμβο, διότι πληροφορίες μας λένε ότι πιθανόν να σκέφτεστε να τον ακυρώσετε. Λύστε μας και αυτήν τη σύγχυση που υπάρχει.   
Επίσης, θα ήθελα, κυρία Υπουργέ, να σας πω ότι ο σχεδιασμός σας για τα μεγάλα ολυμπιακά στάδια και έργα δεν έλαβε υπόψη ότι είμαστε μία μικρή χώρα για την οποία είναι δυσβάσταχτο το κόστος, τόσο κατασκευής όσο και συντήρησης. Αλλά αυτό που δεν λάβατε υπόψη ήταν το κόστος συντήρησης μετά-ολυμπιακής χρήσης των έργων. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Θα μου δώσετε και τη δευτερολογία μου, κύριε Πρόεδρε. 
Και ήθελα να σας πω ότι ο σχεδιασμός σας για το ποιες εγκαταστάσεις θα κάνετε λυόμενες και ποιες μόνιμες, θα έπρεπε να λάβει υπόψη και το πόσο θα κοστίζει στον Έλληνα φορολογούμενο η συντήρηση τους μετα-ολυμπιακά. Και για να σας αποδείξω ότι δεν έχετε κάνει καθόλου τέτοιο σχεδιασμό -και βεβαίως δεν βαραίνει εσάς προσωπικά, αλλά τους προκατόχους σας- πέστε μου σήμερα το ετήσιο κόστος μετα-ολυμπιακής συντήρησης οποιουδήποτε έργου. Αν μου πείτε σήμερα, έστω και ένα, θα είμαι ευτυχής. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Πέστε μου τι ρωτάτε. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Υπουργέ, από τη στιγμή που ρωτάτε θα πρέπει να μιλάτε στο μικρόφωνο για να καταγραφεί στα Πρακτικά. 
ΜΑΡΙΟΣ ΣΑΛΜΑΣ: Σας ρωτώ να μου πείτε απλά το πόσο θα κοστίζει μετα-ολυμπιακά, μετά το 2004, η συντήρηση του Σταδίου στη Νίκαια, στα Λιόσια, στο Γουδί, στο Γαλάτσι, στο Κωπηλατοδρόμιο και σε οποιοδήποτε έργο θέλετε εσείς. Η εκτίμησή μου είναι -και σας το λέω για να σας προκαταλάβω- ότι δεν έχετε καμία εκτίμηση για το πόσο θα κοστίσει στον Έλληνα φορολογούμενο μετα-ολυμπιακά. Αν έχετε κάποια εκτίμηση, πέστε το και διαψεύστε με. 
Επίσης οι ν. 2833/2000 και ν. 2747/2001 προέβλεπαν ότι θα αφαιρεθούν όλες οι διαφημιστικές πινακίδες τόσο κατά μήκος της μαραθωνίου διαδρομής όσο και σε αρκετούς δρόμους μέσα στην Αθήνα που έχουν σχέση με τους Ολυμπιακούς Αγώνες. 
Προβλέπεται, επίσης, μ' αυτούς τους νόμους ότι θα εκδοθεί υπουργική απόφαση που θα ορίζει τους δρόμους αυτούς. Μέχρι τώρα τέτοια απόφαση δεν έχει εκδοθεί. Πείτε μας πότε θα την εκδώσετε. Και βεβαίως πείτε μας αν πιστεύετε ότι θα προλάβουν να αφαιρεθούν δεκάδες, χιλιάδες διαφημιστικές πινακίδες από την Αθήνα, τη στιγμή που θα φτάσετε να πηγαίνουν τα συνεργεία του Υ.ΠΕ.ΧΩ.ΔΕ. την τελευταία στιγμή -να σας περιγράψω και την εικόνα- να τις αφαιρέσουν από δεκάδες, χιλιάδες διαφορετικούς ιδιοκτήτες. Αυτοί θα ενίστανται και θα υπάρχει μία μεγάλη σύγχυση. 
Πείτε μας, επίσης, γιατί μέχρι τώρα δεν έχετε ρυθμίσει νομοθετικά την απασχόληση του εξειδικευμένου αλλοδαπού προσωπικού, εκτός Ευρωπαϊκής Ένωσης, που θα απασχοληθεί με τους Ολυμπιακούς Αγώνες και που θα τους προσλάβουν είτε οι χορηγοί είτε οι εργολάβοι και οι υπεργολάβοι. Και για να σας προκαταλάβω και να μην γίνει σύγχυση, μιλώ για το εξειδικευμένο αλλοδαπό προσωπικό που προέρχεται από τις Ηνωμένες Πολιτείες της Αμερικής και την Αυστραλία και θα αφορά είτε ραδιοτηλεοπτικούς συμβούλους είτε εξειδικευμένο τεχνολογικό προσωπικό. 
Θα περιμένω τις απαντήσεις σας και θα κρατήσω το ένα λεπτό της δευτερολογίας μου. 
(Χειροκροτήματα από την πτέρυγα της Νέας Δημοκρατίας).
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιτουρίδης έχει το λόγο. 
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, εκτιμούμε πως σημαντικά προβλήματα που υπάρχουν στην πορεία προς τους Ολυμπιακούς Αγώνες είναι προβλήματα πολιτικά. 
Τι εννοώ με αυτό. Η πολυδιάσπαση, οι συναρμοδιότητες, οι ανταγωνισμοί σε κομματικό, κυβερνητικό και επικοινωνιακό επίπεδο, η πληθώρα ολυμπιακών νομοσχεδίων και νόμων που θεσπίζουν εξαιρετικές και αμφίβολης πολλές φορές συνταγματικότητας διατάξεις που μεταξύ των άλλων ναρκοθετούν την πολεοδομική και χωροταξική νομοθεσία της χώρας, τροφοδοτούν το συγκρουσιακό κλίμα μεταξύ κυβερνητικών στελεχών και πέραν του ότι τινάζουν στον αέρα χρονοδιαγράμματα και προϋπολογισμούς, καθιστούν τη θέση της χώρας μας  όλο και δυσκολότερη σε ό,τι αφορά την τήρηση και διεθνών υποχρεώσεων, αλλά και υποχρεώσεων που ανέλαβε στο εσωτερικό η Κυβέρνηση αυτή για την τέλεση των Ολυμπιακών Αγώνων. 
Και όταν αναφέρομαι σε πολιτικά ζητήματα και προβλήματα αναφέρομαι και σε αυτά που δημιουργούνται από πράξεις και συμπεριφορές κυβερνητικών στελεχών, τα οποία πιστεύουν, κύριε Πρόεδρε, ότι ο ρόλος της Αντιπολίτευσης είναι να χειροκροτά εδώ αποφάσεις πολλές φορές αμφίβολης νομιμότητας. 
Είναι χαρακτηριστική η αντίδραση της κας Παπανδρέου, κύριε Πρόεδρε, εδώ σε αυτήν την Αίθουσα όταν εναντιωθήκαμε στη σκανδαλώδη αναθεώρηση των όρων αντιπαροχής στον ανάδοχο στο Ολυμπιακό Χώρο δημοσιογράφων στο Μαρούσι. Τόλμησε η κα Παπανδρέου να ρωτήσει την Αξιωματική Αντιπολίτευση αν είμαστε υπέρ ή κατά των Ολυμπιακών Αγώνων επειδή αντιταχθήκαμε στην αναθεώρηση των όρων για το εμπορικό κέντρο όταν επελέγη ήδη ο ανάδοχος. Αναφέρομαι στα περίφημα εκείνα είκοσι δύο χιλιάδες τετραγωνικά μέτρα εμπορικού κέντρου, που μετεξελίχθησαν σε ενενήντα οκτώ χιλιάδες τετραγωνικά μέτρα με υπεραξία στον ανάδοχο που επελέγη 150 δισεκατομμυρίων δραχμών περίπου. Και η κα Παπανδρέου, χωρίς αιδώ, τόλμησε να ρωτήσει εμάς αν είμαστε υπέρ των Ολυμπιακών Αγώνων, όταν και με είκοσι δύο χιλιάδες τετραγωνικά μέτρα θα γινόταν το Ολυμπιακό Χωριό. Όχι, λοιπόν σε εμάς τέτοιες ερωτήσεις.
Θα μείνω για τις ανάγκες της σημερινής συζήτησης, σε ορισμένα συγκοινωνιακά έργα, όπως το τραμ, ο προαστιακός, οι υπόγειες διαβάσεις στην παραλιακή και στην Κηφισίας. Δεν δεχόμαστε, κύριε Πρόεδρε, ότι στη λογική του "όπως-όπως" και "όσο-όσο" θα πρέπει να ξεκινήσουν και να εκτελεστούν έργα αμφίβολης λειτουργικότητας και πανάκριβου κατασκευαστικού κόστους.
Ο ένας ανισόπεδος κόμβος στην Κηφισίας δεν λύνει κανένα απολύτως πρόβλημα. Ένα τραμ, που για να προλάβουμε να το κάνουμε, εκτελείται στη βάση ενός σχεδιασμού που δημιουργεί σημαντικότατα προβλήματα και στο φυσικό και στο δομημένο περιβάλλον δεν λύνει προβλήματα, αλλά δημιουργεί καινούρια. Αντί, λοιπόν να κάνουμε τέτοια ημιτελή και πανάκριβα έργα, νομίζω ότι θα πρέπει να ξαναδεί η Κυβέρνηση, κύριε Πρόεδρε, σε μια μεσομακροπρόθεσμη βάση το σχεδιασμό για την επίλυση σημαντικών συγκοινωνιακών προβλημάτων στο Λεκανοπέδιο. Εμείς, ως Νέα Δημοκρατία, θα βοηθήσουμε προς την κατεύθυνση της αναθεώρησης μιας τέτοιας πολιτικής και στον τομέα αυτό.
Θα τελειώσω, κύριε Πρόεδρε, με ένα πολύ σημαντικό ζήτημα. Στα πολλά και μεγάλα προβλήματα προστίθενται και προβλήματα που δημιουργούνται από σημαντικότατες αδυναμίες που παρουσιάζονται στην αλυσίδα παραγωγής των δημοσίων έργων. Τα σαράντα περίπου κατασκευαστικά έργα ευθύνης κάθε φορέα όχι μόνο του ΥΠΕΧΩΔΕ που βρίσκονται αυτήν τη στιγμή σε εξέλιξη έχουν ένα προϋπολογισμό 1,27 τρισεκατομμυρίων δραχμών. Σύμφωνα όμως με τον κανόνα που επικρατεί στην αγορά η υπογραφή μιας σύμβασης για την εκτέλεση ενός έργου δεν είναι το τέλος της διαδικασίας ανάθεσης, αλλά η αρχή μιας διαρκούς διαπραγμάτευσης με τους εργολάβους. Διαπραγμάτευση που οδηγεί στο τέλος σε σημαντικές πρόσθετες ή παράλληλες εργασίες με σημαντική πρόσθετη χρηματοδότηση ή στην αποδοχή μείωσης του φυσικού αντικειμένου. Αυτό γίνεται διότι οι δημοπρατήσεις γίνονται στη βάση ατελών τεχνικών μελετών και οι λεπτομερείς μελέτες καταρτίζονται μόνο μετά από τη δημοπράτηση και την υπογραφή της σύμβασης και αφού τα έργα έχουν ήδη αρχίσει. Αυτό σημαίνει ότι ο προϋπολογισμός που αναφέρεται από την Κυβέρνηση είναι μόνο ενδεικτικός. Και μόνο το 50% να δεχθούμε της "νόμιμης" προσαύξησης, το 1,3 τρισεκατομμύρια θα γίνει 2 τρισεκατομμύρια δραχμές. Επειδή όμως όλοι οι Έλληνες πρέπει να ξέρουμε τι θα στοιχίσουν σε εμάς και στις γενιές που έρχονται οι Ολυμπιακοί Αγώνες, καλούμε την Κυβέρνηση να οριστικοποιήσει αμέσως το έργο των κατασκευών.
Μετά από αυτήν την οριστικοποίηση, δεν θα δεχθούμε καμία επιπλέον αύξηση στους προϋπολογισμούς των ολυμπιακών έργων. Και το μήνυμα αυτό πρέπει να είναι ένα ισχυρό μήνυμα και προς την Κυβέρνηση και προς όλους όσοι συναλλάσσονται με αυτήν.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Ορφανός έχει το λόγο.
ΓΕΩΡΓΙΟΣ ΟΡΦΑΝΟΣ: Σας ευχαριστώ, κύριε Πρόεδρε.
Κύριε Πρόεδρε, η Κυβέρνηση του κ. Σημίτη ουσιαστικά εγκατέλειψε τα όποια φιλόδοξα σχέδια είχε για αναβάθμιση της πρωτεύουσας και ανάπλαση του πολεοδομικού ιστού της με αφορμή τους Ολυμπιακούς Αγώνες του 2004. 
Ενδεικτικά, η μισή Λεωφόρος Κύμης, οι ανισόπεδοι κόμβοι της Λεωφόρου Κηφισίας και της Λεωφόρου Ποσειδώνος, η νότια επέκταση της δυτικής περιφερειακής Λεωφόρου Υμηττού, η αναβάθμιση της  Λεωφόρου Μεσογείων, τα μεγαλόπνοα σχέδια σχετικά με τη διεθνή ζώνη του Ολυμπιακού Χωριού είναι λίγα από τα έργα, τα οποία διαφημίστηκαν και στη συνέχεια εγκαταλείφθηκαν από την Κυβέρνηση.
Είναι φανερό ότι η Κυβέρνηση στην προσπάθειά της να σταθεί στην επιφάνεια πετάει ένα-ένα τα έργα στο πλάι και προχωράει με όσα είναι αναγκαία. Και κάθε φορά έχουμε τη νέα δικαιολογία: Αυτό δεν μας το είχαν ζητήσει, το άλλο δεν το είχαμε στη σύμβαση που κάναμε με τη Διεθνή Ολυμπιακή Επιτροπή, αυτά είναι σχέδια, τα οποία κάποιοι πρότειναν, αλλά εμείς δεν τα είχαμε συμπεριλάβει στον προϋπολογισμό κλπ. 
Έχω όμως και μία δήλωση του κ. Πάγκαλου, ο οποίος έλεγε ότι με όλα αυτά τα συγκεκριμένα έργα είχαν κάνει έναν προϋπολογισμό, ο οποίος ήταν της τάξεως του 1,3 τρισεκατομμυρίων δραχμών. Σήμερα λέμε ότι ο προϋπολογισμός είναι 1,5 τρισεκατομμύριο με τα μισά έργα έξω. Άρα έχουμε υπερδιπλασιασμό του κόστους, σύμφωνα με αυτά τα οποία κυκλοφορούν από πλευράς Κυβέρνησης. 
Έχω να πω όμως ότι έχουμε και κάποια άλλα ενδεικτικά στοιχεία, ξεκινώντας από τα έργα είναι ευθύνη της Γενικής Γραμματείας Αθλητισμού. Τα αρχικά έργα θα κόστιζαν 143 δισεκατομμύρια περίπου. Αυτό λεγόταν στις 11.12.2000, για να μην μας πείτε ότι αναφέρομαι στα έργα του φακέλου. Είναι τα έργα που είχαμε αποφασίσει ως πολιτεία ότι θα κάνουμε για τους Ολυμπιακούς Αγώνες και ήταν αρμοδιότητας της Γενικής Γραμματείας Αθλητισμού. Στις 14.5.2001 το κόστος γίνεται 296 δισεκατομμύρια, αυξάνεται δηλαδή κατά 107%. Με τη δημοπράτηση των έργων, το κόστος αυξάνεται κατά 111 δισεκατομμύρια και φθάνει στα 407 δισεκατομμύρια. Αν υπολογίσουμε ότι μέσα σε αυτά, μετά το φιάσκο για το διαγωνισμό του ιπποδρόμου, έχετε βάλει και τον ιππόδρομο, κόστους περίπου 65 δισεκατομμυρίων, έχουμε μία αύξηση κατά 141% του αρχικού προϋπολογισμού.
Είναι, λοιπόν, φανερό ότι δεν τα μελετήσατε, ότι όταν τα μελετήσατε, δεν τα προσεγγίσατε σωστά και από εκεί και πέρα τα οικονομικά σάς έχουν πάρει από κάτω. Είχαμε μάλιστα προχθές και την υπεύθυνη της Ευρωπαϊκής Τράπεζας Επενδύσεων, η οποία μας είπε ότι έχετε ζητήσει ολυμπιακό δάνειο. 
Παραδεχθείτε το. Είναι προτιμότερο, γιατί οι καλοί λογαριασμοί κάνουν τους καλούς φίλους. Είναι εθνικό το θέμα, αλλά να ξέρουμε τι θα πληρώσουμε εμείς και οι επόμενες γενιές, εμείς και τα παιδιά μας. Δεν μπορείτε εσαεί να το κρύβετε. Για λίγο θα είσθε εκεί. Όσο λίγο θα είσθε, εξυπηρετείτε καλύτερα τον εθνικό στόχο αν το διαχειρισθείτε με ειλικρίνεια και αν θελήσετε να συστρατευθούμε σε αυτόν το στόχο και να μην τον κάνετε κομματικό όπλο για τις εκλογικές κατευθύνσεις.
Θέλω να πω και κάτι ακόμα. Αυτά που εξυπηρετούν τους Ολυμπιακούς Αγώνες είναι έργα τα οποία καλύπτουν τις γενικότερες απαιτήσεις για κάθε άλλο γεγονός. Είχε πει ο κ. Βενιζέλος, ο αρμόδιος επί του Πολιτισμού, ότι κάνετε έργα τα οποία θα χρησιμοποιηθούν και για άλλους σκοπούς, όπως για παράδειγμα το Διεθνές Κέντρο Ραδιοτηλεόρασης, του οποίου το κόστος έφθασε στα ύψη. 
Εδώ θέλω να θέσω ένα ερώτημα απλά: Γιατί θα έπρεπε να κινηθούμε τόσο μαξιμαλιστικά για κάτι που δεν ξέρω αν θα ξαναχρησιμοποιήσουμε και να μην ολοκληρώσουμε τη Λεωφόρο Κύμης, η οποία είναι ανάγκη για την πόλη, θα έδινε άλλες δυνατότητες; 
Κοντά σε αυτά, επιτρέψτε μου, ως Βουλευτής της περιφέρειας, να προσθέσω το εξής: Εμείς οι Θεσσαλονικείς και όλοι από την υπόλοιπη Ελλάδα βλέπουμε πραγματικά με πόνο να ξεκινάει μία διαδικασία ανάθεσης κάποιου έργου στον γνωστό κ. Καλατράβα, του οποίου η αξία δεν αμφισβητείται.
Επιτρέψτε μου όμως, να σας πω ότι η Ισπανία φρόντισε να αναδείξει το δικό της Καλατράβα, η Ελλάδα τι έκανε; Προσέτρεξε στα έτοιμα και δεν φρόντισε να αξιοποιήσει τις δικές της δυνάμεις, μια και ήταν μία ευκαιρία να αναδείξουμε το δικό μας πολιτισμό και σ' αυτόν τον τομέα. Ξεκίνησε με 40 δισεκατομμύρια, τώρα μιλάνε για 100 δισεκατομμύρια και εμείς ρωτάμε που θα τα βρούμε, όταν την ίδια ώρα το πρόγραμμα "ΕΛΛΑΣ 2004", το οποίο διαφημίσατε ως τη ζυγαριά απέναντι στην υπόλοιπη Ελλάδα, δεν προχωράει. 
Έχω μπροστά μου ένα ολόκληρο τεύχος από την περιφέρεια της κεντρικής Μακεδονίας όπου αναφέρονται τα ολυμπιακά, επονομαζόμενα, έργα -τότε που όλα φαίνονταν καλά και κάθε έργο το εντάσσατε στην ολυμπιακή διαδικασία- από τα οποία φαίνονται τα εξής. Θα σας αναφέρω ενδεικτικά. 
Πρώτον, Καυτατζόγλειο Στάδιο. Ξεκινήσαμε με 1 δισεκατομμύριο, το βάλαμε στα 14 δισεκατομμύρια και είπαμε ότι θα κάνουμε ένα έργο για να μείνει και σήμερα ακόμη το έργο αυτό δεν έχει ανατεθεί. Ακόμη βρισκόμαστε σε διαδικασία ανάθεσης. Το ερώτημά μου είναι πότε θα ξεκινήσει, πότε θα ολοκληρωθεί και τι ακριβώς θα περιέχει.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα συνεχίσω, κύριε Πρόεδρε.
Δεύτερον, είχατε διαφημίσει ότι συγχρόνως θα κάνουμε και έργα, τα οποία θα ανεβάσουν την εικόνα της πόλης, όπως τη σύνδεση του αεροδρομίου με την οδό Θεσσαλονίκης-Νέων Μουδανιών. Μάλιστα η δημοπράτηση προβλεπόταν να γίνει τον Απρίλιο του 2001 και η περαίωσή του να έχει γίνει. Σας λέω ότι δεν ξεκίνησε. Ψάχνουμε να βρούμε πού γίνεται το έργο. 
Θέλετε να σας πω κι άλλο; Η αναβάθμιση του κόμβου Κ-8 της Τριανδρίας όπου στον πίνακα φαινόταν ότι είναι υπό πλήρη ωριμότητα -μια και μάθατε να χρησιμοποιείτε και τέτοιες εκφράσεις τελευταία, και ο κ. Σημίτης και οι υπόλοιποι μιλάτε για πλήρη ωριμότητα των έργων- και σας πληροφορώ ότι σήμερα -αύριο το πρωί έκτος του 2002- μόνο κάποια χωματουργικά έργα έχουν γίνει. Θεωρητικά το έργο θα τέλειωνε πριν από έξι μήνες. 
Να προχωρήσουμε παραπέρα και να σας πω για όλα τα έργα τα οποία έχετε βάλει στον ΟΣΕ; Ανάπλαση -λέει- του κτιρίου του σιδηροδρομικού σταθμού με ολοκλήρωση το 2002. Δεν έχει ξεκινήσει το έργο. Όσο είδατε εσείς ανάπλαση και αναβάθμιση, άλλο τόσο είδαν και οι υπόλοιποι Θεσσαλονικείς. 
Αν θέλετε, εδώ έχω τα έντεκα έργα, όπως τα είχατε οριοθετήσει και ελάχιστα έχουν ξεκινήσει. Είναι φανερό, λοιπόν, ότι στα λόγια καλά τα πάτε, έχετε συνηθίσει. Στα έργα υστερείτε και η ανάγκη που έχουμε αυτήν τη στιγμή, ως χώρα, είναι όσο μπορούμε να πραγματοποιήσουμε περισσότερα έργα. 
Για όσο θα βρίσκεστε εκεί, κυρία Υφυπουργέ -που σας έστειλαν σήμερα εδώ, δεν ξέρω γιατί και βέβαια είναι έκδηλη η νευρικότητά σας και από την προηγούμενη επερώτηση και με την παρουσία σας τώρα, ενδεχομένως δεν αισθάνονται σίγουροι γι' αυτά που έγιναν- και μέχρι να φτάσουμε στη διαδικασία για τις εκλογές, φροντίστε να βάλετε ένα λιθαράκι. Αρκετά τα λόγια, αρκετά η υποβάθμιση, αρκετά οι υποσχέσεις. Εκείνο το οποίο όλοι περιμένουμε είναι να φανείτε έστω και ένα λεπτό άξιοι του ρόλου σας. Βέβαια αυτά δεν αφορούν εσάς προσωπικά, άλλοι είναι οι βασικοί υπεύθυνοι. Εσείς σήμερα δέχεσθε τα πυρά, όμως παρ' όλα αυτά εκπροσωπείτε την Κυβέρνηση κατά τον Κανονισμό, θεσμικά όπως είπαμε προηγουμένως. 
Θα θέλαμε καθαρές απαντήσεις. Τι σχεδιάζετε, με πόσα χρήματα το σχεδιάζετε, με τι δάνεια θα γίνουν όλα αυτά, έτσι ώστε να ξέρει ο Έλληνας πολίτης μετά από αυτή μας τη συζήτηση τι τον περιμένει. Εμείς βέβαια ξέρουμε, αλλά από την άλλη πλευρά υπάρχει η υποχρέωση της πολιτείας να ενημερώνει τους Έλληνες πολίτες, αυτούς οι οποίοι τελικά καλούνται να πληρώσουν και το κόστος αυτής της διαδικασίας. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Τρυφωνίδης έχει το λόγο.
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κυρίες και κύριοι συνάδελφοι, το ότι οι Ολυμπιακοί Αγώνες είναι εθνική υπόθεση, αυτό δεν σημαίνει ότι θα απεμπολήσουμε την υποχρέωσή μας ως Αξιωματική Αντιπολίτευση να ασκούμε εποικοδομητική κριτική για να επιτευχθεί καλύτερα και πιο ολοκληρωμένα ο εθνικός αυτός στόχος των Ολυμπιακών Αγώνων. 
Οι Ολυμπιακοί Αγώνες στην Αθήνα κατέδειξαν και τις αδυναμίες του ελληνικού κράτους, αλλά κυρίως της ελληνικής Κυβέρνησης που τα τελευταία χρόνια διαχειρίζεται τα πράγματα και ανέλαβε την ευθύνη της τέλεσης των Ολυμπιακών Αγώνων. Έτσι το εθνικό αυτό γεγονός απέδειξε ότι κατ' αρχάς δεν υπάρχει χωροταξικός και περιβαλλοντικός σχεδιασμός στη χώρα και φυσικά ούτε στο λεκανοπέδιο της Αττικής.
Αυτό έχει σαν αποτέλεσμα τα Ολυμπιακά έργα τα οποία γίνονται ή θα κατασκευαστούν στο μέλλον, γιατί είναι ορισμένα τα οποία δεν έχουν αρχίσει στην Αττική, να "χωροθετούνται" έπειτα όχι από ολοκληρωμένη μελέτη, όχι από σωστό χωροταξικό σχεδιασμό, αλλά εκεί που τελικά καταλήγουν από τη διαπάλη των διαφόρων συμφερόντων. Αυτή είναι κοινή διαπίστωση. Και έρχεται εκ των υστέρων ο Οργανισμός της Αθήνας να τοποθετήσει στο χάρτη αυτά τα ολυμπιακά έργα εκεί που ενετάχθησαν, όπως προανέφερα. Και αυτό γίνεται τώρα δύο χρόνια πριν από την ολοκλήρωση των έργων, ενώ όπως καταλαβαίνετε θα έπρεπε να υπάρχει ένας σωστός χωροταξικός και περιβαλλοντολλογικός σχεδιασμός από πριν. 
Το γεγονός αυτό αποδεικνύει ότι η Αττική υφίσταται ένα μεγάλο περιβαλλοντολογικό πλήγμα. Δεν υπάρχει ολοκληρωμένη συγκοινωνιακή μελέτη που θα βοηθούσε την Αττική και την Αθήνα να δεχθεί αυτό το βάρος, αυτό το φορτίο των Ολυμπιακών Αγώνων. Δεν υπάρχει πολεοδομικός σωστός σχεδιασμός. Πάρα πολλοί διερωτώνται σήμερα, ακόμη και φιλοκυβερνητικές εφημερίδες όπως φερ' ειπείν έκαναν "ΤΑ ΝΕΑ" στις 16 και 17 Φεβρουαρίου του 2002, εάν χάθηκε για την Αθήνα η μεγάλη ευκαιρία να εκμεταλλευθεί τους Ολυμπιακούς Αγώνες, να αναπλαστεί, να αναβαθμιστεί, να αυξήσει την ποιότητα ζωής στην Αττική για τους κατοίκους της. Και απ' ό,τι φαίνεται, δυστυχώς, χάσαμε το τρένο και ο μεγάλος υπεύθυνος είναι η Κυβέρνηση Σημίτη. 
Θα σας φέρω ορισμένα παραδείγματα που καταδεικνύουν αυτήν τη χαμένη ευκαιρία για την Αθήνα. Και πρώτα απ' όλα έστω και μετά απ' αυτόν τον ελλιπή σχεδιασμό των συγκοινωνιακών έργων, συνέχεια έχουμε καταργήσεις. Όπως προανέφεραν και οι συνάδελφοι καταργήσαμε ένα τμήμα της λεωφόρου Κύμης, καταργήσαμε τους ανισόπεδους κόμβους στην Κηφισίας και στην παραλία κλπ. Βλέπουμε δηλαδή ένα "πετσόκομμα" έργων, τα οποία θα βελτίωναν την κυκλοφοριακή υποδομή στην Αττική με αποτέλεσμα να μειωθεί -αν υπήρχε αυτή η υποδομή- και η ατμοσφαιρική ρύπανση της Αθήνας, για την οποία κανένα μέτρο η Κυβέρνηση Σημίτη και κυρίως ο προκάτοχος ΥΠΕΧΩΔΕ ο κ. Λαλιώτης δεν έχει λάβει. Δηλαδή δεν θα μπορεί η Αθήνα να πληροί τις προδιαγραφές ποιότητος ατμοσφαιρικού αέρα που απαιτείται για να γίνουν οι Ολυμπιακοί Αγώνες, δέσμευση την οποία ρητά ανέλαβε η χώρα μας. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα μου επιτρέψετε να χρησιμοποιήσω και τη δευτερολογία μου. 
Επίσης, βλέπουμε χώροι πρασίνου, όπως προανεφέρθη, στο Ελληνικό ή στο Γουδί να είναι μόνο χαρτιά και μακέτες και όχι μόνο αυτό, αλλά όπως προανέφερε και η κα Πετραλιά να κινδυνεύει ένα μεγάλο τμήμα να οδηγηθεί σε οικιστική εκμετάλλευση, χωρίς να διατεθεί το υπόλοιπο για πάρκο. Γίνεται ένας σκουπιδοτενεκές έργων και αποθηκών, που θα εξυπηρετήσουν τους Ολυμπιακούς Αγώνες και πιστεύω ότι αυτόν το χαρακτήρα θα κρατήσει μέχρι το τέλος. 
Βλέπουμε ότι επεμβάσεις που έπρεπε να γίνουν στον Ελαιώνα στη δυτική Αττική κλπ δεν έγιναν. Όπως προανέφερα θα αναβάθμιζαν την ποιότητα ζωής στην Αττική και δεν έγινε τίποτε. Ξαναθυμίζω το βασικό που έχει σχέση με τη δημόσια υγεία των κατοίκων της Αττικής και θα συμβεί πολύ περισσότερο την περίοδο της έναρξης των Ολυμπιακών Αγώνων. Είναι η ποιότητα του ατμοσφαιρικού αέρα για το οποίο δεν έχετε κάνει το παραμικρό και είναι πολύ μεγάλη η ευθύνη σας. Τι έχετε κάνει όμως στην πραγματικότητα; Χρησιμοποιείτε τους Ολυμπιακούς Αγώνες ως αφορμή, ως αιτία για να εξυπηρετήσετε ιδιωτικά συμφέροντα. 
Πρόσφατα η Υπουργός σας, η κα Παπανδρέου, έφερε στη Βουλή ένα νομοσχέδιο τότε για το περίφημο Ολυμπιακό Χωριό Τύπου στο Μαρούσι με τη δικαιολογία ότι έκανε λάθος εκατό χιλιάδες τετραγωνικά μέτρα στο οικόπεδο. 
Ποιος έκανε το λάθος; Το ελληνικό δημόσιο, το ΥΠΕΧΩΔΕ. Αν είναι δυνατόν να είναι εκατό χιλιάδες τετραγωνικά μέτρα λάθος το οικόπεδο. Είναι απαράδεκτο και όταν  πιέζαμε την Κυβέρνηση αυτή έλεγε "ξέρετε, αυτοί πήγαν από εκατόν πενήντα χιλιάδες τετραγωνικά μέτρα σε διακόσια πενήντα χιλιάδες τετραγωνικά μέτρα, δηλαδή ήταν η σύμβαση της κας Αγγελοπούλου της "Αθήνας 2004" με το Δήμαρχο Αμαρουσίου". Αυτά ευτελίζουν την Κυβέρνηση και αν εμείς μείνουμε σιωπηλοί σε τέτοιες ενέργειες της Κυβέρνησης, ευτελιζόμαστε και εμείς σαν Αξιωματική Αντιπολίτευση. Έχουμε καθήκον να τα σημειώσουμε. 
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
Αυτή η μεγάλη αλλαγή κάποια στιγμή, αυτό το λάθος, ξέρετε γιατί έγινε; Το προανέφερε ο συνάδελφός μας. Έγινε για ένα ολυμπιακό χωριό κατοικιών εκτάσεως τριάντα χιλιάδων τετραγωνικών μέτρων. Δηλαδή, όλο το χωριό θα έχει κατοικίες ισόγειες και διώροφες τριάντα χιλιάδων τετραγωνικών μέτρων. Για τις ανάγκες αυτού του χωριού κατασκευάζεται εμπορικό κέντρο ενενήντα χιλιάδων τετραγωνικών -αν είναι δυνατόν- το οποίο δίδεται στην ιδιωτική πρωτοβουλία. 
Η σημειακή αυτή παρέμβαση σ' αυτό το σημείο της Αττικής θα τινάξει στον αέρα και την Αττική οδό και τη Λεωφόρο Κηφισίας και τα πάντα και έγινε, για να εξυπηρετηθούν ιδιωτικά συμφέροντα. Το ίδιο γίνεται και στην παραλία, δίπλα στις πισίνες που χρειάζονται για τους Ολυμπιακούς Αγώνες. Εκεί κατασκευάζονται τουριστικές εγκαταστάσεις για να δοθούν σε ημετέρους. 
Ο Έλληνας πολίτης επιβαρύνεται με το κόστος κατασκευής μη απαραίτητων έργων για την τέλεση των Ολυμπιακών Αγώνων και το περιβάλλον επιβαρύνεται σημαντικά, γιατί δεν γίνεται αυτό κατόπιν μελέτης ούτε συγκοινωνιακής, ούτε περιβαλλοντικής. Ολοκληρώνεται το σκηνικό με την εταιρεία "Ολυμπιακά Ακίνητα Α.Ε.", την οποία έφερε πάλι η Κυβέρνηση πρόσφατα και λέει ότι τη διαχείριση αυτών των εγκαταστάσεων θα τη δώσουν εκ των προτέρων σε ιδιωτικά συμφέροντα με διαβλητές διαδικασίες ανωνύμου εταιρείας.
Εδώ πρόκειται για περιουσία του δημοσίου που δίδεται σε ημέτερους, που θα έχουν για δεκαετίες ενοικιάσει τέτοιες εγκαταστάσεις, που πλήρωσε με το αίμα του ο ελληνικός λαός για να κατασκευασθούν. Αυτοί δεν θα βάλουν δραχμή και θα τις εκμεταλλεύονται για χρόνια. Αυτό το δικαίωμα τους το δίνει η Κυβέρνηση του ΠΑΣΟΚ. Υπάρχει και ένας επιπλέον λόγος, που συνεστήθη η εταιρεία. Να υπάρχει ένας δεύτερος διάδρομος για δανεισμό, ώστε να μην φαίνεται στο δημόσιο χρέος. 
Ευχαριστώ, κύριε Πρόεδρε, για την ανοχή.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Η κυρία Υφυπουργός έχει το λόγο για είκοσι πέντε λεπτά. Παρατηρώ ότι είστε ψύχραιμη και άλλωστε ως μηχανικός απέναντι σε μηχανικούς έχετε ευθύ λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είμαι ψύχραιμη και δεν ξέρω πώς ο κύριος συνάδελφος, ο οποίος αποχωρεί από την Αίθουσα...
ΓΕΩΡΓΙΟΣ ΟΡΦΑΝΟΣ :  Πάω στην Επιτροπή Ευρωπαϊκών Υποθέσεων.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ναι, αλλά βάλατε κάποια ερωτήματα και θέλω και εγώ να βάλω ένα: Συνεννοηθήκατε όλοι μαζί πριν κάνετε αυτήν την επερώτηση; Γιατί εγώ σας παρακολούθησα. Το περιεχόμενο της επερώτησης είναι συγκεκριμένο,  αλλά οι τοποθετήσεις σας ήταν πολύ διαφορετικές από το περιεχόμενο. Πέρα όμως από αυτό, ήταν και αντιφατικές μεταξύ τους. Οικολογική ευαισθησία από τη μια, όχι στο τραμ από την άλλη, που είναι το οικολογικό και το φιλικό προς το περιβάλλον μέσο μεταφοράς σε μία γενικότερη πολιτική που κάνει η χώρα μας.  Ναι, στον κόμβο τον τάδε γιατί είναι απαραίτητος, όχι σε πολλά εργοτάξια και σε πολλά λατομεία που χρειάζονται για να γίνουν κάποια έργα. 
Τελικά θα μπορέσουμε να πούμε στον ελληνικό λαό ότι αυτήν τη στιγμή την Ολυμπιάδα τη θέλει όλη η χώρα και ότι όλη η ελληνική Βουλή και όλα τα κόμματα παλεύουμε στο στόχο αυτό με σύνεση, σοβαρότητα, επάρκεια και γνώση, αλλά και με αύξηση της  ουσιαστικής παραγωγικότητάς μας; 
Κυρίες και κύριοι συνάδελφοι, εδώ τέθηκαν προσωπικά ζητήματα. Κυρία Πετραλιά, ευχαριστώ πολύ για τα πολύ καλά σας λόγια, αλλά δεν ξέρω αν οι προσωπικές συναντήσεις, δηλώσεις, συνεντεύξεις συνιστούν την αγάπη και το ενδιαφέρον για τα ολυμπιακά έργα και την εργατικότητα. Μπορεί να μη συμμετέχω σε συζητήσεις, σε συναντήσεις...
ΦΑΝΗ ΠΕΤΡΑΛΙΑ-ΠΑΛΛΗ: Θεσμικά ήρθαμε στο ΥΠΕΧΩΔΕ.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Θεσμικά, λοιπόν, στο ΥΠΕΧΩΔΕ την αρμοδιότητα των ολυμπιακών έργων την έχει η Υπουργός. Εκείνη σας κάλεσε άρα ...
ΦΑΝΗ ΠΕΤΡΑΛΙΑ-ΠΑΛΛΗ: Όχι, δεν μας κάλεσε εκείνη. Πήγαμε και η κυρία Υπουργός είχε όλο της το επιτελείο και δεν ήσασταν εσείς. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Αυτό όμως, κυρία Πετραλιά, δεν σημαίνει ότι όλη η πολιτική ηγεσία του ΥΠΕΧΩΔΕ και όλες οι υπηρεσίες του ΥΠΕΧΩΔΕ είτε αφορούν στη χωροταξία είτε στην πολεοδομία είτε στα έργα δεν είναι αυτήν τη στιγμή σ' αυτήν την προσπάθεια αν θέλετε σε μια συνισταμένη πάρα πολύ δυναμική για να ολοκληρωθούν αυτά τα έργα και να γίνει ό,τι είναι το καλύτερο δυνατό. Είναι απόφαση, είναι πιστεύω συνείδηση και ούτε υπάρχει κομματική ή προσωπική εκμετάλλευση όπως ακούστηκε εδώ. Απεναντίας υπάρχουν δυσκολίες, υπάρχουν καθυστερήσεις, υπάρχουν αναθεωρήσεις και εμείς όλοι εδώ στη Βουλή ψηφίσαμε νόμους για να διευκολύνουμε την ολοκλήρωση αυτών των έργων. 
Ξέρετε ότι υπάρχουν προβλήματα με τις απαλλοτριώσεις. Προέκυψε η διάταξη για τις επιτάξεις για να μπορέσουμε να διευκολύνουμε αυτά τα έργα και αυτές τις απαλλοτριώσεις. Δεν είναι απλά θέσφατα και με μαγικό ραβδί καμωμένα όλα. Και βεβαίως κατανοείτε κάποια πράγματα. Εσείς μιλάτε για το σχεδιασμό και ζητάτε το κόστος της μεταολυμπιακής χρήσης. Λοιπόν, να σας πω κάτι. Δεν έχω ασχοληθεί με το οικονομικό κόστος της μεταολυμπιακής χρήσης και δεν ξέρω να σας απαντήσω αν εκεί εστιάζεται το ενδιαφέρον σας και δεν έχω κανένα κόμπλεξ να το πω αυτό γιατί το πρώτο ενδιαφέρον μου, όπως και της Κυβέρνησης είναι η υλοποίηση των έργων σωστά, χρηστά, άμεσα, ποιοτικά με σεβασμό στο περιβάλλον με όλες τις δεσμεύσεις που έχουμε και όπου αναθεωρούνται αυτές εκ των πραγμάτων. Γιατί δεν αποφασίζει κανείς μόνος του, αλλά υπάρχουν μελέτες, υπάρχουν συντεταγμένες δυνάμεις, υπάρχουν συντεταγμένοι οργανισμοί που ασχολούνται μ' αυτό το θέμα. Οι ερωτήσεις δε που βάλατε σήμερα είναι καλές, αλλά  αφορούν στενά, διαχειριστικά και επιμέρους ζητήματα που εδώ θα έπρεπε να είχατε το σύνολο των Υπουργείων, Μεταφορών, Ανάπτυξης, Οικονομίας για να σας απαντήσουν στα εξειδικευμένα σε επίπεδο χειριστών θεμάτων των Υπουργείων τους θέματα. 
Δε νομίζω, λοιπόν, ότι ο στόχος σύμφωνα με το πάθος που βάλατε είναι το αν στα Μουδανιά το "Ελλάδα 2004" σε ένα κομμάτι δεν έκανε προκήρυξη. Υπάρχουν πέντε ολυμπιακές πόλεις. Το "Ελλάδα 2004" έχει απλωθεί παντού. Υπάρχουν έργα και βεβαίως και παράλληλα. Διότι μη μου πείτε ότι αυτήν τη στιγμή η εγρήγορση που υπάρχει σε όλα τα έργα δεν αφορά στο στόχο της Ολυμπιάδας και της μεταολυμπιακής χρήσης. Τα έργα περιβάλλοντος που γίνονται και που δεν είναι ενταγμένα στα ολυμπιακά έργα είτε αφορούν βιολογικούς καθαρισμούς είτε αφορούν ΧΥΤΑ είτε αφορούν αναπλάσεις και πράσινο, δεν εντάσσονται στην Αθήνα, στην Ελλάδα την οικολογική ή την περιβαλλοντική με την ευαισθησία, τον πολιτισμό και την ιστορία που θα υποδεχτεί και θα φιλοξενήσει τους αγώνες του 2004 και που με τη συνείδηση όμως και την εκπαίδευση, την περιβαλλοντική, την ολυμπιακή και την αθλητική θα έχει για τη μεταολυμπιακή της χρήση δημιουργήσει ένα πολύτιμο κεφάλαιο για να μπορέσουν να επενδύσουν οι νέες γενιές και στην αναπτυξιακή, αλλά και την κοινωνική και πολιτιστική διαδικασία;
Ας μη μικραίνουμε, λοιπόν, τους στόχους μας μέσα από στενές διαχειριστικές τοποθετήσεις διότι βεβαίως εγώ πολύ ευχαρίστως εάν αυτά τα θέματα τίθενται, τα έχω σημειώσει, να καθίσουμε ώρες να τα συζητήσουμε, διότι δεν μπορώ να σας τα πω...
ΜΑΡΙΟΣ ΣΑΛΜΑΣ: Έχετε προϋπολογίσει το κόστος...
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Σας παρακαλώ, να σας πω κάτι. Μη μυθοποιούμε κάποια πράγματα και μη δαιμονοποιούμε κάποια άλλα. Για το καλό όλων μας το λέω αυτό. Και στην Ατλάντα και στο Σίδνεϊ υπήρχαν προβλήματα. Με την καταστολή λύθηκαν κάποια ζητήματα την ώρα την οργανωτική και νομίζω ότι καταλαβαίνετε όλοι ότι υπάρχουν ζητήματα και υπάρχουν και αναθεωρήσεις. Είμαστε η χώρα η οποία γέννησε τους Ολυμπιακούς Αγώνες και η οποία προσπαθεί και με τη συμβολή της Αξιωματικής Αντιπολίτευσης σε πάρα  πολλά. Εγώ δεν θα διαφωνήσω σ' αυτό. Αλλά μη μεμψιμοιρούμε τόσο πολύ πια. Γιατί, ξέρετε φαντάζει έξω η ολυμπιακή ιδέα και η μιζέρια της πολιτικής να αντιμετωπίσει το στόχο και να τον υλοποιήσει, προσφέροντας τη δική της συνιστώσα της πρότασης, της προσφοράς στον κοινό πάγκο της προσφοράς γι' αυτήν τη μεγάλη ιδέα και γι΄ αυτήν τη μεγάλη διοργάνωση. Γιατί ξέρετε εμείς οι πολιτικοί τελικά πρέπει να αποδείξουμε, γιατί μας ακούει και ο ελληνικός λαός, ότι πέρα από τη διαχείριση που κάνει η Τεχνική Υπηρεσία της Νομαρχίας και που είναι υποχρέωσή της να την κάνει για το πόσα χρήματα στοιχίζει το τετραγωνικό της απαλλοτρίωσης, ότι έχουμε το σθένος, την πολιτική, το όραμα, την πρόταση, το "συγγνώμη" και το "επιθυμώ και τρέχω" για να ολοκληρώσω κάποια πράγματα για να ενισχύσουμε και την αξία της πολιτικής που και αυτή αυτόν τον καιρό κινδυνεύει.
Για να απαντήσω με την κινδυνολογία που βάλατε εσείς της ολυμπιακής προσφοράς. 
Κυρίες και κύριοι συνάδελφοι, συγκεκριμένα θα ήθελα να απαντήσω σε κάποια θέματα που αναφερθήκατε σε ό,τι αφορά τη συγκεκριμένη επερώτηση. Υπάρχει το πρόγραμμα πρασίνου για τα ολυμπιακά έργα, περιλαμβάνει τα γνωστά, είχαμε απαντήσει και σε ερώτησή σας, το μνημόνιο συναντίληψης και συνεργασίας για την υλοποίηση του ολυμπιακού πρασίνου και για την αναβάθμιση της εικόνας της Αθήνας, της υπόλοιπης Αττικής και εγώ θα έλεγα και της υπόλοιπης Ελλάδας, γιατί και εκεί υπάρχουν ζητήματα τέτοια.
ΦΛΩΡΟΣ ΚΩΝΣΤΑΝΤΙΝΟΥ: Δεν λέει στην επερώτησή της η Νέα Δημοκρατία για την Ελλάδα, μόνο την Αττική ξέρει.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Είναι και αυτό ένα θέμα της περιφερειακής αντίληψης. Η ολυμπιακή ιδέα αφορά όλο τον κόσμο, όλη την Ελλάδα και τα έργα που κάνει η Κυβέρνηση αφορούν σε όλη τη χώρα. Η Αθήνα είναι η πρωτεύουσα των αγώνων του 2004 και εκεί έχει πέσει ιδιαίτερο ενδιαφέρον, ιδιαίτερη προσοχή. 
Έχουν, λοιπόν, προχωρήσει όλα αυτά και βεβαίως με τη συνεργασία, τις συμφωνίες και τις συμβάσεις που έχουν γίνει με το "ΑΘΗΝΑ 2004", ένα πρόγραμμα που θα υλοποιηθεί. 
Πάρα πολλές από τις μελέτες έχουν ολοκληρωθεί, υπάρχουν μελέτες σε εξέλιξη με χρόνο παράδοσης το τέλος του επόμενου Μαΐου, αποτελούν πραγματικά μεγάλη υποχρέωση και μεγάλη δέσμευση της Κυβέρνησης τα έργα πρασίνου και είναι και μεγάλο κομμάτι της γενικής εργολαβίας που έχουμε, έργων που δημοπρατούνται ταυτόχρονα. Είχε αλλάξει αυτό το σκεπτικό αν θυμάστε, γιατί είχαμε παραδεχθεί ότι θα έπρεπε να πάμε ταυτόχρονα με τις εργολαβίες για να μπορέσουμε να προχωρήσουμε πιο γρήγορα. Όλα αυτά γίνονται σταδιακά, υπάρχουν ήδη σε εξέλιξη έργα πρασίνου στα τμήματα της Αττικής Οδού, υπάρχει το πρόγραμμα αποκατάστασης των ανενεργών λατομείων, το ξέρετε αυτό, το εξήγγειλε η Υπουργός, μιλήσαμε γι' αυτήν την προσπάθεια όπως και για άλλες προσπάθειες παράλληλες που έχουν να αξιοποιήσουν περιοχές που είναι ανενεργές, αλλά που μπορούν να αποκατασταθούν με πράσινο και όχι μόνο, αλλά και με πολιτιστικές και άλλες δραστηριότητες αναψυχής. Υπάρχουν ακόμα κάποιες ανάγκες. Εγώ θα σας αναφέρω τις ποσότητες των φυτών που είναι αναγκαίες και έχουν ετοιμαστεί. Σε ό,τι αφορά στα δέντρα δεν πρόκειται για οκτακόσια είκοσι δύο πεντακόσια τεμάχια, για τους θάμνους επτά εκατομμύρια οκτακόσιες ογδόντα χιλιάδες τεμάχια, για τα ποώδη φυτά τα πολυετή φυτά και μικρού ύψους έξι εκατομμύρια εκατόν εβδομήντα χιλιάδες τεμάχια και για φυτά που καλύπτουν το έδαφος, τους ανθόφυτους χλοοτάπητες είναι τέσσερις χιλιάδες εκατόν πενήντα στρέμματα. 
Οι απαιτούμενες αυτές ποσότητες για τα έργα πρασίνου όλων των κατηγοριών έχουν κοινοποιηθεί στους συνεταιρισμούς, στους Έλληνες φυτωριούχους, η ελληνική αγορά όπως είπαν είναι σε θέση να καλύψει τις ανάγκες των έργων σε φυτικό υλικό, εκτός από ειδικές προδιαγραφές αν υπάρχουν κάποια δένδρα ειδικών προδιαγραφών.
Οι ανάγκες σε υδάτινους πόρους βάσει των στοιχείων των μελετών που έχουν ολοκληρωθεί είναι εντάξει, υπάρχει μια σύμβαση με το ΙΓΜΕ που μπορώ να σας την καταθέσω, έχει ανατεθεί δηλαδή στο ΙΓΜΕ μια υδρογεωλογική μελέτη συγκεκριμένων περιοχών του Λεκανοπεδίου όπου θα αναπτυχθούν διάφορα έργα και θα γίνουν προτάσεις μέσα σε συγκεκριμένο χρονοδιάγραμμα για την εξασφάλιση αυτών των υδάτινων πόρων. Παράλληλα βέβαια, ξέρετε πολύ καλά ότι το ΥΠΕΧΩΔΕ, επειδή αναφερθήκατε σ' αυτό, προωθεί ενσωματώσεις σε κοινοτικές οδηγίες που αφορά τη διαχείριση υδατικών πόρων. Θα έλθει το νομοσχέδιο. Υπάρχουν και παράλληλες πρωτοβουλίες θεσμικές, αλλά και συγχρόνως παρακολούθηση και με ελεγκτικούς μηχανισμούς για να ολοκληρωθούν αυτά τα έργα αλλά και αυτές οι δεσμεύσεις που υπάρχουν.
Ο προϋπολογισμός των έργων είναι της τάξεως των 70 δισεκατομμυρίων δραχμών και βεβαίως υπάρχει παράλληλα το πρόγραμμα όλων των αναπλάσεων του πρασίνου με μια σειρά από έργα που υλοποιούνται εντός των Ολυμπιακών αθλητικών έργων, το Ολυμπιακό Χωριό, το Φαληρικό Δέλτα, γύρω από τα ολυμπιακά έργα, στο πλαίσιο των μεγάλων συγκοινωνιακών έργων όπως είναι το αεροδρόμιο που αναφέρατε, η εθνική οδός, ο ολυμπιακός δακτύλιος στη Μαραθώνια διαδρομή, στο πλαίσιο πάντα των ολυμπιακών αναπλάσεων, στους υφιστάμενους χώρους πρασίνου όπως είναι ο Λυκαβηττός, το Πάρκο Πύργου Βασιλίσσης, στα λατομεία και στην Πεντέλη π.χ. αλλά και σε άλλες περιοχές.
Έχουμε επίσης έργα δήμων και αναδασώσεις που πάλι αφορούν στο πράσινο, έργα πρασίνου και αποκαταστάσεων στην ενοποίηση των αρχαιολογικών χώρων κλπ.  Είναι ένα σύνολο υποχρεώσεων σε έργα πρασίνου που είχε αναλάβει το ΥΠΕΧΩΔΕ, όπως είναι καταγεγραμμένα στο μνημόνιο 2004. Όλα αυτά θα υλοποιηθούν με τις κατηγορίες και με τον αριθμό και δεν θα έχουμε ούτε υπερβάσεις ούτε υπερβολές. 
Όλα αυτά τα έργα που αφορούν τις αναπλάσεις έχουν ένα συνολικό προϋπολογισμό περίπου 158 δισεκατομμύρια δραχμές και πιστεύουμε ότι όλα θα τηρηθούν μέσα στο πρόγραμμα που έχει αναπτυχθεί.
Επίσης πρέπει να σας πω ότι το ΙΓΜΕ θα παραδώσει τη μελέτη σε λίγους μήνες και θα έχουμε τις γεωτρήσεις που προβλέπονται, τις παρεμβάσεις που προβλέπονται, τις εργολαβίες κλπ. 
Τα ξέρετε αυτά, κύριε Κεφαλογιάννη, γιατί τα έχουμε ξανασυζητήσει εδώ. Είναι συνδυασμένες προσπάθειες και  πρωτοβουλίες, δεσμεύσεις, συμβάσεις, λειτουργίες, μελέτες, τεχνικές προδιαγραφές, περιβαλλοντικές προδιαγραφές, προσπάθειες για να μην έχουμε καταγγελίες για περιβαλλοντικούς όρους και λόγους και γενικά πρόκειται για μια εργώδη προσπάθεια στο σύνολο των συντεταγμένων δυνάμεων του ΥΠΕΧΩΔΕ, όλων των υπηρεσιών και όλης της πολιτικής ηγεσίας.
Μπορείτε βεβαίως αυτά τα στοιχεία να τα ελέγξετε στην πορεία, όταν δεν ολοκληρωθούν σύμφωνα με τα χρονοδιαγράμματα και να έλθετε στη Βουλή να τα καταγγείλετε. Μεγάλη βεβαίως θα είναι η συμβολή γιατί θα έχουμε αξιοποίηση αποθεμάτων και σε υδάτινους πόρους, αλλά και σε πράσινο στο ιστορικό κέντρο, σε συνεργασία με την ΕΥΔΑΠ, στην Διονυσίου Αεροπαγίτου, δημιουργία του πάρκου Παρθένη κλπ. 
Δεν θέλω να απαντήσω με όλες τις λεπτομέρειες γιατί πραγματικά αφορούν ένα πρόγραμμα πολύ συγκεκριμένο, πολύ σημαντικό το οποίο γνωρίζετε και δεν μπορείτε να πείτε ότι έχουμε κάποια αλλοίωση ή παρέκκλιση σ' αυτό που έχει γίνει. Άρα δεν εστιάζεται ίσως σε κάποιες πραγματικότητες το περιεχόμενο της επερώτησής σας. 
Σε ό,τι αφορά όλα τα πολιτιστικά που έθεσε ο κύριος συνάδελφος, όπου επιτρέπεται και όπου μπορούμε να έχουμε πράσινο και σε αρχαιολογικούς χώρους, προβλέπεται ενίσχυση και αυτό γίνεται μέσα από τις μελέτες και για τα μεγάλα αστικά κέντρα και για τα περιαστικά. Θα υπάρχει μια έκταση που υπερβαίνει τα τέσσερις χιλιάδες στρέμματα, προβλέπεται η συντήρηση και αναβάθμιση του πρασίνου καθώς και υποδομών πυροπροστασίας και φωτισμού του Εθνικού Κήπου, του Πεδίου του Άρεως, το Λυκαβηττού, του Πάρκου Περιβαλλοντικής Ευαισθητοποίησης, του Λόφου του Αρδηττού, του Πάρκου του Ζαππείου, του Βοτανικού Κήπου, της Πανεπιστημιούπολης Αθηνών στα Ιλίσια, υλοποίηση ολοκληρωμένου προγράμματος οικολογικής ανασυγκρότησης του Όρους Αιγάλεω και του Ποικίλου όρους. Όλα αυτά είναι και μελέτες και προετοιμασία και προγράμματα που προχωρούν. 
Τέλος σε ό,τι αφορά τις πλατείες Συντάγματος και Κουμουνδούρου ενισχύεται το ήδη υπάρχον πράσινο και στους προγραμματισμένους άξονες που είναι γνωστοί σε όλους, Όλγας, Ανδριανού,   προβλέπεται προσθήκη πρασίνου σε σημαντική έκταση κλπ. 
Άρα αλλάζει η Αθήνα. Θα είναι πράσινη η Αθήνα, θα είναι οικολογική η Αθήνα, κύριοι συνάδελφοι. Να μην είμαστε τόσο αφαιρετικοί των όσων όλοι μαζί προσπαθούμε να κάνουμε. 
Υπάρχουν κάποιοι αναλυτικοί πίνακες για τα έργα πρασίνου, έχουμε αυτόν τον προϋπολογισμό που είπαμε πριν και φαίνεται ότι αυτό το πρόγραμμα προχωρεί κανονικά. Μέσα απ' αυτό αναδεικνύεται όλος ο οικολογικός χώρος στην Αθήνα και το περιβάλλον γενικά είναι εναρμονισμένο με την ανάπτυξη.
Υπάρχουν παρεμβάσεις στους ολυμπιακούς χώρους, όπως ο ολυμπιακός πόλος στη Νίκαια και ο ολυμπιακός αθλητικός πόλος στα Λιόσια.
Πρόκειται για παρεμβάσεις που αφορούν την αξιοποίηση των χώρων αυτών με δίκτυα πεζοδρόμων, σύνδεση με υφιστάμενους χώρους αναψυχής, φωτισμό, φύτευση, κηποτεχνικά έργα και οργάνωση κυκλοφορίας.
Επίσης έχουμε το έργο ανάπλασης της αφετηρίας της μαραθώνιας διαδρομής, έκταση 57 στρεμμάτων. Υπάρχει μελέτη που έχει πάρει βραβείο πανελλήνιου αρχιτεκτονικού διαγωνισμού και έχει υλοποιηθεί ήδη κατά ένα μεγάλο μέρος. Και βέβαια ξέρετε σε όλες αυτές τις ιστορικές διαδρομές -πράγμα που προσπαθούμε να το κάνουμε και στην Εγνατία Οδό και αλλού- προσπαθούμε να αναδείξουμε και την ιστορικότητα, γιατί δεν είναι μόνο το πράσινο και όλα αυτά. Οι Αρχαίοι σε αυτές τις διαδρομές είχαν στήσει και κάποια μνημεία ή κάποια στοιχεία που κάτι σήμαιναν και που νομίζω ότι είναι καιρός κι εμείς να τα κάνουμε και για να θυμίζουν το παρελθόν, αλλά και για να μπορούμε να είμαστε κι εμείς πρόγονοι κάποιων στο μέλλον.
Υπάρχουν τα έργα αποκατάστασης των ανενεργών λατομείων της Αττικής. Έχουμε ολοκλήρωση των έργων αναπλάσεων. Έχουν ολοκληρωθεί οκτώ έργα ανάπλασης. Είναι υπό κατασκευήν σαράντα τέσσερα και σαράντα τέσσερα υπό μελέτη. Μέχρι τον Απρίλιο του 2004 θα έχουν ολοκληρωθεί όλα αυτά τα έργα, τα οποία αφορούν στο πράσινο, σύμφωνα με τις μελέτες και τα χρονοδιαγράμματα.
Πρέπει να σας πω ότι στους πίνακες καταγράφονται ενενήντα έξι έργα του ευρύτερου προγράμματος των αναπλάσεων, ο φορέας υλοποίησης, ο προϋπολογισμός, η φάση στην οποία βρίσκονται σήμερα τα έργα και όλα αυτά τα στοιχεία που ζητάτε με την ερώτησή σας.
Η σημασία όλων αυτών των αναπλάσεων είναι τεράστια, γιατί έχουν πολλαπλασιαστικές επιπτώσεις και τώρα και μετά, κύριοι συνάδελφοι, στη βελτίωση της ποιότητας της ζωής της Αθήνας, που όλοι αναφέρατε. Το κέντρο, η Αθήνα, που συγκέντρωσε τελικά όλη την ανάπτυξη, όλους τους οικονομικούς πόρους -το ανέφεραν και οι συνάδελφοι του κόμματός σας πριν- έχει ένα ιερό χρέος να γίνει μια πόλη που θα μπορέσει να ανταποκριθεί στο στοίχημα της περιβαλλοντικής προστασίας, το στοίχημα της ολυμπιακής ιδέας και διοργάνωσης, που η ολυμπιακή ιδέα έχει σαφώς την ποιότητα της ζωής, την ποιότητα του αθλητισμού, την ποιότητα του ανταγωνισμού, του συναγωνισμού και της προσπάθειας.
Σ' αυτό, λοιπόν, θέλω να απαντήσω και να πω στον κύριο συνάδελφο ότι δεν προσπαθούμε απλώς να βάλουμε ένα λιθαράκι, αλλά προσπαθούμε να βάλουμε γερά θεμέλια. Σε ό,τι με αφορά προσωπικά -γιατί η ερώτηση ήταν προσωπική- εάν δεν υπάρχουν αυτά τα πυρά, η εκτόξευση τελικά τόσων μεγάλων βράχων, θα μπορέσουμε να βάλουμε αυτό το λιθαράκι και ίσως με αυτό το λιθαράκι μπορέσουμε όλοι μαζί, όχι μόνο η Κυβέρνηση, χωρίς κομματικές αντιπαλότητες σε θέματα τέτοιου επιπέδου, να οικοδομήσουμε το πραγματικό οικοδόμημα της ποιότητας της ζωής, γιατί, κυρίες και κύριοι συνάδελφοι, όλα αυτά είναι πολύ καλά στα συνθήματα, αλλά όταν γίνεται η δουλειά, όταν υπάρχει όλη αυτή η προσπάθεια, όταν υπάρχουν οι αγκυλώσεις και όταν πρέπει κανείς νύχτα-μέρα -κι αυτό κάνει η Κυβέρνηση- να εργάζεται συστηματικά, χρηστά, ορθολογικά, ποιοτικά, για να αναδείξει και να προωθήσει αυτό το έργο, νομίζω ότι είναι πάρα πολλές φορές στείρο και καθόλου εποικοδομητικό το ύφος ίσως και το είδος ενός περιεχομένου, έτσι όπως το βάλατε σήμερα εδώ στα επιπλέον ζητήματα. 
Θέλω να σας διαβεβαιώσω -γιατί οι Ολυμπιακοί Αγώνες, το είπατε κι εσείς, δεν είναι πεδίο κομματικής αντιπαράθεσης- ότι η διοργάνωσή τους και αυτή η προετοιμασία ίσως είναι και μια μεγάλη ευκαιρία για όλους μας, για την πολιτική, για την ανάπτυξη, για την οικονομία, για να δοκιμάσουμε τις αντοχές μας στην ετοιμότητα και στην πληρότητα και πώς αυτή ποιοτικά την αναδεικνύουμε. Μπορεί όμως συγχρόνως να δώσει και τις ευκαιρίες, για να διευκολύνουμε και άλλου είδους παρεμβάσεις, που θα συνεισφέρουν και στις μεταολυμπιακές δεκαετίες πάρα πολύ θετικά αποτελέσματα. 
Το πράσινο όμως και τα έργα που αναφέρει και η ερώτησή σας για την ανάπλαση, αποτελούν δύο καθοριστικής σημασίας παρεμβάσεις για τη βελτίωση του αισθητικού περιβάλλοντος, αλλά και της ποιότητας της ζωής. Και αυτό το έργο προχωρεί καλά.
Έχουμε υπογράψει, έχουμε εκδώσει μελέτες, έχουμε αρχίσει την υλοποίηση των έργων. Άρα δεν μπορεί η ερώτησή σας παρά να πάρει την απάντηση του συγκεκριμένου χρονοδιαγράμματος και της συγκεκριμένης υλοποίησης.
Θα ήθελα να πω, όμως, ότι όλες οι δράσεις, που αφορούν στον τομέα περιβάλλοντος, είναι προσανατολισμένες. Και εκεί θα απαντήσω και στην αγαπητή κυρία συνάδελφο ότι μπορεί να μη συμμετέχω στις συναντήσεις, να μην έχω κληθεί, αλλά συμμετέχω στις χωροθετήσεις, στις τροποποιήσεις, στις υπογραφές και στις επεξεργασίες εκείνες που χρειάζονται για την επιτάχυνση και την ποιοτική αναβάθμιση των Ολυμπιακών έργων που μέχρι σήμερα πάρα πολλές φορές οι νόμοι που έχουμε και εμείς ψηφίσει, οι θεσμοί, δεν επιτρέπουν. Γιατί ξέρετε ότι δεν είναι μόνο η πολιτική απόφαση μιας Κυβέρνησης, ενός Υπουργείου ή μιας Υπουργού, αλλά είναι ένα ολόκληρο θεσμικό πλαίσιο και μία νοοτροπία, σε άλλες περιπτώσεις, που μπορεί να εμποδίζει την επιτάχυνση αυτών των έργων. 
Συμμετέχω, λοιπόν, ενεργά, κυρία συνάδελφε, σε αυτή την προσπάθεια, αλλά χωρίς ίσως πολλές κορώνες, πιθανώς με αυτήν τη σεμνότητα που θεωρώ ότι έχει όλο το ΥΠΕΧΩΔΕ απέναντι στο μεγάλο έργο της ολυμπιακής προετοιμασίας και των συγκεκριμένων έργων που απαιτούν και γνώση και επάρκεια και τεχνική γνώση, αλλά και άλλες δυνατότητες.
Δίνουμε, λοιπόν, μεγάλο βάρος σε όλη αυτήν την εναρμόνιση με το περιβάλλον. Ετοιμάζουμε, μέσα σε αυτή την προετοιμασία, πάρα πολύ ουσιαστικές συναντήσεις. Έχουν έρθει και Υπουργοί, γιατί αναφερθήκατε σε στοιχεία και του ΟΟΣΑ και της Ευρωπαϊκής Ένωσης και της Χωροταξίας και του Περιβάλλοντος και των έργων γενικά, των δημοσίων και των Ολυμπιακών, παρακολουθώντας τα έργα, συμμετέχοντας σε διάφορες συσκέψεις και λειτουργίες που γίνονται στο ΥΠΕΧΩΔΕ. Διοργανώνουμε συνεργασίες στο στόχο πάντα της σωστής ετοιμότητας για τα Ολυμπιακά έργα, της σωστής διοργάνωσης, αλλά και σε ένα στόχο που έχει βάλει η Κυβέρνηση με την κατάθεση που έκανε πρώτα στο Υπουργικό Συμβούλιο τις προηγούμενες ημέρες, στο στόχο της βιώσιμης ανάπτυξης, μία εθνική στρατηγική που έλειπε, για μία ανάπτυξη που θα σέβεται όχι μόνο αποσπασματικά αυτό που αρέσει στον καθένα μας, αλλά το σύνολο της κοινωνίας, το σύνολο της αξίας της περιβαλλοντικής διάστασης, αλλά και την οικονομική ευημερία των πολιτών.
Οι Ολυμπιακοί Αγώνες, η Ολυμπιακή προετοιμασία, τα έργα πρασίνου, τα έργα ανάπλασης, είναι το στίγμα της δικής μας πολιτικής, αλλά και της δική μας της χώρας. Αυτό το στίγμα δεν πρέπει να το αμαυρώνουμε. Όχι με κοινοβουλευτικό έλεγχο. Να το κάνουμε. Δεν πρέπει, όμως, να το αμαυρώνουμε με παρεκκλίσεις από το στόχο, με περιεχόμενα τέτοια που εγώ τουλάχιστον ακούγοντας εδώ σήμερα θεώρησα ότι ίσως κάποιοι δεν αγαπάμε πολύ το χρέος για τους Ολυμπιακούς Αγώνες και νομίζω απλώς συνθηματικά το εκφράζουμε, είτε το δημοσιοποιούμε σε άλλους χώρους, ώστε να παίρνουμε προσωπικά και αποσπασματικά τα "μπράβο".
Η Κυβέρνηση του ΠΑΣΟΚ, το ΥΠΕΧΩΔΕ, αλλά και όλες οι συντεταγμένες δυνάμεις του Υπουργείου, οι υπηρεσίες και όλοι οι θεσμοί, είναι σε έναν άλλο στόχο. Στο στόχο της δυναμικής ολοκλήρωσης αυτών των έργων, στο στόχο μιας Ολυμπιάδας που θα είναι η μοναδική, η ξεχωριστή για όλους τους πολίτες της χώρας, για όλο τον κόσμο μέσα σε μία καινούρια διάσταση και σε μία καινούρια προοπτική της βιώσιμης ανάπτυξης, του πολιτισμού, της αειφορίας.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο Βουλευτής κ. Στέλιος Ματζαπετάκης ζητεί άδεια ολιγοήμερης απουσίας του στο εξωτερικό. Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Κεφαλογιάννης.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, η απάντηση της Κυβέρνησης μας γέμισε ανησυχία. 
Πραγματικά θέλω να ρωτήσω αν αντιλαμβάνεται η Κυβέρνηση ότι βρισκόμαστε οκτακόσιες μόνο ημέρες πριν από την τέλεση των Ολυμπιακών Αγώνων του 2004. 
Στην εικοσιπεντάλεπτη ομιλία της η κυρία Υπουργός αφιέρωσε μόνο τρία λεπτά για να απαντήσει στην επερώτηση της Νέας Δημοκρατίας.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Στην επερώτηση απάντησα, κύριε Κεφαλογιάννη.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Και στα τρία αυτά λεπτά το μόνο το οποίο αντιληφθήκαμε είναι ότι δεν έχει κατά νου την κρίσιμη αυτή ημερομηνία του Αυγούστου του 2004.
Όλα αυτά τα οποία μας είπε ότι πρέπει να γίνουν...
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Είπα ότι γίνονται.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ... για το πράσινο και το περιβάλλον, για τα δένδρα, τους θάμνους, τα λουλούδια, όλα αυτά που θα ομορφύνουν την Αττική, την Αθήνα και τις άλλες ολυμπιακές πόλεις, φαίνεται ότι η Κυβέρνηση προγραμματίζει να τα βάλει μετά τους Ολυμπιακούς Αγώνες του 2004. Κάτι τέτοια ακούει, βλέπει, ελέγχει ο κ. Όσβαλντ και μας λέει ότι στις διάφορες δράσεις που αναλαμβάνει η Κυβέρνηση για τους Ολυμπιακούς Αγώνες, όπως το μετρό, ο προαστιακός και τόσα άλλα, τα συγκοινωνιακά, η φιλοξενία και ούτω καθ' εξής, δεν έχει κατά νου την ημερομηνία των Ολυμπιακών Αγώνων, αλλά όπως είπε ο κ. Όστβαλντ, το 2005. Γι' αυτό ανησυχούμε, κύριε Πρόεδρε.
Μας είπε ότι αρμόδια για τους Ολυμπιακούς Αγώνες είναι η κα Παπανδρέου. Τότε γιατί είστε εσείς εδώ; Γιατί δεν είναι η κα Παπανδρέου για να απαντήσει; Η κα Παπανδρέου που έκανε τις δηλώσεις και για το πράσινο και για τα άλλα έργα; 
Σας ρώτησε ο κ. Σαλμάς για τη μεταολυμπιακή χρήση. Δεν σας απασχολεί αυτό το θέμα;
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Πάρα πολύ.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν αντιλαμβάνεστε ότι έτσι όπως οδηγούνται οι Ολυμπιακοί Αγώνες με τις υπερβάσεις στο κόστος, που θα ξεπεράσει τα 3,5 τρισεκατομμύρια δραχμές -και θα σας πω παρακάτω όλες τις δαπάνες που θα γίνουν για τους Ολυμπιακούς Αγώνες- θα φορτωθούμε και τη μεταολυμπιακή χρήση των έργων; Δεν αντιλαμβάνεστε ότι αυτά που θα γίνουν για τους Ολυμπιακούς Αγώνες δεν θα μπορέσουν να συντηρηθούν και όσα είναι μόνιμες εγκαταστάσεις -γιατί και πάρα πολλές απ' αυτές είναι λυόμενες- θα σαπίσουν και θα καταστραφούν και δεν θα μείνει τίποτα; 
Είναι πάρα πολύ σοβαρό το θέμα και οφείλετε να έχετε κάνει μελέτη και οφείλετε να έχετε γνώση του τι θα γίνει την επόμενη μέρα των Ολυμπιακών Αγώνων.
Αναφερθήκατε επίσης -και αναφέρθηκε και ο αγαπητός Κοινοβουλευτικός Εκπρόσωπος του ΠΑΣΟΚ, ο κ. Κωνσταντίνου- στο "ΕΛΛΑΔΑ 2004". Το πρόβλημά σας είναι αν συμπεριλαμβάνεται στην επερώτηση της Νέας Δημοκρατίας; Έχουμε κάνει δώδεκα επερωτήσεις, εκατοντάδες ερωτήσεις. 
Εσείς, κύριε Κωνσταντίνου, και η Κυβέρνηση δεν πρέπει να δώσει μία εξήγηση στη Βουλή τι έχει δαπανηθεί από το πρόγραμμα των τετρακοσίων δισεκατομμυρίων για το "ΕΛΛΑΔΑ 2004"; Γνωρίζετε να μας πείτε πόσα δαπανήθηκαν το 2001;
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Όχι αποσπασματικά, θα σας απαντήσω συνολικά.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Υπουργέ.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Η ερώτηση λοιπόν που σας κάνω είναι: Γνωρίζετε τον προϋπολογισμό για το "ΕΛΛΑΔΑ 2004" για το 2001 και το 2002; 
Σας λέω λοιπόν, κύριε Πρόεδρε, για να διευκολύνω και την Κυβέρνηση ότι το 2001 η Κυβέρνηση δαπάνησε έντεκα δισεκατομμύρια από τα τετρακόσια. Ζητήσαμε και προφορικά από τον κ. Βενιζέλο, την κα Παπανδρέου και τώρα από την παριστάμενη κυρία Υπουργό να μας πει ποιος είναι ο προϋπολογισμός του "ΕΛΛΑΔΑ 2004" για το 2002. Σιγή ιχθύος. Απορία ψάλτου βηξ. Ξέρετε γιατί; Γιατί γνωρίζουν πολύ καλά ότι αν δεσμευθούν σ' ένα νούμερο, θα το ελέγξουμε το Δεκέμβριο που συζητείται ο προϋπολογισμός.
Γι' αυτό, λοιπόν, το παραμύθι για την άλλη Ελλάδα ρωτήστε την Κυβέρνηση, όχι την Αξιωματική Αντιπολίτευση. Την Κυβέρνηση που δαπανά 3,5 τρισεκατομμύρια για τους Ολυμπιακούς Αγώνες και έντεκα δισεκατομμύρια μόνο για την περιφέρεια. Ούτε ένα δένδρο ούτε ένα φυτό ούτε μια πρασιά δεν έχει μπει στις υπόλοιπες ολυμπιακές πόλεις.
Εγκαλείτε επίσης τη Νέα Δημοκρατία για τη δικιά σας ολιγωρία: για τους κόμβους, για τον προϋπολογισμό,  για την εγκατάλειψη των έργων. Φταίει δηλαδή η Νέα Δημοκρατία αν η Κυβέρνηση πολλαπλασιάζει το κόστος -και θα σας πω και γι' αυτό- των Ολυμπιακών Αγώνων και εγκαταλείπει το μητροπολιτικό πάρκο στο Ελληνικό; Σας το είπε η κα Πετραλιά. Το έχει κάνει αποθήκη, σκουπιδότοπο. Φταίει η Νέα Δημοκρατία γι' αυτό; 
Η Νέα Δημοκρατία εγκατέλειψε το πολυδύναμο αθλητικό κέντρο στο Δέλτα του Φαλήρου γιατί υπήρχε αδυναμία της Κυβέρνησης να μεταφέρει τον Ιππόδρομο στο Μαρκόπουλο;
Η Νέα Δημοκρατία φταίει για την εγκατάλειψη της πεζογέφυρας στο σταθμό του ΗΣΑΠ στο Στάδιο Ειρήνης και Φιλίας; Η Νέα Δημοκρατία το έκανε αυτό; Η Νέα Δημοκρατία ακύρωσε για μετά τους Ολυμπιακούς Αγώνες του 2004 τους ανισόπεδους κόμβους από το Χίλτον στην Αλεξάνδρας, στην Αγία Βαρβάρα στα σύνορα του Χαλανδρίου; Αυτούς τους κόμβους της λεωφόρου Κηφισίας η Νέα Δημοκρατία τους ακύρωσε; Δέσμευση δεν ήταν; Γι αυτό δεν μας εγκαλεί ο κ. Ρογκ και ο κ. Όσβαλντ; Εμείς φταίμε γι αυτό; 
Η Νέα Δημοκρατία ακύρωσε τους δύο από τους τρεις ανισόπεδους κόμβους στη λεωφόρο Ποσειδώνος δηλαδή Αμφιθέας, Καλαμακίου και Αλίμου; Η Νέα Δημοκρατία φταίει γι αυτό; Το ότι δεν το βάλαμε και σε αυτήν την επερώτηση είναι το πρόβλημα; 
Η Νέα Δημοκρατία είχε δεσμευτεί ότι οι δύο ολυμπιακοί πόλοι δηλαδή η περιοχή της παραλίας και η περιοχή του ολυμπιακού σταδίου θα μπορούσαν να συνδεθούν μέσα σε δώδεκα λεπτά και τώρα θα πρέπει να χωριστούν οι Έλληνες σε ιθαγενείς, δηλαδή εμείς, και στους άλλους τους επισκέπτες, οι οποίοι θα έχουν την πιστοποίηση να κυκλοφορούν στον ολυμπιακό δακτύλιο και θα κάνει ο κάθε Έλληνας πολίτης δύο και τρεις και τέσσερις και πέντε ώρες για να πάει από τη μια μεριά της Αττικής στην άλλη; Η Νέα Δημοκρατία φταίει γι αυτό; Δεν πρέπει να είστε πιο σεμνοί σαν Κυβέρνηση; Δεν πρέπει να είστε πιο σεμνοί όταν έχετε οδηγήσει σε παγίδα τους Ολυμπιακούς Αγώνες, όταν θα πληρώνουν και τα παιδιά μας; Θέλετε να σας πω για τον προϋπολογισμό επειδή αναφερθήκατε; Ο προϋπολογισμός των Ολυμπιακών Αγώνων ξεκίνησε το 1997 με 850 δισεκατομμύρια, όλου του πακέτου. Το 1999 ήταν 1.100 δισεκατομμύρια. Το 2000 ήταν 1.300 δισεκατομμύρια. Το 2001 ήταν 1.400. Το 2002 ήταν 1780 δισεκατομμύρια. Και τι δεν συμπεριλαμβάνεται σε αυτό;  Δεν συμπεριλαμβάνεται το κόστος του "ΑΘΗΝΑ 2004" που το ελληνικό δημόσιο είναι ο μοναδικός μέτοχος της εταιρείας και δεκαπέντε μέρες μετά την τέλεση και των παραολυμπιακών αγώνων, ό,τι χρέος υπάρχει θα κληροδοτηθεί στο Υπουργείο Οικονομικών, για να το πληρώσει το ελληνικό δημόσιο. Αυτός ο προϋπολογισμός είναι 700 δισεκατομμύρια. 
Σας έχουμε πει και άλλη φορά ότι και στο Σίδνεϊ και στην Ατλάντα ο προϋπολογισμός ξέφυγε από 40%-75%. Πού θέλετε να οδηγήσετε την Ελλάδα; Θέλετε τους Ολυμπιακούς Αγώνες του 2004 να τους κάνετε σαν τους ολυμπιακούς αγώνες του Μόντρεαλ;
Γνωρίζει η Κυβέρνηση, γνωρίζει ο Κοινοβουλευτικός Εκπρόσωπος και η Υπουργός ότι ακόμα και σήμερα που μιλάμε, πληρώνουν οι Καναδοί το κόστος της οικονομικής αποτυχίας των ολυμπιακών αγώνων του 1976; Το γνωρίζει αυτό η Κυβέρνηση; Εκεί θέλετε να μας οδηγήσετε; Η Κυβέρνηση λέει 1.700 δισεκατομμύρια το κόστος χωρίς να συμπεριλαμβάνει 1 τρισεκατομμύριο που είναι τα τριάντα έργα για τους ολυμπιακούς αγώνες, η επέκταση του μετρό που είναι δέσμευση προς την ολυμπιακή επιτροπή, ο προαστιακός σιδηρόδρομος στον οποίο αναφέρθηκε ο αγαπητός συνάδελφος κ. Τσιτουρίδης. Η περιφερειακή ζώνη του Πειραιά που και αυτό είναι μέσα στα έργα και οι ολυμπιακοί δήμοι οι οποίοι και αυτοί θέλουν 100 δισεκατομμύρια. Αυτό είναι 1 τρισεκατομμύριο επιπλέον κόστος. Διακόσια δισεκατομμύρια είναι η διαμονή και διατροφή των πενήντα χιλιάδων αστυνομικών, θα σας έλεγα και στρατιωτών. Όλα αυτά μαζί και με τα 700 δισεκατομμύρια που σας είπα του "ΑΘΗΝΑ 2004", ανεβάζουν το κόστος στα 3,68 τρισεκατομμύρια δραχμές. Μπορεί η ελληνική οικονομία, με δάνεια, μπορεί με κρυφό χρέος, με κρυφούς προϋπολογισμούς πού θα κληθεί η επόμενη κυβέρνηση της Νέας Δημοκρατίας να πληρώσει, να αντέξει αυτό το κόστος; Αυτήν την υπηρεσία προσφέρετε; Γι' αυτό μας μιλούσατε στο κλείσιμο της ομιλίας σας για πέντε λεπτά; Αυτή είναι η αειφόρος ανάπτυξη; Αυτή είναι η ανάπτυξη, η στηριζόμενη στις δυνάμεις της ελληνικής οικονομίας; Αυτό είναι το όραμα του ΠΑΣΟΚ για τους Ολυμπιακούς Αγώνες;
Για τις υπερβάσεις σας τα είπαν οι κύριοι συνάδελφοι, δεν χρειάζεται να επαναλάβω.
Χρειάζεται, λοιπόν, η Κυβέρνηση να είναι πιο προσεκτική και κυρίως όταν απευθύνεται στο ελληνικό Κοινοβούλιο.
Για να καταλάβετε το μέγεθος της αλαζονείας της Κυβέρνησης θα σας πω ένα παράδειγμα, αν και σας είπε πάρα πολλά η κα Πετραλιά στην εισήγησή της. 
Μας μοίρασε ο κ. Λαλιώτης ένα από τα πολυτελή φυλλάδια για τα Σπάτα το οποίο βέβαια έχει πληρωθεί με δεκάδες εκατομμύρια δραχμές. Παρενθετικά σας λέω ότι για τους κόμβους για τους οποίους έχει ευθύνη το Υπουργείο το οποίο εκπροσωπείτε σήμερα εδώ, σε πολυδάπανα φυλλάδια αλλά και σε σποτς στην τηλεόραση στα δελτία των ειδήσεων, βλέπαμε τα ηλεκτρονικά αυτοκινητάκια να κινούνται κάτω υπογείως, καθέτως και διαγωνίως των κόμβων που ποτέ δεν έγιναν. Ποιος τα πληρώνει όλα αυτά για τη διαφήμιση και τις προσωπικές στρατηγικές στη μάχη της διαδοχής εν πλω ή δεν ξέρω πότε; Τα πληρώνει ο ελληνικός λαός.
Ακούστε, λοιπόν, τι μας είπε για τα Σπάτα. Σ' αυτό το πολυτελές φυλλάδιο λέει ότι σε δεκαέξι χιλιάδες στρέμματα έχουν φυτευτεί -ακούστε, κύριε Κωνσταντίνου- τρία κόμμα τρία  εκατομμύρια δένδρα και φυτά.
Η κυρία Υπουργός είναι Βουλευτής Μαγνησίας και ασφαλώς δεν χρειάζεται να ταξιδεύει πάρα πολύ από το αεροδρόμιο των Σπάτων. Εμείς όμως που το χρησιμοποιούμε κάθε εβδομάδα, διαβάζοντας αυτήν την ανακοίνωση του ΥΠΕΧΩΔΕ θα πιστεύαμε ότι το Αεροδρόμιο των Σπάτων έχει μετατραπεί σε ζούγκλα του Αμαζονίου. Με τρία εκατομμύρια τριακόσιες χιλιάδες δένδρα το αεροδρόμιο των Σπάτων έπρεπε να ήταν ζούγκλα του Αμαζονίου.
Εάν, λοιπόν, αυτό έχετε κατά νου, στο τέλος της τετραετίας όπως είπατε, τον Απρίλιο του 2004, να μας δίνετε τέτοια στοιχεία, όπως αυτά που μας έδωσε ο προκάτοχός σας στο Υπουργείο ΠΕΧΩΔΕ, κακή υπηρεσία προσφέρεται και στο περιβάλλον και στην εθνική οικονομία και στην ευπρεπή παρουσία της πόλης στους Ολυμπιακούς Αγώνες και στη χρηστή διαχείριση του δημοσίου χρήματος του ελληνικού λαού.
Κύριε Πρόεδρε, είμαστε πραγματικά ανήσυχοι γιατί έχουμε μία Κυβέρνηση που μέσα από την ακυβερνησία για την οποία πρώτος ο Πρωθυπουργός έδωσε το σύνθημα πέρσι τέτοιον καιρό πριν από το συνέδριο του κυβερνώντος κόμματος και έμεινε η χώρα ακυβέρνητη μέχρι το συνέδριο, αλλά και μετά όπως αποδεικνύεται στους διαγκωνισμούς των στελεχών στη μάχη της διαδοχής, κινδυνεύει όχι μόνο το περιβάλλον και γενικότερα η υπόθεση των Ολυμπιακών Αγώνων, αλλά και η πορεία της εθνικής οικονομίας μέσα από αυτό το έργο. 
Είμαστε πραγματικά ανήσυχοι. Θέλουμε να συμπαρασταθούμε σε αυτόν το μεγάλο εθνικό σκοπό. Είμαστε οι πρώτοι που είπαμε ότι οι Ολυμπιακοί Αγώνες είναι εθνική υπόθεση, είναι εθνική υπόθεση  που αφορά όλους. Είμαστε υπέρ της συναίνεσης. Συναίνεση όμως σημαίνει συμμετοχή, δεν σημαίνει ανοχή στην αδιαφάνεια και πολύ περισσότερο δεν σημαίνει προσχώρηση σε προειλημμένες αποφάσεις της Κυβέρνησης που δεν βοηθούν στο να δαπανώνται τα χρήματα του ελληνικού λαού με τον καλύτερο δυνατό τρόπο για να έχει το μεγαλύτερο όφελος αυτός και τα παιδιά του στο μέλλον. 
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα δυτικά θεωρεία της Βουλής αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 Χρόνια από την Ελληνική Επανάσταση" είκοσι μαθητές και μαθήτριες και τέσσερις συνοδοί δάσκαλοι από το Δημοτικό Σχολείο Βαρύπετρου Χανίων καθώς επίσης και είκοσι τρεις μαθητές και μαθήτριες και πέντε συνοδοί δάσκαλοι από το 2ο Δημοτικό Σχολείο Χανίων.
Η Βουλή τους καλωσορίζει.
(Χειροκροτήματα στην Αίθουσα)
Θα ήθελα να τους ενημερώσω ότι έχουμε κοινοβουλευτικό έλεγχο και στην Αίθουσα βρίσκεται ο Υπουργός ο οποίος απαντά και οι Βουλευτές οι οποίοι ερωτούν. 
Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. ο κ. Κωνσταντίνου για οκτώ λεπτά.
ΦΛΩΡΟΣ ΚΩΝΣΤΑΝΤΙΝΟΥ: Είμαι και εγώ από αυτούς που συμφωνούν, κύριε Πρόεδρε, και χαίρομαι που το επαναλαμβάνουμε σε αυτήν την Αίθουσα, ότι οι Ολυμπιακοί Αγώνες αποτελούν έναν εθνικό στόχο, ένα εθνικό όραμα, μία εξέταση που περνάει παγκόσμια ο Ελληνισμός, είναι στην κρίση δηλαδή όλου κόσμου και πρέπει να είμαστε απολύτως συνεπείς και με την ιστορία μας, αλλά και με τις σύγχρονες δυνατότητές μας. 
Χαίρομαι που το επαναλαμβάνουν οι συνάδελφοι της Νέας Δημοκρατίας, γιατί πριν από λίγους μήνες κορυφαία στελέχη τους άλλα έλεγαν. 
Και πρέπει να μην τα ξεχνάμε αυτά διότι δεν είναι τόσο απλά πράγματα. Στελέχη της Νέας Δημοκρατίας ήταν αυτά που έλεγαν ότι θα μας πάρουν τους Ολυμπιακούς Αγώνες. Δεν το είπαν μόνο μια φορά, αλλά πάρα πολλές φορές το τόνισαν και χαιρέκακα θα έλεγα το υπογράμμιζαν.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μια δήλωση μπορείτε να μας καταθέσετε στη Βουλή; Μια μόνο δήλωση στελέχους της Νέας Δημοκρατίας.
ΦΛΩΡΟΣ ΚΩΝΣΤΑΝΤΙΝΟΥ: Εδώ δεν είναι ώρα για ευφυολογήματα. Γνωρίζετε και ποιοι τα είπαν και που τα είπαν. Αν χρειάζεται για να πειστείτε γι' αυτό που λέω να σας φέρω δήλωση, θα το επιχειρήσω. Αλλά αν εσείς δεν το ακούσατε, ίσως να είστε από τους ελάχιστους Έλληνες που δεν το είδατε στις τηλεοράσεις.
Διαπιστώνω, λοιπόν, ότι η ρότα της Αντιπολίτευσης της Νέας Δημοκρατίας σε ό,τι αφορά το θέμα των Ολυμπιακών Αγώνων έχει αλλάξει. Σταμάτησε η θέση που λεγόταν κατά κόρον, κατά την άποψή μου, ότι θα μας πάρουν τους Ολυμπιακούς Αγώνες και η Αντιπολίτευση για τους Ολυμπιακούς Αγώνες σ' αυτό το εγχείρημα του Ελληνισμού γίνεται αλλιώς: Είτε ότι υπερβαίνουμε τους προϋπολογισμούς των έργων -και από εκεί και πέρα αρχίζει να λέει η Νέα Δημοκρατία ό,τι κατά τον προσφιλή της τρόπο χρησιμοποιεί τώρα τελευταία περί διαπλοκής και χίλια δυο τέτοια- είτε περιορίζουν το θέμα εκεί που θέλουν ομιλώντας για την Αττική. Και έρχομαι στην επερώτηση.
Θα παρατηρήσατε και εσείς, κύριε Πρόεδρε, και εγώ και οι συνάδελφοί μου του ΠΑΣΟΚ με έκπληξη την επερώτηση αυτή, λες και οι Ολυμπιακοί Αγώνες γίνονται για την Αθήνα. Αν πράγματι αυτός ήταν ο στόχος, οι Ολυμπιακοί Αγώνες δηλαδή να γίνουν για την Αθήνα, εγώ θα ήμουν αντίθετος, κύριοι συνάδελφοι της Νέας Δημοκρατίας. Και πιστεύω ότι και ο ελληνικός λαός θα ήταν αντίθετος.
Να σας θυμίσω λοιπόν -και δεν θα κάνω μεγάλη κατάχρηση από το λίγο χρόνο που έχω- τι λένε στην επερώτηση οι συνάδελφοι της Νέας Δημοκρατίας: "Δυστυχώς για την Αττική δεν υπήρξε ένα ολοκληρωμένο σχέδιο παρέμβασης που ταυτόχρονα θα αντιμετώπιζε την πολεοδομική ασφυξία, την έλλειψη πρασίνου κλπ.". Και συνεχίζει: "Το 2004 ήταν μια χρυσή ευκαιρία να διορθωθούν πολλά κακώς κείμενα της πρωτεύουσας και της Αττικής στο σύνολό της, να ανοίξουμε το μέτωπο προς τη θάλασσα, να πρασινίσουμε τους λιγοστούς ελεύθερους χώρους, να ρυθμίσουμε το κυκλοφοριακό, να ρυθμίσουμε την ποιότητα ζωής κλπ.". Πάντα, κύριε Πρόεδρε, για την Αθήνα και την Αττική. 
Φαίνεται ότι ο Κοινοβουλευτικός Εκπρόσωπος της Νέας Δημοκρατίας με πολύ μεγάλη καθυστέρηση κατάλαβε την γκάφα που έκανε η Νέα Δημοκρατία με αυτήν την επερώτηση και άρχισε να μας μιλάει και για το πρόγραμμα "Ελλάδα 2004".
Καλά, κύριοι συνάδελφοι, θα σας πείραζε να βάζατε και κάτι από την άλλη Ελλάδα εδώ μέσα;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτό είναι το πρόβλημα;
ΦΛΩΡΟΣ ΚΩΝΣΤΑΝΤΙΝΟΥ: Το ότι με διακόπτετε συνεχώς δείχνει ότι καταλαβαίνετε πού κάνατε την "πατάτα", κατά το κοινώς λεγόμενο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Είστε εκτός θέματος.
ΦΛΩΡΟΣ ΚΩΝΣΤΑΝΤΙΝΟΥ: Συνεχίζω, λοιπόν, κύριε Πρόεδρε.
Θα σας πείραζε, κύριοι συνάδελφοι της Νέας Δημοκρατίας, να μας πείτε και για το Βόλο και για τη Θεσσαλονίκη και για το Ηράκλειο και για τις ολυμπιακές πόλεις, να μας πείτε για το πρόγραμμα "ΕΛΛΑΔΑ 2004", που είχατε -επιτρέψτε μου να πω τη λέξη- πολιτικό θράσος να το επικαλεστείτε; Και θα εξηγήσω τι εννοώ.
Πως συγκροτήθηκε το πρόγραμμα "ΕΛΛΑΔΑ 2004"; Είναι πρόγραμμα της Κυβέρνησης με την έννοια της απόφασης του Υπουργού ή είναι προτάσεις των τοπικών νομών, των τοπικών ΤΕΒ που θα γίνουν και τι έργα θα γίνουν; Χωρίς καμιά άλλη χροιά ή καμιά άλλη σκέψη ή καμιά άλλη σκοπιμότητα συγκροτήθηκε και εκτελείται με αποφάσεις όλων των δημάρχων της Ελλάδας. Και επειδή αυτά είναι υπέρ της σωστής λειτουργίας της Κυβέρνησης γι' αυτό δεν τα συμπεριλάβατε στην επερώτηση. Αλλά ακούστε, αγαπάει ο Θεός τον κλέφτη, αγαπάει και το νοικοκύρη, λέει μια παροιμία. Θα σας θυμίσω τι λέγαμε πριν δυο ώρες.
Πριν δυο ώρες σ' αυτήν την Αίθουσα επερωτούσατε την παρούσα Υφυπουργό ότι χρηματοδότησε η Κυβέρνηση με πολλά χρήματα την Αττική και δεν δίνει χρήματα στη Θεσσαλονίκη. Πριν από δύο ώρες λεγόταν αυτό. Πέρασε εκείνη η επερώτηση. Ήρθαμε στην επόμενη. Τώρα επερωτάτε την Κυβέρνηση γιατί δίνει λίγα στην Αττική για το πράσινο. Για το πράσινο και για το περιβάλλον γενικά δεν είναι η κυρία Υφυπουργός που αφιέρωσε τρία λεπτά, αλλά είστε εσείς, κύριε Κοινοβουλευτικέ Εκπρόσωπε, και να με συγχωρείτε γιατί τότε σας διέκοψα για να σας δείξω ότι ήταν δώδεκα λεπτά και είκοσι επτά δευτερόλεπτα όταν αρχίσατε να μιλάτε για την επερώτηση.
Δηλαδή, είχατε δυόμισι λεπτά να αφιερώσετε, που δεν τα αφιερώσατε, στην επερώτηση. Τα υπόλοιπα τα λέγατε μόνο για να κάνετε πολιτική μέσω της τηλεόρασης. 
Θέλω, λοιπόν, κύριε Πρόεδρε, να απαντήσω και σε δύο, τρία άλλα πολιτικά ερωτήματα που επιχείρησε η Νέα Δημοκρατία να θέσει εκ των υστέρων. Το πρώτο αφορά το γεγονός ότι τώρα έπιασε τη Νέα Δημοκρατία μεγάλος πόνος και φόβος-δεν αναφέρομαι στην επερώτηση αυτήν καθ' εαυτήν, η κα Υπουργός απάντησε λεπτομερειακά και με τρόπο που δεν επιδέχεται αμφισβήτηση- για την μετα-ολυμπιακή χρήση των έργων. 
Κύριοι συνάδελφοι της Νέας Δημοκρατίας, πριν από ένα μήνα δεν φέραμε εμείς του ΠΑ.ΣΟ.Κ. νομοσχέδιο στη Βουλή; Μάλιστα, έγινε και πρώτο θέμα σε όλη την Ελλάδα, γιατί υπήρξε από εμάς, από τους Βουλευτές του ΠΑ.ΣΟ.Κ., και κριτική καθυστέρησης προς την Κυβέρνηση για τα ολυμπιακά ακίνητα.  Ποια ήταν η θέση σας τότε; Τώρα καταλάβατε τι γίνεται και έρχεστε μετά από ένα μήνα να πείτε σε μας τι κάνουμε για τη μετα-ολυμπιακή χρήση των έργων; Θέλετε να σας φέρω τα Πρακτικά της Βουλής για να σας θυμίσω τι λέγατε πριν από ένα μήνα; 
Είπατε, ακόμα -και μην εκτίθεστε, κύριε Κεφαλογιάννη- ότι θα φτάσουμε στο σημείο να χρειαζόμαστε τρεις και τέσσερις και πέντε ώρες για να φτάσουμε από τη μία πλευρά της Αθήνας στην άλλη. Κοιτάξτε, όταν λέτε τέτοιες υπερβολές και όταν θέλετε να μηδενίσετε τα πάντα και σ' αυτό το θέμα, όπως και σε άλλα, αυτά μένουν. Scripta manent και οι πρακτικογράφοι τα γράφουν και θα σας τα φέρουμε μεθαύριο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Είστε πολύ χρεωμένοι για να λέτε αυτά τα πράγματα.
ΦΛΩΡΟΣ ΚΩΝΣΤΑΝΤΙΝΟΥ: Θα σας τα φέρουμε μεθαύριο, για να μας λέτε ότι θα χρειαζόμαστε πέντε ώρες για να πάμε από τη μια πλευρά της Αθήνας στην άλλη. Είναι δυνατόν να το ισχυρίζεστε αυτό σοβαρά και ειλικρινά και να θέλετε να πείσετε τον ελληνικό λαό; Φυσικά, εμάς τους Βουλευτές του ΠΑ.ΣΟ.Κ. ή την Κυβέρνηση δεν θα την πείσετε γι' αυτά τα πράγματα, γιατί γνωρίζει, αλλά και ο ελληνικός λαός που δεν γνωρίζει λεπτομέρειες, νομίζετε ότι θα παρασυρθεί μ' αυτά πού λέτε;  
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα κυκλοφορούν στον ολυμπιακό δακτύλιο οι Αθηναίοι; 
ΦΛΩΡΟΣ ΚΩΝΣΤΑΝΤΙΝΟΥ: Αυτά, λοιπόν, κύριοι συνάδελφοι, περί κρυφών προϋπολογισμών και κρυφών χρεών. Εγώ πάντως διαπιστώνω ότι είμαι στη σωστή ρότα και απόδειξη είναι ότι μέχρι τώρα με διακόψατε τέσσερις φορές. Φαίνεται ότι αυτά που λέω σας πονάνε, κύριοι συνάδελφοι, και είναι αλήθεια. 
Τέλος, κύριε Πρόεδρε, αυτά που είπε ο κ. Κεφαλογιάννης αποτελούν επαναλήψεις άλλων συζητήσεων για άλλα θέματα, αλλά με μόνιμη επωδό τα κρυφά χρέη και τους ελλειμματικούς προϋπολογισμούς και για τους Ολυμπιακούς Αγώνες, όπως, επαναλαμβάνω, τα λέει και αλλού. Αποδεικνύει την έλλειψη προγράμματος, για να μην πω την έλλειψη καλής διάθεσης, γιατί δεν θέλω να πιστεύω ότι υπάρχει κακή διάθεση από την πλευρά της Νέας Δημοκρατίας. 
Κλείνω, κύριε Πρόεδρε, λέγοντας ότι η σημερινή επερώτηση της Νέας Δημοκρατίας νομίζω ότι ήταν μια ατυχής επερώτηση, γιατί τα στοιχεία είναι συντριπτικά. Θα είχατε ενδεχομένως να πείτε και να προσάψετε κάτι στην Κυβέρνηση αν λέγατε ότι πράγματι έχουν γίνει πάρα πολλά -και τα γνωρίζουμε ότι έχουν γίνει- ότι επείγει να γίνουν περισσότερα και με μεγαλύτερη ταχύτητα, όχι μόνο στην Αττική, αλλά για όλη την Ελλάδα. Τότε, να ξέρετε ότι και εγώ θα ήμουν μαζί σας παρ' όλο που ανήκουμε σε διαφορετικό κόμμα. Αλλά, πρέπει να σας πω ότι όταν μηδενίζετε τα πάντα δεν σας ακούει κανείς. Ούτε οι οπαδοί σας. 
ΠΡΟΕΔΡΕΥΩΝ (Παναγιώτης Σγουρίδης): Η κα Πετραλιά έχει το λόγο. Κυρία Πετραλιά, έχετε οκτώ λεπτά για να ολοκληρώσετε. 
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, ο συνάδελφος, Κοινοβουλευτικός Εκπρόσωπος του ΠΑ.ΣΟ.Κ. φαίνεται ότι επιστρατεύτηκε την τελευταία στιγμή για να είναι Κοινοβουλευτικός Εκπρόσωπος της Συμπολίτευσης και δεν γνωρίζει, ότι η επερώτηση την οποία συζητούμε είναι η τέταρτη η οποία συζητείται σ' αυτήν την περίοδο, γιατί η Νέα Δημοκρατία καταθέτει σε συγκεκριμένα θέματα επερωτήσεις με την ελπίδα πάντα να έχει συγκεκριμένες απαντήσεις, κάτι το οποίο δυστυχώς -και λυπούμαι γι' αυτό- δεν συμβαίνει. 
Η επερώτηση που έχει γίνει για το Πρόγραμμα "ΕΛΛΑΔΑ 2004", επερώτηση που έχει γίνει συγκεκριμένα για έργα, επερώτηση που έχει γίνει για την υπόλοιπη Ελλάδα και τους ολυμπιακούς πόλους και τις άλλες πόλεις έχει ήδη συζητηθεί πριν από δύο ακριβώς μήνες.
Αυτά, κυρία Υπουργέ και κύριε συνάδελφε, προς ενημέρωσή σας. Εγώ δεν επιθυμώ να μπω στη διαδικασία του τι λέμε εμείς και τι λέτε εσείς. Στέκομαι στο γεγονός ότι θεωρούμε ότι οι Ολυμπιακοί Αγώνες είναι εθνική υπόθεση και στην αγωνία ότι ο χρόνος έχει περάσει.
Κυρία Υπουργέ, κάνετε φιλότιμες προσπάθειες. Κάνετε εσείς προσωπικά προσπάθειες στο Υπουργείο και αυτό κανείς δεν σας το αμφισβητεί, όπως κανείς δεν αμφισβητεί την επιστημοσύνη σας. Το μόνο πράγμα, όμως, που η Κυβέρνηση δεν μπορεί να αγοράσει με τα δισεκατομμύρια τα οποία δαπανά ή και σπαταλά σε αυτό το εγχείρημα των Ολυμπιακών Αγώνων είναι ο χρόνος. Ο χρόνος δεν αγοράζεται με τα δισεκατομμύρια που είναι στους προϋπολογισμούς των Ολυμπιακών Αγώνων.
Τα όσα μας είπατε από το πρόγραμμα που διαβάσατε έπρεπε να έχουν ήδη ξεκινήσει. Δεν είπατε, όμως, πώς είναι δυνατόν άλλα να λέει ο κ. Λαλιώτης, άλλα να λέει η κα Παπανδρέου. Πώς είναι δυνατόν να αλλάζουν τα πάνω-κάτω μέσα σ' ένα διάστημα δέκα ημερών ή μέσα σε ένα διάστημα ενός έτους; Τι γίνεται τα θέματα των προϋπολογισμών. Κανείς δεν διέψευσε τα δημοσιεύματα που φέρουν το κόστος των Ολυμπιακών Αγώνων στα 3 τρισεκατομμύρια και πάνω. Δεν ακούσαμε μια τέτοια διάψευση. Ήδη, όπως είπα και στην πρωτολογία μου, δημοπρατήθηκαν έργα 140% πάνω από την τιμή εκκίνησής τους.
Θα μπορούσα να κάνω κριτική σε πάρα πολλά από τα όσα ακούστηκαν σήμερα, αλλά θέλω να σταθώ -γιατί του δίνω ιδιαίτερη σημασία- στο θέμα του περιβάλλοντος και της αειφόρου ανάπτυξης. Οι εκπτώσεις όμως έχουν αρχίσει εδώ και καιρό, εκπτώσεις σε έργα τα οποία ο ίδιος ο Υπουργός έχει εξαγγείλει. Σας ρωτώ, λοιπόν, συγκεκριμένα: το πολυδιαφημισμένο αυτό μητροπολιτικό πάρκο, το οποίο ο Πρωθυπουργός εξήγγειλε και η Κυβέρνηση με αναγκαστικό νόμο θεώρησε ως μητροπολιτικό πάρκο, τι θα γίνει;
Θα γίνει εγκατάσταση για το κανό-καγιάκ; Θα γίνει συνεδριακό κέντρο εκδηλώσεων; Θα γίνει αμαξοστάσιο των τραμ; Θα γίνει κλειστό γήπεδο δεκαπέντε χιλιάδων θέσεων; Θα γίνουν γήπεδα σόφτμπολ, χόκεϊ, μπέηζμπολ; Θα γίνουν αποβάθρες των λεωφορείων; Θα γίνουν τα πλυντήρια του στόλου των λεωφορείων; Θα γίνουν τα πλυντήρια του στόλου των οχημάτων της ολυμπιακής οικογένειας; Θα γίνει το χωριό τύπου; Θα γίνουν και οι οκτώ χώροι πάρκιν, όπως λέγεται;
Τέλος, γράφτηκε κάτι που δεν διαψεύστηκε. Για να μην σας πω ότι το επιβεβαίωσε εμμέσως η ίδια η Υπουργός η κα Παπανδρέου όταν επίσημα είχα επισκεφτεί, ως υπεύθυνη τομεάρχης της Νέας Δημοκρατίας, με τους συντονιστές το Υ.ΠΕ.ΧΩ.Δ.Ε., όπου ήταν και ο γενικός και όλοι οι υπεύθυνοι των διευθύνσεων σε μια πολύωρη σύσκεψη. Η κα Παπανδρέου τότε δεν διέψευσε ερώτημα που θα σας κάνω -και περιμένω εσείς να μου απαντήσετε ακριβώς: είναι αλήθεία ότι τα εκατόν πενήντα στρέμματα πίσω από τον οικισμό του Κάτω Ελληνικού και τα τετρακόσια στρέμματα δίπλα στο Γκολφ της Γλυφάδας θα δοθούν για οικιστική χρήση; Αυτά τα συγκεκριμένα ερωτήματα σας θέτω.
Είναι αλήθεια -ναι ή όχι- ότι δεν θα διαπλατυνθεί η Βάρης-Κορωπίου; Είναι αλήθεια ή όχι ότι δεν θα γίνει το τούνελ στον Υμηττό; Είναι αλήθεια ότι δεν θα γίνει ο κόμβος της Αλεξάνδρας; Και ξέρετε γιατί δεν θα γίνει ο κόμβος αυτός; Διότι η ίδια η κα Παναδρέου είπε ότι δεν πρέπει να γίνει ο κόμβος, διότι δεν μπορούν να γίνουν τα αντιπλημμυρικά έργα. Θα περνάνε από κάτω τα αυτοκίνητα και, αν βρέχει, θα πνίγονται, όπως γίνεται και στον Κηφισό. Η ίδια η Υπουργός το ομολόγησε.
Θα γίνουν οι δύο κόμβοι στην Κηφισίας, θα γίνει κόμβος στο Φάρο; Ή μήπως υπάρχει κάποια επιστολή της Ε.ΥΔ.ΑΠ., την οποία τώρα δεν αποκαλύπτετε εδώ; Ή μήπως υπάρχει απόρρητο έγγραφο που κάτι λέει για τον κόμβο στην Κηφισίας. Θα γίνει ο κόμβος της Αμφιθέας; Θα γίνει η Τροχιοδρόμου, η οποία είναι απαραίτητο, μέσα από το φάκελο, να συνδεθεί και να φτάνει ώς το Λιμάνι του Πειραιά, που θα είναι τα κρουαζιερόπλοια;
Θα γίνει η λεωφόρος Βάρης; Τι θα γίνει με τη διασταύρωση της Πικερμίου στη Ραφήνα; Όλα αυτά, λοιπόν, είναι όσα είχαν προετοιμαστεί για να αποτελούν την προίκα, για να αναβαθμιστεί η ποιότητα της ζωής. Οι Αθηναίοι όταν τελειώσουν οι αγώνες δεν θα πηγαίνουν κάθε πρωί να βλέπουν την στέγη του Καλατράβα αλλά θα αγωνίζονται να πηγαίνουν στη δουλειά τους και θα κινούνται μέσα στην Αθήνα και εκεί θα ταλαιπωρούνται.
Και για να δώσω την απάντηση στον κ. Κωνστατίνου ο οποίος ήρθε, είπε όσα ήθελε να πει του και έφυγε και δεν με τιμά με την παρουσία του εδώ, δεν έδωσε και εκείνος ο ίδιος...
ΠΡΟΕΔΡΕΥΩΝ (Παναγιώτης Σγουρίδης): Στην Επιτροπή Ευρωπαϊκών Υποθέσεων πήγε, κυρία συνάδελφε. 
ΦΑΝΗ ΠΕΤΡΑΛΙΑ-ΠΑΛΛΗ:  Δεν έχει σημασία. Όλοι κάπου έχουμε να πάμε, κύριε Πρόεδρε. Αργόσχολος δεν είναι κανείς. 
ΠΡΟΕΔΡΕΥΩΝ (Παναγιώτης Σγουρίδης): Το ίδιο παράπονο είχε και η Υπουργός για τον κ. Ορφανό, γι' αυτό καλό είναι για τους συναδέλφους σας να τα αποφεύγουμε αυτά!
ΦΑΝΗ ΠΕΤΡΑΛΙΑ-ΠΑΛΛΗ: Θα ήθελα, λοιπόν, να πω ότι πρέπει να πείτε ότι έχετε δεσμευτεί ότι δεν θα κυκλοφορούν οι Αθηναίοι και όχι μόνο στον ολυμπιακό δακτύλιο. Εδώ θα υπάρχει ειδική λωρίδα της ολυμπιακής οικογένειας που θα κυκλοφορεί μόνο η ολυμπιακή οικογένεια. Και μάλιστα ο κ. Όσβαλτ στον Economist είπε, ότι ο καθένας από σας μπορεί να βοηθήσει. Και μόνο με το να μην παίρνετε το αυτοκίνητό σας και να μην κυκλοφορείτε στην Αθήνα και να φύγετε από την Αθήνα έχετε βοηθήσει στους Ολυμπιακούς Αγώνες. Αλλά ας μην μπαίνουμε τώρα σε αυτά όλα. 
Μόνο λοιπόν στον Φαληρικό όρμο -και παίρνω πάλι κάτι συγκεκριμένο γιατί θα μπορούσα πάρα πολλά να πω αλλά στέκομαι σε αυτό- υποτίθεται ότι είναι προγραμματισμένα διακόσια ογδόντα οκτώ στρέμματα πρασίνου. Για να ποτιστούν αυτά χρειάζονται τρεις χιλιάδες κυβικά μέτρα νερού την ημέρα. Πότε θα φυτευτούν και πώς θα ποτιστούν; Και επειδή είδαμε μέσα σε δέκα μέρες να βρίσκονται εκατομμύρια κυβικά και μας είπατε πριν από λίγο για τις γεωτρήσεις, θα σας πω για μια γεώτρηση που έπρεπε να γίνει και το πρόβλημα ήταν με τη Μακαρία πηγή. Θα γνωρίζετε σίγουρα το πρόβλημα της Μακαρίας πηγής που υπάρχει στην περίπτωση του κωπηλατοδρομίου. Έχει στερέψει. Και τη μελέτη όπως και το έργο τα ξεκινήσατε με μελέτη του 1952. Και εδώ στην επιτροπή τεχνολογίας της Βουλής το ίδιο το Υπουργείο ομολόγησε ότι είχε κάνει λάθος. Εγώ σας μιλάω με στοιχεία. Το ίδιο το Υπουργείο, λοιπόν, ομολόγησε ότι είχε κάνει λάθος και τώρα πρέπει να γίνουν ειδικοί αγωγοί από το Μαραθώνα για να μπορέσει να γίνει το κωπηλατοδρόμιο, το κομμάτι αυτό που γίνεται στο Σχοινιά. 
Και εφόσον, λοιπόν, σε όλα τα άλλα δεν μπορούμε να πάρουμε συγκεκριμένες απαντήσεις από την Κυβέρνηση, θα ήθελα, κυρία Υπουργέ, να μου πείτε γιατί δεν διαψεύστηκε το δημοσίευμα που ανεβάζει τον προϋπολογισμό -αυτό που σας είπα κι εγώ και ο κ. Κεφαλογιάννης νωρίτερα- για το 2004 στο 3,68% τρις δρχ.; 
Κύριε Πρόεδρε και κυρία Υπουργέ, ειλικρινά εδώ δεν μιλάμε για θέματα προσωπικά και εννοώ αν θέλετε πολιτικά ή κομματικά. Εδώ πρέπει να πετύχουν οι αγώνες. Είναι η υπερηφάνεια ενός ολόκληρου λαού που δεν έχει δικαίωμα κανείς, ούτε ο κ. Σημίτης ούτε ο κ. Καραμανλής ούτε εσείς ούτε η κα Παπανδρέου ούτε ο κ. Βενιζέλος ούτε κανένας από μας, να την τραυματίσει!
Εάν πετύχουν οι αγώνες θα πετύχει η Ελλάδα. Καμία Κυβέρνηση και κανένα κόμμα. Γι αυτό σας παρακαλούμε πάρα πολύ -επειδή φοβόμαστε ιδιαιτέρως όλη αυτήν την κατάσταση που σήμερα υπάρχει, την ενδοκομματική, τη μάχη των επιγόνων της διαδοχής του κ. Σημίτη και επειδή βλέπουμε και πάρα πολλούς να εγκαταλείπουν το εγχείρημα αυτό- και κάνουμε έκκληση προς το σύνολο της Κυβέρνησης, συνειδητοποιείστε το μέγεθος του εθνικού εγχειρήματος των Ολυμπιακών Αγώνων!
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλμάς έχει το λόγο.
ΜΑΡΙΟΣ ΣΑΛΜΑΣ: Θα σας πω, κύριε Πρόεδρε, γιατί στα δύο χρόνια της κοινοβουλευτικής μου θητείας είμαι απογοητευμένος από το ελληνικό Κοινοβούλιο και θέλω να το λάβετε σοβαρά υπόψη. Ερχόμαστε να κάνουμε κοινοβουλευτικό έλεγχο και αντί για απαντήσεις στα ερωτήματα που μας απασχολούν παίρνουμε συστάσεις. Και είναι τρομακτικό το ότι καλά δεν απαντάς και δεν έχεις προετοιμαστεί γι' αυτά που σε ρωτάνε, αλλά να μην αντιλαμβάνεσαι την αγωνία και να βγαίνεις να κάνεις και συστάσεις, νομίζω ότι είναι ανησυχητικό. Οπότε μην απορείτε γιατί είναι άδεια τα έδρανα της Βουλής.
Ερωτώ  την Υφυπουργό ΠΕΧΩΔΕ για θέματα ΠΕΧΩΔΕ που αφορούν τους Ολυμπιακούς Αγώνες. Μια και τη βρήκα εδώ στο ελληνικό Κοινοβούλιο της εκφράζω την αγωνία μου για τα 120 δισεκατομμύρια δραχμές που αφορούν τα OVER LAYS. Να μου απαντήσει αν είναι θέμα του "ΑΘΗΝΑ 2004" ή του ΠΕΧΩΔΕ. Δεν παίρνω απάντηση.
Τη ρώτησα αν ακυρώνεται ο ανισόπεδος κόμβος στην Αλίμου στην Ποσειδώνος. Απάντηση δεν πήρα. 
Τη ρώτησα για το κόστος μεταολυμπιακής συντήρησης δηλαδή πώς ο αγρότης ή ο μικρομεσαίος θα πληρώνει από την τσέπη του για τη συντήρηση των μεγάλων εγκαταστάσεων. Δηλαδή αν χρειάζεται να έχουμε ένα Καυτατζόγλειο με 14 δισεκατομμύρια και θα μας κοστίζει να το συντηρούμε, δεν έπρεπε αυτό να απασχολεί την Κυβέρνηση;
Τη  ρώτησα πότε θα εκδοθεί η υπουργική απόφαση για τις διαφημιστικές πινακίδες. Δεν μου απάντησε αν θα βγει ο νόμος. Της εξέφρασα την ανησυχία μου αν θα προλάβουμε να διώξουμε όλες τις δεκάδες χιλιάδες πινακίδες. Απάντηση δεν πήρα. Όπως δεν πήρα κα για τη νομοθετική ρύθμιση για την απασχόληση. Άρα σε ό,τι ρώτησα απάντηση δεν πήρα. Λυπάμαι.
ΠΡΟΕΔΡΕΥΩΝ (Παναγιώτης Σγουρίδης): Να μην είσθε απογοητευμένος από το ελληνικό Κοινοβούλιο. Πρέπει να σας πω ότι ο κοινοβουλευτισμός στην Ελλάδα όχι μόνο πηγαίνει καλά, αλλά όσο το δυνατόν βαθαίνει και πλαταίνει τη δημοκρατία και με το Σύνταγμα και με τους νόμους που ψηφίζει και με τον τρόπο που όλοι εδώ μέσα στεκόμαστε σ' αυτήν την Αίθουσα. 
Θα σας θυμίσω όμως και το μύθο του Αισώπου γιατί είπατε ότι είναι άδεια τα έδρανα. Έλεγε ότι ο άνθρωπος φέρνει δύο σακούλες τη μια μπροστά και την άλλη πίσω. Συνήθως βλέπουμε αυτήν που είναι μπροστά μας και αυτή που είναι πίσω μας δεν τη βλέπουμε. Αυτό για να βγάλει ο καθένας συνάδελφος συμπέρασμα γιατί είναι άδεια η Αίθουσα και να μη διαμαρτύρεται όταν δεν παρακολουθούν οι άλλοι και όταν ο ίδιος λείπει και δεν παρακολουθεί δεν θέλει να διαμαρτύρονται άλλοι συνάδελφοι. 
ΜΑΡΙΟΣ ΣΑΛΜΑΣ: Είπα ότι δεν γίνεται επί της ουσίας συζήτηση.
ΠΡΟΕΔΡΕΥΩΝ (Παναγιώτης Σγουρίδης): Γίνεται επί της ουσίας συζήτηση. Σας πληροφορώ ότι ο κοινοβουλευτικός λόγος είναι πολύ υψηλού επιπέδου και ας μη θίγουμε συναδέλφους που τοποθετούνται μέσα στην Αίθουσα είτε από πλευράς Κυβερνήσεως είτε από πλευράς Αντιπολιτεύσεως. 
ΜΑΡΙΟΣ ΣΑΛΜΑΣ: Ρώτησα αυτά και πείτε μου κατά τι έγινα σοφότερος σήμερα. 
ΠΡΟΕΔΡΕΥΩΝ (Παναγιώτης Σγουρίδης): Πρέπει να ξέρετε ότι οι απαντήσεις πάντα έχουν το στοιχείο της υποκειμενικότητας. Εσείς νομίζετε ότι δεν απαντήθηκαν. Εγώ σας λέω ότι αν διαβάσετε αυτά που είπε η κυρία Υφυπουργός κατά τη γνώμη της απάντησε.
Ορίστε, κύριε Τσιτουρίδη, έχετε το λόγο.
ΣΑΒΒΑΣ ΤΣΙΤΟΥΡΙΔΗΣ: Ο κοινοβουλευτισμός καλά πάει, η Κυβέρνηση δεν πάει καλά, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Γι' αυτό δεν είμαι αρμόδιος να απαντήσω. Θα απαντήσει η κυρία Υφυπουργός.
ΣΑΒΒΑΣ ΤΣΙΤΟΥΡΙΔΗΣ: Η κρίση είναι δική μου. Εγώ απευθύνομαι σε σας υπό τη θεσμική σας ιδιότητα.
Θα ήθελα λοιπόν μέσω υμών, κύριε Πρόεδρε, να πω στην κυρία Υφυπουργό ότι μιζέρια στην πολιτική για να προχωρήσουμε προς το στόχο μας δεν υπάρχει. Υπάρχει αδυναμία της Κυβέρνησης να εκτελέσει έργα μέσα στον προϋπολογισμό που προϋπολογίζουμε, στο χρονοδιάγραμμα που συναποφασίζουμε και με υψηλό δείκτη προστασίας και ανάπλασης του φυσικού περιβάλλοντος. Αυτό υπάρχει και υπ' αυτήν την έννοια υπάρχει πολιτικό ζήτημα. 
Δεν είμαστε καθόλου ευτυχείς να ακούμε ότι τα έργα ανάπλασης και πρασίνου θα ολοκληρωθούν το 2004. Εάν ολοκληρωθούν το 2004 η εικόνα της Αθήνας δεν θα είναι αυτή την οποία οραματιστήκαμε και την οποία εσείς προγραμματίσατε ως Κυβέρνηση. Στον τομέα μάλιστα του πρασίνου υπάρχει και μία διοικητική πολυαρχία. Βλέπουμε δήμους, βλέπουμε την περιφέρεια Αττικής, βλέπουμε το ΥΠΕΧΩΔΕ, βλέπουμε την Επιτροπή Ολυμπίων και Κληροδοτημάτων. Δεν υπάρχει ένας ενιαίος διαχειριστικός φορέας κάτι το οποίο καθιστά τη στρατηγική για πράσινο στην Αττική ακόμη πιο δύσκολη υπόθεση.
Και βεβαίως, επειδή ακούσαμε για μια ακόμη φορά ότι μόλις τώρα η Κυβέρνηση υιοθέτησε και μια εθνική στρατηγική για βιώσιμη ανάπτυξη, που έλειπε τόσα χρόνια, οι ανησυχίες μας εντείνονται. Διότι αν δεχθώ την ιστορία του ιστορικού χρόνου, την οποία μας ανέπτυξε ο κ. Σημίτης προχθές, βεβαίως αν δεν προλάβουμε να τα κάνουμε όλα για τους Ολυμπιακούς Αγώνες, θα φταίει ο Τρικούπης, θα φταίει ο Βενιζέλος, θα φταίει ο Παπάγος. Αυτά λέει η θεωρία του κ. Σημίτη(!) Επειδή όμως τέτοιες θεωρίες, κύριε Πρόεδρε, είναι καλές για ακαδημαϊκά πονήματα στο χώρο της πολιτικής επιστήμης και δεν μπορεί να είναι απαντήσεις υπεύθυνης κυβέρνησης, πρέπει να πούμε ότι για τις καθυστερήσεις τις οποίες βλέπουμε, ο ελληνικός λαός γνωρίζει, αισθάνεται, καταλαβαίνει. Δεν θα φταίει κανείς άλλος, πλην της Κυβέρνησής σας. 
Στα σαράντα ένα έργα και δράσεις του κατασκευαστικού χώρου, στα οποία αναφέρθηκα, κύριε Πρόεδρε, λυπάμαι που θα το πω, οι είκοσι έξι δράσεις, τα είκοσι έξι έργα βρίσκονται στο κόκκινο, τα δέκα βρίσκονται στο κίτρινο και πέντε βρίσκονται στο πράσινο. Δεν μπορούμε να μην ανησυχούμε. 
Και επειδή πολλά ελέχθησαν και για τα έργα της περιφέρειας, δεν θα προχωρήσει ο σχεδιασμός ούτε του ΥΠΕΧΩΔΕ ούτε κανενός άλλου κεντρικού φορέα στην ελληνική περιφέρεια μέχρι το 2004, διότι με τις καθυστερήσεις και με τις αυξημένες ανάγκες δημόσιας δαπάνης για την εκτέλεση των ολυμπιακών έργων, δαπάνη που διαρκώς ανεβαίνει, ξέρει πολύ καλά η Κυβέρνηση, κύριε Πρόεδρε, ότι ούτε το εργοληπτικό δυναμικό υπάρχει ούτε η διοικητική μηχανή υπάρχει ούτε η δημόσια δαπάνη υπάρχει, πλην αυτής η οποία απαιτείται για να γίνουν τα έργα στην Αθήνα.  Λυπάμαι πολύ που ως Βουλευτής της ελληνικής περιφέρειας διαπιστώνω ότι και στον τομέα αυτό θα υπάρξουν σημαντικότατες καθυστερήσεις για μια ισόρροπη ανάπτυξη στη χώρα, εξαιτίας του καθυστερημένου σχεδιασμού και της ελλιπούς και καθυστερημένης εκτέλεσης των έργων στην Αθήνα. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Η κυρία Υφυπουργός έχει το λόγο για δεκατρία λεπτά.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Μπορεί να μην τον χρειαστώ όλο το χρόνο μου. Ευχαριστώ, κύριε Πρόεδρε.
Πρέπει να πω ότι η βιώσιμη ανάπτυξη είναι ένα θέμα, κύριε συνάδελφε, που συζητιέται σε όλον τον κόσμο. Δεν ξέρω αν παρακολουθείτε.  Βέβαια χαίρομαι σαν Κυβέρνηση αυτήν τη στιγμή που τελικά έρχεσθε να κρίνετε  -και καλά κάνετε- τα έργα και τις ημέρες που γίνονται όμως από την Κυβέρνηση. Και αυτό το ακούω στη γενικότερη πολιτική, δεν είναι μόνο εδώ.
ΣΑΒΒΑΣ ΤΣΙΤΟΥΡΙΔΗΣ:  Γι' αυτά σας κρίνουμε τώρα.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Γι' αυτά που η Κυβέρνηση έχει πάρει τις πρωτοβουλίες και έχει προωθήσει εντός και εκτός της χώρας. Παρακολουθώ και άλλες επερωτήσεις στη Βουλή και βλέπω ότι μαθαίνετε από την Κυβέρνηση και χαίρομαι πολύ γι' αυτό. Kαι βεβαίως θεωρητικά μετά κάνετε τις επερωτήσεις για ό,τι κάποιος πάρει αποσπασματικά  από ένα δημοσίευμα, "γιατί δεν το διαψεύσατε".  Δεν υπάρχουν όβερ λέϊς.  Δεν έχω τέτοια στοιχεία για όβερ λέις. 'Αρα, λοιπόν, τι να διαψεύσω; Δεν έχω το οικονομικό κόστος, κύριε συνάδελφε. 'Εχω όμως για τους κόμβους της Κηφισίας ή για τους άλλους κόμβους ότι γίνονται μελέτες και αναθεωρήσεις και σας το είπα στην απάντησή μου. Διότι, όπως πολύ σωστά και εσείς είπατε, υπάρχουν χρονοδιαγράμματα, υπάρχουν θεσμικές -και το είπα και πριν- αγκυλώσεις που δεν προλαβαίνουμε τους χρόνους. Ξέρετε πόσο χρειάζεται να δημοπρατηθεί ή να μελετηθεί ένα έργο. Αν λοιπόν βλέπουμε ότι σε κάποιο δεν προλαβαίνουμε και μπορούμε με τον τεχνικό, επιστημονικό, νομικό και πολιτικό κόσμο, να πούμε ότι αυτό μπορούμε να το αναθεωρήσουμε και να βρούμε την εναλλακτική λύση, θα το αφήσουμε απλά για να σέρνεται και να μην είμαστε στο χρονοδιάγραμμα σωστά; Άρα, δεν μπορώ να σας απαντήσω και να σας πω "κόβουμε αυτόν τον κόμβο ή δεν τον κόβουμε" γιατί σας είπα ότι γίνονται μελέτες.
ΜΑΡΙΟΣ ΣΑΛΜΑΣ: Θα γίνει ο κόμβος Αλίμου;
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): 'Ηταν θέμα της επερώτησής σας ο κόμβος Αλίμου, για να καταλάβω δηλαδή τι ρωτάτε, τι απαντήσεις θέλετε και τι ήρθατε να κάνετε εδώ σήμερα. Σας ενδιαφέρει το πράσινο	, ναι ή όχι; Η επερώτησή σας δεν είναι σύσταση, κύριε συνάδελφε. Εγώ ήρθα πολύ καλά προετοιμασμένη να απαντήσω στη σοβαρότητα του περιεχομένου της συγκεκριμένης επερώτησης. Και άσχετα αν θεσμικά το πράσινο των Ολυμπιακών 'Εργων δεν είναι δική μου αρμοδιότητα, ήρθα πολύ γερά προετοιμασμένη για τη σοβαρότητα της επερώτησής σας και να απαντήσω σοβαρά, γιατί η Κυβέρνηση έχει και υψηλό αίσθημα ευθύνης και κοινωνική ευαισθησία και κυρίως κοινοβουλευτική ευαισθησία. 'Όμως εδώ υπήρξε ένας καταιγισμός από πολύ διαφορετικές ερωτήσεις του περιεχομένου, από πολύ συγκεκριμένες ερωτήσεις δικές σας, αλλά αποσπασματικές από κάθε έργο της χώρας ή της Αττικής, σε επίπεδο οικονομοτεχνικό και όχι σε επίπεδο αναπτυξιακό ή χρονικό ή ολυμπιακό, όπως το βάλατε ...
ΜΑΡΙΟΣ ΣΑΛΜΑΣ: 'Ολα ολυμπιακά είναι.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ολυμπιακά είναι και σε όλην την Ελλάδα και από την πόλη που προέρχομαι εγώ, oλυμπιακά είναι και προχωρούν . Σας απήντησα πριν και συνέχεια. Υπάρχουν θέματα. Σας είπα για τις απαλλοτριώσεις, για τους νόμους, για όλα αυτά τα οποία συζητιούνται, αλλά θέλετε να απαντήσω με τη συνταγή της βιασύνης με την οποία κάνατε την ερώτηση; Αυτό γίνεται, αυτό δεν γίνεται, μαύρο, άσπρο κλπ.  και άρα η Κυβέρνηση εδώ είναι καλή και εκεί είναι κακή.
Δεν μπορώ να το κάνω, κύριοι συνάδελφοι. Η πορεία μου στο ελληνικό Κοινοβούλιο και η πορεία μου στο ΠΑΣΟΚ, αλλά και ο λίγος χρόνος που έχω στην Κυβέρνηση, μου επιβάλλουν άλλες συμπεριφορές και ευθύνες. Προτιμώ να πω ότι αυτό δεν το γνωρίζω, γιατί είναι μία λεπτομέρεια μιας τεχνικής διεργασίας και μελέτης που γίνεται στην τάδε περιοχή, στον τάδε δήμο ή στο τάδε Υπουργείο. Προτιμώ να το πω αυτό, παρά εύκολα να απαντήσω με νούμερα και υπερβολές, για να ικανοποιήσω το θυμικό το δικό σας εδώ στην Αίθουσα. 
ΜΑΡΙΟΣ ΣΑΛΜΑΣ:  Το "δεν γνωρίζω" είναι μία απάντηση. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων):   Αν αυτό ικανοποιεί το δικό σας θυμικό, να το κάνω, αλλά δεν είναι αυτό που θέλει ο ελληνικός λαός. Ο ελληνικός λαός αυτήν τη στιγμή θεωρεί ότι πραγματικά η ευαισθησία της Αξιωματικής Αντιπολίτευσης για τα έργα πρασίνου είναι σοβαρή.  Αγωνιά πραγματικά και ανησυχεί. 
	Γιατί ξέρετε κάτι; Θα δηλώσω -όπως είπε "ανησυχώ"  ο κ. Κεφαλογιάννης- ότι στενοχωριέμαι πολύ, γιατί όλα όπως παρουσιάστηκαν σήμερα εδώ και τα εισπράττει ο ελληνικός λαός, λένε ότι πραγματικά δεν γίνεται τίποτα. Μη νομίζετε ότι το χρεώνει στην Κυβέρνηση. Το χρεώνει στο σύνολο της πολιτικής πράξης, σκέψης και τεκμηρίωσης. Αυτό είναι το θέμα που μου δημιουργεί και εμένα στεναχώρια.
	Να θέσετε, λοιπόν, και στο Υπουργείο Εθνικής Οικονομίας και σε μας και όπου θέλετε ερωτήσεις που αφορούν τα οικονομικά, τις μελέτες που έχουν γίνει γα το μεταολυμπιακό κόστος και όλα αυτά. Εγώ βεβαίως δεν μπορώ να σας απαντήσω γι' αυτά, που είναι εκτός του περιεχομένου της ερώτησης και δεν έχω κανένα κόμπλεξ, κανένα σύμπλεγμα να το πω αυτό. Δεν έχω στα χέρια μου το οικονομικό κόστος. 'Εχω όμως συγκεκριμένα έργα και ημέρες της ερώτησής σας,  έργα που γίνονται, μελέτες που γίνονται,  έργα που δρομολογούνται και ολοκληρώνονται, κύριε συνάδελφε της Νέας Δημοκρατίας, κύριε Τσιτουρίδη.
	Το 2004 θα είναι έτοιμα όλα αυτά. Απήντησα συγκεκριμένα και για τις συμβάσεις που έχουν γίνει με το ΙΓΜΕ και για τη διαχείριση των υδατικών πόρων και για τις συνεργασίες, γιατί ξέρετε ότι τίποτε δεν γίνεται μόνο του και μοναδικά. 
	Επίσης, σε ό,τι αφορά  αυτό που είπε στο τέλος της ομιλίας της η εξαιρετική συνάδελφος κα Πετραλιά, ότι βεβαίως οι Ολυμπιακοί Αγώνες δεν είναι θέμα ούτε του ενός κόμματος ούτε του άλλου, θα ήθελα να πω ότι είναι θέμα μίας χώρας, μίας ιδέας, ενός ελληνικού λαού. Σ' αυτήν τη βάση μπορώ να δεχθώ τις οποιεσδήποτε αιτιάσεις, παρατηρήσεις, επισημάνσεις αλλά και προτάσεις. Δεν είναι κακό να πείτε τι θα ήταν καλύτερο αν δεν γίνει ο κόμβος εκεί, γιατί κάποιος είπε ότι ήθελε το τραμ και άλλος δεν το ήθελε. Δηλαδή, η Νέα Δημοκρατία έχει άποψη για το τραμ; 'Εχει άποψη για τα έργα; 
ΣΑΒΒΑΣ ΤΣΙΤΟΥΡΙΔΗΣ:  Αν μου επιτρέπει η κυρία Υπουργός, να απαντήσω.
        ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): 'Ακουσα διαφορετικά πράγματα.
	ΦΑΝΝΗ ΠΕΤΡΑΛΙΑ-ΠΑΛΛΗ: 'Εχουμε καταθέσει τη θέση μας για το τραμ.
	ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Επίσης, υπάρχουν κάποια άλλα ζητήματα στο Ελληνικό και σε κάποιους άλλους χώρους που αναφερθήκατε. Εκεί βρέθηκε νερό από το ΙΓΜΕ, έχουν γίνει μελέτες, συνεχίζεται η έρευνα στο Φάληρο. Υπάρχουν ακόμη κάποιες εκκρεμότητες στη συζήτηση, στην έρευνα και στη μελέτη. Δεν έχουν τελειώσει όλα σε όλα τα ζητήματα. Στη Μακαρία πηγή πάντως δεν έχουμε έλλειμμα υδάτων, δεν έχει στερέψει με άλλα λόγια. Φέτος το χειμώνα υπερχείλισε  κιόλας.
	ΦΑΝΝΗ ΠΕΤΡΑΛΙΑ-ΠΑΛΛΗ:  Την απάντηση,  μου τη δώσατε στο Υπουργείο. Την έχω γραπτά. Συνεννοηθείτε με τις υπηρεσίες σας. 
        ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων):  Πιστεύω λοιπόν, κυρίες και κύριοι συνάδελφοι -και να πω ότι σε προσωπικό επίπεδο δέχθηκα αιχμές-  ότι εδώ είμαστε για να συνεχίσουμε να δουλεύουμε. 'Ισως η Κυβέρνηση δεν έχει την πολυτέλεια του χρόνου, σας διαβεβαιώ, αυτήν τη στιγμή για πολλές προβολές του έργου της, γιατί έχει έργο, δουλεύει πάρα πολύ σκληρά.
	Πιστεύω, λοιπόν, ότι προχωρούμε στην υλοποίηση όλων αυτών των έργων με την ευθύνη της Κυβέρνησης, με την ευθύνη των θεσμών, με την ευθύνη των πολιτών, με την ευθύνη των δήμων Κάποιος συνάδελφος είπε γιατί τους ανακατεύουμε, αφού  ανακατεύονται εκ των πραγμάτων, θεσμικά. Οι δήμοι, οι νομαρχίες υπογράφουν μνημόνια για συγκεκριμένα έργα, με συγκεκριμένα χρονοδιαγράμματα, πέρα από τις συμβάσεις εθελοντισμού και όλες τις άλλες που αφορούν τις άλλες διαδικασίες. 
	'Αρα, λοιπόν, μία κοινωνία ολόκληρη εμπλέκεται και πιστεύουμε -και η Κυβέρνηση το πιστεύει αυτό και γι' αυτό προσπαθεί σε όλην τη χώρα και στην Αθήνα- ότι θα ολοκληρωθεί όλο αυτό το έργο, το οποίο θα φέρει τη χώρα μας στο ύψος και στο κύρος μιας Ολυμπιάδας του 2004, που πρέπει να είναι η καλύτερη στον κόσμο και διαχρονικά.
Αυτός είναι ο στόχος. Τις αδυναμίες που υπάρχουν προσπαθούμε να τις διορθώσουμε. Πολλές φορές -το έχω ξαναπεί- τρέχουμε ασθμαίνοντας να προλάβουμε και φέρνουμε στη Βουλή κάποιες διατάξεις πάντα προς την κατεύθυνση της ποιοτικής, αλλά και χρονικής ολοκλήρωσης και δικαίωσης όλης αυτής της προσπάθειας που έγινε συνολικά. 
Κυρίες και κύριοι συνάδελφοι, η αναβάθμιση του περιβάλλοντος δεν αφορά μόνο στη Νέα Δημοκρατία ή μόνο στο ΠΑΣΟΚ. Το περιβάλλον είναι μια αξία χωρίς σύνορα και μία αξία η οποία χρειάζεται τη συμβολή όλων μας, με την αναλογικότητα που υπάρχει στις ευθύνες μας. 'Oλη η πολιτική, λοιπόν, του περιβάλλοντος στον τομέα αυτό και για τα ολυμπιακά έργα, αλλά και γενικότερα, είναι μια πολιτική που είναι στην προτεραιότητα της Κυβέρνησης, σύμφωνα και με τις επιταγές του Συντάγματός μας. Γιατί μην ξεχνάτε ότι σε όλες αυτές τις παρεμβάσεις υπάρχει το Σύνταγμα, υπάρχουν οι νόμοι, το κοινοτικό δίκαιο, το οποίο και στα ολυμπιακά έργα, αλλά και σε όλα αυτά που βάλατε πάρα πολλές φορές επεμβαίνει και υπάρχουν και οι διεθνείς συμβάσεις και συμφωνίες που έχει η χώρα μας υπογράψει. 
Στόχος μας, λοιπόν, είναι να ενσωματώσουμε τις διεθνείς νομικές εκκρεμότητες στις ελληνικές και να πραγματώσουμε όλα αυτά τα έργα -μην αναφερθώ πάλι συγκεκριμένα στην επερώτησή σας- που αφορούν το περιβάλλον, τα έργα πρασίνου, στα χρονοδιαγράμματά τους με τον καλύτερο δυνατό τρόπο και με το μικρότερο οικονομικό κόστος για τον ελληνικό λαό, αλλά με το μεγαλύτερο όφελος για την ποιότητα της ζωής των πολιτών όχι μόνο της Αττικής, αλλά όλης της Ελλάδας. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κεφαλογιάννη, έχετε το λόγο για οκτώ λεπτά να δευτερολογήσετε. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, εξαιρουμένης της κυρίας Υφυπουργού η Kυβέρνηση διαθέτει χρόνο και μάλιστα πολύ χρόνο για την προβολή των προσωπικών στρατηγικών των κυβερνητικών στελεχών. Χρόνο για έργο δεν διαθέτει. 
Αναφέρθηκα προηγουμένως στον προκάτοχό σας, το δικό σας και της κας Παπανδρέου στο Υπουργείο ΠΕΧΩΔΕ, που είχε πολύ χρόνο για συνεντεύξεις εβδομαδιαίες, για πολύχρωμα φυλλάδια, για σπατάλες σε εικονική πραγματικότητα. Πλήρωσε μέχρι και τα δελτία των ειδήσεων, πληρωμένες καταχωρήσεις, για να μας δείξει τα ηλεκτρονικά αυτοκινητάκια που θα περνούσαν κάτω από τους κόμβους, που σήμερα η κυρία Υφυπουργός μας είπε, ότι δεν είναι σε θέση να μας πει αν θα γίνουν αυτοί οι κόμβοι. 
Λοιπόν, η Κυβέρνηση και τα στελέχη της, χρόνο ...
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Αν θα πρέπει ...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τότε γιατί ο κ. Λαλιώτης πλήρωνε δισεκατομμύρια δισεκατομμυρίων σε κυριακάτικες εφημερίδες για τα πολύχρωμα φυλλάδια, να μοιραστούν σε ολόκληρο τον ελληνικό λαό και πληρωμένα σποτ στην τηλεόραση ...
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων):  Κύριε συνάδελφε, δημοπρατήθηκαν. 
ΠΡΟΕΔΡΕΥΩΝ (Παναγιώτης Σγουρίδης): Κυρία Υφυπουργέ, έχετε το δικαίωμα τριτολογίας. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ...για έργα τα οποία εσείς τώρα μας λέτε ότι δεν γνωρίζετε αν πρέπει να γίνουν; 
ΣΑΒΒΑΣ ΤΣΙΤΟΥΡΙΔΗΣ: Άρα, ήταν ψεύτης ή ανίκανος ο Λαλιώτης, όταν τα έλεγε; Τι γινόταν; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ποιο είναι το πρόβλημα; Μας κορόιδευε ο κ. Λαλιώτης; 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, μου επιτρέπετε να πω κάτι; 
ΠΡΟΕΔΡΕΥΩΝ (Παναγιώτης Σγουρίδης): Δέχεστε τη διακοπή, κύριε συνάδελφε; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Παρακαλώ. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, εγώ δεν κάνω σύσταση, αλλά θα παρακαλούσα το εξής, για να τιμήσουμε αυτήν την ώρα και το περιεχόμενο της συζήτησης που κάναμε. 
Μη δείχνετε ότι ο στόχος της επερώτησης ήταν να εκτοξεύσετε διάφορα απωθημένα στον προηγούμενο Υπουργό Περιβάλλοντος. Μην το δείχνετε, δεν τιμά εσάς. Πείτε ό,τι θέλετε για τη γενική πολιτική, πείτε ό,τι νομίζετε για την Κυβέρνηση, είναι δικαίωμά σας. Μη δείχνετε ότι κάνατε αυτήν την επερώτηση γι' αυτό και ότι αυτή η διάχυση και αυτό το συνονθύλευμα απόψεων και έργων ήταν για ένα και μόνο συγκεκριμένο στόχο, μειώνει εσάς. 
ΠΡΟΕΔΡΕΥΩΝ (Παναγιώτης Σγουρίδης): Καλώς. 
Συνεχίστε, κύριε Κεφαλογιάννη. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μα, γι' αυτήν την παρέμβαση με διέκοψε κύριε Πρόεδρε, η κυρία Υπουργός; 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Μα, θα μου πείτε εμένα για τον κ. Λαλιώτη; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτά θα μπορούσατε να τα πείτε στην ομιλία σας. Είναι λόγος για να διακόψετε τον ομιλητή και να πείτε αυτά που είπατε; 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ! 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ:  Είναι αλήθεια αυτά που σας λέμε ή δεν είναι; 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): 'Oχι, δεν είναι. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εσείς δεν είδατε κανένα φυλλάδιο για τα ολυμπιακά έργα; 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Όχι, δεν είδα. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τότε ζούμε σε άλλη χώρα, κυρία Υφυπουργέ. Σε άλλη χώρα ζείτε εσείς, σε άλλη χώρα ζούμε εμείς! Γιατί ολόκληρος ο ελληνικός λαός και τα έχει δει στην τηλεόραση και τα έχει πάρει με προσωπικό ταχυδρομείο και τα είδε στις εφημερίδες που ξεφυλλίζει κάθε Σαββατοκύριακο και αυτά είναι δισεκατομμύρια δισεκατομμυρίων. 
Αλλά δεν πιστεύετε εμάς. Εγώ, λοιπόν, θα σας διαβάσω κάποιες δηλώσεις. 
"Βάσω Παπανδρέου, 31-10-2001: Δεν προλαβαίνω τρία οδικά έργα έως το 2004". 
Ποιος μας έλεγε ψέματα; Ο κ. Λαλιώτης πριν παραδώσει στην κα Παπανδρέου, λίγο πριν το Συνέδριο, που έκανε ανακοινώσεις γι΄ αυτά τα τρία έργα ή η κα Παπανδρέου δεκαοκτώ μέρες μετά τον ανασχηματισμό; Πείτε μας ποιος από τους δυο είναι ψεύτης. 
Τηλέμαχος Χυτήρης, 6.11.2001. "Ο προϋπολογισμός των Αγώνων του 2004 ανέρχεται σε 2,3 τρισεκατομμύρια. Ο αρχικός προϋπολογισμός ήταν εικονικός". Αυτό λέει ο κ. Χυτήρης.
Τι μας λέει η Κυβέρνηση για το χρονοδιάγραμμα; "Με πλήρη αίσθηση του χρόνου η προετοιμασία των Ολυμπιακών Αγώνων θα είναι μέσα στο χρονοδιάγραμμα". Το είπε ο κ. Βενιζέλος το 1998. 
Κωνσταντίνος Σημίτης, 16.7.1999. "Η Κυβέρνηση προωθεί με τον ίδιο, σημαντικό και ολοκληρωμένο τρόπο την προετοιμασία των Ολυμπιακών Αγώνων". 
Κωνσταντίνος Σημίτης, προγραμματικές συμφωνίες, 22.4.2000. "Οι Ολυμπιακοί Αγώνες του 2004 είναι μία πρόκληση, στην οποία θα ανταποκριθούμε με επιτυχία". 
Ανταποκρίνεσθε με επιτυχία, όταν μας λέτε το 1997 ότι θα είναι 850 δισεκατομμύρια το κόστος των Ολυμπιακών Αγώνων και ο κ. Χυτήρης το 2001 μας λέει για 2,3 τρισεκατομμύρια; Έτσι ανταποκρίνεσθε; Γι΄ αυτό μας εγκαλείτε; Ποιος ψεύδεται; Ο κ. Χυτήρης -και τότε γιατί δεν τον οδηγεί σε παραίτηση ο κύριος Πρωθυπουργός;- ή ο κύριος Πρωθυπουργός, που μας μιλάει για το χρονοδιάγραμμα και τον προϋπολογισμό; 
Ξέρετε τι δεσμεύτηκε η Κυβέρνησή σας πριν από τις εκλογές του 2000 στη Βουλή; Μας είπε, κύριε Πρόεδρε, ότι τα έργα θα ξεκινήσουν την άνοιξη του 1998 και θα ολοκληρωθούν το καλοκαίρι του 2002, τώρα δηλαδή. Και η κυρία Υπουργός δεν είναι σε θέση, στο Υπουργείο της αρμοδιότητάς της, να απαντήσει στο συνάδελφο κ. Σαλμά, αν θα γίνει ο ένας και μοναδικός κόμβος, που πρόκειται να γίνει στο παραλιακό μέτωπο, στον Άλιμο. Έχουν ήδη καταργηθεί τρεις. 
Και είναι εύλογο το ερώτημά του. Οκτακόσιες μέρες πριν από τους Ολυμπιακούς Αγώνες θα γίνει ή δεν θα γίνει; Και δεν είναι η Κυβέρνηση σε θέση να μας πει, αν θα γίνει ή δεν θα γίνει. 
Μα, και το πρόγραμμα για το πράσινο που συζητούμε σήμερα, για τα δέντρα, σχετίζεται με αυτά τα έργα. Εσείς δηλαδή τι προϋπολογισμό μας καταθέτετε τώρα στη Βουλή για το πράσινο, για το περιβάλλον, όταν δεν ξέρετε ποια έργα θα γίνουν και ποια έργα δεν θα γίνουν; Πώς βγαίνει αυτό το νούμερο των οκτακοσίων είκοσι χιλιάδων  δέντρων και δεν ξέρω πόσους θάμνους και φυτά μας είπατε για την Αττική και τις ολυμπιακές πόλεις; Πώς το βγάζετε αυτό; Αυθαίρετα; Με τον τρόπο που σας περιέγραψα για τα Σπάτα; Με αυτά πού μας έλεγε ο κ. Λαλιώτης, πού σας τα είπε η κα Πετραλιά, με νούμερα που είναι τελείως διαφορετικά από αυτά πού μας έλεγε η κα Παπανδρέου; 
Αυτή η Κυβέρνηση είναι σοβαρή; Αυτό είναι το έργο, το οποίο επικαλείται σήμερα στη Βουλή, στον ελληνικό λαό; Με νουθεσίες πολιτική δεν γίνεται. 
Εμείς δεν λέμε συνθήματα. Οι δηλώσεις οι δικές μας είναι συνθήματα; Οι δηλώσεις των κυβερνητικών στελεχών είναι συνθήματα;
Κύριε Πρόεδρε, εδώ προέκυψαν θέματα και η Κυβέρνηση οφείλει να απαντήσει. Εδώ δεν έχουμε έναν υπηρεσιακό παράγοντα, δεν έχουμε ένα γενικό διευθυντή Υπουργείου, δεν έχουμε ένα γενικό γραμματέα, που και αυτός είναι πολιτικό πρόσωπο. Έχουμε έναν Υπουργό. Υπάρχει, λοιπόν, συγκεκριμένο θέμα. Θα γίνει ή δεν θα γίνει ο κόμβος του Αλίμου; Το "ΑΘΗΝΑ 2004", που το έθεσε ο κ. Κωνσταντίνου, έχει προϋπολογισμό για το 2002 ή δεν έχει; Είναι ή δεν είναι αλήθεια ότι το πρώτο έτος εφαρμογής, το 2001, ήταν 11 δισεκατομμύρια για τις ολυμπιακές πόλεις; Πότε θα δαπανηθούν τα υπόλοιπα 390 δισεκατομμύρια για το "ΑΘΗΝΑ 2004"; Αυτό δεν είναι συγκεκριμένο;
Έχει ή δεν έχει συγκεκριμένο προϋπολογισμό η Κυβέρνηση για τους Ολυμπιακούς Αγώνες; Πώς πάμε δηλαδή; Εσείς αν χτίζατε ένα σπίτι, δεν θα βγάζατε έναν προϋπολογισμό για να πείτε στην οικογένειά σας, στο σύζυγό σας, στον εαυτό σας, στους συγγενείς σας -με όποιον έχετε αυτό το σπίτι- ότι "αυτός είναι ο προϋπολογισμός, ελάτε να τον μοιραστούμε"; Είναι δυνατόν να βαδίζουμε στα τυφλά; Δεν πρέπει η Κυβέρνηση να μας πει "αυτός, κύριοι, είναι ο προϋπολογισμός, τόσα θα δαπανηθούν, τότε"; 
Μας είπε ο κ. Κωνσταντίνου, ο οποίος βέβαια έφυγε -και δεν θα σχολιάσω γιατί έφυγε- το εξής: "Τι μας λέτε για τη μεταολυμπιακή χρήση; Εμείς φέραμε νομοσχέδιο".
Ξέρετε, κυρίες και κύριοι συνάδελφοι, τι νομοσχέδιο έφερε η Κυβέρνηση; Έφερε ένα νομοσχέδιο που ζητούσε γενική εξουσιοδότηση στους αρμόδιους Υπουργούς να ορίζουν κατά βούληση επιτροπές, για να διαχειριστούν-να πωλήσουν τα ολυμπιακά έργα, μετά την τέλεση των Ολυμπιακών Αγώνων, στους ολίγους έχοντες και κατέχοντες φίλους της Κυβέρνησης Σημίτη.
Αυτή είναι η πραγματικότητα. Δεν υπάρχουν θεσμοί μέσα στη διοίκηση, δεν υπάρχει η Κτηματική Εταιρεία του Δημοσίου, δεν υπάρχουν όργανα για να εκτιμήσουν πώς θα διαχειριστούμε την κρατική περιουσία; Θα σας δώσουμε εξουσιοδότηση; Αυτά είπε ο κ.Φλώρος. Γι' αυτό είναι υπερήφανος ο κ.Φλώρος, ως Κοινοβουλευτικός Εκπρόσωπος του κυβερνώντος κόμματος. Θα πάρει γενική εξουσιοδότηση μια ομάδα ανθρώπων που θα ορίζει ο Υπουργός, δεν λέω της Βουλής, να δώσει έργα που θα στοιχίζουν στον ελληνικό λαό πάνω από 1 τρισεκατομμύριο δραχμές. Γι' αυτό θέλετε να σας πούμε μπράβο; Ε, όχι, κύριε Υπουργέ.
Εμείς εγκαλούμε την Κυβέρνηση. Είμαστε ανήσυχοι για την παρουσία της Κυβέρνησης σήμερα στο Κοινοβούλιο. Πραγματικά έχουμε μείνει άφωνοι, αλλά είναι το μεγάλο θέμα των Ολυμπιακών Αγώνων. Δεν αλλάζει η ημερομηνία τέλεσης των Ολυμπιακών Αγώνων. Δεν αλλάζει! Εσείς μπορείτε να κάνετε συμβούλια και παρασυμβούλια, μπορεί να βλέπετε περιβαλλοντικές μελέτες ή να μη βλέπετε, μπορεί να ζητάτε εξουσιοδοτήσεις ή όχι από τη Βουλή, μπορεί να ανεβάζετε το κόστος των έργων, αλλά οι Ολυμπιακοί Αγώνες να γίνουν σε συγκεκριμένη  ημερομηνία. Τι άλλο πρέπει να πούμε δηλαδή; Πώς αλλιώς πρέπει να σας μεταχειριστούμε για να δείξουμε και την αγωνία μας και τη διάθεσή μας να βοηθήσουμε; Και από την άλλη μεριά, έχουμε μια αξιόπιστη Αντιπολίτευση και μια Κυβέρνηση -επιτρέψτε μου τη λέξη, κύριε Πρόεδρε- που δεν χαμπαριάζει τίποτα. Δεν καταλαβαίνει τίποτα. Και όταν βρίσκει τα δύσκολα, στέλνει αναρμόδιους Υπουργούς στη Βουλή για να απαντήσουν στις αιτιάσεις της Αντιπολίτευσης. Σας ευχαριστώ.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Παναγιώτης Σγουρίδης): Η κα Ζήση έχει το λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
Οι αναρμοδιότητες και η αισθητική, αν θέλετε εδώ, θα πρέπει να απασχολήσει λίγο περισσότερο τους συναδέλφους, οι οποίοι βρήκαν και την ευκαιρία και σε προσωπικό επίπεδο αλλά και σε πολιτικό, να δείξουν τελικά, ότι η Νέα Δημοκρατία δεν άλλαξε καθόλου παρά το ότι πέρασαν τόσα χρόνια από τότε που είχε την εξουσία στα χέρια της σε ό,τι αφορά και την πολιτική της κουλτούρας και του σεβασμού των θεσμών και της κοινοβουλευτικής μας δραστηριότητας. Εγώ, όμως, δεν έχω κανένα πρόβλημα σ' αυτό και αυτό δεν είναι αναισθησία, κύριε συνάδελφε, να με συγχωρείτε  πολύ.  Φάνηκε πάρα πολύ καλά τι επιχειρούσατε να κάνετε. Δεν έχει κανένα πρόβλημα η Κυβέρνηση, σας είπα, δουλεύει. Εσείς πάντως δεν δώσατε αυτό το μήνυμα που θα θέλατε να δώσετε σήμερα μ' αυτήν την επερώτηση στον ελληνικό λαό. Και ήταν πολύ διαφορετικές οι τοποθετήσεις και το ύφος μεταξύ σας. 'Ετσι, ίσως μπορούν να ξεχωρίσουν τη διαφορά, αλλά ειλικρινά δεν δώσατε αυτό που θέλατε να δώσετε, ότι είστε αξιόπιστο κόμμα για να πάρει στα χέρια τη διακυβέρνηση της χώρας.
Με συγχωρείτε, κύριε Κεφαλογιάννη, που το λέω αυτό, αλλά ειλικρινά με τη δική σας τοποθέτηση αυτό που φάνηκε ήταν, φοβηθήκαμε λίγο ξέρετε. Φοβηθήκαμε μην ξαναζήσουμε τα ίδια. 
Απαντώντας, λοιπόν, στα συγκεκριμένα, μην ξαναζήσει τα ίδια ο ελληνικός λαός που έζησε από τη Δεξιά του αυταρχισμού του συνθήματος και ποτέ της πρότασης. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν είναι προσωπικές επιθέσεις αυτές, το αντίθετο μάλιστα. Η Κυβέρνηση εγκαλείται.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Γιατί,  αφού έχετε τη γνώση; Ξέρετε τι λέει ο κ.'Οσβαλντ; Σας τα λέει εσάς και τα ξέρετε όλα και τα λέτε με σιγουριά. Τέτοια απολυτότητα! Γιατί δεν τα φέρατε ποτέ στις συναντήσεις που γίνονται και πού σας καλούν θεσμικά οι Υπουργοί πού έχουν την αρμοδιότητα; Γιατί ποτέ δεν δώσατε τις εναλλακτικές λύσεις, τις εναλλακτικές προτάσεις, τις συγκεκριμένες προτάσεις και γιατί δεν έρχεστε να το πείτε αυτό εδώ για το ποιες ήταν οι απαντήσεις; Γιατί ξέρετε ότι υπάρχει ένας τεχνικός κόσμος, ότι υπάρχουν τεχνικές δυσκολίες, ότι υπάρχουν επιτροπές και ότι υπάρχουν θεσμοί που ελέγχουν, όπως γνωρίζετε και για το Γ' Κοινοτικό Πλαίσιο Στήριξης και όμως συνεχίζετε να τα λέτε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Να φοβάστε τις πολιτικές σας...
 ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ξέρετε, ότι το επίπεδο πλέον του ελέγχου και της διαφάνειας είναι πολύ μεγαλύτερο και καλά κάνει και είναι έτσι. Το σεβόμαστε και το προωθούμε. Εάν όμως αυτό εσάς δεν σας ενδιαφέρει, εγώ θα συνεχίσω και θα απαντήσω στην συγκεκριμένη ερώτησή σας και όχι σ' αυτήν που θέλετε να βάλετε. Δεν με αφορούν συμπλέγματα απέναντι στους Υπουργούς και σε στελέχη της Κυβέρνησης και ξέρω ποιο είναι το πρόβλημα, γιατί και οι δημοσκοπήσεις τις οποίες πολλοί χρησιμοποιείτε, έδειξαν ότι τα στελέχη του ΠΑΣΟΚ είτε είναι στην Κυβέρνηση είτε όχι, είναι πολύ πιο ψηλά στις δημοσκοπήσεις, στη δημοτικότητα και στην αξιοπιστία απ' ό,τι τα στελέχη της Νέας Δημοκρατίας.
ΣΑΒΒΑΣ ΤΣΙΤΟΥΡΙΔΗΣ: Μα είναι δυνατόν εμείς να κάνουμε κοινοβουλευτικό έλεγχο και ο Υπουργός να μας λέει πως ασκούμε έλεγχο για την ανάγκη των δημοσκοπήσεων;  'Ετσι αντιλαμβάνεται το ρόλο του Βουλευτή;
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Αφού έτσι μ' αυτό το ύφος φέρατε εδώ θέμα πρασίνου και περιβάλλοντος, με αυτούς τους στόχους και μ' αυτές τις σκοπιμότητες, θα πάρετε και αυτές τις απαντήσεις. 
Σε ό,τι αφορά κύριε Πρόεδρε, -επειδή και σεις θα ανησυχείτε, αλλά δεν ήσασταν από την αρχή για να ακούσετε- το τι θέματα μπήκαν, πρέπει να σας πω λοιπόν, ότι συγκεκριμένα παρακολουθούμε τα παρακάτω έργα που αφορούν το πράσινο που ρωτήσατε, τις εργολαβίες για το πράσινο και βεβαίως συγκοινωνιακά έργα.  Λεωφόρο Ποσειδώνος, Κηφισός, ανατολικός κλάδος ολυμπιακού δακτυλίου, επεκτάσεις Κύμης, σύνδεση ολυμπιακού χωριού εθνικής οδού, Λεωφόρο Βάρης Κορωπίου, κυκλοφοριακές ρυθμίσεις γύρω από τα κυκλοφοριακά και πράσινο γύρω από το Ολυμπιακό Στάδιο, προσπελάσεις ιππικού κέντρου, σύνδεση με κωπηλασία, κανό καγιάκ, συνδέσεις αθλητικού συγκροτήματος Γαλατσίου, συγκροτήματος αθλητικού Νίκαιας, συνδέσεις αθλητικού συγκροτήματος Άνω Λιοσίων, συγκροτήματος σκοποβολής μαραθώνια διαδρομή, Λεωφόρος Σταυρού Ραφήνας, συγκεκριμένες μελέτες εργολαβίες, χρήματα, αριθμοί, τεμάχια, προϋπολογισμοί που τους ανέφερα και προηγουμένως. Αυτή ήταν η ερώτησή σας, σ' αυτό πήρατε πολλές φορές τις απαντήσεις και συγκεκριμένα. Αν όμως δεν σας ενδιέφεραν και αυτά και σας ενδιέφεραν κάποια άλλα πράγματα, μη λέτε ότι ήταν ανίκανη και αναρμόδια η Κυβέρνηση να σας απαντήσει. Η Κυβέρνηση ήταν συγκεκριμένη και σαφής και ίσως και πολύ ευγενική απέναντί σας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, για να κλείνει αυτή η συζήτηση, εμείς μιλάμε στον πληθυντικό της ευγενείας και γι' αυτό μιλάμε για την Kυβέρνηση και όχι για την κυρία Υπουργό, για να μην το παίρνει προσωπικά. Και δεν μπορεί να φορτωθεί όλες τις ευθύνες, την αταξία, όλα τα προβλήματα που δημιούργησε η ανερμάτιστη πολιτική της Kυβέρνησης. Γι' αυτό και αναφερόμαστε στην Kυβέρνηση και όχι στο πρόσωπό της. 
Τώρα όσον αφορά τις δημοσκοπήσεις, εμάς δηλαδή τον κ. Τσιτουρίδη, τον κ. Σαλμά ή την κα Πετραλιά δεν μας μετρήσανε με τους Υφυπουργούς μας. Μας μετρήσανε μόνους. Και πάντα η Κυβέρνηση εφευρίσκει θέματα για να δείξει την ανυπαρξία της. Εγώ δεν ξέρω πώς εσείς αντιλαμβάνεστε εάν στο Υπουργείο Παιδείας ή στο ΥΠΕΧΩΔΕ σας λένε οι δημοσκοπήσεις ότι το 75% των Ελλήνων πιστεύει, ότι γίνονται με αδιαφανείς διαδικασίες υπέρ των ολίγων φίλων της Κυβέρνησης και ότι υπάρχει διαφθορά στο χώρο σας και στις πολεοδομίες, μέχρι 90% λένε οι δημοσκοπήσεις, πώς είναι δυνατόν να δείχνουν τα κυβερνητικά στελέχη σε καλύτερη θέση από τη Νέα Δημοκρατία.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Αρμοδιότητος των νομαρχιών.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Γι' αυτό σας λέω μάλλον δεν μετρούν και προσμετρούν τους Υφυπουργούς.
Σας δώσαμε εναλλακτικές λύσεις και έχετε μια αξιόπιστη Αντιπολίτευση. Σας τις δώσαμε θεσμικά, σας είπαμε να δημιουργηθεί εθνική επιτροπή Ολυμπιακών Αγώνων υπό τον Πρόεδρο της Δημοκρατίας, δεσμευθήκατε αλλά δεν το κάνατε ποτέ να συζητούμε στη Βουλή κάθε τρεις μήνες τα θέματα των Ολυμπιακών Αγώνων, σας είπαμε επίσης να αναβαθμίσετε την εκτελεστική επιτροπή της Εθνικής Επιτροπής Ολυμπιακών Αγώνων που είναι το μόνο όργανο που μετέχουν τα κόμματα. Τίποτα δεν δέχεστε, άρα η μόνη εναλλακτική λύση αφού δεν δέχεστε όλες τις εποικοδομητικές προτάσεις της Νέας Δημοκρατίας, είναι η εναλλακτική λύση να αποχωρήσετε από την Κυβέρνηση το συντομότερο δυνατόν. Σας ευχαριστώ.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, παρακαλώ το λόγο, επί προσωπικού.
ΠΡΟΕΔΡΕΥΩΝ (Παναγιώτης Σγουρίδης): Δεν έχετε το λόγο κύριε Τσιτουρίδη.
ΣΑΒΒΑΣ ΤΣΙΤΟΥΡΙΔΗΣ: Ήθελα το λόγο επί προσωπικού.
ΠΡΟΕΔΡΕΥΩΝ (Παναγιώτης Σγουρίδης): Το Προεδρείο κρίνει ότι δεν υπάρχει προσωπικό θέμα. Έχει παρακολουθήσει όλη τη συζήτηση και κρίνει ότι δεν υπάρχει προσωπικό θέμα. 
ΣΑΒΒΑΣ ΤΣΙΤΟΥΡΙΔΗΣ: Μπορώ να σας πω το λόγο;
ΠΡΟΕΔΡΕΥΩΝ (Παναγιώτης Σγουρίδης): 'Οχι δεν μπορείτε να τον πείτε, δεν το δικαιούσθε από τον Κανονισμό.
Η κυρία Υφυπουργός έχει το λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, προσπάθησα όσο μπορούσα να δώσω στους συναδέλφους τα στοιχεία που ζήτησαν. Είναι και το ΥΠΕΧΩΔΕ και η Κυβέρνηση στη διάθεσή τους. 
Εγώ μίλησα για εναλλακτικές προτάσεις, γιατί η Κυβέρνηση θέλει πάντα τις προτάσεις της Αξιωματικής Αντιπολίτευσης και τον εμπλουτισμό σε όλες τις δράσεις που έχει συμφωνήσει το ελληνικό Κοινοβούλιο και η ελληνική πολιτεία, για να προχωρήσουν. Και αυτό το ξέρουν πολύ καλά οι συνάδελφοι της Νέας Δημοκρατίας γιατί και σε ερωτήσεις τους και σε αναφορές τους και σε επισκέψεις τους στο Υπουργείο μας ασχολείται και το ΥΠΕΧΩΔΕ και εγώ προσωπικά.
Ίσως γι' αυτό και το παράπονό μου για τις προσωπικές επιθέσεις και αιχμές. Όμως εδώ δεν έχει να κάνει τίποτε με αυτό. Είμαστε εδώ, κύριοι συνάδελφοι, συνεχίστε τις επερωτήσεις σας, κάνετε  προτάσεις, βοηθήστε την Κυβέρνηση για να γίνει καλύτερη, αφού εσείς δεν πιστεύετε ότι είναι. Εγώ σας διαβεβαιώ ότι στις συγκεκριμένες ερωτήσεις θα έχετε και συγκεκριμένες απαντήσεις, χωρίς μαγικές συνταγές όμως και χωρίς την απόλυτη γνώση και τη σιγουριά. Και μπορεί να είστε μόνοι, αλλά φροντίστε να μην είναι μοναχική η πορεία σας. Είμαστε σε μία συλλογική διαδικασία.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της υπ' αριθμ. 57/29.3.2002 επερωτήσεως  Βουλευτών της Νέας Δημοκρατίας προς τους Υπουργούς Περιβάλλοντος, Χωροταξίας και Δημοσίων Έργων και Πολιτισμού σχετικώς με την αναβάθμιση του Περιβάλλοντος εν όψει των Ολυμπιακών Αγώνων του 2004.
Ο Βουλευτής Κυκλάδων κ. Νίκος Λεβογιάννης ζητεί άδεια ολιγοήμερης απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.25΄, λύεται η συνεδρίαση για τη Δευτέρα 3 Ιουνίου 2002 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



1
ΣΥΝΕΔΡΙΑΣΗ  31-5-2002   ΣΕΛ.

