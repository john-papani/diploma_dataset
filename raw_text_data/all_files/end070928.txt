ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ Δ΄

Παρασκευή 28 Σεπτεμβρίου 2007

ΘΕΜΑΤΑ
ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί Διαδικαστικού θέματος, σελ.
3. Ειδική Ημερήσια Διάταξη επί των Προγραμματικών Δηλώσεων της Κυβέρνησης από τον Πρωθυπουργό κ. Κ. Καραμανλή, σελ.

ΟΜΙΛΗΤΕΣ
Α. Επί Διαδικαστικού θέματος:
ΚΑΝΤΑΡΤΖΗΣ Α., σελ.
ΚΑΣΤΑΝΙΔΗΣ Χ., σελ.
ΣΙΟΥΦΑΣ Δ., σελ.

Β. Επί της Ειδικής Ημερήσιας Διάταξης:
ΚΑΡΑΜΑΝΛΗΣ Κ., σελ.

      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  Δ΄
      Παρασκευή 28 Σεπτεμβρίου 2007
      Αθήνα, σήμερα στις 28 Σεπτεμβρίου 2007, ημέρα Παρασκευή και ώρα 18.36΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 27 Σεπτεμβρίου 2007 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της Γ΄ συνεδριάσεώς του, της Πέμπτης 27 Σεπτεμβρίου 2007 (απογευματινής), σε ό,τι αφορά στην εκλογή Α΄, Β΄, Γ΄ Αντιπροέδρων, δύο Κοσμητόρων και τεσσάρων Γραμματέων από τη Συμπολίτευση, στην εκλογή Δ΄ Αντιπροέδρου, ενός Κοσμήτορα και ενός Γραμματέα από την Αξιωματική Αντιπολίτευση και στην εκλογή Ε΄ Αντιπροέδρου και ενός Γραμματέα από το δεύτερο Κόμμα της Αντιπολίτευσης.)
      Εισερχόμαστε στην
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Ανάγνωση των Προγραμματικών Δηλώσεων της Κυβερνήσεως.
      Κατά τη συνήθη διαδικασία, ο κύριος Πρόεδρος της Κυβερνήσεως θα αναγνώσει τις Προγραμματικές Δηλώσεις και στη συνέχεια θα λύσουμε τη συνεδρίαση για αύριο το απόγευμα στις 18.00΄.
      (Στο σημείο αυτό εισέρχεται στην Αίθουσα ο Πρόεδρος της Κυβερνήσεως κ. Κωνσταντίνος Καραμανλής)
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα).
      Αύριο θα απαντήσει ο Αρχηγός της Αξιωματικής Αντιπολιτεύσεως και όποιος άλλος Αρχηγός κόμματος το επιθυμεί και κατόπιν μπορούν να λάβουν το λόγο οι Κοινοβουλευτικοί Εκπρόσωποι και οι συνάδελφοι, οι οποίοι θα εγγραφούν για να ομιλήσουν.
      Η συζήτηση θα διεξαχθεί σύμφωνα με τις διατάξεις του άρθρου 141 του Κανονισμού της Βουλής, σε συνδυασμό και με ανάλογη εφαρμογή των άρθρων 96 παράγραφος 2 και 97 του Κανονισμού της Βουλής και θα ολοκληρωθεί σε τρεις συνεδριάσεις την Κυριακή το βράδυ.
      Η ονομαστική ψηφοφορία για την παροχή ψήφου εμπιστοσύνης προς την Κυβέρνηση, σύμφωνα με τον Κανονισμό, διεξάγεται το αργότερο τα μεσάνυχτα της τρίτης συνεδρίασης, δηλαδή της Κυριακής.
      Η εγγραφή των συναδέλφων που επιθυμούν να λάβουν μέρος στη συζήτηση θα γίνει με το ηλεκτρονικό σύστημα από την έναρξη της αυριανής συνεδριάσεως και ως το τέλος των ομιλιών των τριών πρώτων αγορητών, δηλαδή του κ. Γεωργίου Παπανδρέου ως Αρχηγού της Αξιωματικής Αντιπολιτεύσεως και των επομένων δύο αγορητών. 
      Θα ήθελα να προτείνω στο Σώμα να δεχτεί να εφαρμόσουμε τη διάταξη του άρθρου 65 παράγραφος 5 του Κανονισμού της Βουλής για την εναλλαγή των ομιλητών κατά τη σειρά της ομιλίας τους. Επίσης, εάν τα κόμματα το επιθυμούν, μπορούν να προτείνουν τους ομιλητές του κόμματός τους με τη σειρά που εκείνα επιθυμούν.
      Στην περίπτωση που δεχτείτε την πρότασή μου, πέρα από τις ομιλίες των Αρχηγών των Κομμάτων και των Κοινοβουλευτικών Εκπροσώπων, καθώς και τις ομιλίες που θα γίνουν από την πλευρά της Κυβερνήσεως, προτείνω να υπάρξει και ένας πρώτος κύκλος, κατά προτεραιότητα ομιλητών ενός Βουλευτή από κάθε κόμμα. Δηλαδή, κατά προτεραιότητα θα έχουμε πέντε εναλλασσόμενους Βουλευτές από τα πέντε κόμματα.
      Εν συνεχεία, το Προεδρείο θα καταρτίσει κατάλογο με εναλλαγή των ομιλητών, ενός της Πλειοψηφίας και ενός της Μειοψηφίας, αναλογικώς προς τη δύναμη κάθε Κοινοβουλευτικής Ομάδας ως εξής: 
      Μετά από τον πρώτο κύκλο των κατά προτεραιότητα ομιλητών που σας ανέφερα, η οποία θα εξασφαλίσει τη συμμετοχή ενός τουλάχιστον Βουλευτή από τα τρία κόμματα της Ελάσσονος Αντιπολιτεύσεως, θα ομιλούν στη συνέχεια εναλλάξ πέντε συνάδελφοι από τη Νέα Δημοκρατία, τέσσερις από το ΠΑ.ΣΟ.Κ., ένας από το Κομμουνιστικό Κόμμα Ελλάδας. 
      Θα ακολουθήσει πάλι ο ίδιος κύκλος, δηλαδή θα έχουμε πέντε ομιλητές από τη Νέα Δημοκρατία, τέσσερις από το ΠΑ.ΣΟ.Κ., έναν από το Συνασπισμό Ριζοσπαστικής Αριστεράς και στη συνέχεια ίδιος κύκλος με πέντε ομιλητές από τη Νέα Δημοκρατία, τέσσερις από το ΠΑ.ΣΟ.Κ. και έναν από το Λαϊκό Ορθόδοξο Συναγερμό.
      Οι Υπουργοί, σύμφωνα με το Σύνταγμα και τον Κανονισμό, λαμβάνουν το λόγο όποτε το επιθυμούν. Αν, όμως, παρεμβαίνει Υπουργός και ακολουθεί Βουλευτής της Συμπολίτευσης, θα αφήνει τη θέση του στον επόμενο Βουλευτή άλλου κόμματος, ώστε να εξασφαλίζεται απολύτως η εναλλαγή. 
      Τέλος, προτείνω να αποφασίσουμε από τώρα, στην περίπτωση που θα εγγραφούν πολλοί συνάδελφοι να μιλήσουν, η συνεδρίαση της Κυριακής να αρχίσει από το πρωί στις 11.00΄ η ώρα. Θα διακόψουμε ενδεχομένως και θα ορίσουμε την ώρα μετά τη διακοπή που θα αρχίσουμε την Κυριακή το απόγευμα ή θα αρχίσουμε πάλι στις 18.00΄ ή μπορεί να συμφωνήσουμε να μην υπάρξει καθόλου διακοπή.
      Δέχεται η Βουλή την πρόταση όπως τη διατύπωσα;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΟΣ (Δημήτριος Σιούφας): Συνεπώς το Σώμα συμφώνησε ομόφωνα.
      Τέλος, υπενθυμίζω τους χρόνους ομιλίας των αγορητών. Ο Πρωθυπουργός και ο Αρχηγός της Αξιωματικής Αντιπολιτεύσεως δικαιούνται είκοσι πέντε λεπτά της ώρας. Είναι αυτονόητο, επειδή πρόκειται περί Προγραμματικών Δηλώσεων, ότι θα δοθεί περισσότερος χρόνος. Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας, ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς και ο Πρόεδρος του Λαϊκού Ορθόδοξου Συναγερμού δικαιούνται δεκαπέντε λεπτά της ώρας και βεβαίως, θα υπάρξει ανάλογη παράταση του χρόνου, πάλι επειδή πρόκειται περί προγραμματικών δηλώσεων.
      Οι Υπουργοί δικαιούνται είκοσι πέντε λεπτά της ώρας, οι Κοινοβουλευτικοί Εκπρόσωποι δεκαπέντε λεπτά της ώρας, με τους περιορισμούς του άρθρου 167 παράγραφος 2 του Κανονισμού της Βουλής.
      Σύμφωνα με τον Κανονισμό, οι ομιλητές του καταλόγου μιλούν για δέκα λεπτά της ώρας και θα ήθελα να προτείνω στο Σώμα να συμφωνήσουμε από τώρα, για να υπάρξει μεγαλύτερος αριθμός ομιλητών, ο χρόνος να είναι επτά λεπτά.
      Συμφωνεί το Σώμα;
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, παρακαλώ να μειώσετε και το χρόνο των Κοινοβουλευτικών Εκπροσώπων και των Υπουργών, όχι μόνο των Βουλευτών.
      ΠΡΟΕΔΡΟΣ (Δημήτριος Σιούφας): Παρακαλώ, κύριε Πρόεδρε, υπάρχει Κοινοβουλευτικός Εκπρόσωπος από το κόμμα σας που μπορεί να μιλήσει. Παρακαλώ!
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μου επιτρέπετε;
      ΠΡΟΕΔΡΟΣ (Δημήτριος Σιούφας): Παρακαλώ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Όπως ήδη διαφάνηκε, συμφωνούμε σε όλα όσα έχετε πει μέχρι τώρα, αλλά σε ό,τι αφορά το χρόνο των συναδέλφων Βουλευτών, εάν υπάρξει λελογισμένος περιορισμός, νομίζω ότι ο ίδιος περιορισμός πρέπει να υπάρξει και για το χρόνο των Υπουργών και για το χρόνο των Κοινοβουλευτικών Εκπροσώπων.
      ΠΡΟΕΔΡΟΣ (Δημήτριος Σιούφας): Σύμφωνοι.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ειδάλλως, εμφανίζεται το Σώμα να παρέχει πολύ χρόνο σε εκπροσώπους που ήδη τον διαθέτουν και ελάχιστο χρόνο στους συναδέλφους Βουλευτές.
      ΠΡΟΕΔΡΟΣ (Δημήτριος Σιούφας): Κατόπιν αυτού, στην αυριανή συνεδρίαση, ανάλογα με το χρόνο και τον αριθμό των ομιλητών που θα εγγραφούν, θα κάνουμε ειδική συζήτηση για να αποφασίσει το Σώμα.
      ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε, μου επιτρέπετε;
      ΠΡΟΕΔΡΟΣ (Δημήτριος Σιούφας): Παρακαλώ.
      ΑΧΙΛΛΕΑΣ ΚΑΝΤΑΡΤΖΗΣ: Θα θέλαμε απλώς να ληφθεί μέριμνα, ώστε κατά την οργάνωση της συζήτησης και κατά την εναλλαγή των ομιλητών ο κατάλογος των ομιλητών να εκφράζει και την αναλογικότητα των κομμάτων. Με αυτή την έννοια…
      ΠΡΟΕΔΡΟΣ (Δημήτριος Σιούφας): Μα ακριβώς, αυτό ανακοίνωσα, κύριε Κοινοβουλευτικέ Εκπρόσωπε.
      Ο Πρόεδρος της Κυβερνήσεως κ. Κώστας Καραμανλής έχει το λόγο.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, οι Ελληνίδες και οι Έλληνες επέλεξαν πορεία. Έδωσαν σαφή εντολή να συνεχίσουμε τις μεταρρυθμίσεις. Απαίτησαν, ταυτόχρονα, να προχωρήσουμε πιο γρήγορα, με διάλογο που επιδιώκει τη συνεννόηση και τη σύνθεση, αλλά και με αποφασιστικότητα, που δεν συμβιβάζεται με αναβολές και καθυστερήσεις.
      Είμαστε σε μια εποχή νέων προκλήσεων και αυξημένων απαιτήσεων. Η Παγκοσμιότητα, η Ψηφιακή Επανάσταση, η ενεργειακή και περιβαλλοντική πρόκληση διαμορφώνουν μια νέα πραγματικότητα: οι ανάγκες των καιρών είναι μεγάλες -οι εξελίξεις τρέχουν- τα αιτήματα της κοινωνίας είναι πολλά.
      Αυτές οι ανάγκες, αυτές οι εξελίξεις, αυτά τα αιτήματα συνδιαμορφώνουν σήμερα το Σχέδιο και τις επιλογές μας.
      Βεβαιώνω την Εθνική Αντιπροσωπεία ότι δεν πρόκειται να συμβιβαστώ με τίποτα λιγότερο απ’ ό,τι δεσμευτήκαμε. Βεβαιώνω όλους τους πολίτες ότι τα αιτήματά τους είναι αμετάθετοι στόχοι της πολιτικής μας. Η εντολή και η εμπιστοσύνη τους είναι κυβερνητική δέσμευση. 
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, η στρατηγική που ακολουθούμε είναι δεδομένη. Αποκλείουμε άγονες αντιπαραθέσεις, μεθοδεύσεις πόλωσης, πρακτικές οξύτητας. Είμαστε σταθερά προσηλωμένοι στο τρίπτυχο «διάλογος, συνεννόηση, σύνθεση»: Διάλογος για την επίτευξη αποτελέσματος. Συνεννόηση για την αντιμετώπιση προβλημάτων. Σύνθεση για την επίτευξη κοινών στόχων. Έχουμε τη βούληση να υιοθετούμε ρεαλιστικές προτάσεις, από κάθε πολιτικό και κοινωνικό φορέα. Δεν διεκδικούμε αποκλειστικότητα ιδεών. Διεκδικούμε το καλύτερο για τον τόπο μας. Ακούμε όλους τους πολίτες, ό,τι κι αν ψήφισαν. Είμαστε Κυβέρνηση όλων των Ελλήνων. 
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, οι κυβερνητικές προτεραιότητές μας βασίζονται σε ξεκάθαρες θέσεις. Προχωρούμε με ρεαλισμό, με στέρεα βήματα, αλλά και με αυξανόμενη ταχύτητα. Προτεραιότητά μας είναι η στήριξη των συμπολιτών μας και η ανασυγκρότηση των περιοχών που έπληξαν οι φωτιές του Αυγούστου. 
      Στόχος μας είναι η διασφάλιση μιας νέας, δυναμικής, αλλά και βιώσιμης αναπτυξιακής προοπτικής. Είναι η αναγέννηση του παραγωγικού ιστού, ώστε να κρατηθεί ο κόσμος στη γη του, να δημιουργήσει ξανά ό,τι είχε, αλλά και να διασφαλίσει ακόμη περισσότερα για την οικογένεια και τα παιδιά του. 
      Εφαρμόζουμε, για το σκοπό αυτό, ολοκληρωμένο Σχέδιο Ανασυγκρότησης και Ανάπτυξης. Στηρίζουμε την Αυτοδιοίκηση στις πληγείσες περιοχές, για να ανταποκριθεί στις αυξημένες ανάγκες. Παρέχεται πλήρης οικονομική στήριξη στους πληγέντες, για την αποκατάσταση των σπιτιών τους. Προχωρούν με εντατικούς ρυθμούς τα έργα στην Αρχαία Ολυμπία, ώστε τα πάντα να είναι έτοιμα πολύ πριν την τελετή αφής της Ολυμπιακής Φλόγας. Ξεκίνησαν και συνεχίζονται εντατικά τα αντιπλημμυρικά και αντιδιαβρωτικά έργα. Κηρύσσονται αναδασωτέα όλα τα δάση που καταστράφηκαν. Καταρτίζεται ήδη η μελέτη για την αναδάσωση και ξεκινά ευρύτερη περιβαλλοντική μελέτη. Συντάσσεται ειδική μελέτη για την αναγέννηση του αγροτικού χώρου. Αποζημιώνονται οι αγρότες, για ν’ αποκτήσουν ξανά το φυτικό και ζωικό κεφάλαιό τους. Στηρίζεται η επανένταξή τους στην παραγωγική διαδικασία και αναπληρώνεται, έως τότε, το εισόδημά τους. 
      Εφαρμόζονται, παράλληλα, συγκεκριμένα μέτρα για τη στήριξη των επιχειρήσεων στους πυρόπληκτους νομούς. Επισπεύδεται η αξιολόγηση επενδυτικών σχεδίων. Προκηρύσσονται νέες δράσεις για την ενίσχυση των μικρομεσαίων επιχειρήσεων της γυναικείας και νεανικής επιχειρηματικότητας. Εντάσσονται οι πυρόπληκτες περιοχές στα προγράμματα Κοινωνικού Τουρισμού. Από την πρώτη στιγμή, προχωρούμε με σύστημα και οργάνωση. Ακούμε τις τοπικές κοινωνίες και υιοθετούμε κάθε γόνιμη ιδέα. Είμαστε διαρκώς παρόντες. 
      Κυρίες και κύριοι συνάδελφοι, στα τριάμισι χρόνια που πέρασαν κάναμε σημαντικά βήματα και δημιουργήσαμε στέρεες βάσεις για το αύριο. Δέσμευσή μας είναι να διασφαλίσουμε όσα πετύχαμε έως σήμερα και να εξασφαλίσουμε ακόμη περισσότερα. Χτίζουμε στις μεγάλες επιτυχίες της Οικονομικής και Αναπτυξιακής Πολιτικής μας. 
      Συνεχίζουμε τη δημοσιονομική προσαρμογή για να έχουμε, ως το 2010, ισοσκελισμένους προϋπολογισμούς αλλά και σημαντική μείωση στα ελλείμματα των ΔΕΚΟ, του Ασφαλιστικού Συστήματος και του ΕΣΥ.
      Συνεχίζουμε, παράλληλα, τις μεταρρυθμίσεις που εγγυώνται υψηλούς ρυθμούς ανάπτυξης. Αξιοποιούμε την έξοδο της Χώρας από τη διαδικασία του υπερβολικού ελλείμματος. Ανοίγουμε ένα νέο κεφάλαιο για την ουσιαστική ενίσχυση του Κοινωνικού Κράτους Δικαίου.
      Η εκπλήρωση των δεσμεύσεών μας ξεκινά με το νέο Προϋπολογισμό. Άμεση προτεραιότητα αποτελεί η ολοκλήρωση της φορολογικής μεταρρύθμισης. Μειώνουμε, σταδιακά, μέχρι το 2009, τη φορολογία για τα νοικοκυριά, ώστε τα μεσαία εισοδήματα να φορολογούνται με συντελεστή 25%. 
      Προχωρούμε άμεσα στη δραστική αντιμετώπιση της φοροδιαφυγής και της λαθρεμπορίας καυσίμων, που συνιστούν κραυγαλέες αντικοινωνικές συμπεριφορές. Συγκροτείται για το σκοπό αυτό Εθνικό Συμβούλιο, παρέχονται κίνητρα στους πολίτες και βελτιώνεται η αποτελεσματικότητα των ελέγχων. 
      Το σχετικό νομοσχέδιο είναι, ήδη, έτοιμο και κατατίθεται τις επόμενες ημέρες στη Βουλή. 
      Συνεχίζουμε, αμέσως μετά, με την απλοποίηση της φορολογίας των ακινήτων: Υλοποιούμε τις δεσμεύσεις μας για το φόρο κληρονομιάς και την απαλλαγή της πρώτης κατοικίας.
      Στις άμεσες προτεραιότητές μας είναι, ακόμη, η ανάπτυξη νέων δράσεων, θεσμών και προγραμμάτων, για την περαιτέρω ενίσχυση των μικρομεσαίων επιχειρήσεων. Είναι η επέκταση των Συμπράξεων του Δημόσιου με τον Ιδιωτικό Τομέα, για την αναβάθμιση μεταφορικών και κοινωνικών υποδομών, είναι η εξυγίανση των ΔΕΚΟ, ώστε να υπάρξει εξοικονόμηση πόρων, αλλά και ουσιαστική βελτίωση των υπηρεσιών που παρέχουν στους πολίτες. Ο σχετικός νόμος εφαρμόζεται στο ακέραιο. 
      Συνεχίζονται, παράλληλα, οι αποκρατικοποιήσεις σε λιμάνια, αεροδρόμια και εταιρείες εισηγμένες στο Χρηματιστήριο, στις οποίες συμμετέχει το Δημόσιο. 
      Στο ζήτημα της Ολυμπιακής συνεχίζουμε τη δύσκολη διαπραγμάτευση με την Ευρωπαϊκή Επιτροπή, έτσι ώστε να βρεθεί, το ταχύτερο δυνατό λύση σ’ ό,τι αφορά τα χρέη της, με στόχο να ανοίξει ο δρόμος για ένα νέο καθεστώς στη λειτουργία της.
      Υπογραμμίζω, ακόμη, ότι αναμορφώνεται η διαδικασία κατάρτισης του Προϋπολογισμού, έτσι ώστε να ενισχυθεί η διαφάνεια της δημοσιονομικής διαχείρισης και να υπάρχει αξιολόγηση στην αποδοτικότητα των δημόσιων δαπανών. Οι ειδικοί λογαριασμοί ενσωματώνονται στο Γενικό Προϋπολογισμό και η διαχείρισή τους γίνεται με βάση τους κανόνες του Δημόσιου Λογιστικού. 
      Κυρίες και κύριοι συνάδελφοι, από την πρώτη στιγμή θέσαμε την ελληνική Περιφέρεια στο κέντρο της πολιτικής μας. Προετοιμάσαμε έργα, δράσεις και πολιτικές που μπαίνουν τώρα σε πλήρη εφαρμογή. Δημιουργούμε σύγχρονες υποδομές που βελτιώνουν την ανταγωνιστικότητα της Οικονομίας, ενδυναμώνουν τη στρατηγική θέση της χώρας μας και βελτιώνουν την ποιότητα ζωής. 
      Ενισχύουμε την ανάπτυξη της Περιφέρειας με την ολοκλήρωση του Γ΄ Κοινοτικού Πλαισίου Στήριξης και την αποτελεσματική αξιοποίηση των πόρων της νέας προγραμματικής περιόδου. Το Εθνικό Στρατηγικό Πλαίσιο Αναφοράς για την περίοδο 2007-2013 είναι έτοιμο για άμεση κατάθεση στη Βουλή. Αναπτύσσεται σε πέντε περιφερειακά και οκτώ τομεακά προγράμματα, διασφαλίζοντας έτσι απόλυτη διαφάνεια, γρήγορους ρυθμούς και υψηλή αποδοτικότητα. Το 80% των πόρων του, που συνολικά ξεπερνούν τα 36.000.000.000 ευρώ, κατευθύνεται στην Περιφέρεια. Στόχος είναι να αποκτήσει η Χώρα τις υποδομές που χρειάζεται να βελτιωθεί ακόμη περισσότερο το νέο αναπτυξιακό πρότυπο, η ανταγωνιστικότητα και η εξωστρέφεια της Οικονομίας. 
      Μεταρρυθμίσαμε το θεσμικό πλαίσιο παραγωγής Δημοσίων Έργων και δημοπρατήσαμε, με απόλυτη διαφάνεια ένα πρωτόγνωρο πρόγραμμα έργων, που μόνο από το Υ.ΠΕ.ΧΩ.Δ.Ε. ξεπερνούν τα 17.000.000.000 ευρώ. Ξεκινά άμεσα η κατασκευή των «δρόμων της Ανάπτυξης», η Ανατολική και Περιφερειακή Οδός της Πελοποννήσου, ο Ε65 της Κεντρικής Ελλάδας, η Ιόνια Οδός, ο άξονας Ράχες Μαλιακού – Κλειδί Ημαθίας. 
      Συνεχίζονται εντατικά τα έργα στο Πέταλο Μαλιακού, τα μεγάλα έργα της Θεσσαλονίκης, (το Μετρό και η υποθαλάσσια αρτηρία), τα έργα για την ολοκλήρωση της Εγνατίας και των κάθετων αξόνων, οι επεκτάσεις του Μετρό της Αθήνας και της Αττικής Οδού, οι επεκτάσεις στα λιμάνια και τα αεροδρόμια, η κατασκευή φραγμάτων και έργων ύδρευσης. Προχωρούν οι διαδικασίες για την κατασκευή σύγχρονου αεροδρομίου στο Καστέλι, στην Κρήτη. Είναι έτοιμο το σχέδιο και ξεκινά η διαδικασία για τη δημιουργία Μητροπολιτικού Πάρκου στο «Ελληνικό». Εκσυγχρονίζεται, παράλληλα, το σιδηροδρομικό δίκτυο. Επεκτείνεται ο Προαστιακός. Αναβαθμίζονται τα μεταφορικά μέσα σταθερής τροχιάς. Θεσπίζονται κίνητρα για τη σύγχρονη οργάνωση των εμπορευματικών μεταφορών.
      Στο μεταξύ, μπροστά στη διπλή ενεργειακή και περιβαλλοντική πρόκληση που αντιμετωπίζει ολόκληρη η Ευρώπη, συνεχίζουμε εντατικά τη δυναμική και εξωστρεφή Ενεργειακή Πολιτική. Εγκαινιάζουμε σύντομα τον ελληνοτουρκικό αγωγό φυσικού αερίου που ολοκληρώθηκε πριν από ένα μήνα. Προχωρούμε στην εφαρμογή των διεθνών ενεργειακών συμφωνιών που πετύχαμε. Συνεχίζουμε τις δράσεις για την περαιτέρω ενίσχυση του συστήματος παραγωγής και διανομής ηλεκτρικής ενέργειας. Επεκτείνουμε τα δίκτυα φυσικού αερίου. Στηρίζουμε την αξιοποίηση ανανεώσιμων πηγών και ήπιων μορφών ενέργειας. 
      Βασική στρατηγική επιλογή μας στην αναπτυξιακή τροχιά της Χώρας είναι ο εμπλουτισμός, η ποιοτική αναβάθμιση αλλά και η επέκταση της Τουριστικής Βιομηχανίας μας. Στηρίζουμε τη δημιουργία σύγχρονων υποδομών, την ανάπτυξη νέων μορφών Τουρισμού, τη διεθνή προβολή της χώρας μας. 
      Μείζονος σημασίας για την περιφερειακή ανάπτυξη και την κοινωνική συνοχή είναι η στήριξη του αγροτικού πληθυσμού. Αναπτύσσουμε, για το σκοπό αυτό, νέες δράσεις: αυξημένη επιδότηση επιτοκίου για την απόκτηση κατοικίας από τους κατ’ επάγγελμα αγρότες, ταχύτερη απόδοση των κοινοτικών ενισχύσεων και των αποζημιώσεων του ΕΛ.Τ.Α., στήριξη για τη δημιουργία ανταγωνιστικών γεωργικών και κτηνοτροφικών μονάδων, ενίσχυση στην «άλλη γεωργία», στα σχέδια αναδιάρθρωσης των καλλιεργειών, στους νέους αγρότες. Έμπρακτη ενθάρρυνση για την ανάπτυξη συλλογικών δράσεων από τους γεωργούς και τους κτηνοτρόφους μας, έτσι ώστε, χωρίς μεσάζοντες, να πετυχαίνουν υψηλότερες τιμές για τα προϊόντα τους.
      Κυρίες και κύριοι συνάδελφοι, στη νέα εποχή η κλιματική αλλαγή υποδεικνύει επιτακτικά, σ’ ολόκληρο τον κόσμο νέες και κοινές δράσεις. Η Προστασία του Περιβάλλοντος αναδεικνύεται σε απαραίτητη προϋπόθεση για την αειφόρο ανάπτυξη και την ποιότητα ζωής. Στην Δ΄ Προγραμματική Περίοδο, μόνο από το Υ.ΠΕ.ΧΩ.Δ.Ε., προβλέπεται για το Περιβάλλον ποσό 4 δις ευρώ. 
      Στο μεταξύ, προχωρούμε στην άμεση εναρμόνιση της ελληνικής με την ευρωπαϊκή νομοθεσία. Εφαρμόζουμε ολοκληρωμένη πολιτική για την επίτευξη των στόχων του Πρωτοκόλλου του Κιότο. Προωθούμε συγκροτημένα προγράμματα ανακύκλωσης. Εφαρμόζεται νέο αναμορφωμένο νομοθετικό πλαίσιο για τα επικίνδυνα απόβλητα. Προχωρούν τα προγράμματα διαχείρισης για στερεά και υγρά απόβλητα. Προχωρούμε στην οργανωμένη διαχείριση και προστασία των υδατικών πόρων. Καταρτίζεται, επιτέλους, το Εθνικό Κτηματολόγιο. Προωθείται η μεταρρύθμιση στην πολεοδομική νομοθεσία. 
      Η Χώρα ύστερα από την εντατική προετοιμασία της προηγούμενης τριετίας, αποκτά για πρώτη φορά εθνικό σχεδιασμό για τις χρήσεις γης. Ετοιμάσαμε ήδη Εθνικό Χωροταξικό Σχέδιο και Ειδικά Χωροταξικά Πλαίσια για τη βιομηχανία, τον Τουρισμό, τις Ανανεώσιμες Πηγές Ενέργειας. Τα θέσαμε σε δημόσια διαβούλευση και προχωρούμε, σύντομα, στη θεσμοθέτησή τους. 
      Η συμπόρευση της Ανάπτυξης με το Περιβάλλον και την Ποιότητα Ζωής είναι κατευθυντήριος γνώμονας της πολιτικής μας. Η χωροταξία, τα δημόσια έργα, οι μεταφορές, η ενεργειακή, η τουριστική, η βιομηχανική, η αγροτική πολιτική έχουν ως βασική παράμετρο την προστασία του περιβάλλοντος. Είναι χρέος στις σημερινές αλλά και τις επόμενες γενιές. 
      Κυρίες και κύριοι συνάδελφοι, βασική προτεραιότητά μας είναι η Κοινωνία της Γνώσης. Δέσμευσή μας είναι να συνεχίσουμε την Εκπαιδευτική Μεταρρύθμιση, με σταθερό στόχο την ποιοτική αναβάθμιση της Παιδείας σε όλες τις βαθμίδες της εκπαίδευσης, ιδίως μάλιστα την ενδυνάμωση της αυτοτέλειας του Λυκείου, αλλά και την καθιέρωση σε βάθος χρόνου νέου συστήματος εισαγωγής στην Ανώτατη και Ανώτερη εκπαίδευση. 
      Αίτημα των πολιτών είναι η ποιοτική, η ανταγωνιστική Δημόσια Παιδεία. Όλοι συμφωνούμε σ’ αυτό! Όλοι έχουμε ευθύνη! Η αναγέννηση του Δημόσιου Πανεπιστημίου, μέσα από το Πλαίσιο που θεσπίσαμε, εγγυάται απτά αποτελέσματα. 
      Στόχος είναι να αποκτούν οι νέες και οι νέοι μας τα εφόδια που χρειάζονται, για να πετύχουν στη ζωή τους. Στόχος είναι να καταστεί η Ελλάδα ισχυρό περιφερειακό Κέντρο Παιδείας και Πολιτισμού. Αξιοποιούμε τις δυνάμεις, τις ιδέες, τη συνεισφορά των Ιδρυμάτων Πολιτισμού, του πνευματικού κόσμου, της Κοινωνίας των Πολιτών, χωρίς αγκυλώσεις. Προωθούμε νέους πόλους Πολιτισμού: νέο κτήριο Λυρικής Σκηνής, νέο κτήριο Εθνικής Βιβλιοθήκης, Ακαδημία Τεχνών, Μουσείο Δημοκρατίας στον Αϊ Στράτη, εδραίωση υπαρχόντων και δημιουργία νέων θεσμών. 
      Παράλληλα, δίνουμε νέα δυναμική στη στρατηγική για την Ψηφιακή Ελλάδα, την Έρευνα και την Καινοτομία. Συνεχίζουμε τη δημιουργία ερευνητικών κέντρων και πόλων καινοτομίας στην ελληνική Περιφέρεια. Καταρτίζουμε στρατηγικό σχέδιο για τη μετάβαση σε νέα δίκτυα επόμενης γενιάς οπτικών ινών. Γεφυρώνουμε με γρήγορους ρυθμούς το ψηφιακό χάσμα, ώστε να πετύχουμε, έως το τέλος του 2009, την ευρυζωνική σύγκλιση της χώρας μας με την Ευρωπαϊκή Ένωση. 
      Το μεγάλο άλμα που έγινε με την Ψηφιακή Τηλεόραση απέδειξε ότι μπορούμε να κερδίσουμε το χαμένο έδαφος. Η Ελλάδα μπορεί πλέον να απολαμβάνει τα πλεονεκτήματα της ψηφιακής τεχνολογίας. Η εφαρμογή της στο ραδιοτηλεοπτικό τοπίο εξασφαλίζει άλμα ποιότητας, περισσότερες επιλογές, αμφίδρομες υπηρεσίες, αλλά και επιπλέον εφαρμογές, όπως η τηλεϊατρική και το τηλεμπόριο. Δημιουργήθηκε, στο μεταξύ, και αναπτύσσεται γρήγορα το πρωτοποριακό ψηφιακό κανάλι της Ε.Ρ.Τ. «ΠΡΙΣΜΑ+», μοναδικό στα ευρωπαϊκά δεδομένα. Απευθύνεται σ’ ένα εκατομμύριο συνανθρώπους μας με αναπηρία και βάζει τέλος στο αποκλεισμό τους από την πληροφόρηση και την ψυχαγωγία. 
      Προσθέτω, ακόμη, ότι αφού καλύφθηκε η μεταβατική περίοδος, καταρτίζεται –και θα είναι σύντομα έτοιμος- ο χάρτης συχνοτήτων για την πλήρη εκπομπή ψηφιακού σήματος. Η αδειοδότηση ραδιοφώνων και τηλεοράσεων, τόσο στο αναλογικό όσο και στο ψηφιακό περιβάλλον, είναι αποκλειστικές αρμοδιότητες του Εθνικού Συμβουλίου Ραδιοτηλεόρασης. Η Κυβέρνηση έδωσε στην Ανεξάρτητη Αρχή όλα όσα χρειάζεται, για να γίνει, επιτέλους, ό,τι δεν έγινε εδώ και είκοσι χρόνια. 
      Στο μεταξύ, οι νόμοι για τη διαφάνεια, τις δημοσκοπήσεις, τον επαρχιακό Τύπο, τον ανταγωνισμό στα ΜΜΕ. δημιουργούν νέες συνθήκες ποιότητας και διαφάνειας. Η δημοσιοποίηση των στοιχείων της κρατικής διαφήμισης αποδεικνύει ότι επιλέγουμε τη διαφάνεια και κάνουμε πράξη τις δεσμεύσεις μας. 
      Κυρίες και κύριοι συνάδελφοι, πεμπτουσία της πολιτικής μας είναι ο άνθρωπος. Πρωταρχικός στόχος είναι η κοινωνική συνοχή και δικαιοσύνη. Προτεραιότητά μας στην κατεύθυνση αυτή είναι το αναφαίρετο δικαίωμα κάθε πολίτη στην εργασία. Άξονας της πορείας μας είναι το τρίπτυχο «εκπαίδευση – ανάπτυξη – απασχόληση». 
      Στηρίζουμε τη διά βίου μάθηση και την ενδυνάμωση του ανθρώπινου κεφαλαίου. Στηρίζουμε την επιχειρηματικότητα του Έλληνα, την αυτοαπασχόληση, τη δημιουργία νέων θέσεων εργασίας, την πρόσληψη ανέργων από μικρομεσαίες επιχειρήσεις. Βάζουμε σταδιακά σε εφαρμογή σχέδιο που θα προσφέρει, μέσα σε έξι μήνες, στις νέες και τους νέους μας έως είκοσι πέντε χρόνων, που εγκαταλείπουν το σχολείο ευκαιρίες απασχόλησης, μαθητείας ή απόκτησης εργασιακής εμπειρίας. 
      Η μείωση της ανεργίας ήταν και είναι βασικός στόχος της πολιτικής μας. Δημιουργήσαμε, στα τριάμισι χρόνια που πέρασαν, πάνω από διακόσιες χιλιάδες νέες θέσεις εργασίας. Μειώσαμε σημαντικά την ανεργία. Δεν είμαστε, όμως, και δεν πρόκειται να πούμε ποτέ ότι είμαστε, ικανοποιημένοι, όσο υπάρχουν άνεργοι που δεν βρίσκουν δουλειά! 
      Τα όσα πετύχαμε έως τώρα υποδεικνύουν συνέχιση και εντατικοποίηση της πολιτικής μας. Αυτό σχεδιάσαμε, αυτό προετοιμάσαμε και αυτό κάνουμε. 
      Παράλληλα, προχωρούμε στην εφαρμογή συγκροτημένου σχεδίου για την ουσιαστική ενδυνάμωση του Κοινωνικού Κράτους-Δικαίου. Για το σκοπό αυτό, βασικό και καινοτόμο στοιχείο του νέου Προϋπολογισμού είναι η ίδρυση Εθνικού Ταμείου Κοινωνικής Συνοχής. Οι ρυθμίσεις που καταθέσαμε στη Βουλή, για την άρση εκκρεμοτήτων του παρελθόντος, νομοθετούνται πριν από την ψήφιση του Προϋπολογισμού. Από την πρώτη του χρόνου αυξάνονται, όπως ακριβώς δεσμευτήκαμε, το Ε.Κ.Α.Σ., το κατώτατο επίδομα ανεργίας και οι συντάξεις του Ο.Γ.Α.. Από την πρώτη του χρόνου χορηγείται στις τρίτεκνες οικογένειες το πολυτεκνικό επίδομα. Από την ίδια στιγμή μπαίνει σε εφαρμογή και το νέο μισθολόγιο για τα στελέχη των Ενόπλων Δυνάμεων.
      ((Χειροκροτήματα από την πτέρυγα της Νέας Δημοκρατίας)
      Παράλληλα, προωθούνται μέσω του προγράμματος «Κοινωνική Συνοχή και Αλληλεγγύη» νέες πολιτικές Κοινωνικής Ένταξης και Φροντίδας: στήριξη υπερχρεωμένων και μονογονεϊκών οικογενειών, φροντίδα για τους άστεγους, κοινωνική ένταξη των τσιγγάνων, αποτελεσματική αντιμετώπιση καταστάσεων ανάγκης.
      Προωθείται σύντομα νέο θεσμικό πλαίσιο για ριζικές αλλαγές στο σύστημα Πρωτοβάθμιας Φροντίδας. Κάνουμε ένα ακόμη βήμα για να μπει τέλος στις ουρές, στα φακελάκια, στην παραοικονομία και τη συμφόρηση στα Νοσοκομεία που εφημερεύουν.
      Εκσυγχρονίζουμε, παράλληλα, την οργάνωση και τη λειτουργία των νοσοκομείων, έτσι ώστε να διασφαλιστεί ο δημόσιος χαρακτήρας τους αλλά και η ανταπόκρισή τους στις διεθνείς προδιαγραφές.
      Θέτουμε άμεσα σε πλήρη εφαρμογή το νέο σύστημα προμηθειών υγείας, που θωρακίζει τη διαφάνεια και εγγυάται την εξοικονόμηση εκατοντάδων εκατομμυρίων ευρώ το χρόνο. 
      Κτίζουμε το νέο Εθνικό Σύστημα Υγείας, με απόλυτη διαφάνεια στη διαχείριση και στόχο τη διασφάλιση ποιοτικών υπηρεσιών στο κοινωνικό σύνολο. Είναι βασικό στοιχείο του σύγχρονου κοινωνικού κράτους.
      Κυρίες και κύριοι συνάδελφοι, μείζονος σημασίας στόχος μας, στο διάστημα που ακολουθεί, είναι η επίλυση του ασφαλιστικού ζητήματος. Ξεκινούμε με βάση το πρότυπο που ήδη ισχύει και διακρίνεται σε τρία επίπεδα, από τα οποία το πρώτο, η κύρια σύνταξη, βασίζεται στη τριμερή χρηματοδότηση. 
      Η βασική αρχή της πολιτικής μας είναι ξεκάθαρη: Τα μεγάλα ζητήματα της κοινωνίας δεν αντιμετωπίζονται ερήμην της κοινωνίας αντιμετωπίζονται όταν η κοινωνία γνωρίζει καλά τα δεδομένα και τις προοπτικές που διαγράφονται αντιμετωπίζονται όταν η κοινωνία συμμετέχει τόσο στον προβληματισμό, όσο και στην αναζήτηση λύσεων, απορρίπτοντας ωραιοποιήσεις και επιβάλλοντας υπευθυνότητα. Για το σκοπό αυτό ανοίγουμε άμεσα ευρύτατο, υπεύθυνο διάλογο με όλες τις πολιτικές δυνάμεις και όλους τους κοινωνικούς εταίρους.
      Προτεραιότητα δίδεται στην ενοποίηση Ταμείων και Κλάδων, στην αναδιάρθρωση των ασφαλιστικών φορέων, στον επανακαθορισμό των βαρέων και ανθυγιεινών επαγγελμάτων, στη θεσμοθέτηση κινήτρων για την παραμονή στην εργασία όσων το επιθυμούν και πέρα από τα όρια συνταξιοδότησης.
      Παράλληλα, συνεχίζουμε τις δράσεις που αφορούν στην αποτελεσματική αντιμετώπιση της εισφοροδιαφυγής, την αποτελεσματική αξιοποίηση της κινητής και ακίνητης περιουσίας των Ταμείων, την εξυγίανση των Κλάδων Ασθενείας, τη θωράκιση του Συστήματος, για να αποτρέπονται πλασματικές αναπηρικές συντάξεις. 
      Υπογραμμίζω, ακόμη, τη θέση μας για την ύπαρξη μόνιμου μηχανισμού αυτόματης ενίσχυσης των οικονομικά ασθενέστερων συνταξιούχων. Στο πλαίσιο αυτό, καθιερώνουμε από το 2009 Κατώτατη Εθνική Σύνταξη, που θα υπερβαίνει το όριο της φτώχειας. 
      (Χειροκροτήματα από την πτέρυγα της Νέας Δημοκρατίας)
      Η χρηματοδότηση του Συστήματος εξασφαλίζεται μέσα από τη δέσμη μέτρων που ανέφερα και, βέβαια, μέσα από τη σταθερά ανοδική πορεία της Οικονομίας, χωρίς πρόσθετες εισφορές, χωρίς αύξηση των ορίων ηλικίας και χωρίς μείωση των συντάξεων. Αυτές είναι οι θέσεις μας. Και είναι θέσεις πολιτικής και κοινωνικής ευθύνης.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, έχω πει πολλές φορές έως τώρα ότι το Κράτος που διαμορφώθηκε στην περίοδο της Μεταπολίτευσης είναι ο «μεγάλος ασθενής». Στα τριάμισι χρόνια που πέρασαν έγιναν σημαντικά βήματα. Όμως, υπάρχουν πολλά που είναι ανάγκη να αλλάξουν σε όλα τα επίπεδα και σ’ όλη την έκτασή του.
      Συγκροτώντας τη νέα Κυβέρνηση, κάναμε ένα σημαντικό βήμα στον περιορισμό των Υπουργείων και των συναρμοδιοτήτων, αλλά και στην αναβάθμιση της Πολιτικής Προστασίας. Στο μεταξύ, ξεκινήσαμε τις αλλαγές στις Γενικές και Ειδικές Γραμματείες των Υπουργείων, με σκοπό τον περιορισμό τους, ενώ παράλληλα προχωρούμε στην κατάργηση ή συγχώνευση υπηρεσιών, οργανισμών και εταιρειών του Δημοσίου που δεν έχουν λόγο ύπαρξης. Δίνουμε ακόμη μεγαλύτερη έμφαση σε μεταρρυθμίσεις, σε διαδικασίες και πολιτικές που εμπεδώνουν τη διαφάνεια, σε όλη την έκταση και σε όλα τα επίπεδα του Δημοσίου. 
      Ταυτόχρονα, προχωρούμε σε ριζικές αλλαγές για το δραστικό περιορισμό της γραφειοκρατίας. Αξιοποιούμε, για το σκοπό αυτό, την εμπειρία από τη χορήγηση των προνοιακών ενισχύσεων στους πυρόπληκτους συμπολίτες μας. Εκπονήσαμε για πρώτη φορά Επιχειρησιακό Πρόγραμμα Διοικητικής Μεταρρύθμισης, με αιχμή την ολοκλήρωση της Ηλεκτρονικής Διακυβέρνησης. Παράλληλα, συνεχίζουμε το διάλογο με την Κ.Ε.Δ.Κ.Ε. και με την Ε.Ν.Α.Ε. για τη μεταρρύθμιση στη Διοικητική Δομή της χώρας μας, έτσι ώστε να δημιουργηθούν ισχυρότερες και αποτελεσματικότερες αυτοδιοικητικές μονάδες. 
      Στις προτεραιότητές μας είναι ακόμη η άμεση θέσπιση νομοθετικού πλαισίου για τη διεύρυνση των μητροπολιτικών λειτουργιών και η ψήφιση νέου Κώδικα για τη Νομαρχιακή Αυτοδιοίκηση. 
      Δέσμευσή μας είναι, επίσης, η βελτίωση των όρων και η επιτάχυνση των ρυθμών απονομής της Δικαιοσύνης. Προς την κατεύθυνση αυτήν πρόκειται να συμβάλουν και οι αναθεωρούμενοι Ποινικοί Κώδικες, καθώς και ο Κώδικας Πολιτικής Δικονομίας. 
      Δέσμευση αλλά και εθνικό χρέος είναι η προώθηση του εκτελεστικού νόμου του Συντάγματος, για την άσκηση του εκλογικού δικαιώματος από τους εκλογείς που βρίσκονται εκτός Επικράτειας. Το προσχέδιο έχει ήδη δοθεί τόσο στα κόμματα όσο και στο Συμβούλιο Απόδημου Ελληνισμού, για να υπάρξει γόνιμη συμμετοχή όλων στην τελική διαμόρφωσή του.
      Στο αμέσως επόμενο διάστημα προχωρούμε και στην τροποποίηση του εκλογικού νόμου. 
      (Χειροκροτήματα από την πτέρυγα της Νέας Δημοκρατίας)
      Με βάση τις αρχές μας και με σεβασμό στους θεσμούς, αποφύγαμε οποιονδήποτε αιφνιδιασμό. Ο ισχύων εκλογικός νόμος δοκιμάστηκε στην πράξη. Σήμερα, είναι πλέον σαφές πως χρειάζεται ένας εκλογικός νόμος που ενισχύει την κυβερνητική σταθερότητα, αλλά και που δεν θίγει την αναλογικότητα. Αυτόν τον διττό στόχο θα υπηρετεί ο νέος εκλογικός νόμος.
      (Χειροκροτήματα από την πτέρυγα της Νέας Δημοκρατίας)
      Υπογραμμίζω, ακόμη, ότι η σημερινή Βουλή είναι Αναθεωρητική. Η εκκίνηση της διαδικασίας για την Αναθεώρηση του Συντάγματος θα γίνει με γνώμονα την επίτευξη του μέγιστου αποτελέσματος. Άλλωστε, η διαδικασία αυτή είναι δικαιοδοσία και ευθύνη ολόκληρης της Εθνικής Αντιπροσωπείας, είναι χρέος Δημοκρατίας.
      Κυρίες και κύριοι συνάδελφοι, καταλήγοντας θέλω να υπογραμμίσω ότι η Ελλάδα αναβαθμίζει την αποτελεσματικότητα και την αποτρεπτική ικανότητα των Ενόπλων Δυνάμεών της, με γνώμονα την εξυπηρέτηση των εθνικών συμφερόντων, την ισότιμη συμμετοχή σε μια ισχυρή Ευρώπη και τη στρατηγική παρουσία μας στις εξελίξεις που συντελούνται στη Νοτιοανατολική Ευρώπη. Η Ελλάδα κινείται με γνώμονα την ειρήνη, τη σταθερότητα, την ασφάλεια. Ακολουθούμε εξωτερική πολιτική «ανοικτών οριζόντων». Αναπτύσσουμε διμερή και πολυμερή συνεργασία με όλους τους συμμάχους και τους εταίρους μας, με όλες τις χώρες της ευρύτερης γειτονιάς μας.
      Επιδιώκουμε την επίτευξη βιώσιμης και λειτουργικής λύσης του Κυπριακού, στη βάση των αποφάσεων του Ο.Η.Ε. και των αρχών της Ευρωπαϊκής Ένωσης.
      Υποστηρίζουμε τον ευρωπαϊκό προσανατολισμό της γειτονικής Τουρκίας, υπογραμμίζοντας ότι η πλήρης ένταξή της απαιτεί την πλήρη προσαρμογή της στις αρχές και τις αξίες της Ευρώπης.
      Ταυτόχρονα καταστήσαμε σαφές προς τα γειτονικά Σκόπια ότι, εάν πράγματι επιθυμούν να ενταχθούν στους ευρωατλαντικούς θεσμούς οφείλουν να σέβονται στο ακέραιο τις Συμφωνίες και να εγκαταλείψουν την αδιαλλαξία για να βρεθεί κοινά αποδεκτή λύση στην εκκρεμότητα της ονομασίας τους. Αυτές είναι οι θέσεις μας και οι θέσεις αυτές είναι ξεκάθαρες.
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, στις 16 του Σεπτέμβρη η ισχυρή κοινωνική πλειοψηφία έδωσε καθαρή εντολή διακυβέρνησης. Οι πολίτες απαιτούν να μένουμε μακριά από ιδεοληψίες και δόγματα, να κατανοούμε και να αντιμετωπίζουμε τα πραγματικά προβλήματα των πολιτών, που δεν έχουν κομματικό χρώμα, να λαμβάνουμε τα μηνύματα των καιρών, να διορθώνουμε αδυναμίες, να αλλάζουμε διαρκώς προς το καλύτερο. Οι πολίτες απαιτούν ρεαλιστικές λύσεις και προσήλωση σε κοινούς στόχους. Οι πολίτες απαιτούν να πάμε την Ελλάδα μπροστά. Είμαστε Κυβέρνηση ανοιχτή στην Κοινωνία, Κυβέρνηση που κατανοεί τις απαιτήσεις των πολιτών, Κυβέρνηση που κινείται με σύνεση και αποφασιστικότητα είμαστε Κυβέρνηση ευθύνης. Αυτή είναι η επιλογή μας και έτσι θα συνεχίσουμε.
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, στη συζήτηση που ακολουθεί, όλα τα μέλη της Κυβέρνησης θα αναπτύξουν αναλυτικά τις θέσεις μας, τους στόχους μας, αλλά και τους τρόπους που επιλέγουμε για να κάνουμε πράξη τις δεσμεύσεις μας. Μιλούμε τη γλώσσα της πραγματικότητας χωρίς ωραιοποιήσεις, χωρίς υπερβολές, χωρίς υπεκφυγές. Δεσμευόμαστε για σταθερά και αποφασιστικά βήματα μπροστά. Δεσμευόμαστε για χειροπιαστά αποτελέσματα που καταλήγουν στην πεμπτουσία της πολιτικής μας: στον άνθρωπο, στην καλυτέρευση της ζωής για όλους, σε μια καλύτερη προοπτική για κάθε πολίτη που ζει και εργάζεται στη χώρα μας, για κάθε ελληνική οικογένεια, ιδίως μάλιστα για όσους έχουν μεγαλύτερη ανάγκη. Είμαστε έτοιμοι να ακούσουμε κάθε επισήμανση της Αντιπολίτευσης. Αναμένουμε όμως και τις προτάσεις της. 
      Σας ευχαριστώ.
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, ολοκληρώθηκε η ανάγνωση των προγραμματικών δηλώσεων της Κυβερνήσεως από τον Πρωθυπουργό κ. Κώστα Καραμανλή.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 19.20΄ λύεται η συνεδρίαση για αύριο ημέρα Σάββατο  29 Σεπτεμβρίου 2007 και ώρα 18.00΄, με αντικείμενο εργασιών του Σώματος: συζήτηση επί των προγραμματικών δηλώσεων της Κυβερνήσεως  σύμφωνα με την ειδική ημερήσια διάταξη που έχει διανεμηθεί. 
      
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
Συνεδρίαση 28.9.07                                                                     σελ.1

Τελευταία Αποθήκευση:	2/10/2007 12:30:00 μμ	Από:	L.venetikidou
Εκτυπώθηκε:	2/10/2007 11:30:00 πμ

