ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΛΗ΄

Παρασκευή 19 Μαΐου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Σ. Κεδίκογλου και Κ. Κουλούρη, σελ.
3. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Στερνών Χανίων, το 9ο Δημοτικό Σχολείο Ρεθύμνου και το 1ο Δημοτικό Σχολείο Ρεθύμνου Βρουτάδων Χίου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Ανακοίνωση του δελτίου επίκαιρων ερωτήσεων της Δευτέρας 22-5-2006, σελ.
3. Συζήτηση επίκαιρων ερωτήσεων:
α) Προς τον Πρωθυπουργό σχετικά με τις απαγωγές των Πακιστανών κ.λπ., σελ.
β) Προς τον Υπουργό Οικονομίας και Οικονομικών σχετικά με την μετοχοποίηση –ιδιωτικοποίηση του ταχυδρομικού ταμιευτηρίου κ.λπ., σελ.
γ) Προς τον Υπουργό Απασχόλησης και Κοινωνικής Προστασίας, σχετικά με την απασχόληση εργαζόμενων με την μέθοδο της αυτοεργολαβίας κ.λπ., σελ.
δ) Συζήτηση Επερώτησης Βουλευτών του ΠΑΣΟΚ προς τον Υπουργό Απασχόλησης και Κοινωνικής Απασχόλησης σχετικά με τον ΟΑΕΔ, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεως Διαρκούς Επιτροπής:
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Εθνικό Τυπογραφείο, Εφημερίς της Κυβερνήσεως και λοιπές διατάξεις», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΑΛΑΒΑΝΟΣ Α.,σελ.
ΑΛΟΓΟΣΚΟΥΦΗΣ Γ., σελ.
ΓΙΑΚΟΥΜΑΤΟΣ Γ., σελ.
ΛΕΒΕΝΤΗΣ Α., σελ.
ΠΙΠΕΡΓΙΑΣ Δ., σελ.
ΠΟΛΥΔΩΡΑΣ Β., σελ.

Β. Επί της Επερώτησης:
ΓΙΑΚΟΥΜΑΤΟΣ Γ., σελ.
ΛΕΒΕΝΤΗΣ Α., σελ.
ΝΑΣΙΩΚΑΣ Ε., σελ.
ΣΚΟΥΛΑΚΗΣ Ε., σελ.
ΤΑΣΟΥΛΑΣ Κ., σελ.
ΤΣΙΟΓΚΑΣ Δ., σελ.
ΤΣΙΟΚΑΣ Θ., σελ.
ΧΑΙΔΟΣ Χ., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΩΡΕΜΗΣ Α., σελ.
 

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ  ΡΛΗ΄
     Παρασκευή 19 Μαΐου 2006
     Αθήνα, σήμερα στις 19 Μαΐου 2006 ημέρα Παρασκευή και ώρα 11.02΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 18 Μαΐου 2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΛΖ΄ συνεδριάσεώς του, της Πέμπτης 18 Μαΐου 2006, σε ό,τι αφορά την ψήφιση στο σύνολο του σχεδίου νόμου: «Κύρωση του Κώδικα Δήμων και Κοινοτήτων».)
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Δημήτριο Πιπεργιά, Βουλευτή Ευβοίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην παραχώρηση τμήματος του Αγροκηπίου Καλού Χωριού για την κατασκευή πλατείας.
     2) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Δήμαρχος Αμφίπολης ζητεί την επαναφορά των σχεδιασμών για την ΕΟ Δράμας – Αμφίπολης – Θεσσαλονίκης.
     3) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία Έλληνες Μετανάστες της Περιφέρειας Μπέμπλινγκεν Γερμανίας ζητούν η έκδοση του νέου τύπου διαβατηρίων να γίνεται μόνο με τη λήξη αυτών που ισχύουν μέχρι τώρα.
     4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Εκκλησιαστική Επιτροπή του Ιερού Ναού Μεταμορφώσεως Σωτήρος Ρεγκινίου ζητεί τη χρηματοδότηση των εργασιών αναστήλωσης του εν λόγω ναού.
     5) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Δομοκού ζητεί κατά τη διαδικασία πρόσληψης προσωπικού για την επάνδρωση του Σωφρονιστικού Καταστήματος Δομοκού να δοθεί βαρύτητα στο κριτήριο της εντοπιότητας.
     6) Η Βουλευτής Πέλλης κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία ο Δήμος Μενηίδος Πέλλας ζητεί να δοθεί παράταση από τον ΕΛΓΑ για τις δηλώσεις ζημιών της περιοχής του.
     7) Η Βουλευτής Πέλλης κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία η Γεωργική Κοινοπραξία Οπωροκηπευτικών Συνεταιρισμών Αλμωπίας Πέλλας ζητεί την αποζημίωση των κερασοπαραγωγών της περιοχής της που οι καλλιέργειές τους επλήγησαν από κακοκαιρία.
     8) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Πανελλήνια Ένωση Οργανώσεων Πτηνοτρόφων Παραγωγών ζητεί την εξασφάλιση του καλύτερου δυνατού επιτοκίου για τα τραπεζικά δάνεια των πτηνοτρόφων – παραγωγών.
     9) Οι Βουλευτές Αχαΐας και Λαρίσης κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία το προσωπικό φύλαξης εργοστασίου Πειραϊκής – Πατραϊκής ζητεί να διατηρηθούν οι θέσεις εργασίας στη φύλαξη της Πειραϊκής – Πατραϊκής.
     10) Οι Βουλευτές Αχαΐας και Λαρίσης κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία το Εργατικό Κέντρο Ζακύνθου καταγγέλλει τη διακοπή των εργασιών ολοκλήρωσης των εργατικών κατοικιών στον οικισμό «Ζάκυνθος ΙΙΙ».
     11) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Πρόεδρος της Κοινότητας Αμπελακίων Νομού Λάρισας ζητεί νομοθετική τροποποίηση για την επαναπαραχώρηση των εκτάσεων της περιοχής «Κασταναριό».
     12) Οι Βουλευτές Β΄ Πειραιώς και Α΄ Πειραιώς κυρίες ΒΕΡΑ ΝΙΚΟΛΑΪΔΟΥ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία το Σωματείο Συνταξιούχων ΤΕΒΕ – ΟΑΕΕ Νίκαιας – Κορυδαλλού ζητεί την αύξηση των συντάξεων των μελών του κ.λπ.
     13) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σωματείο Εργατοτεχνιτών και Υπαλλήλων Ελαστικών Αυτοκινήτων Βορείου Ελλάδος ζητεί τη συνταξιοδοτική αποκατάσταση των απολυμένων της GOOD YEAR.
     14) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Δήμαρχος Αλιστράτης ζητεί να δοθούν αποζημιώσεις επανασποράς για τις καταστροφές στον κάμπο της Αλιστράτης Σερρών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8603/10-3-06 ερώτηση του  Βουλευτή  κ. Γρηγορίου Νιώτη δόθηκε με το υπ’ αριθμ. 26423/ΙΗ/20-4-06 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8603/10-3-2006, την οποία κατέθεσε ο Βουλευτής κ. Γρηγόρης Νιώτης σχετικά με τον αριθμό των εισακτέων σε Α.Ε.Ι. και Τ.Ε.Ι. για το ακαδ. έτος 2006-2007, σας γνωρίζουμε τα ακόλουθα:
     Σύμφωνα με το εδάφιο β της παρ.2 του άρθρου 2 του Ν.2525/1997, όπως αντικαταστάθηκε με την παρ.2 του άρθρου 1 του Ν.2909/2001, η επιλογή των υποψηφίων για τα τμήματα που δήλωσαν προτίμηση γίνεται με βάση το σύνολο των μορίων μέχρι να καλυφθεί ο αριθμός θέσεων κάθε τμήματος, που ορίζεται σύμφωνα με τις διατάξεις της παρ.5 του άρθρου 1 του Ν.1351/1983 (ΦΕΚ 56 Α'), με την επιφύλαξη των παρ.5 περίπτωση α' στοιχείο ί και 7 του παρόντος άρθρου. Επίσης, σύμφωνα με τις διατάξεις της παρ. 5 του άρθρου 1 του Ν. 1351/1983 (ΦΕΚ 56Α'), ο συνολικός αριθμός των θέσεων των σπουδαστών που εισάγονται σε κάθε Ανώτατη ή Ανώτερη Σχολή ή Τμήμα Ανώτατης ή Ανώτερης Σχολής καθορίζεται μια φορά το χρόνο με απόφαση του Υπουργού Εθνικής Παιδείας και Θρησκευμάτων, που εκδίδεται μέχρι το τέλος Μαρτίου και δημοσιεύεται στην Εφημερίδα της Κυβερνήσεως. Για τις Ανώτατες Σχολές ή Τμήματα Ανωτάτων Σχολών οι αποφάσεις αυτές εκδίδονται μετά από γνώμη της Συγκλήτου του αντίστοιχου Α.Ε.Ι. και του Ε.Σ.Α.Π. που υποβάλλονται στο ΥΠ.Ε.Π.Θ. μέχρι το τέλος Ιανουαρίου του έτους της επιλογής.
     Φέτος ο αριθμός εισακτέων για το ακαδημαϊκό έτος 2006-2007 ορίστηκε εγκαίρως με σχετική Υπουργική Απόφαση που προωθείται για δημοσίευση στην Εφημερίδα της Κυβερνήσεως και ανακοινωθηκε με δελτίο Τύπου στις 2-3-2006 .
     Σας γνωρίζουμε, επίσης, ότι ο αριθμός των εισακτέων σε Α.Ε.Ι. και Τ.Ε.Ι. για το ακαδ. έτος 2006-2007 έχει συνολικά αυξηθεί, ενώ η μείωση των εισακτέων στα κεντρικά Τ.Ε.Ι., που προτείνει το ΥΠ.Ε.Π.Θ. για το 2006-2007, χωρίς να ανταποκρίνεται πλήρως στο αίτημα των ίδιων των Ιδρυμάτων, είναι η ελάχιστη δυνατή και θεωρείται απαραίτητη για την εύρυθμη λειτουργία τόσο των κεντρικών όσο και των περιφερειακών Τμημάτων.
     Συγκεκριμένα:
     α) για τα ΑΕΙ συνολικά υπήρξε αύξηση 640 θέσεων, ενώ τα ίδια τα ΑΕΙ ζήτησαν μείωση 10913 θέσεων.
     β) για τα Τ.Ε.Ι. συνολικά υπήρξε αύξηση 1580 θέσεων, ενώ τα ίδια τα ΤΕΙ ζήτησαν μείωση 10150 θέσεων.
     Επισυνάπτονται σχετικοί πίνακες.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     2. Στην με αριθμό 9881/12-4-06 ερώτηση του  Βουλευτή  κ. Στυλιανού Ματζαπετάκη δόθηκε με το υπ’ αριθμ. 38274/ΙΗ/20-4-06 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 9881/12-4-06 την οποία κατέθεσε ο Βουλευτής κ. Στέλιος Ματζαπετάκης, σχετικά με την παροχή βοήθειας και τη στήριξη της προσπάθειας των Κινέζων εκπαιδευτικών και φοιτητών από το YΠ.E.Π.Θ., σας γνωρίζουμε τα ακόλουθα:
     Πρόκειται να αποστείλει διδακτικό υλικό (βιβλία, CD-ROM, DVD) στο Πανεπιστήμιο της Σαγκάης, καθώς και στα 'υπόλοιπα πανεπιστήμια της Κίνας, στα οποία διδάσκεται η ελληνική γλώσσα και πολιτισμός.
     Επίσης, θα προκηρυχθούν θέσεις φιλολόγων στο Πανεπιστήμιο της Σαγκάης, στο Πανεπιστήμιο Ξένων Σπουδών του Πεκίνου, στο Πανεπιστήμιο του Χονγκ Κονγκ και στο Κέντρο Ελληνικών και Βυζαντινών Σπουδών του Γlανεπιστημίoυ Nankai στο Tianjin.
     Θα δημιουργηθεί «Ελληνική Γωνιά» στη βιβλιοθήκη της Σαγκάης, μία από τις σπουδαιότερες βιβλιοθήκες στον κόσμο.
     Επιπλέον, έχουν προσκληθεί εκπαιδευτικοί και φοιτητές να επισκεφτούν το Εθνικό Ίδρυμα Νεότητας (ΕΙΝ), καθώς και να ενημερωθούν από τον κύριο Δαμανάκη, Επιστημονικό Υπεύθυνο του προγράμματος «Παιδεία Ομογενών», σχετικά με το διδακτικό υλικό που έχει παραχθεί και τον τρόπο χρήσης του (διδακτικές μεθόδους) για την εκμάθηση της Ελληνικής Γλώσσας.
     Τέλος, με την υπογραφή της μορφωτικής συμφωνίας μεταξύ των Υπουργείων Παιδείας Ελλάδας και Κίνας για τα έτη 2007-2010, προβλέπεται αυξημένος αριθμός υποτροφιών για προπτυχιακές και μεταπτυχιακές σπουδές και καλοκαιρινά τμήματα γλώσσας και πολιτισμού, όπως επίσης και γενικότερα πανεπιστημιακή συνεργασία μέσω συσκέψεων, συμποσίων και εκπαιδευτικών ανταλλαγών.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     3. Στην με αριθμό 9015/22-3-06 ερώτηση του  Βουλευτή  κ. Δημητρίου Πιπεργιά δόθηκε με το υπ’ αριθμ. 30432/ΙΗ/20-4-06 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 9015/22-3-06 που κατέθεσε ο Βουλευτής κ. Δημήτρης Π. Πιπεργιάς σχετικά με την ειδικότητα «Επιμελητής Ξεναγός Εθνικών Δρυμών και Χώρων Αναψυχής» στο ΙΕΚ Καρύστου, σας γνωρίζουμε ότι όπως μας πληροφόρησε ο Ο.Ε.Ε.Κ. με σχετικό έγγραφό του:
     . Στην Κάρυστο ο Ο.Ε.Ε.Κ. δεν έχει ιδρύσει κανένα Δημόσιο Ι.Ε.Κ. αρμοδιότητας ΥΠ.Ε.Π.Θ..
     Μετά από πρόταση της Τριμερούς Συμβουλευτικής Επιτροπής - Τ.Σ.Ε. της Περιφέρειας Στερεάς Ελλάδος) ο Οργανισμός προχώρησε στην προκήρυξη ενός τμήματος της ειδικότητας «Τεχνικός Εφαρμογών Πληροφορικής» στο Δημόσιο Ι.Ε.Κ. Αλιβερίου, με τη δέσμευση το τμήμα αυτό να λειτουργήσει σε σχολική μονάδα στην Κάρυστο, υπό την επίβλεψη του Ι.Ε.Κ. Αλιβερίου, όπως και έγινε. Το εν λόγω τμήμα διανύει το τέταρτο εξάμηνο κατάρτισης και η δυναμικότητά του ανέρχεται με βάση τα στοιχεία του Οργανισμού σε είκοσι έξι (26) καταρτιζόμενους.
     Επιπλέον, σας γνωρίζουμε ότι η διαδικασία για την προκήρυξη μιας ειδικότητας ξεκινάει από την Τριμερή Συμβουλευτική Επιτροπή (Τ.Σ.Ε.) της κάθε περιφέρειας. Συγκεκριμένα, η Τ.Σ.Ε., ανά περιφέρεια και μετά από συνεργασία με τα κατά τόπους Δημόσια Ι.Ε.Κ., απευθύνει προς τη Διεύθυνση Προγραμματισμού και Ανάπτυξης της Κ.Υ. του Ο.Ε.Ε.Κ. ολοκληρωμένη πρόταση για την προκήρυξη ειδικοτήτων ανά Ι.Ε.Κ. Η διαδικασία αυτή επαναλαμβάνεται δύο φορές το χρόνο (ιανουάριο και lούνιο), οπότε και ο Οργανισμός προκηρύσσει νέα τμήματα (πρώτου εξαμήνου).
     Κατόπιν των ανωτέρω θεωρείται σκόπιμη και απαραίτητη η αποστολή αιτήματος τεκμηριωμένου ως προς α) τη σκοπιμότητα β) τη ζήτηση σε υποψήφιους καταρτιζόμενους και γ) την ύπαρξη των απαιτούμενων προϋποθέσεων με βάση τον Οδηγό Κατάρτισης της ειδικότητας, που θα προταθεί (εκπαιδευτές, εξοπλισμό, απαιτούμενο χώρο κ.λπ.), από τους τοπικούς φορείς.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     4. Στην με αριθμό 9634/6-4-06 ερώτηση του  Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 2/20701/0022/20-4-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης που κατέθεσε στη Βουλή των Ελλήνων ο Βουλευτής κ. Μάνος Φραγκιαδουλάκης, σας πληροφορούμε από πλευράς δικής μας αρμοδιότητας τα εξής
     Τα οικονομικά αιτήματα όλων των δημοσίων υπαλλήλων εξετάζονται κάθε φορά με βάση την κυβερνητική πολιτική για τους μισθούς και τις δημοσιονομικές δυνατότητες της χώρας.
     Στη χάραξη της εισοδηματικής πολιτικής πρωταρχικό μέλημα είναι αφενός μεν η διασφάλιση του εισοδήματος των εργαζομένων και αφετέρου η εναρμόνισή τους με τους στόχους της γενικότερης οικονομικής πολιτικής.
     Κατόπιν των ανωτέρω, η χορήγηση του επιδόματος πληροφορικής της παρ. 8 του άρθρου 8 του Ν.3205/2003 θα αντιμετωπιστεί σε νέα βάση σε μελλοντική αναμόρφωση του μισθολογίου των υπαλλήλων του Δημοσίου.
     Ο Υφυπουργός
     ΠΕΤΡΟΣ ΔΟΥΚΑΣ»
     5. Στην με αριθμό 9727/7-4-06 ερώτηση της  Βουλευτού  κ. Ασημίνας Ξηροτύρη –Αικατερινάρη δόθηκε με το υπ’ αριθμ. 2162/18-4-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε ότι το θέμα που θίγεται στην παρούσα φάση είναι αρμοδιότητας της Νομαρχιακής Αυτοδιοίκησης Ευρυτανίας και του ΙΓΜΕ, των οποίων τα με αρ.πρ. 197,198/13.4.06 και 2584/13.4.06 σχετικά έγγραφα σας επισυνάπτουμε.
     Ο Υφυπουργός
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 9228/28-3-06 ερώτηση του Βουλευτή κ. Θεοδώρας Τζάκρη δόθηκε με το υπ’ αριθμ. Β-712/18-4-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 9228/28-03-06 που κατέθεσε στη Βουλή η Βουλευτής κ. Θεοδ. Τζάκρη, σας πληροφορούμε τα παρακάτω:
     1. Η κυκλοφορία των επιβατηγών δημόσιας χρήσης αυτοκινήτων διέπεται από το ν. 3109/2003 όπως έχει τροποποιηθεί και ισχύει σήμερα, και από τον κανονισμό λειτουργίας τους (π.δ. 243 και 244, έτους 1987).
     2. Τα επιβατηγά δημόσιας χρήσης αυτοκίνητα εξαιρούνται της Οδηγίας περί πρόσβασης στο επάγγελμα του μεταφορέα επιβατών και εμπορευμάτων.
     3. Ο στόλος των Ε.Δ.Χ. αυτοκινήτων είναι πολύ μεγάλος σε σχέση με τις ανάγκες εξυπηρέτησης του επιβατικού κοινού, και για το λόγο αυτό σύμφωνα με το άρθρο 13 του ν. 3446/2006 (Α'49) απαγορεύεται, μέχρι την 31.12.2008, η χορήγηση νέων αδειών επιβατηγών δημόσιας χρήσης αυτοκινήτων.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     7. Στην με αριθμό 9159/24-3-06 ερώτηση του Βουλευτή  κ. Εμμανουήλ Όθωνα δόθηκε με το υπ’ αριθμ. 2089/14-4-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σας γνωρίζουμε ότι το έργο του φράγματος των Ποταμών έχει ενταχθεί στο ΠΕΠ Κρήτης και προς ενημέρωσή σας, σας στέλνουμε το έγγραφο του αρμόδιου για το έργο ΟΑΔΥΚ Παράρτημα Ρεθύμνου (4.4.2006).
     Ο Υφυπουργός
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 9326/29-3-06 ερώτηση του Βουλευτή  κ. Γεωργίου Ντόλιου δόθηκε με το υπ’ αριθμ. 2116/14-4-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σάς ενημερώνουμε ότι το αντικείμενο του θέματος, υπάγεται στην αρμοδιότητα της Περιφέρειας Ανατολικής Μακεδονίας-Θράκης και θέτουμε υπόψη σας το υπ. αριθ. πρ. 1327/11.4.2006, έγγραφο για ενημέρωσή σας.
     Ο Υφυπουργός
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 8022/22-2-06 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1859/14-4-06 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης, που κατέθεσε ο Βουλευτής κ. Γ. Παπαγεωργίου, σας πληροφορούμε τα ακόλουθα:
     Σχετικά με το ίδιο, κατά βάση, θέμα, έχουν κατατεθεί οι υπ' αριθμ. 7640/1-2-06 ερώτηση του Βουλευτή Α. Χωρέμη και 3058/1-3-06 αναφορά του βουλευτή I~ Μανιάτη. Επ' αυτών απευθύναμε ενιαία απάντηση, αντίγραφο της οποίας σας επισυνάπτουμε, προς ενημέρωσή σας.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 9190/27-3-06 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. Δ13/Β/Φ5.25/7707/14-4-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω σχετικής ερώτησης που κατέθεσε στη Βουλή των Ελλήνων ο Βουλευτής κ. Στ. Ματζαπετάκης, σας διαβιβάζουμε το υπ' αριθ. 1719/12-4-2006 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στα θιγόμενα στην ανωτέρω σχετική ερώτηση θέματα.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     11. Στην με αριθμό 9028/22-3-06 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. Α.Π.Δ5/ΗΑ/Α/Φ6/088/7820/14-4-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ’ αριθ. 9028/22-03-06 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε τα 2013/06-04-06 και ΓΔΝΣ/1650/07-04-06 έγγραφα του ΔΕΣΜΗΕ και της ΔΕΗ ΑΕ τα οποία καλύπτουν το θέμα.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     12. Στην με αριθμό 9036/22-3-06 ερώτηση του Βουλευτή  κ. Πέτρου Μαντούβαλου δόθηκε με το υπ’ αριθμ. Δ5/ΗΑΑ/Φ6/087/7819/14-4-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ’ αριθ. 9036/22-03-06 ερώτησης που κατατέθηκε στη Βουλή από τον ως άνω Βουλευτή, σας στέλνουμε το ΓΔΝΣ/1738/13-04-6 έγγραφο της ΔΕΗ ΑΕ το οποίο και καλύπτει το θέμα.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 22 Μαΐου 2006.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
     1. Η με αριθμό 721/15-5-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κυρίας Χρύσας Αράπογλου προς τους Υπουργούς Μεταφορών και Επικοινωνιών και Εμπορικής Ναυτιλίας, σχετικά με την αεροπορική και ακτοπλοϊκή απομόνωση της Θεσσαλονίκης κ.λπ. 
     2. Η με αριθμό 732/16-5-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κυρίας Βέρας Νικολαϊδου προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων αντιμετώπισης των προβλημάτων του νοσηλευτικού προσωπικού των δημοσίων και ιδιωτικών νοσοκομείων.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής) 
     1. Η με αριθμό 722/15-5-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Οικονομίας και Οικονομικών, σχετικά με την καταβολή των δεδουλευμένων στους συμβασιούχους εργαζόμενους της Διεύθυνσης Ελέγχου Συντήρησης Έργων της Περιφέρειας Κρήτης.
     2. Η με αριθμό 733/16-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με τη παρακράτηση από τους αγρότες ποσών για την ενεργοποίηση των δικαιωμάτων της ενιαίας ενίσχυσης κ.λπ..
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Η πρώτη με αριθμό 727/16-5-2006 είναι η επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τον Υπουργό Ανάπτυξης, σχετικά με την αξιοποίηση των Ανανεώσιμων Πηγών Ενέργειας. 
     Κατόπιν συνεννοήσεως του Υπουργού Ανάπτυξης κ. Σιούφα με τον ερωτώντα Βουλευτή κ. Βρεττό, η συζήτηση της επίκαιρης ερώτησης διαγράφεται και θα επανακατατεθεί. 
     Η δεύτερη με αριθμό 730/16-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δικαιοσύνης, σχετικά με την επίλυση αιτημάτων των δικαστικών υπαλλήλων διαγράφεται λόγω κωλύματος του κυρίου Βουλευτή.
     Επίκαιρες ερωτήσεις δευτέρου κύκλου:
     Θα συζητήσουμε τώρα την τρίτη με αριθμό 729/16-5-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Μεταφορών και Επικοινωνιών και Οικονομίας και Οικονομικών, σχετικά με τη μετοχοποίηση – ιδιωτικοποίηση του Ταχυδρομικού Ταμιευτηρίου κ.λπ..
     Η επίκαιρη ερώτηση του κυρίου συναδέλφου έχει ως εξής: 
     «Το Ελληνικό Ταχυδρομικό Ταμιευτήριο (Τ.Τ.) ιδρύθηκε πριν από εκατό περίπου χρόνια και έχει βαθιές ρίζες στην ελληνική κοινωνία. Αριθμεί εκατομμύρια μικροκαταθέτες και μέσω της συνεργασίας του με τα ΕΛ.ΤΑ. έχει το μεγαλύτερο δίκτυο παροχής υπηρεσιών εξυπηρετώντας τους κατοίκους και των πιο απομακρυσμένων χωριών της χώρας. Από την αρχή της λειτουργίας του είχε έντονα κοινωνικό χαρακτήρα, τα στεγαστικά δάνεια που χορήγησε και χορηγεί έχουν χαμηλότερο επιτόκιο από όλες τις τράπεζες, το επιτόκιο καταθέσεων στους μικροκαταθέτες είναι μεγαλύτερο από αυτό των τραπεζών και δίνει τόκο και για κατάθεση ένα ευρώ. Με χρήματα του Τ.Τ. κατασκευάστηκαν μεγάλα αναπτυξιακά και κοινωνικά έργα (λίμνη Μαραθώνα για την υδροδότηση της Αθήνας κ.α.).
     Σε ολόκληρη την Ευρώπη τα Τ.Τ. παίζουν ένα διακριτό κοινωνικό ρόλο στηρίζοντας όσο το δυνατόν τις λαϊκές αποταμιεύσεις απέναντι στην άγρια ασυδοσία του συστήματος των εμπορικών τραπεζών. Η διαδικασία μετοχοποίησης-ιδιωτικοποίησης του Τ.Τ. και των ΕΛ.ΤΑ. από την Κυβέρνηση αποτελεί συνέχεια της απαξίωσης του κοινωνικού του ρόλου που ήδη είχε ξεκινήσει από τις κυβερνήσεις του ΠΑ.ΣΟ.Κ..
     Οι λόγοι για τους οποίους η Κυβέρνηση οδηγείται στην ιδιωτικοποίηση του Τ.Τ. είναι η εισπρακτική λογική που έχει επικρατήσει την τελευταία δεκαετία, καθώς και η επιδίωξη των εμπορικών τραπεζών να ελέγξουν έναν ανταγωνιστή ο οποίος παρεμβαίνει στο χρηματοπιστωτικό σύστημα με μία πολιτική που έχει και κοινωνικά χαρακτηριστικά. Η ιδιωτικοποίηση του Τ.Τ. και όλου του δικτύου του οδηγεί με έμμεσο τρόπο και στην ιδιωτικοποίηση των ΕΛ.ΤΑ..
     Με βάση τα παραπάνω, ερωτώνται οι κ.κ. Υπουργοί:
     Θα υλοποιήσει τελικά η Κυβέρνηση την ιδιωτικοποίηση του Τ.Τ. και κατ’ επέκταση των ΕΛ.ΤΑ., εκποιώντας ανεκτίμητα δημόσια περιουσιακά στοιχεία και διαλύοντας τον κοινωνικό ρόλο που διαδραματίζουν, εξυπηρετώντας στην ουσία την απαίτηση των εμπορικών τραπεζών;
     Γιατί δεν προχωράει στη συνεργασία του Τ.Τ. και των ΕΛ.ΤΑ. σε ένα μεγάλο δημόσιο φορέα για την εξυπηρέτηση των πολιτών, για την ανάπτυξη της χώρας με φτηνές και καλές υπηρεσίες για τη στήριξη της ελληνικής περιφέρειας και των ακριτικών μας περιοχών;».
     Ο κύριος Υπουργός έχει το λόγο για τρία λεπτά.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ευχαριστώ πολύ, κύριε Πρόεδρε.
     Η Διυπουργική Επιτροπή Αποκρατικοποιήσεων έχει αποφασίσει την εισαγωγή του Ταχυδρομικού Ταμιευτηρίου στο Χρηματιστήριο Αξιών Αθηνών με συνδυασμένη προσφορά μετοχών κυριότητας του ελληνικού Δημοσίου. Η προσφορά αυτή γίνεται τόσο στο ευρύ επενδυτικό κοινό στην Ελλάδα, όσο και σε θεσμικούς επενδυτές στην ελληνική και τη διεθνή αγορά και θα πραγματοποιηθεί από τις 24 ως τις 26 Μαΐου. 
     Η εισαγωγή του Ταχυδρομικού Ταμιευτηρίου στο Χρηματιστήριο επελέγη όχι μόνο διότι οδηγεί σε ουσιαστικό εκσυγχρονισμό της εταιρείας, αλλά επιπλέον και διότι παρέχει ισχυρά κίνητρα για βελτίωση της διαχείρισής του, την πρόσβαση στις κεφαλαιαγορές για τη χρηματοδότηση των μελλοντικών αναπτυξιακών σχεδίων του και την ενίσχυση του κύρους του και τη σημαντική αναγνωρισιμότητα της εταιρείας από την ελληνική και διεθνή επενδυτική κοινότητα. Είναι μία ανοικτή και απόλυτα διαφανής διαδικασία, η επιτυχία της οποίας προϋπέθετε την αναδιοργάνωση του Ταχυδρομικού Ταμιευτηρίου και τη μεγιστοποίηση της αξίας του. 
     Οι στόχοι αυτοί υλοποιήθηκαν με ιδιαίτερη επιτυχία μετά από μία συστηματική προσπάθεια των δύο τελευταίων ετών, όπου η διοίκηση και οι εργαζόμενοι στην επιχείρηση σε αγαστή συνεργασία προχώρησαν στον εκσυγχρονισμό και την ενίσχυση της υποδομής του αναλαμβάνοντας συγκεκριμένες πρωτοβουλίες για την αναβάθμιση και της λειτουργικής και της πληροφοριακής υποδομής, στην εκπαίδευση και στην κατάρτιση του ανθρώπινου δυναμικού και στη βελτίωση των εσωτερικών διαδικασιών του. Ως αποτέλεσμα αυτής της διαδικασίας αναδιάρθρωσης που προηγήθηκε, το Ταχυδρομικό Ταμιευτήριο πέτυχε να έχει σημαντικά καλύτερα μερίδια αγοράς.
     Με την ολοκλήρωση του σχεδίου αναδιάρθρωσης του Ταχυδρομικού Ταμιευτηρίου και με τη λήψη της σχετικής άδειας από την Τράπεζα της Ελλάδος, το Ταμιευτήριο έχει πλέον μετεξελιχθεί σε έναν αμιγώς σύγχρονο τραπεζικό οργανισμό με σημαντικές και ουσιαστικές προοπτικές ανάπτυξης. Γίνεται πλέον ένας υπολογίσιμος ανεξάρτητος παράγων στην τραπεζική αγορά. Ενισχύει τον ανταγωνισμό διότι διατηρεί την ιδιαιτερότητά του. 
     Γνωρίζουμε ότι το Ταχυδρομικό Ταμιευτήριο απευθύνεται κυρίως στους μικροκαταθέτες και τους μικροεπενδυτές και έτσι θα μπορεί να επιφέρει ακόμα μεγαλύτερα οφέλη και στους καταθέτες του και στους δανειολήπτες γενικότερα που θα έχουν βέβαια θετικές συνέπειες και για την κοινωνία και για την οικονομία.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Κύριε Πρόεδρε, τελειώνω σε ένα λεπτό.
     Θα κάνω μία παρατήρηση για τη σχέση του Ταχυδρομικού Ταμιευτηρίου και των Ελληνικών Ταχυδρομείων. Σε όλες τις ευρωπαϊκές χώρες η επικρατούσα άποψη είναι οι συγκεκριμένοι οργανισμοί, δηλαδή τα ταχυδρομικά ταμιευτήρια και τα ταχυδρομεία να λειτουργούν ως ξεχωριστές δομικές οντότητες, εκμεταλλευόμενες τις συνέργιες που δημιουργούνται από τη συμπληρωματικότητα των εργασιών τους με σκοπό να παρέχουν στους πολίτες ένα ευρύτερο φάσμα προϊόντων και υπηρεσιών και να λειτουργούν πιο αποδοτικά. Αυτό το πρότυπο έχει υιοθετηθεί στην Ελλάδα όχι μόνο από τη σημερινή Κυβέρνηση, αλλά και από τις προηγούμενες κυβερνήσεις.
     Το Ταχυδρομικό Ταμιευτήριο μπορεί να συμβάλει πιο ενεργά στις εξελίξεις στην οικονομία και την κοινωνία, αν είναι ένας εύρωστος οργανισμός με πρόσβαση στις κεφαλαιαγορές και με δυνατότητα να ανταγωνίζεται τις εμπορικές τράπεζες. Διότι όσο το Ταχυδρομικό Ταμιευτήριο παραμένει υπανάπτυκτο, δεν μπορεί να ανταγωνιστεί τις εμπορικές τράπεζες.
     Συνεπώς από τη διαδικασία που ακολουθείται επωφελούνται όλοι το ίδιο το Ταχυδρομικό Ταμιευτήριο και οι εργαζόμενοι σ’ αυτό, οι οποίοι στηρίζουν απόλυτα αυτήν την προσπάθεια που γίνεται, το δημόσιο, οι καταναλωτές και η οικονομία γενικότερα. Ενισχύεται ο ανταγωνισμός στο τραπεζικό μας σύστημα και έτσι οι πολίτες και οι επιχειρήσεις, ιδιαίτερα της περιφέρειας, αποκτούν πρόσβαση σε περισσότερες και σε καλύτερες επιλογές.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
     Ορίστε, κύριε Λεβέντη, έχετε το λόγο για δύο λεπτά.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κύριε Πρόεδρε.
     Κύριε Υπουργέ, δεν μας πείσατε με τις απαντήσεις σας. Σε τι θα ωφεληθούν οι Έλληνες καταθέτες και προπαντός αυτοί που επωφελούνται από τις προσφορές που μέχρι τώρα προσέφερε το Ελληνικό Ταχυδρομικό Ταμιευτήριο και τα ΕΛ.ΤΑ..;
     Ξέρετε ότι είναι τεράστιος ο κοινωνικός ρόλος. Ξέρετε ότι μεγάλα έργα, λίμνη Μαραθώνα, οδικοί άξονες, λιμάνια, έχουν γίνει με τα αποθεματικά του Ταχυδρομικού Ταμιευτηρίου. Ξέρετε ότι έχει πάρα πολλά προσποριστεί απ’ αυτήν την άποψη το ελληνικό δημόσιο, ο ελληνικός δημόσιος κορβανάς. Από την άλλη, δισεκατομμύρια ευρώ έχουν απορροφηθεί και έχουν πάει προς διάφορες άλλες κατευθύνσεις. 
     Είναι μια κερδοφόρα επιχείρηση και αυτό είναι το περίεργο, γιατί ως τώρα λέγατε ότι δεν είναι κερδοφόρες οι δημόσιες επιχειρήσεις και γι’ αυτό προχωρείτε σε όλες αυτές τις ενέργειες. Αλλά και τις κερδοφόρες επιχειρήσεις τις μεταχειρίζεστε με τον ίδιο ακριβώς τρόπο και αυτό είναι το περίεργο.
     Λέτε βέβαια ότι και οι προηγούμενες κυβερνήσεις είχαν συμμετοχή σ’ αυτές τις ενέργειες και ασφαλώς οι προσπάθειές σας βασίζονται σε νόμους του ΠΑ.ΣΟ.Κ. του 2001 και του 2002. Φοβόμαστε, όμως, ότι μ’ αυτόν τον τρόπο το Ελληνικό Ταχυδρομικό Ταμιευτήριο δεν θα μπορέσει να παίξει τον αναπτυξιακό και οικονομικό ρόλο που είχε παίξει ως τώρα γιατί με αυτές τις διαδικασίες ουσιαστικά ακυρώνεται ο κοινωνικός του ρόλος και του ιδίου του Ταμιευτηρίου και των ΕΛ.ΤΑ. και βέβαια παραδίδονται έτσι στην ακραία ιδιωτική κερδοσκοπία, προκειμένου να γίνουν ανταγωνιστικά. Δεν ξέρουμε πώς εννοείτε ότι αυτό θα ωφελήσει τους Έλληνες πολίτες.
     Επίσης, αναστέλλεται ή αλλοιώνεται ο χαρακτήρας του Ταχυδρομικού Ταμιευτηρίου και των ΕΛ.ΤΑ. ως παροχέων φθηνών υπηρεσιών με καθολικό χαρακτήρα. Ξέρετε ότι αυτήν τη στιγμή και 1 ευρώ να καταθέσει ο Έλληνας καταθέτης στο Ταχυδρομικό Ταμιευτήριο μπορεί να έχει αυτό το νόμιμο ελάχιστο τόκο, ενώ στις άλλες τράπεζες πρέπει να έχει πάνω από 1.000 ευρώ, αλλιώς επιβαρύνεται επιπλέον. 
     Και βέβαια θα ενταθεί η καταλήστευση και των δυο αυτών επιχειρήσεων, γιατί με αυτό τον τρόπο προσπαθούμε να καλύψουμε τα κενά της αχόρταγης μαύρης τρύπας των δημοσίων ελλειμμάτων και ξέρετε, κύριε Υπουργέ, ότι η «μαύρη τρύπα» είναι ένας αστρονομικός όρος, που σημαίνει ότι είναι ένας χώρος στο διάστημα, ο οποίος απορροφά τα πάντα. Ολόκληρους γαλαξίες τους καταβροχθίζει!
     Δυστυχώς, αυτή η μαύρη τρύπα των ελληνικών ελλειμμάτων συμπεριφέρεται με τον ίδιο τρόπο. Έχετε αντιληφθεί πού οδηγούμαστε με αυτό τον τρόπο; Μπορεί να μας «καταπιεί» όλους και εσάς και εμάς και όλους, αν εξακολουθήσει να λειτουργεί μ’ αυτόν τον τρόπο.
     Πιστεύουμε ότι με το να ξεπουλάμε «τα ασημικά της ελληνικής οικογένειας» -όπως προσφυώς είχε αναφερθεί από Βουλευτές και του δικού σας κόμματος στο παρελθόν- και να τα χρησιμοποιούμε με αυτό τον τρόπο, δεν οδηγούμαστε σε βελτίωση των προσφερομένων υπηρεσιών. Απεναντίας, θα τα εντάξουμε και αυτά στο τοκογλυφικό και ληστρικό τραπεζικό σύστημα που ισχύει στη χώρα μας.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
     Ορίστε, κύριε Υπουργέ, έχετε το λόγο.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, με όλο το σεβασμό στα επιχειρήματα όλων των πολιτικών κομμάτων και όλων των συναδέλφων, πιστεύω ότι η ομιλία του συναδέλφου χαρακτηρίζεται από εξαιρετικά αδύναμα επιχειρήματα. 
     Αυτό που κάνουμε είναι προς όφελος και της ελληνικής κοινωνίας και της ελληνικής οικονομίας, διότι το Ταχυδρομικό Ταμιευτήριο δεν απορροφάται από άλλη τράπεζα. Ισχυροποιείται ως ανεξάρτητος πιστωτικός οργανισμός, ως ανεξάρτητη τράπεζα και θα μπορεί με πολύ μεγαλύτερη αποτελεσματικότητα να εκπληρώνει αυτόν το ρόλο τον ιδιαίτερο που έχει στα πλαίσια του πιστωτικού μας συστήματος που είναι ότι απευθύνεται κυρίως στους μικροκαταθέτες και μικροαποταμιευτές .
     Και θα το κάνει με πολύ μεγαλύτερη αποτελεσματικότητα προς όφελος όλων αυτών που εξυπηρετεί. 
     Και ασφαλώς θα διατηρήσει τα ιδιαίτερα χαρακτηριστικά του, διότι αυτά είναι που του δίνουν και μια ιδιαιτερότητα στο πιστωτικό σύστημα και το διαφοροποιούν από άλλες τράπεζες. Ωστόσο θα λειτουργεί ως τράπεζα. Είναι πλέον τράπεζα το Ταχυδρομικό Ταμιευτήριο, δεν είναι απλά ένας ειδικός πιστωτικός οργανισμός διότι αν παρέμενε ειδικός πιστωτικός οργανισμός, δεν θα μπορούσε να προσαρμοστεί στα νέα δεδομένα. 
     Τώρα οι αναφορές στο ότι χρηματοδότησε τη λίμνη του Μαραθώνα και διάφορα άλλα αναπτυξιακά έργα πριν από δεκαετίες, δεν νομίζω ότι έχουν καμία εφαρμογή στις σημερινές συνθήκες. Έχουν αλλάξει τα πράγματα. Λειτουργεί διαφορετικά η οικονομία και ήταν άλλες οι εποχές που δεν υπήρχαν επαρκή κεφάλαια. Σήμερα υπάρχουν κεφάλαια: έρχονται κεφάλαια και από τις αποταμιεύσεις των Ελλήνων, αλλά και από τις διεθνείς κεφαλαιαγορές. 
     Δεν είναι η έλλειψη κεφαλαίων το πρόβλημά μας. Το πρόβλημά μας είναι η πολύ κακή οργάνωση του κράτους, ενός κράτους που είχε επεκταθεί σε δραστηριότητες, τις οποίες δεν μπορούσε να εκπληρώσει αποτελεσματικά. 
     Και όλες οι αναφορές που κάνατε βεβαίως στη «μαύρη» τρύπα, αυτό αποδεικνύουν, διότι ο λόγος που φτάσαμε στην κατάσταση να έχουμε τεράστια ελλείμματα και τεράστια χρέη είναι ότι φορτώναμε τα πάντα στο κράτος. 
     Φοβάμαι ότι ενώ τα πάντα αλλάζουν, σε πολλούς φορείς της χώρας μας και σε πολλά πολιτικά κόμματα ο κρατισμός δεν λέει να εξαλειφθεί. Φαίνεται ότι ο κρατισμός, όπως και πολλές άλλες ασθένειες, πεθαίνει τελευταίος στη συνείδηση κάποιων συναδέλφων. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
     Θα συζητηθεί τώρα η πρώτη με αριθμό 726/16.5.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Απασχόλησης και Κοινωνικής Προστασίας, σχετικά με την απασχόληση εργαζομένων με τη μέθοδο της αυτοεργολαβίας κ.λπ..
     Και ευχόμεθα στον κ. Πιπεργιά, επειδή σήμερα ορκίζεται ο γιος του στο Πανεπιστήμιο, «Καλή Σταδιοδρομία». 
     Το περιεχόμενο της επίκαιρης ερώτησης του κ. Πιπεργιά, συγκεκριμένα, έχει ως εξής:
     «Σύμφωνα με όσα αναφέρονται σε δημοσίευμα της εφημερίδας «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ» της 14ης Μαΐου 2006 και όπως προκύπτει από στοιχεία που έχουμε στη διάθεσή μας, η Κυβέρνηση προκειμένου να παρακάμψει το Α.Σ.Ε.Π. και να διορίσει τα «γαλάζια παιδιά», σε οργανισμούς και επιχειρήσεις υπό δημόσιο έλεγχο καταφεύγει στη μέθοδο των προσλήψεων με συμβάσεις ορισμένου έργου. 
     Οι προσλαμβανόμενοι με τη μέθοδο της αυτοεργολαβίας δεν θεωρείται ότι έχουν σχέση εξαρτημένης εργασίας, αμείβονται με προκαθορισμένο τίμημα –με έκδοση δελτίου παροχής υπηρεσιών- δεν υπόκεινται στις διατάξεις των κανονισμών εργασίας και της εργατικής νομοθεσίας, δεν ασφαλίζονται σε ασφαλιστικούς οργανισμούς των μισθωτών, δεν τους χορηγείτε το επίδομα αδείας, τα δώρα Χριστουγέννων και Πάσχα, όπως και  η καθιερωμένη κανονική άδεια. 
     Με αυτό τον τρόπο η Κυβέρνηση εκτός του ότι εξυπηρετεί τις πελατειακές ανάγκες της Νέας Δημοκρατίας επαναφέροντας τη λογική του ρουσφετιού και της ευνοιοκρατίας στις προσλήψεις, καταστρατηγεί τις διατάξεις της εργατικής και ασφαλιστικής νομοθεσίας καθιερώνοντας συνθήκες ζούγκλας στις εργασιακές σχέσεις και αποδυναμώνει το ασφαλιστικό σύστημα σε μια περίοδο μάλιστα που εμφανίζεται  ότι επιδιώκει την οριστική επίλυσή του. 
     Ερωτάται ο αρμόδιος Υπουργός:
     - Είναι στις προθέσεις της Κυβέρνησης η γενίκευση της απασχόλησης με τη μέθοδο της αυτοεργολαβίας; 
     - Πώς προτίθεται να αντιμετωπίσει την καταστρατήγηση των διατάξεων της ασφαλιστικής και εργατικής νομοθεσίας που επέρχεται με τη μέθοδο αυτή;»
     Ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος έχει το λόγο, για τρία λεπτά.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα απαντήσω στον κ. Πιπεργιά αρχίζοντας από το τελευταίο. 
     Κύριε Πιπεργιά, όχι δεν υπάρχει νόμος, αλλά και στην παρανομία ακόμα έχει γραφτεί με μαύρα γράμματα: «Ανασφάλιστη εργασία». Ο εργολάβος ασφαλίζεται στο Τ.Ε.Β.Ε.. Δεν μπορεί να υπάρξει Έλληνας και Ελληνίδα που να είναι ανασφάλιστοι. Είναι παρανομία και μάλιστα βαριά. Είναι «μαύρη» εργασία. 
     Βέβαια και τον όρο «αυτοεργολαβία», δεν τον καταλαβαίνω. Εργολάβος είναι. Αυτός έχει τις ασφαλιστικές του υποχρεώσεις στο Τ.Ε.Β.Ε..
     Θέλω να σας πω, όμως, ότι και στις συμβάσεις μίσθωσης παροχής εξαρτημένης εργασίας εφαρμόζονται όλες οι διατάξεις της εργατικής νομοθεσίας. Εάν ο εργολάβος όμως –ο οποίος, σας το ξαναλέω, ασφαλίζεται στο Τ.Ε.Β.Ε.- προσλάβει εργαζόμενο με σύμβαση εξαρτημένης εργασίας ορισμένου χρόνου, τότε ισχύουν και εδώ όλες οι διατάξεις της εργατικής νομοθεσίας, εκτός του δικαιώματος αποζημίωσης.
     Μας εγκαλείτε όμως, σήμερα, κύριε Πιπεργιά, για το ν. 2527/1997 που έγινε επί κυβερνήσεώς σας, όταν και εσείς ο ίδιος, ο κ. Πιπεργιάς τον ψήφισε. Και έρχεστε σήμερα και μας λέτε για τη σύμβαση έργου, για τη μίσθωση έργου και για τους εργολάβους. Είναι ο ν. 2527/1997, ημέρες και έργα ΠΑ.ΣΟ.Κ..
     Θέλω να σας ξεκαθαρίσω και κάτι. Πέρα από το νόμο και την ευθύνη που λέγατε χθες και άλλα λέτε σήμερα, θα σας πω ότι και ο κ. Κουκιάδης στο «Εργατικό Δίκαιο» στον τόμο Α΄ και στη σελίδα ενενήντα επτά λέει επί λέξει: «Η σύμβαση μίσθωσης έργου υπάρχει σύμφωνα με τις διατάξεις του άρθρου 681, όταν λαμβάνει κάποιος εργολάβος να κατασκευάσει ή να εκτελέσει ή να φέρει σε πέρας και παραδώσει σε αμοιβή ένα έργο …».
     Και στο τέλος λέει: «Αντικείμενο της σύμβασης αυτής είναι το αποτέλεσμα της εργασίας και όχι η εργασία καθαυτή καθ’ όλο το χρόνο της εκτέλεσης του έργου».
     Άρα, λοιπόν, εμείς εφαρμόζουμε τους νόμους προς πάσα κατεύθυνση. Κύριε Πιπεργιά, οι κυβερνήσεις έχουν συνέχεια. Δεν έχει σημασία αν ήταν νόμος του ΠΑ.ΣΟ.Κ. Είναι νόμος της Ελληνικής Δημοκρατίας, είναι ο ν. 2527. Αυτό εφαρμόζουμε και το εφαρμόζουμε προς πάσα κατεύθυνση.
      Να ξέρετε, επίσης, ότι το Σ.ΕΠ.Ε. αναβαθμίζεται καθημερινά και πιστεύουμε ότι μέχρι το τέλος της τετραετίας θα έχουμε φτιάξει ένα όργανο που θα είναι στα χέρια του εργαζόμενου για να τον υπερασπίζει, για να μη μετατραπεί η χώρα μας, όπως είχε μετατραπεί τα τελευταία χρόνια, σε εργασιακή «ζούγκλα». Αυτό κάνουμε καθημερινά. Και με το ν. 3385 τριπλασιάσαμε τα πρόστιμα –και τα ποινικά και τα διοικητικά- και προσπαθούμε, όσο μπορούμε περισσότερο, να εξασφαλίσουμε μία πρόνοια, μια κοινωνική προστασία στον εργαζόμενο. 
     Τονίζω, μάλιστα –για να μην έχουμε λανθασμένα μηνύματα από τη Βουλή- ότι δεν μπορεί να υπάρχει οποιαδήποτε μορφή εργασίας που να είναι ανασφάλιστη. 
     Οσονούπω, μέχρι το Σεπτέμβριο, κύριε Πιπεργιά, θα σας φέρουμε και τα μέτρα που θα λάβει το Υπουργείο Απασχόλησης για το χτύπημα της φοροδιαφυγής που τα πενήντα τελευταία χρόνια ταλανίζει αυτήν τη χώρα, με αποτέλεσμα το ασφαλιστικό σύστημα να έχει απώλεια κάθε χρόνο πάνω από 2.000.000.000 ευρώ. 
     Είναι μια ιστορία, η οποία πρέπει να λάβει τέλος και θα σας καλέσουμε να προσφέρετε και εσείς και όλα τα κόμματα και οι φορείς την πολιτική σας θέση, για να μπορέσουμε να συνθέσουμε μία πολιτική πλατφόρμα που να μπορεί πράγματι να εξασφαλίζει ότι η εργασία θα είναι ασφαλισμένη και όχι «μαύρη εργασία». 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, πενήντα  μαθητές και μαθήτριες και έξι συνοδοί-δάσκαλοι από το Δημοτικό Σχολείο Στερνών Χανίων.
     Η Βουλή τους καλωσορίζει. 
     (Χειροκροτήματα από όλες τις πτέρυγες της Βουλής)
     Ορίστε, κύριε Πιπεργιά, έχετε το λόγο για δύο λεπτά.
     ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, σας ευχαριστώ και για τις ευχές σας.
     Κύριε Υπουργέ, αφήστε τις φιοριτούρες και μην παπαγαλίζετε το ποίημα σας, ότι δηλαδή για όλα φταίει το ΠΑ.ΣΟ.Κ. Είστε Κυβέρνηση σχεδόν είκοσι επτά μήνες και έχετε τεράστιες ευθύνες. Εάν βρήκατε μία χαραμάδα, εσείς την κάνατε μπουκαπόρτα. 
     Παρακολουθείτε αδιάφοροι την παραβίαση της νομοθεσίας για τις προσλήψεις στο δημόσιο τομέα, για τη λειτουργία του Α.Σ.Ε.Π., διότι εσείς μου απαντάτε εδώ γραπτά ότι οι προσλήψεις στο δημόσιο τομέα, γίνονται με βάση τις διαδικασίες του Α.Σ.Ε.Π.
     Δεύτερον, όσον αφορά τη νομοθεσία για την απασχόληση των συνταξιούχων, εδώ υπάρχουν ένα σωρό συμβάσεις απασχόλησης «κολλητών» σας συνταξιούχων και πρέπει να ξέρετε ότι αυτό παραβιάζει τη νομοθεσία, την οποία θέσπισε το ΠΑ.ΣΟ.Κ. για τον περιορισμό της απασχόλησης των συνταξιούχων, προκειμένου να βρουν δουλειά τα νέα παιδιά.
     Τρίτον, όσον αφορά τη νομοθεσία για την ασφάληση των εχόντων εξαρτημένη εργασία στο Ι.Κ.Α.-Ε.Τ.Ε.Μ.. Είναι απαράδεκτο να υπογράφονται συμβάσεις αυτοεργολαβίας, να υπάρχει ρητός όρος στη σύμβαση ότι ο εργολάβος δεν μπορεί να δώσει αλλού τη δουλειά, ότι πρέπει να δουλεύει ο ίδιος με ωρομίσθιο και να είναι ασφαλισμένος στο Τ.Ε.Β.Ε. ή οπουδήποτε αλλού. 
     Το ίδιο ισχύει για τη νομοθεσία που έχει σχέση με την εφαρμογή των ελαχίστων αμοιβών και την εθνική γενική συλλογική σύμβαση εργασίας –την οποία εσείς επαινέσατε προχθές που υπεγράφη- και την αμειβόμενη κανονική άδεια, γιατί οι αυτοεργολάβοι ενώ παρέχουν εξαρτημένη εργασία, δεν δικαιούνται κανονική άδεια. 
     Το ίδιο ισχύει, επίσης, για την καταβολή των επιδομάτων αδείας, των επιδομάτων του Πάσχα και των Χριστουγέννων.
     Εμπορεύεστε τις ελπίδες των «δικών σας» -εντός εισαγωγικών- ανθρώπων και δη των νέων παιδιών. 
     Στη Δ.Ε.Η,. οι αυτοεργολάβοι επί των ημερών σας ξεπέρασαν τους διακόσιους. Θα καταθέσω τα σχετικά αποδεικτικά έγγραφα, κύριε Υπουργέ, για να τα μελετήσετε, εδώ τα έχω.
     Επίσης, στη «ΛΑΡΚΟ» κοντεύουν τους εκατό, ενώ εσείς είχατε πει ότι επί των ημερών του ΠΑ.ΣΟ.Κ. –που όπως υποστηρίξατε εφάρμοσε αυτό το θεσμό- ήταν μόλις είκοσι. 
     Στις άλλες Δ.Ε.Κ.Ο. δεν υπάρχει έλεγχος και αριθμός. Κάνετε τα ρουσφέτια στους «κολλητούς». Ορίζετε συμβούλους κουμπάρους και λοιπούς συγγενείς, συνταξιούχους και μη.
     Ταυτόχρονα, δημιουργείτε ένα σύγχρονο εργασιακό μεσαίωνα.
     Η παραπομπή των παρανομιών στα δικαστήρια, που πρέπει να γίνει απ’ τους εργαζόμενους σύμφωνα με δικές σας απαντήσεις… 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΔΗΜΗΤΡΙΟΣ ΠΙΠΕΡΓΙΑΣ: Τελειώνω, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Όμως, φουντωμένο σας βλέπω. Λίγο πιο ήρεμα.
     ΔΗΜΗΤΡΙΟΣ ΠΙΠΕΡΓΙΑΣ: Φουντωμένος, γιατί υπάρχει απαράδεκτη κατάσταση, κύριε Πρόεδρε.
     Το να λέει η Κυβέρνηση ότι οι εργαζόμενοι να πάνε στα δικαστήρια και, εάν τα δικαστήρια κρίνουν, τότε θα αλλάξει η σύμβαση, δεν αποτελεί στάση υπεύθυνης Κυβέρνησης. Υπεκφεύγετε κύριε Υπουργέ. Εμπαίζετε τους εργαζόμενους. Μην το παίζετε φιλεργάτης, γιατί η πράξη δείχνει το αντίθετο. Η πράξη δείχνει ότι κάθε άλλο παρά φιλεργάτης είστε. Καταθέτω τα έγγραφα για τα Πρακτικά της Βουλής.
     (Στο σημείο αυτό ο Βουλευτής κ. Δημήτριος Πιπεργιάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πιπεργιά.
     Το λόγο έχει ο Υφυπουργός Απασχόλησης και Κοινωνικής Προστασίας.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ, κύριε Πρόεδρε, κατανοώ πλήρως την αγανάκτηση του κ. Πιπεργιά που είναι αυθόρμητη και αθώα, διότι προέρχεται από κρίση συνειδήσεως, όταν επί είκοσι χρόνια -και ειδικότερα τα τελευταία χρόνια- ο ίδιος ψήφιζε το ν. 2527 και έφερνε τη σύμβαση μίσθωσης έργου και τους εργολάβους.
     ΔΗΜΗΤΡΙΟΣ ΠΙΠΕΡΓΙΑΣ: Αλλάξτε τον. Κυβέρνηση είστε.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ωραία τα παραδείγματα της «ΛΑΡΚΟ» περί εφαρμογής του νόμου του ΠΑ.ΣΟ.Κ., αλλά μπορούσατε να μας πείτε, κύριε Πιιπεργιά, ότι και η Νομαρχία Αθηνών, με Νομάρχη τον κ. Σγουρό, τις ίδιες συμβάσεις κάνει και έχει πάρει πάρα πολλούς. Γιατί εκεί, λοιπόν, κρίνετε μονομερώς; 
     Εν πάση περιπτώσει, σας λέω ξεκάθαρα ότι δεν θέλω να αναμοχλεύω το παρελθόν. Κυβερνάμε είκοσι έξι μήνες, αλλά έλεος πια, έλεος εδώ μέσα! Σταματήστε αυτήν την κορόνα των «γαλάζιων παιδιών». Ποια είναι «τα γαλάζια παιδιά»; Εμείς ξέρουμε μόνο το τραγούδι της Σοφίας Βέμπο, αν το έχετε ακούσει, τα παιδιά της Ελλάδος είναι δικά μας παιδιά.
     ΔΗΜΗΤΡΙΟΣ ΠΙΠΕΡΓΙΑΣ: Να σας πω δέκα κολλητούς συνταξιούχους, κουμπάρους; 
     ΠΡΟΕΔΡΕΥΩΝ (Ιωάννης Τραγάκης): Ήρεμα, κύριοι συνάδελφοι. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μια και μιλάει για «γαλάζια παιδιά», θα σας καταθέσω στοιχεία από αποτελέσματα στη ΓΕΝ.Ο.Π.-Δ.Ε.Η., σε όλες τις Δ.Ε.Κ.Ο., σε όλο το δημόσιο τομέα, ακόμα στο Σωματείο Εργαζομένων Ναυπηγείων Ελευσίνας. Να, ποια είναι τα «πράσινα παιδιά». Η ΠΑ.Σ.Κ.Ε.  παίρνει 72,14%. 
     ΔΗΜΗΤΡΙΟΣ ΠΙΠΕΡΓΙΑΣ: Μα, τι λέτε; Αυτό δείχνει την καταδίκη σας.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ούτε επί Τσαουσέσκου δεν είχαμε τέτοια ποσοστά. Θα τα ακούσετε, για να μάθετε εδώ μέσα να λέτε την αλήθεια και μόνο την αλήθεια.
     ΔΗΜΗΤΡΙΟΣ ΠΙΠΕΡΓΙΑΣ: Δείχνει την καταδίκη σας.
     ΠΡΟΕΔΡΕΥΩΝ (Ιωάννης Τραγάκης): Ήρεμα, κύριοι συνάδελφοι.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, λέω τα επίσημα αποτελέσματα. Η ΠΑ.Σ.Κ.Ε. πήρε 72,14%, η Δ.Α.Κ.Ε. πήρε 12,6% και η Συσπείρωση και όλες οι αριστερές δυνάμεις πήραν συνολικά 15,23%. 
     ΔΗΜΗΤΡΙΟΣ ΠΙΠΕΡΓΙΑΣ: Αυτό δείχνει την καταδίκη σας.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτά τα αποτελέσματα είναι αποτέλεσμα κομματικής επιλογής, είναι πράσινο διαβατήριο και έρχεστε τώρα για τους εργολάβους και για τη μίσθωση έργου να μας πείτε για τα «γαλάζια παιδιά»; Δεν έχετε επιχειρήματα. Εγώ σας καταλαβαίνω και σας συλλυπούμαι απόλυτα. 
     ΔΗΜΗΤΡΙΟΣ ΠΙΠΕΡΓΙΑΣ: Στοιχεία σας κατέθεσα. Να τα δείτε.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η πολιτική εξ ορισμού από τον Πλάτωνα είναι ηθική. Και η ηθική λέει αυτά που έλεγα χθες, αυτά που πίστευα χθες, αυτά που ψήφιζα χθες να τα υποστηρίζω και σήμερα και όχι άλλα χθες, όταν είσαι Κυβέρνηση, και άλλα σήμερα. Τότε η μίσθωση έργου, η προσωρινή απασχόληση, οι εταιρείες ενοικίασης εργασίας, είναι έργα και ημέρες ΠΑ.ΣΟ.Κ.. 
     ΔΗΜΗΤΡΙΟΣ ΠΙΠΕΡΓΙΑΣ: Εσείς είσαστε Υπουργός.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Η με αριθμό 731/16.5.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων βαμβακοπαραγωγών από τις βροχοπτώσεις στους νομούς Τρικάλων, Λάρισας και Καρδίτσας διαγράφεται λόγω κωλύματος του κυρίου Υπουργού.
     Θα συζητηθεί η με αριθμό 724/39/16-5-2006 επίκαιρη ερώτηση πρώτου κύκλου του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις απαγωγές των Πακιστανών κ.λπ..
     Το περιεχόμενο της επίκαιρης ερώτησης του κ. Αλαβάνου έχει ως εξής:
     « Εδώ και δέκα χρόνια περίπου μήνες υπάρχουν επίμονες διαβεβαιώσεις της Κυβέρνησης (συμπεριλαμβανομένου και του Πρωθυπουργού και του τότε Υπουργού Δημόσιας Τάξης) ότι δεν έγινε καμία απαγωγή Πακιστανών και ότι σε κάθε περίπτωση δεν έχουν αναμιχθεί στην υπόθεση ελληνικές κρατικές υπηρεσίες. Η εισαγγελική έρευνα οδήγησε σε διώξεις αφού κατέληξε στα ακριβώς αντίθετα συμπεράσματα ότι δηλαδή οι απαγωγές έγιναν και υπήρξε συμμετοχή ελληνικών κρατικών υπηρεσιών, ενώ δεν διερευνήθηκε η συμμετοχή ξένων μυστικών υπηρεσιών λόγω διπλωματικής ασυλίας. 
     Η εξέλιξη αυτή, που επιβεβαιώνει τις συνεχείς προσπάθειες του Συνασπισμού Ριζοσπαστικής Αριστεράς να αποκαλυφθεί η αλήθεια, δημιουργεί ένα κορυφαίο πολιτικό πρόβλημα διότι εμφανίζει μια κυβέρνηση που είτε αποκρύπτει την αλήθεια είτε δεν ελέγχει τις μυστικές της υπηρεσίες, παραπλανά τους πολίτες και τις άλλες κοινοβουλευτικές δυνάμεις, συγκαλύπτει παράνομες πράξεις, συμμετέχει ενδεχομένως σε αυτές, συμπράττει με τις αρχές της πακιστανικής δικτατορίας στο εγχείρημα τρομοκράτησης και εκφοβισμού των θυμάτων, αποδέχεται τη λειτουργία του διεθνούς παρακράτους στη χώρα μας.
     Το πρόβλημα παίρνει ακόμη μεγαλύτερες διαστάσεις σε συνδυασμό με την δράση ξένων μυστικών υπηρεσιών και την υπόθεση κατασκοπείας στην υπόθεση των υποκλοπών.
     Ερωτάται ο κύριος Πρωθυπουργός:
     Πρώτον. Ποια είναι σήμερα η θέση του για το περιστατικό της απαγωγής των Πακιστανών μετά την κοινοποίηση της εισαγγελικής έρευνας που ανατρέπει πλήρως τη μέχρι τώρα επίσημη κυβερνητική εκδοχή;
     Δεύτερον. Τι μέτρα θα ληφθούν για όσους συμμετείχαν στην απαγωγή των Πακιστανών; Τι μέτρα θα ληφθούν για όσους επιχείρησαν να παραπλανήσουν την κοινή γνώμη στην Ελλάδα και το εξωτερικό; Τι συγκεκριμένα μέτρα θα ληφθούν προκειμένου να μη επαναληφθούν παρόμοια φαινόμενα;»
     Ο κύριος Υπουργός έχει το λόγο.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ, κύριε Πρόεδρε, όπως ευχαριστώ και τον Πρόεδρο τον κ. Αλαβάνο, για την επίκαιρη αυτή ερώτηση, γιατί νομίζω ότι μας δίνεται η ευκαιρία σ’ αυτήν τη λεπτή καμπή που βρίσκεται η συζήτηση, ο δημόσιος λόγος, να δώσω μερικές εξηγήσεις, ελπίζοντας και να φωτίσω την υπόθεση και να κατατοπίσω τον ερωτώντα επικαίρως συνάδελφο. 
     Ο κορμός της απαντήσεως μου, κύριε Αλαβάνο, βρίσκεται στην τοποθέτηση των Υπουργών Δημοσίας Τάξεως και Δικαιοσύνης, ενώπιον της διαρκούς Επιτροπής της Βουλής στις 11/1/2006. Εκτός από τον κουρνιαχτό του δημόσιου λόγου στη βάση των πραγμάτων νομικών και πολιτικών πραγμάτων, τίποτα δεν έχει αλλάξει.
     Επικαλούμαι τις απαντήσεις των Υπουργών, ενώπιον της διαρκούς Επιτροπής Δημόσιας Διοίκησης και Δικαιοσύνης και  την επικαλούμαι αυτήν την ενημέρωση που έκαναν οι Υπουργοί και ειδικώς ο προκάτοχός μου, κ. Βουλγαράκης και για το καθήκον αληθείας και για την εγκυρότητα των απαντήσεων και για την αξιοπιστία του λόγου των Υπουργών και της Κυβέρνησης εν γένει. 
     Και πρέπει, επειδή είσαστε θεσμικός, κύριε Πρόεδρε του Συνασπισμού, να συμμεριστείτε την παρατήρησή μου, η οποία είναι παρατήρηση της Κυβερνήσεως και του Πρωθυπουργού. Η υπόθεση βρίσκεται  στη δικαιοσύνη και ερευνάται από τη δικαιοσύνη. Εμπιστευόμαστε τη δικαιοσύνη και δεν την προκαταλαμβάνουμε.
      Μάλιστα θα προσέθετα στο σημείο αυτό, ευχόμαστε, επιθυμούμε η δικαιοσύνη να αποφασίσει τελικά, οριστικά, τελεσίδικα, το ταχύτερο δυνατόν. Αυτήν την ευχή την εκφράζω, γιατί η δικαστική εκκρεμότητα δηλητηριάζει το δημόσιο βίο. Έχουμε προβλήματα σοβαρά, εθνικά και κοινωνικοοικονομικά στο εσωτερικό μας. Είναι χρήσιμο να μην διασπώμεθα σε εθνικό και κοινωνικό επίπεδο με τους συμπαθείς Πακιστανούς αδερφούς μας, τους οποίους φιλοξενούμε εδώ. Είναι πολύ σοβαρό η μεταφύτευση ερίδων, φιλονικιών, εντάσεων μέσα στην Πακιστανική Κοινότητα να δηλητηριάζουν όλη την ατμόσφαιρά μας.
     Θα έλεγα ειδικότερα, επειδή βλέπω και τον κ. Κουβέλη, παραστάτη σας και πολύτιμο συνάδελφο και στη νομική σκέψη –και δεν έχω κανένα δισταγμό, το είπα δημόσια- ότι εμένα με ενοχλεί  ιδιαίτερα το γεγονός ότι βρέθηκαν –δεν μιλάω για εισαγγελείς και δικαστικούς λειτουργούς, τους οποίους σέβομαι απολύτως και στις δηλώσεις τους  και στο κείμενο του πορίσματος, αλλά μιλάω για το δημόσιο λόγο  νομικώς- ηθικοί αυτουργοί, ενώ απολείπονται οι αυτουργοί. Αυτό είναι νομικό παράδοξο. Το λέω για το δημόσιο λόγο και όχι για την υπόθεση, η οποία έχει το δρόμο της. 
     Σημειώνω επ’ αυτού ειδικότερα  -εγώ από την έρευνα που έκανα «ανέκρινα» τους ανθρώπους της Ε.Υ.Π.- και διαβεβαιώ το Σώμα και τον ελληνικό λαό ότι οι υπηρεσίες δεν έκαμαν τίποτα το έκνομο. Απολύτως. Είναι αμέτοχες στο αδίκημα της αρπαγής, όπως λέγεται το 322, που το λέμε στην καθομιλουμένη, απαγωγή και παρακράτηση.
     Μπορείτε να μην δεχθείτε τις πολιτικές μου διαβεβαιώσεις. Ας παρακολουθήσουμε τη δικαιοσύνη στη δικαστική της έρευνα. Αυτός είναι ο δικός μου πολιτικός λόγος και του Πρωθυπουργού στην απάντηση που σας δίνω σήμερα και είναι ο ίδιος σταθερός, ειλικρινής, μέσα στη δημοκρατική νομιμότητα και τάξη, λόγος που διατύπωσαν οι δυο Υπουργοί και ο κ. Βουλγαράκης συγκεκριμένα.
     Τα υπόλοιπα, όπως παραδείγματος χάριν, να γίνει κεντρικό θέμα η σακούλα του delivery, για την αποδεικτική διαδικασία ή για τη νομική φαντασίωση, πρέπει να τα απορρίψουμε. Δεν αποτελούν ζήτημα σοβαρής πολιτικής ή νομικής συζήτησης. 
     Αυτή είναι η απάντησή μου. Ενδεχομένως να έχω κάτι να προσθέσω μετά την ανάπτυξη της ερώτησης από τον κ. Αλαβάνο.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος έχει το λόγο.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, πολλοί χειρισμοί της Κυβέρνησης στο θέμα της απαγωγής των Πακιστανών, δημιουργούν εντυπώσεις πολύ αρνητικές για την Κυβέρνηση.
     Πρώτον, η απουσία του Πρωθυπουργού σήμερα από εδώ, για ένα θέμα το οποίο απασχολεί την κοινή γνώμη και τα Μέσα Ενημέρωσης ως ένα από τα κεντρικά θέματα τις τελευταίες εβδομάδες, αλλά και τους τελευταίους μήνες και προκαλεί οργή και θυμηδία. Άλλος λέει ότι ο Πρωθυπουργός πάει στο Μαντείο των Δελφών, άλλος να δει την Πυθία, άλλος να πάρει τους χρησμούς. Όταν υπάρχει εκκρεμές αυτό το ζήτημα το οποίο, κύριε Υπουργέ, δεν αποτελεί μια διαφορά εκτιμήσεων και απόψεων ανάμεσα στο Συνασπισμό και την Κυβέρνηση της Νέας Δημοκρατίας. Είναι πια μια πλήρης ρήξη σ’ ένα κορυφαίο ζήτημα που συνδέεται με τη δημοκρατία στη χώρα μας ανάμεσα στην Κυβέρνηση και τη δικαιοσύνη, διότι έγινε έρευνα, βγήκε πόρισμα, επισημάνθηκαν οι ευθύνες που υπάρχουν από την Εθνική Υπηρεσία Πληροφοριών.
     Με αυτά τα δεδομένα, εφόσον ο Πρωθυπουργός ο ίδιος, σε αυτό το ζήτημα που υπάρχει σύγκρουση με μεγάλο πολιτικό και ηθικό βάρος ανάμεσα στην Κυβέρνηση και τη δικαιοσύνη, δεν τοποθετηθεί, είμαι υποχρεωμένος να ξαναφέρω την ερώτησή μου προς τον Πρωθυπουργό.
     Παρ’ όλα αυτά εγώ θα σας ρωτήσω και τα εξής: Πρώτον, γι’ αυτό το θέμα, το οποίο έχει διεθνείς διαστάσεις και το οποίο εκθέτει πια και διεθνώς τη χώρα μας, έχει διαβεβαιώσει η Υπουργός Εξωτερικών το Συμβούλιο της Ευρώπης, που κάνει έρευνα για αυτές τις διεθνείς παρακρατικές δραστηριότητες, ότι δεν έχει γίνει καμία παράνομη παρακράτηση, καμία απαγωγή και δεν υπάρχει καταγγελία για απαγωγές στη χώρα μας. Εντάξει, επιμένετε σε αυτήν την εκδοχή την οποία δεν πιστεύουν ούτε οι πιο φανατικοί οπαδοί της Νέας Δημοκρατίας. 
     Εγώ θα σας ρωτήσω, λοιπόν, για να διαφυλάξουμε τουλάχιστον την στοιχειώδη εγκυρότητα της χώρας μας, το εξής: Θα ενημερώσετε το Συμβούλιο της Ευρώπης, όπως και το Ευρωπαϊκό Κοινοβούλιο, για το δικαστικό πόρισμα το οποίο υπάρχει σήμερα, πριν δοθούν αυτές οι διαβεβαιώσεις και το οποίο παρουσιάζει μια εντελώς διαφορετική άποψη από εσάς και το οποίο είναι ένα στοιχείο που είναι απαραίτητο για το Συμβούλιο της Ευρώπης και το Ευρωπαϊκό Κοινοβούλιο;
     Το δεύτερο που θέλω να πω είναι το εξής: Για ένα τέτοιο ζήτημα, όπου υπάρχει μια διάσταση ανάμεσα στην Κυβέρνηση και στη δικαιοσύνη και που εγώ πια αρχίζω και πιστεύω, με τη στάση σας, ότι η Κυβέρνηση δεν συγκαλύπτει απλώς, αλλά συμμετείχε και έχει ηθική αυτουργία και σε ανώτατα επίπεδα, αν θα δεχτείτε το αίτημά μας, το οποίο πιστεύω ότι θα υποστηρίξει και η Αξιωματική Αντιπολίτευση –το ελπίζω διότι είναι απαραίτητες οι υπογραφές της- για τη δημιουργία μιας ειδικής εξεταστικής επιτροπής, ώστε να ξεκαθαρίσουμε αυτό το θέμα, ώστε να πάψει να ανησυχεί η κοινή γνώμη, ώστε να μάθουμε την αλήθεια, ώστε οι υπεύθυνοι πολιτικοί και άλλοι να πληρώσουν το τίμημα;
     Τελευταία ερώτηση, κύριε Υπουργέ. Θα ήθελα να σας ρωτήσω αν το θέμα της απαγωγής των Πακιστανών έχει γίνει αντικείμενο διαβουλεύσεων ανάμεσα στην ελληνική Κυβέρνηση και ξένες κυβερνήσεις. Και συγκεκριμένα, ανάμεσα στην ελληνική Κυβέρνηση και την βρετανική κυβέρνηση. 
     Και συγκεκριμένα, αν υπήρξαν επαφές σε επίπεδο Υπουργού Εξωτερικών ανάμεσα στην Κυβέρνηση της Νέας Δημοκρατίας και την Βρετανική Κυβέρνηση σχετικά με το χειρισμό, δηλαδή, τη συγκάλυψη, την αποσιώπηση, τα ψέματα, την άρνησή σας μέχρι τώρα στην υπόθεση της απαγωγής των Πακιστανών. Ναι ή όχι; 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε. Κύριε Υπουργέ, έχετε το λόγο. 
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, πρέπει να εξηγηθώ. Φανταζόμουν ότι θα εννοούσε ο κ. Αλαβάνος ότι εγώ βρίσκομαι εδώ κατά συνταγματική και κανονιστική έννοια, δηλαδή από πλευράς κανονισμού, τάξης και νομιμότητας. Τα περί θυμηδίας και τα περί μεταφοράς ερμηνειών της δημοσιότητας που μεταφέρεται εδώ δεν προσδίδουν στο κύρος σας ως Αρχηγού ενός κόμματος. Εγώ απαντώ σύμφωνα με το Σύνταγμα και τον κανονισμό, σε ερώτηση την οποία επίσης σύμφωνα με το Σύνταγμα ή τον κανονισμό είχατε να υποβάλλετε εσείς. Τελούμε εντός συνταγματικής και κανονιστικής τάξεως και τα υπόλοιπα περισσεύουν. 
     Επί των ερωτημάτων ή των θεμάτων που έθιξε η προφορική ανάπτυξη σας: Δεν αντιδικούμε με τη δικαιοσύνη. Την εμπιστευόμαστε. Αλλά επειδή επικαλείστε το πόρισμα, σας λέω ότι το πόρισμα ομιλεί in rem για αρπαγή ή για τέλεση αδικήματος, αλλά απαλλάσσει έξι από τους εγκαλούμενους, με εγκλήσεις, υπαλλήλους της Ε.Υ.Π., τους φερομένους ως αυτουργούς. Και μένει εκκρεμές ως νομική παραδοξολογία ότι δυο από τους υπαλλήλους- στελέχη της ΕΥΠ διώκονται προφανώς στο κατ’ αγνώστον, αλλά με το σαφές εννοούμενο της ηθικής αυτουργίας. Αυτό είναι παράδοξο. Γιατί η ηθική αυτουργία δεν είναι κάποια ευχολογία. Η ηθική αυτουργία δεν είναι ότι κάποιος ίστατο θεατής κάποιων δρωμένων. Η ηθική αυτουργία είναι: κατέπεισε να πράξει ο αυτουργός, ο δράστης κάτι. Κατέπεισε με ιδιαίτερη φροντίδα, με τεχνάσματα, με πειθώ, με καταπειθώ κ.ο.κ.. Γι’ αυτό δεν έχω κανένα πρόβλημα να ακουμπήσω πάνω στο πόρισμα υπέρ της αθωότητας της Ε.Υ.Π.. Αυτά να τα αποδεχθείτε, να συμφιλιωθείτε. Είναι από τα κείμενα. 
     Τέλος, θέλω να σας πω για το ζήτημα της εξεταστικής Επιτροπής. Εφόσον υπάρχει…
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Και για τη Βρετανική Κυβέρνηση σας ρώτησα. 
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ναι, ναι. 
     Εφόσον υπάρχει δικαστική έρευνα και η υπόθεση είναι εν εξελίξει, δεν την προκαταλαμβάνουμε ούτε παρεμβαίνουμε με την υπόθεση της Ειδικής Εξεταστικής Επιτροπής που ζητάτε. 
     Ακούστε τώρα για την συνεργασία της Κυβέρνησης ή τις επικοινωνίες των Υπουργών. Απάντηση: Δεν γνωρίζω. Και δεύτερη απάντηση: Και αν γνώριζα δεν θα σας έλεγα. Τα υπόλοιπα στην κριτική σας ικανότητα. 
     Θέλω να σας πω μια παρατήρηση, κύριε Πρόεδρε. Ξέρετε σε τι σπορ επιδίδονται οι αδερφοί μας Πακιστανοί, οι παρεπιδημούντες στην Ελλάδα; Στο σπορ της αρπαγής, στο σπορ της απαγωγής αμοιβαίως. Ο ένας απάγει τον άλλο. Συμπηγνύουν συμμορίες με σκοπό την απαγωγή. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Το απέρριψε η δικαιοσύνη αυτό.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ακούστε και τα στοιχεία, για να απλώσετε τη φαντασία σας κάπου ορθολογικά και όχι στη μυθολογία των εντυπώσεων. Δεν είναι για το Συνασπισμό ούτε για κανένα κόμμα να κάνει σπέκουλα και κερδοσκοπία πάνω σ’ αυτό το πολύ άχαρο θέμα. Ακούστε να σας πω. Οκτώ Πακιστανοί στις 3/4/2003 συνελήφθησαν από την Υποδιεύθυνση Αλλοδαπών Αττικής, διότι απήγαγαν είκοσι έξι αλλοδαπούς υπηκόους του Πακιστάν και του Μπαγκλαντές. 
     Στις 5-9-03 τέσσερις υπήκοοι του Πακιστάν συνελήφθησαν από την Υποδιεύθυνση Αλλοδαπών Αττικής γιατί απήγαγαν σαράντα υπηκόους του Πακιστάν.
     Στην 1-10-03 οκτώ υπήκοοι του Πακιστάν συνελήφθησαν από την Υποδιεύθυνση Αλλοδαπών Αττικής για αρπαγή -σύμφωνα με το ν.322 που εμπεριέχει την απαγωγή- γιατί απήγαγαν επτά υπηκόους του Πακιστάν. 
     Στις 2-12-03 έξι υπήκοοι του Πακιστάν συνελήφθησαν από την Υποδιεύθυνση Αλλοδαπών Αττικής γιατί απήγαγαν δύο υπηκόους του Πακιστάν. Έχω τα ονόματα. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Πεντέμισι χιλιάδες από Πακιστανούς απήχθησαν; 
     ΚΩΝΣΤΑΝΤΙΝΟΣ ΤΑΣΟΥΛΑΣ: Αυτά πρώτη φορά τα ακούμε, κύριε Υπουργέ.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θα σας πω γι΄ αυτό. Αυτό είναι γνωστό επιχείρημα και δεν το ανέφερα καν.  Διότι εγώ σας λέω των νέων, με σκοπό να βοηθήσω τη δημόσια συζήτηση. Πάντοτε με το καθήκον αληθείας η τεκμηρίωση όλων όσων επικαλούμαι είναι στην Αστυνομία. Μπορώ να τα καταθέσω, αλλά για λόγους διακριτικότητας, επειδή είναι ονόματα, δεν το κάνω. Είναι όμως στη διάθεσή σας και τα έγγραφα και η τεκμηρίωση της Αστυνομίας. 
     Συνεπώς, μην παίζετε για τους πέντε χιλιάδες. Γιατί αυτές είναι νόμιμες προσαρμογές. Υπήρχαν και υπάρχουν Πακιστανοί. Όλα αυτά είναι στη διάθεσή σας, επαναλαμβάνω. 
     Θα ήθελα όμως να προσέξετε κ. Αλαβάνο τα εξής: 
     Στις 13-5-04 τέσσερις Πακιστανοί συνελήφθησαν διότι ήσκησαν, σύμφωνα με το οργανωμένο έγκλημα, αρπαγή και σωματικές βλάβες εις βάρος ενός Πακιστανού υπηκόου. 
     Στις 29-10-04 τρεις Πακιστανοί συνελήφθησαν πάλι για αρπαγή εις βάρος ενός υπηκόου του Πακιστάν. 
     Στις 19-12-05 δύο Πακιστανοί συνέστησαν συμμορία για απαγωγές εις βάρος ογδόντα οκτώ Πακιστανών και οκτώ Αφγανών. 
     ΔΗΜΗΤΡΙΟΣ ΛΙΝΤΖΕΡΗΣ: Πώς γίνεται τεχνικά αυτό, κύριε Υπουργέ;
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Η τεκμηρίωση όλη είναι στη διάθεσή σας. Αν αμφισβητείτε τα στοιχεία, τόσο περισσότερο εκτίθεστε, διότι δεν είσαστε καλοπροαίρετοι. Είσαστε οι επισπεύδοντες  σε όλη αυτή την φημολογία της λάσπης. Σας ζητώ να τα σεβαστείτε…
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Είπατε ότι δύο Πακιστανοί απήγαγαν ογδόντα οκτώ Πακιστανούς. Εξηγείστε μας αυτό το πράγμα.
     ΠΡΟΕΔΡΕΥΩΝ (Ιωάννης Τραγάκης): Εννοεί ότι δύο συνελήφθησαν γιατί τους απαγγέλθηκε κατηγορία. Μπορεί όμως να ήταν πενήντα...
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, ας προεδρεύετε…
     ΠΡΟΕΔΡΕΥΩΝ (Ιωάννης Τραγάκης): Επεξήγηση  δίνω, κύριε Πρόεδρε.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Η τεκμηρίωση επαναλαμβάνω είναι στη διάθεσή σας.  
     Στις 30-1-06 ένας με ελληνικό όνομα και ένας με ξένο όνομα συνελήφθησαν και αναζητείται ένας τρίτος με ελληνικό όνομα από τη Διεύθυνση Ασφάλειας Αττικής για αρπαγές σε βάρος εννέα περιπτώσεων μεταναστών προερχομένων από το Πακιστάν και το Μπαγκλαντές, καθώς και τριάντα οικονομικών μεταναστών. 
     Να σκεφθείτε, για το τεχνικό μέρος που ρωτήσατε, ότι  μπορεί να είναι και η κλασική περίπτωση της κατά συρροήν διαπράξεως ενός εγκλήματος. Παίρνεις τους πέντε σήμερα, τους δυο αύριο, τους δέκα μεθαύριο και διαπράττεις το κατ΄ εξακολούθηση και συρροή έγκλημα της αρπαγής. 
     Στις 25-3-2006 συνελήφθησαν τρεις από το Τμήμα Ασφαλείας Αλίμου, οι οποίοι είναι με ξενικά και πακιστανικά ονόματα, για τη διατάραξη της οικιακής ειρήνης εις βάρος πακιστανού υπηκόου.
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Υπουργέ, τελειώνετε. Έχει μεγάλο ενδιαφέρον το θέμα γι’ αυτό υπήρξε η ανοχή του χρόνου  και για σας και για τον κ. Αλαβάνο. Παρακαλώ ολοκληρώστε. 
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τελειώνω, κύριε Πρόεδρε.
     Στις 10-4-2006 δύο Πακιστανοί απήγαγαν –συνελήφθησαν από την Υποδιεύθυνση Ασφαλείας Δυτικής Αττικής-  το συμπατριώτη τους τάδε στον Ασπρόπυργο Αττικής. Και σημειώνουμε ότι όλοι αυτοί χρησιμοποιούσαν σε πολλές περιπτώσεις τις διαδικασίες και τους τρόπους που περιγράφονται στις καταγγελίες περί απαγωγών από τις Κρατικές Υπηρεσίες, όπως παραδείγματος χάριν, «φίμωσαν τον τάδε με μονωτική ταινία», «του φόρεσαν χειροπέδες», «του ζήτησαν να τους οδηγήσει στην περιοχή των Μεσογείων και να τους επιδείξει το σπίτι συμπατριωτών του, προκειμένου να διαπράξουν ληστεία εις βάρος του». Κλασικές απαγωγές-αρπαγές κατά το ν. 322, σπορ και δραστηριότητα στην οποία επιδίδονται κάποιοι από τη συμπαθέστατη κοινότητα των Πακιστανών που κατοικούν εδώ, η οποία αλληλοσπαράσσεται. 
     Αυτά ήθελα να εκθέσω στην κρίση σας, προκειμένου, όχι να αναθεωρήσετε τις απόψεις σας –και εμείς σεβόμαστε και τα ανθρώπινα δικαιώματα  και τα πάντα- αλλά προκειμένου να δείτε ότι υπάρχει και μια άλλη άποψη, η οποία ζητούμε να εκτιμηθεί πολιτικά και νομικά από εσάς, όπως έχετε υποχρέωση. Δηλαδή, με το να πετάμε λάσπη κατά εγκύρων προσώπων της Ε.Υ.Π., σοβαρών αξιωματούχων ή μιας λαοπρόβλητης Κυβέρνησης και ενός συστήματος πολιτικού, δεν προάγουμε τα πολιτικά ήθη. Σας το λέω ευθέως και να μην συντελείτε σ’ αυτόν τον εκφυλισμό των πολιτικών ηθών, εσείς ως Αρχηγός ενός εγκύρου Κόμματος στη Βουλή, του Συνασπισμού. 
     (Χειροκροτήματα από την πτέρυγα της Νέας Δημοκρατίας)
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, μπορώ να έχω το λόγο; 
     ΠΡΟΕΔΡΕΥΩΝ (Ιωάννης Τραγάκης): Ναι, κύριε Πρόεδρε, ζητήσατε να κάνετε μια διευκρίνιση. Μπορείτε να την κάνετε, παρά το γεγονός ότι απαγορεύεται από τον Κανονισμό.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, θέλω να κάνω μια διευκρίνιση, για να κρατήσουμε στοιχειωδώς τις ισορροπίες. 
     ΠΡΟΕΔΡΕΥΩΝ (Ιωάννης Τραγάκης): Είναι λογικό. 
     Ορίστε, κύριε Πρόεδρε.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Υπουργέ, ένας Υπουργός Δημόσιας Τάξης δεν μπορεί να λέει ότι η δικαιοσύνη πετάει λάσπη. 
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Για εσάς μιλάω. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σας είπα ότι δεν είναι πια διαφορά Νέας Δημοκρατίας και Συνασπισμού.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μην με παραχαράσσετε. Δεν είπα αυτό. Εσείς το λέτε. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σας παρακαλώ. Είναι διαφορά Κυβέρνησης και δικαιοσύνης.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Και αν το κάνετε συνολικά για την στάση σας, εκτίθεστε ως διαστρεβλωτής και πλαστογράφος των λόγων μου. Είμαστε εδώ παρόντες όλοι. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Είπατε ότι πετάνε λάσπη, όταν μιλάνε για ευθύνες αξιωματούχων της Ε.Υ.Π., και μίλησε η δικαιοσύνη. Καθίστε τώρα. 
     Δεύτερον, σταματήστε τα παραμύθια εδώ πέρα και το ρατσισμό, διότι το δικαστικό πόρισμα λέει ότι εξετάσαμε την υπόθεση, δηλαδή εάν έχει γίνει απαγωγή από άλλους Πακιστανούς, και την απορρίπτουμε. Και εσείς πήρατε όλα τα αδικήματα που έχουν κάνει οι Πακιστανοί και κολλήσατε και την απαγωγή. Και να σας πω κάτι; Είναι ντροπή αυτό.
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, όχι αυτές τις εκφράσεις. Τη λέξη «ντροπή» τη διορθώνουμε. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Διότι αυτοί οι άνθρωποι, οι οποίοι λειτούργησαν κάτω από την πίεση της Πακιστανικής χούντας που έλεγε «δεν έγινε τίποτα» και κάτω από την πίεση όχι μόνο της κυβέρνησης της πατρίδας τους, αλλά και της Κυβέρνησης της χώρας που τους φιλοξενούσε και έλεγε «δεν έγινε τίποτα» αντέξανε και ήρθε να τους στηρίξει όχι η Αριστερά, αλλά η δικαιοσύνη. Είστε σε λάθος δρόμο. Είστε σε επικίνδυνο δρόμο.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εσείς.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς):  Καλύπτετε το διεθνές παρακράτος και οφείλουμε να υπερασπιστούμε τη δημοκρατία και τις ελευθερίες από τις πολιτικές της Νέας Δημοκρατίας στη χώρα μας. 
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, μπορώ να κάνω μια διευκρίνιση;
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, δεν θα οδηγήσει πουθενά αυτό το «πινγκ-πονγκ». Θέλετε να κάνετε μια διευκρίνιση. Ορίστε, έχετε το λόγο. 
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θέλω να κάνω μια ευθεία διευκρίνιση. Σας είδα και σας βλέπω με σεβασμό. Πίστευα και πιστεύω ότι είστε καλοπροαίρετος. Τα περί «ντροπής» ...
     ΠΡΟΕΔΡΕΥΩΝ (Ιωάννης Τραγάκης): Όχι, η «ντροπή» έφυγε. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Τίποτα δεν έφυγε. 
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τα περί «ντροπής» και  το ότι εγώ παραχαράσσω τα λόγια της δικαιοσύνης ή το θέμα της δικαιοσύνης νομίζω ότι κλονίζουν την αξιοπιστία σας και τη φερεγγυότητά σας. Γίνεστε ένας μονομερής συνήγορος, μάλιστα με τη διάσταση της ψευδούς καταμηνύσεως, ο συνήγορος των ψευδώς καταμηνυόντων και δεν είναι προς το συμφέρον ούτε του Συνασπισμού ούτε του δημόσιου βίου. Σας το λέω, κατά κάποιον τρόπο, συμμετέχοντας στο ενδιαφέρον σας να δούμε την αλήθεια. Θέλει όρια και ο τρόπος και οι προθέσεις. 
     Σας ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Θα ήθελα να ανακοινώσω προς το Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών Δημόσιας Διοίκησης και Αποκέντρωσης «Εθνικό Τυπογραφείο, Εφημερίς της Κυβερνήσεως και λοιπές διατάξεις».
     Οι Βουλευτές κύριοι Συμεών Κεδίκογλου και Κίμων Κουλούρης ζητούν άδεια ολιγοήμερης απουσίας στο εξωτερικό. 
     Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τις ζητηθείσες άδειες.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Ιωάννης Τραγάκης): Εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 59/37/23.3.2006 επερώτηση των Βουλευτών του ΠΑ.ΣΟ.Κ. κ.κ. Παρασκευής Χριστοφιλοπούλου, Αντωνίας Αντωνίου, Εμμανουήλ Σκουλάκη, Χρήστου Χάϊδου, Θεοχάρη Τσιόκα, Έκτορα Νασιώκα, Λεωνίδα Γρηγοράκου, Αριστείδη Μουσιώνη, Ευάγγελου Παπαχρήστου, Αικατερίνης Περλεπέ-Σηφουνάκη, Εμμανουήλ Στρατάκη, Βασιλείου Τόγια, Αθανασίου Τσούρα, Εμμανουήλ Φραγκιαδουλάκη, Αναστασίου Χωρέμη και Ευάγγελου Βενιζέλου προς τον Υπουργό Απασχόλησης και Κοινωνικής Προστασίας, σχετικά με τον Ο.Α.Ε.Δ..
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Γενικός Γραμματέας της Κοινοβουλευτικής Ομάδας της Νέας Δημοκρατίας, κ. Σταύρου, 	ορίζει με επιστολή του ως Κοινοβουλευτικό Εκπρόσωπο στην επερώτηση τον κ. Κωνσταντίνο Τασούλα. 
     Επίσης, από το Προεδρείο της Κοινοβουλευτικής Ομάδας του ΠΑΣΟΚ, από τον κ. Ρέππα, ορίζεται ως Κοινοβουλευτική Εκπρόσωπος στην επερώτηση η κ. Χριστοφιλοπούλου.
     Από τον Κοινοβουλευτικό Εκπρόσωπο του Κ.Κ.Ε., κ. Κολοζώφ, ορίζεται ως Κοινοβουλευτικός Εκπρόσωπος στην παρούσα επερώτηση ο συνάδελφος κ. Τσιόγκας.
     Επίσης, από τον Πρόεδρο του Συνασπισμού Ριζοσπαστικής Αριστεράς, κ. Αλαβάνο, λάβαμε επιστολή με την οποία ορίζεται ως Κοινοβουλευτικός Εκπρόσωπος στην παρούσα επερώτηση ο Βουλευτής κ. Αθανάσιος Λεβέντης.
     Το λόγο έχει ο πρώτος επερωτών κ. Έκτορας Νασιώκας.
     ΕΚΤΟΡΑΣ ΝΑΣΙΩΚΑΣ: Ευχαριστώ, κύριε Πρόεδρε.
     Εκφράζω και εκ μέρους της Αξιωματικής Αντιπολίτευσης την απόλυτη δυσαρέσκεια για τον τρόπο που αντιμετωπίζει ο κύριος Πρωθυπουργός τη Βουλή για ένα τόσο σημαντικό θέμα, σαν αυτό που έφερε ο Πρόεδρος του Συνασπισμού. Για μία ακόμη φορά, δυστυχώς, η ώρα του κυρίου Πρωθυπουργού μετατράπηκε σε ώρα της απόδρασης του κυρίου Πρωθυπουργού.
     ΠΡΟΕΔΡΕΥΩΝ (Ιωάννης Τραγάκης): Γιατί επαναφέρετε το θέμα, κύριε Νασιώκα;
     ΕΚΤΟΡΑΣ ΝΑΣΙΩΚΑΣ: Το επαναφέρω για να πω μία κουβέντα, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Υπήρξε απάντηση από την πλευρά της Κυβέρνησης. Ο κύριος Πρωθυπουργός…
     ΕΚΤΟΡΑΣ ΝΑΣΙΩΚΑΣ: Εγώ το καταλαβαίνω. Μία κουβέντα μόνο, κύριε Πρόεδρε.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, ο κύριος Υπουργός μίλησε για δέκα λεπτά. Για μισό λεπτό;
     ΠΡΟΕΔΡΕΥΩΝ (Ιωάννης Τραγάκης): Ο κύριος Πρωθυπουργός είχε προγραμματισμένη παρουσία σήμερα. Επίκαιρη ερώτηση ήταν.
     ΕΚΤΟΡΑΣ ΝΑΣΙΩΚΑΣ: Μα, δεν είναι η πρώτη φορά. Μία φορά έχει έρθει στους έξι μήνες, κύριε Πρόεδρε. Δεν είναι η πρώτη φορά. Και να το δεχθώ αυτό που λέτε.
     ΠΡΟΕΔΡΕΥΩΝ (Ιωάννης Τραγάκης): Μην το επαναφέρετε.
     ΕΚΤΟΡΑΣ ΝΑΣΙΩΚΑΣ: Κύριε Πρόεδρε, εγώ πιστεύω το εξής: Αλήθεια, τι θα μπορούσε να πει για το θέμα της απαγωγής ο κύριος Πρωθυπουργός αφού η πολιτική ευθύνη, η δική του και της Κυβέρνησής του, είναι δυστυχώς αυταπόδεικτη για ένα θέμα παραβίασης ανθρωπίνων δικαιωμάτων;
     Πιστεύουμε ότι υπάρχουν οι διαδικασίες. Και ο κύριος Πρωθυπουργός θα έρθει στη Βουλή να αναλάβει τις ευθύνες του. Διότι πραγματικά δημιούργησε αρνητική αίσθηση στο Σώμα –φαντάζομαι και στον ελληνικό λαό- ο τρόπος υποστήριξης της υπόθεσης από τον Υπουργό Δημοσίας Τάξεως.
     Έρχομαι στο θέμα, κύριε Πρόεδρε. 
     Ελέγχουμε σήμερα την Κυβέρνηση της Νέας Δημοκρατίας με έντονο τρόπο για την πολιτική της, την αδιέξοδη και επικίνδυνη πολιτική της, στον Οργανισμό Απασχόλησης Εργατικού Δυναμικού. Η Κυβέρνηση, δυστυχώς, όπως δεν έχει σχέδιο για όλη τη χώρα, για την οικονομία, τα εθνικά θέματα, την υγεία, την παιδεία, το κοινωνικό κράτος, το ίδιο στερείται προγράμματος και για τον Ο.Α.Ε.Δ., ένα χώρο ευαίσθητο, πάρα πολύ σημαντικό για την απασχόληση των νέων, για την εύρεση εργασίας των ανέργων, για την εκπαίδευση και την κατάρτιση του εργατικού δυναμικού.
     Την τελευταία δεκαετία ο Ο.Α.Ε.Δ. κλήθηκε να σηκώσει το βάρος νέων ενεργητικών πολιτικών απασχόλησης, που εφήρμοσαν οι κυβερνήσεις του ΠΑ.ΣΟ.Κ., την αναβάθμιση της επαγγελματικής εκπαίδευσης και κατάρτισης και σημαντικές άλλες προσπάθειες αναδιοργάνωσης και εκσυγχρονισμού –όχι πάντα με επιτυχία- του Ο.Α.Ε.Δ., για να ανταποκρίνεται πιο αποτελεσματικά στο δύσκολο και κοινωνικό ρόλο, για να είναι πιο ανοικτός και πιο φιλικός προς τους ανέργους.
     Η Νέα Δημοκρατία κατάφερε μέσα σε είκοσι έξι μήνες το ακατόρθωτο: Να γυρίσει τα πράγματα πολλά χρόνια πίσω. 
     Αποδείξατε, κύριοι της Κυβέρνησης, ότι είστε το κόμμα της συντήρησης και της οπισθοδρόμησης. Δεν δώσατε μόνο δείγματα γραφής γι’ αυτό. Δημιουργήσατε τετελεσμένα αρνητικά αποτελέσματα γενικώς στον Ο.Α.Ε.Δ, στο μητρικό Ο.Α.Ε.Δ., στις ανώνυμες εταιρείες του Ο.Α.Ε.Δ., στις παθητικές ή ενεργητικές πολιτικές, στην εκπαίδευση, την κατάρτιση και προπαντός τη διαχείριση του ανθρωπίνου δυναμικού. Δημιουργήσατε γραφές που δεν σβήνουν. Κάνατε απογραφές και στον Ο.Α.Ε.Δ., κάνατε καταγραφές. Δυστυχώς κάνατε προγραφές, κάνατε διαγραφές. Κάνατε απογραφές και μαγειρέματα στοιχείων κατά το δοκούν, όπως κάνατε και στη λεγόμενη απογραφή της εθνικής οικονομίας. Παραδείγματος χάρη, τέτοιου είδους απογραφή είναι και ο δείκτης της ανεργίας που παρουσιάζετε.
     Γιατί; Διότι δεν είχατε τη δυνατότητα ή το σκοπό να διαχειριστείτε το ιερό αγαθό της εργασίας, αλλά θέλατε να διαχειριστείτε επικοινωνιακά τα μεγέθη των δεικτών της ανεργίας. 
     Καταγράψατε και εξυπηρετήσατε δυστυχώς οικονομικά και άλλα συμφέροντα και βεβαίως τα «γαλάζια παιδιά», για τα οποία δεν θα σταματήσουμε να σας μιλάμε με αποδείξεις, κύριε Υπουργέ. Και σήμερα αυτό θα κάνουμε. Δυστυχώς προγράψατε υπαλλήλους και εκπαιδευτικούς, που δεν ήταν αρεστοί στην παράταξή σας. Και βεβαίως διαγράψατε ένα σημαντικό έργο και υποβαθμίσατε τις παρεχόμενες υπηρεσίες, κυρίως στην εκπαίδευση και στην κατάρτιση, τις οποίες ουσιαστικά καταργήσατε. 
     Ο Ο.Α.Ε.Δ. της Νέας Δημοκρατίας, κύριε Υπουργέ, ο δικός σας Ο.Α.Ε.Δ., είναι ένας αμαρτωλός Ο.Α.Ε.Δ.. Δεν υπάρχει ίχνος χρηστής διοίκησης. Τον καταντήσατε ένα εργαλείο εξυπηρέτησης μικρών και μεγάλων συμφερόντων, αντί να είναι το μεγάλο εργαλείο για την προώθηση της απασχόλησης. 
     Ας τα δούμε, όμως, όλα αυτά κατά τομείς. Μιλάτε για κοινωνική ευαισθησία. Ας δούμε τις παθητικές πολιτικές. Ταμείο Ανεργίας, εποχικά επιδόματα, οικογενειακά επιδόματα, τα οποία είχαν αυξηθεί το 2003 κατά 40%. Καμία αναπροσαρμογή δεν έγινε. Από την άλλη πλευρά, 450.000.000 ευρώ από το Ι.Κ.Α. χρωστάτε στον Ο.Α.Ε.Δ., δεν τα δίνετε και δεν τον χρηματοδοτείτε. Και βεβαίως, 1,8 δισεκατομμύρια ευρώ χρωστάει ή δεν εγγράφει ο προϋπολογισμός στην κοινωνική ασφάλεια. Αυτό είναι το κοινωνικό πρόσωπο. 
     Ας δούμε τις ενεργητικές πολιτικές. Επιδότηση νέων, ελεύθερων επαγγελματιών και νέων θέσεων εργασίας. Τα προγράμματά σας τα συνεχίζετε απολύτως αποτυχημένα. Έγιναν επανειλημμένες προκηρύξεις, χωρίς κανένα αποτέλεσμα. Γιατί; Διότι, αποσαρθρώσατε το διοικητικό μηχανισμό στήριξης. Δεν υπάρχει αναπτυξιακό πρόγραμμα. Δημιουργείτε θύλακες ανεργίας. Κάνετε τώρα φθίνουσες περιοχές. Φτιάχνετε «Νάουσες» και μετά τις σπρώχνετε στο περιθώριο, αντί να τις επανεντάξετε στην αναπτυξιακή διαδικασία. 
     Μεγάλος ασθενής -και τα θεωρείτε και κύριο όπλο τα προγράμματα απόκτησης εργασιακής εμπειρίας- τα γνωστά «STAGE». Πώς κατάντησαν αυτά; Ρουσφετολογικό αλισβερίσι μέσω των πολιτικών και κομματικών γραφείων. Παραδείγματα; Ουκ έστιν αριθμός. Όμως, και στο στενό δημόσιο τάζετε πολλές φορές μονιμοποιήσεις και εξαπατείται το κοινό. Μεθοδεύετε τις προσλήψεις των γαλάζιων παιδιών. 
     ΑΝΔΡΕΑΣ ΛΥΚΟΥΡΕΝΤΖΟΣ: Στα «STAGE»; 
     ΕΚΤΟΡΑΣ ΝΑΣΙΩΚΑΣ: Ακούστε, κύριε συνάδελφε, και θα δείτε ότι τάζετε προσλήψεις και τους εξαπατάτε. 
     ΑΝΔΡΕΑΣ ΛΥΚΟΥΡΕΝΤΖΟΣ: Είναι πρόσληψη το «STAGE»; 
     ΕΚΤΟΡΑΣ ΝΑΣΙΩΚΑΣ: Δεν δημοσιεύετε την προκήρυξη πουθενά, ή τη δημοσιεύετε στο διαδίκτυο ή σε εφημερίδα μικρής κυκλοφορίας με ασφυκτικά χρονικά περιθώρια υποβολής των αιτήσεων, για να μην προλαβαίνουν, ή να προλαβαίνουν μόνο οι μιλημένοι. Δεν δημοσιεύονται τα αποτελέσματα. Πρώτη φορά συμβαίνει αυτό. Δεν γίνονται ενστάσεις. 
     Έλεος, κύριε Υπουργέ!
     Ας πάμε στο εξειδικευμένο πρόγραμμα προσέγγισης ανέργων, στα Κέντρα Προώθησης Απασχόλησης, για τα οποία άκουσα πολλές φορές και εσάς και τον κύριο Πρωθυπουργό να υπερηφανεύεστε. Με την αγωνία να παρουσιάσει στην Ευρωπαϊκή Ένωση σημαντική πρόοδο, η Κυβέρνηση οδηγεί το μέτρο σε ουσιαστικό εκφυλισμό. Μετατρέπει τη διαδικασία σε απλή επανάληψη της καταγραφής των ανέργων, χωρίς ουσιαστική συνέπεια γι’ αυτούς. Δεν προσφέρει κάτι συγκεκριμένο. Και εδώ βρίσκεται η κοινωνική ευαισθησία. Οι αγρότες δεν μπορούν να εγγραφούν ως άνεργοι και να απολάβουν των δυνατοτήτων μέσω του Ο.Α.Ε.Δ.. Ποιοι αγρότες; Κανένας. Βρήκατε μια άλλη κατάσταση. Όσοι είχαν αγροτικό εισόδημα μέχρι 1.500 ευρώ, μπορούσαν να εγγραφούν. Τώρα δεν μπορεί να εγγραφεί κανείς. Αυτό είναι το κοινωνικό πρόσωπο προς τους αγρότες. 
     Με μεθοδευμένες διαδικασίες τα Κ.Π.Α. χρησιμοποιούνται για τη φαινομενική μείωση των στοιχείων των εγγεγραμμένων της ανεργίας. Είναι τραγικός ο τρόπος με τον οποίο προσλάβατε ή προσλαμβάνετε τους τετρακόσιους σαράντα τρεις εργασιακούς συμβούλους με σύμβαση έργου διετίας. Ρουσφετολογικές απολύτως προσλήψεις έγιναν και δεν δημοσιοποιείται ο κατάλογος. Εάν τον δημοσιοποιήσετε, θα βγουν σημεία και τέρατα. Έγιναν οι προσλήψεις εν κρυπτώ σε όλη την Ελλάδα πλην της Αθήνας και δεν ενημερώθηκε ακόμη ούτε η αρμόδια υπηρεσία. Ποιος έκανε τελικά την πρόσληψη; 
     Κι αν δούμε και την ουσία, παράλογες ειδικότητες ή σε άλλα αντικείμενα. Παίρνετε τώρα ΔΥ συμβούλους ιχθυολόγους σε άλλα αντικείμενα, γεωπόνους, γεωλόγους. Από την άλλη βρίσκονται σε ομηρία οι άλλοι τετρακόσιοι τόσοι εργασιακοί σύμβουλοι, που σηκώνουν το βάρος, που προσλήφθηκαν με το Α.Σ.Ε.Π., που το Α.Σ.Ε.Π. έκρινε νόμιμη τη μετατροπή της σύμβασής τους σε αορίστου χρόνου και έλαβαν το κομματικό υπηρεσιακό «όχι». 
     Αλλά αλλού βρίσκονται τα μεγαλύτερα προβλήματα: στη διαχείριση παραδείγματος χάρη του προγράμματος του Λ.Α.Ε.Κ.. Υπάρχουν αναθέσεις χωρίς να γίνουν διαγωνισμοί, κύριε Υπουργέ; Υπάρχει ανάθεση για τη μηχανοργάνωση και τη διαχείριση 40.000.000 δραχμών; Υπάρχει το παράρτημα 300.000.000 δραχμών; Είναι αληθές ότι ο διοικητής μοιράζει χρήματα των κοινωνικών εταίρων χαριστικά για εξυπηρετήσεις πελατειακών σχέσεων; 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ένα παράδειγμα πέστε μας.
     ΕΚΤΟΡΑΣ ΝΑΣΙΩΚΑΣ: Βεβαίως. Θα σας δώσω τα στοιχεία μετά. Ας προχωρήσουμε όμως σε όλα τα άλλα. 
     Βρίσκονται σε κινητοποιήσεις αυτές τις μέρες τα άτομα με ειδικές ανάγκες. Ένας από τους σημαντικούς λόγους που καταγγέλλουν την Κυβέρνηση είναι γιατί δεν προχωράει στις προσλήψεις. Κρατάει τις διαδικασίες προσλήψεων και δεν προχωράει σύμφωνα με το ν. 2643, τον οποίο εφάρμοσε μόνο μία φορά και με πλήρη αδιαφάνεια δημιουργώντας ένα τεράστιο πρόβλημα στα άτομα με αναπηρίες. Και εδώ είναι ένα άλλο «δείγμα» της κοινωνικής ευαισθησίας της Κυβέρνησης.
     Αλλά ας έρθουμε σε ακόμη πιο σημαντικά πράγματα, κύριε Υπουργέ. 
     Εκπαίδευση-κατάρτιση. Αλλοπρόσαλλη, επικίνδυνη πολιτική. Δεν γνωρίζει το ένα Υπουργείο τι κάνει το άλλο. Ή «δεν γνωρίζει η δεξιά τι ποιεί η ακροδεξιά»;
     Τ.Ε.Ε.: Το Τ.Ε.Ε., το οποίο καταξιώθηκε, το σύστημα μαθητείας της εναλλακτικής μορφής εκπαίδευσης σχολείο-εργασία και άσκηση, που στήριξε φτωχούς ανθρώπους και πολλούς, βοήθησε φτωχά παιδιά, τώρα ουσιαστικά καταργείται με ένα σχέδιο νόμου του Υπουργείου Παιδείας –γι’ αυτό είπα «αλλοπρόσαλλο»- το οποίο πέρασε στην αρμόδια Διαρκή Επιτροπή και εκκρεμεί να έλθει να συζητηθεί και στην Ολομέλεια. Αν είναι έτσι, πέρα από την υποβάθμιση, για την οποία δεν συμφωνούμε, να ρωτήσω κάτι, γιατί πηγαίνουν τα παιδιά και ρωτάνε στον Ο.Α.Ε.Δ. και λένε δεν θα υπάρχει Τ.Ε.Ε. του χρόνου: Γιατί υπήρξε η διαφήμιση των Τ.Ε.Ε. μαθητείας 2005-2006 που στοίχισε πολλές εκατοντάδες χιλιάδες ευρώ για την επόμενη χρονιά, αφού καταργείται; Τι σήμαινε αυτή η διαφήμιση; Ποιος την πλήρωνε; Ποιος εισέπραττε; Γιατί γίνονταν; Κανένας δεν θα απαντήσει; 
     Και ακόμη, «πρόγραμμα ανάπτυξης καινοτόμων μεθόδων διδασκαλίας, για να διδάσκουν στα Τ.Ε.Ε. μαθητείας του Ο.Α.Ε.Δ.». Και προχωράει: «υλοποιήθηκε το πρόγραμμα».  Βεβαίως δεν μπήκαν οι μόνιμοι καθηγητές, μπήκαν οι έκτακτοι. Άλλο παράδοξο αυτό. Αλλά το σημαντικότερο είναι γιατί γίνεται αφού η κατάργηση των Τ.Ε.Ε. είναι προ των πυλών; Μήπως έχετε απόφαση να μην ψηφίσετε το νόμο που φέρνει η κ. Γιαννάκου εδώ; Μήπως θα το αλλάξετε; Μήπως αφήσετε Τ.Ε.Ε. μαθητείας;
     Και να προχωρήσουμε λίγο ακόμη στην κατάρτιση. Θυμάμαι το νέο διοικητή του Ο.Α.Ε.Δ. που όταν ανέλαβε έκανε μία καταγγελία που έπαιξε και πρωτοσέλιδο στον αθηναϊκό Τύπο. Τι είπε: «Μα, τι βρήκαμε; Ένα μεγάλο αριθμό κομμωτριών μεταξύ άλλων». Ε, λοιπόν, να σας δώσω τα στοιχεία. Τώρα οι κομμωτές που βρίσκονται στις σχολές μαθητείας που δεν έκλεισαν ακόμη, είναι διπλάσιου αριθμού απ’ όσοι ήταν όταν ήρθε. Δεν κατάλαβα τι περιέπαιζε. Αυτό όμως που δεν κατάλαβα κυρίως είναι οι αλλαγές σε τμήματα. Και κατάργησε τμήματα μεγάλης σημαντικής σημασίας, όπως είναι τα τμήματα Πληροφορικής, όπως είναι οι τεχνολογικές ειδικότητες σχεδιασμού πληροφοριακών εντύπων. Αυτά καταργήθηκαν. Υπάρχουν άλλα που δεν έχουν όμως ενδιαφέρον. Παλαιότερα υπήρχε τετραπλάσιος αριθμός μαθητών απ’ όσους ένα τμήμα θα μπορούσε να απορροφήσει. Τώρα δεν συμπληρώνουν. Γιατί;
     Συνεχίζω στην κατάρτιση και νομίζω ότι όποια πέτρα κι αν σηκώσουμε σ’ αυτόν τον αμαρτωλό Ο.Α.Ε.Δ. κάτι άλλο θα βρίσκουμε.
     Επαγγελματική Κατάρτιση Α.Ε., μία από τις δύο θυγατρικές. Ετήσιο κόστος λειτουργίας, 33.000.000 ευρώ. Ποιος είναι ο στόχος; Στους είκοσι έξι μήνες δυόμισι χιλιάδες άνεργοι σε όλη την Ελλάδα είναι αυτοί που εκπαίδευσε. Δεν έχουν αναπτυξιακό πρόγραμμα. Ένα business plan που υπάρχει είναι στην ουσία μηδενικό, γιατί ούτε στόχους ποιοτικούς ούτε ποσοτικούς βάζει. Ποιος φταίει; Γιατί δεν έγινε έλεγχος από ορκωτούς λογιστές στους είκοσι έξι μήνες; Γιατί παραιτήθηκε ο κ. Αβραμόπουλος;
     Να έλθω και σε ένα θέμα που το θεωρούμε πάρα πολύ σημαντικό, στη διαχείριση του ανθρώπινου δυναμικού. Άκρατος κομματισμός, περιθωριοποίηση, υποβάθμιση μεγάλου αριθμού ικανών στελεχών, διοίκηση μόνο με κομματικά κριτήρια. Η σημερινή διοίκηση έχει μετατρέψει τον Ο.Α.Ε.Δ. σε φάμπρικα με πειθαρχικές διώξεις. Με τον ίδιο ακριβώς τρόπο φέρεται και στους ωρομίσθιους εκπαιδευτικούς. 
     Άλλαξαν οι διαφανείς διαδικασίες του ν. 3144/03. Καταστρατηγήθηκε αυτός ο νόμος. Βγήκαν περίεργες υπουργικές αποφάσεις που διόριζαν τα «γαλάζια παιδιά» και ας ήταν χίλια ή πεντακόσια μόρια πίσω από τους πρώτους στον κατάλογο. Ο «Συνήγορος του Πολίτη» διαπίστωσε παρανομίες. Η διοίκηση όχι μόνο δεν το εφαρμόζει, αλλά συνεχίζει να παρανομεί.
     Κλείνω, κύριε Πρόεδρε, με το εξής. Στον Ο.Α.Ε.Δ. η Νέα Δημοκρατία βρήκε ένα εργαλείο με το οποίο πραγματικά μπορούσε να προωθήσει την υπόθεση της εργασίας και την οδήγησε στη σημερινή κατάσταση που περιέγραψα. Αυτός ο Ο.Α.Ε.Δ. χρειαζόταν πράγματι μια άλλη λειτουργία, χρειαζόταν περισσότερη αποτελεσματικότητα. Εσείς κάνατε ακριβώς το αντίθετο. Είναι απαραίτητος ο κοινωνικός του ρόλος, ο δημόσιος χαρακτήρας. Εμείς πιστεύουμε και εγγυόμαστε ότι το ΠΑ.ΣΟ.Κ., όταν ο λαός το φέρει στην εξουσία, θα αγωνιστεί για έναν άλλο Ο.Α.Ε.Δ., ο οποίος θα προωθεί και την αξιοκρατία και τη διαφάνεια και την εργασία και δεν θα γίνει εργαλείο για να περάσουν οι κομματικές επιδιώξεις της Νέας Δημοκρατίας.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, σαράντα μαθητές και μαθήτριες από το 9ο Δημοτικό Σχολείο Ρεθύμνου, συνοδευόμενοι από έξι δασκάλους και δεκατρείς γονείς.
     Οι Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο έχει ο συνάδελφος κ. Χάιδος.
     ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
     Κύριε Υπουργέ, μήπως μετά από αυτά που συμβαίνουν στον Ο.Α.Ε.Δ. την τελευταία διετία, τα οποία βιώνουν οι εργαζόμενοι στον Ο.Α.Ε.Δ., τα υφίστανται οι άνεργοι, τα αποκαλύπτουν τα Μέσα Μαζικής Ενημέρωσης, τα ανέπτυξε ο προηγούμενος ομιλητής και θα τα παρουσιάσω και εγώ στην ομιλία μου, θα ταίριαζε καλύτερα στον Ο.Α.Ε.Δ. ο χαρακτηρισμός «Όμιλος Αποκατάστασης Ένθερμων Δεξιών», παρά η επίσημη ονομασία του που σημαίνει Οργανισμός Απασχόλησης Εργατικού Δυναμικού, αφού με αυτόν τα στελέχη του απασχολούνται παρεμπιπτόντως; 
     Κύριε Πρόεδρε, η ανεργία ήταν και παραμένει το υπ’ αριθμόν ένα πρόβλημα της ελληνικής κοινωνίας. Αν η ανεργία αποτελεί μία κορυφαία μορφή κοινωνικής αδικίας, όταν αυτή αφορά τους νέους ανθρώπους, τότε μετατρέπεται σε ένα οδυνηρό και ντροπιαστικό για όλους μας αρνητικό κοινωνικό φαινόμενο, το οποίο μπορεί να χαρακτηριστεί βραδυφλεγής βόμβα στα θεμέλια της κοινωνίας και των θεσμών. Επισημαίνω ότι στο τέλος του 2005 διακόσιες δέκα χιλιάδες νέοι έως είκοσι εννέα ετών είναι καταγεγραμμένοι άνεργοι και, αν προσθέσουμε σε αυτούς και το 30% που δεν καταγράφεται, το μέγεθος γίνεται δραματικό.
     Το ποσοστό της ανεργίας επηρεάζεται από το σύνολο των κυβερνητικών δράσεων και επιλογών, αλλά σημαντική συμμετοχή στο θέμα της απασχόλησης και στην αντιμετώπιση της ανεργίας, μέσω των προγραμμάτων εκπαίδευσης και κατάρτισης, μέσω της ενημέρωσης και της δημιουργίας επιδοτούμενων θέσεων εργασίας ή θέσεων απόκτησης εργασιακής εμπειρίας, έχουν και διάφορες αρμόδιες υπηρεσίες και φορείς, όπως η Γ.Σ.Ε.Ε. και άλλοι, με κύρια όμως έκφραση τον Ο.Α.Ε.Δ., ο οποίος με την οργάνωση, την εμπειρία, τις δυνατότητες και την προσφορά του αποτελεί σημείο αναφοράς σε όλες τις περιοχές της χώρας.
     Σε αυτό το μεγάλο ζήτημα για την πατρίδα μας για την ανεργία δεν χωρούν μεγάλα λόγια δεν έχουν θέση οι εύκολες υποσχέσεις και δεν επιτρέπονται οι μικροπολιτικές  σκοπιμότητες. Απαιτείται σκοπιμότητα ειλικρίνεια συνέπεια και ευαισθησία. 
     Όμως η Νέα Δημοκρατία δεν απέφυγε τον πειρασμό να χρησιμοποιήσει και αυτό το κοινωνικό πρόβλημα για να υφαρπάξει την ψήφο ιδιαίτερα των νέων ανθρώπων εκμεταλλευόμενη το δικαίωμα την ελπίδα και την αγωνία τους να βρουν δουλειά. Τότε μιλούσε για ρυθμούς ανάπτυξης 5%. Υποσχόταν αύξηση των θέσεων εργασίας και δεσμευόταν για μείωση της ανεργίας. ‘Εφθασαν όμως δύο χρόνια στην Κυβέρνηση για να αποκαλυφθεί η πολιτική εξαπάτηση αφού η ανάπτυξη έπεσε στο 3%, το πρόγραμμα δημοσίων επενδύσεων περικόπτεται δραστικά οι απολύσεις στο δημόσιο τομέα στους συμβασιούχους αλλά και στον ιδιωτικό τομέα που τις βλέπουμε καθημερινά αυξάνονται και ολόκληρες περιοχές της πατρίδας μας όπως η Νάουσα, η ναυποεπισκευαστική ζώνη και άλλες, πλήττονται. Η ανεργία έλαβε δραματικές διαστάσεις και γενικά στρατιές νέων ανέργων προστίθενται καθημερινά στους υπάρχοντες.
     ‘Ετσι από τις προσδοκίες που καλλιεργήσατε προεκλογικά για μετάβαση των ανέργων στη «Γη της Επαγγελίας» αυτοί σήμερα βρίσκονται απογοητευμένοι και απελπισμένοι στα τάρταρα της ανεργίας και της ανέχειας αφού καθημερινά διαπιστώνουν ότι εξανεμίζονται οι ελπίδες τους να βρουν δουλειά. Σε κάποιες περιπτώσεις, επιλεκτικά, χωρίς πλαίσιο κανόνων και για επικοινωνιακούς λόγους η Κυβέρνηση αντιμετωπίζει αποσπασματικά το πρόβλημα σε αντίθεση με τη δεοντολογία και τις διακηρύξεις της οδηγώντας κάποιους ανέργους στην πρόωρη συνταξιοδότηση όπως τους κλωστοϋφαντουργούς στη Νάουσα. Με τους υπόλοιπους τι θα γίνει; Περιμένετε να πιστέψουν ότι η ανεργία μειώνεται όπως την παρουσιάζετε με τερτίπια και ότι οι πιθανότητες να βρουν δουλειά αυξάνονται; Αυτοί βιώνουν τη σκληρή πραγματικότητα καθημερινά και εμείς γνωρίζουμε ότι στην προσπάθεια οικουμενικής μείωσης της καταγεγραμμένης ανεργίας εντάξατε και τον Ο.Α.Ε.Δ. που με διάφορα τρικ αποτρέπει την καταγραφή μεγάλου αριθμού ανέργων. 
     Κάποια από αυτά είναι η απαλλαγή των εγγεγραμμένων ανέργων από την υποχρεωτική μηνιαία ανανέωση της κάρτας από τον Ο.Α.Ε.Δ. για να μπορεί να ισχύει ο χρόνος ανεργίας για τους διαγωνισμούς του δημόσιου τομέα, η αφαίρεση από τους καταλόγους των άνεργων απασχολούμενων στα προγράμματα εργασιακής εμπειρίας τα «STAGE», όπου δεν έχουν ασφάλιση, η αναδρομική χορήγηση των επιδομάτων ανεργίας των εποχικών υπαλλήλων έτσι ώστε να καθυστερούν την εγγραφή τους και να μένουν καταγεγραμμένοι για μικρό χρονικό διάστημα, η μη εγγραφή και χορήγηση κάρτας ανεργίας σε αγρότες αφού οι προϋποθέσεις που τίθενται είναι απαγορευτικές σχεδόν για όλους, η μη εγγραφή και χορήγηση κάρτας σε ωρομίσθιους που απασχολούνται ελάχιστες ώρες την εβδομάδα όπως οι καθηγητές κ.λπ.
     Θα περίμενε κανείς κάτω από τέτοιες συνθήκες η Κυβέρνηση να δείξει ευαισθησία και υπευθυνότητα, να δείξει συνέπεια προς τις προεκλογικές δεσμεύσεις και να ενισχύει τον Ο.Α.Ε.Δ. που σηκώνει το κύριο βάρος των πολιτικών απασχόλησης και αποτελεί το αποκούμπι των ανέργων. Όμως, δύο χρόνια μετά διαπιστώνουμε ότι τα προβλήματα στον Ο.Α.Ε.Δ. αυξάνονται, οι χρηματοδοτήσεις μειώνονται, οι δράσεις περιορίζονται, ο κομματισμός κυριαρχεί παντού και τα νοσηρά φαινόμενα διαδέχονται το ένα το άλλο. 
     Ενδεικτικά αναφέρω την αποπομπή του διοικητή, την εκμετάλλευση θέσης από στέλεχος του Ο.Α.Ε.Δ. για οφέλη από παράλληλες ιδιωτικές δραστηριότητες που σχετίζονται με την αρμοδιότητά του στον οργανισμό και ταξίδια αναψυχής σε νησιά για παρακολούθηση ημερίδων από υμέτερους εργαζόμενους οι οποίοι δεν πληρώνουν τις προϋποθέσεις. Γι’ αυτά τα ζητήματα καταθέσαμε ερωτήσεις, κύριε Υπουργέ.
     Σημειώνω, ότι το 2006 η επιδότηση του τακτικού προϋπολογισμού για την ανεργία είναι μειωμένη κατά 7.000.000 ευρώ και το ποσόν που διατίθεται γι’ αυτήν αντιστοιχεί στο 0,5% του Α.Ε.Π., την ώρα που στην Ευρώπη των δεκαπέντε βρίσκεται στο 2,4% του Α.Ε.Π., ενώ για τους νέους άνεργους στην πατρίδα μας πέφτει στο 0,03% του Α.Ε.Π.. Έτσι τα επιδόματα ανεργίας, τα εποχικά και τα οικογενειακά παραμένουν καθηλωμένα για τρία χρόνια μετά την τελευταία κατά 40% αύξησή τους από την κυβέρνηση του ΠΑ.ΣΟ.Κ.. 
     Οι σχολές μαθητείας απαξιώθηκαν. Οι ειδικότητές καταργούνται χωρίς να ερωτηθούν οι αρμόδιοι ενώ ταυτόχρονα σπαταλώνται μεγάλα ποσά για την διαφήμισή τους. Τα προγράμματα κατάρτισης επιδοτούμενων θέσεων εργασίας αλλά και άλλες δράσεις καθυστερούν και καρκινοβατούν ενώ ταυτόχρονα μειώνονται. Ο νόμος για την απασχόληση των Α.Μ.Ε.Α. τείνει να γίνει νόμος φάντασμα όπως καταγγέλλει και η ομοσπονδία τους. 
     Σε όλο το εύρος των δραστηριοτήτων και των λειτουργιών του Ο.Α.Ε.Δ. επικρατεί ο συγκεντρωτισμός η αδιαφάνεια και ο κομματισμός. Απολύθηκαν οι καθηγητές των σχολών μαθητείας που εργάζονταν επί χρόνια και στη θέση προσλήφθηκαν προκλητικά υμέτεροι. Καρατομήθηκαν προϊστάμενοι και στη θέση τους τοποθετήθηκαν «γαλάζια παιδιά». Προκηρύχθηκαν τετρακόσιες θέσεις εργασιακών συμβούλων χωρίς να απαιτούνται τα ανάλογα προσόντα και μέσω της συνέντευξης θα προσληφθούν νεοδημοκράτες. 
     Υπάρχουν και παραμένουν σε εκκρεμότητα. 
     Οι εντάξεις στα «STAGE» γίνονται με αδιαφάνεια για να βολευτούν ψηφοφόροι, ενώ όπως προανέφερα η σπατάλη διογκώνεται με χαρακτηριστική περίπτωση την Εταιρεία Επαγγελματικής Κατάρτισης, η οποία παρά το γεγονός ότι υποβαθμίστηκε, κοστίζει 33.000.000 ευρώ το χρόνο. 
     Κύριε Υπουργέ, αυτή η απαράδεκτη κατάσταση, αυτή η πρωτοφανής  και απροκάλυπτη κομματικοποίηση στον Ο.Α.Ε.Δ., αυτό το αλαλούμ, οι καθυστερήσεις και οι περικοπές στη δράση του, αυτή η επιζήμια υποβάθμιση των δημόσιων υπηρεσιών απασχόλησης σε μια περίοδο διόγκωσης της ανεργίας δημιουργούν σοβαρά ερωτηματικά και ανησυχίες στους ανέργους και γενικότερα στην κοινωνία. 
     Ταυτόχρονα όμως, καταδεικνύει ότι δεν έχετε σχέδιο για την απασχόληση, δεν έχετε σχέδιο για τη στήριξη των ανέργων. Αποκαλύπτει όμως ότι έχετε σκοπιμότητες. Θέλετε να χρησιμοποιήσετε τον Ο.Α.Ε.Δ. για εκλογικά οφέλη, τακτοποιώντας «γαλάζια παιδιά» και βολεύονται νεοδημοκράτες ψηφοφόροι. 
     Όμως, μην ελπίζετε ότι έτσι θα περιορίσετε το κόστος από την αντιλαϊκή, νεοφιλελεύθερη πολιτική σας, γιατί εκτός από τους ένθερμους «δεξιούς», υπάρχουν και οι πολυάριθμοι πολίτες που σας ψήφισαν και δεν θέλουν είτε δεν μπορείτε να τους τακτοποιήσετε, γιατί υπάρχει και κοινωνία που απορρίπτει και καταδικάζει αυτές τις παλιοδεξιές λειτουργίες και είναι αυτοί που θα σας καταψηφίσουν στις επόμενες εκλογές, όποτε και αν αυτές γίνουν, θα σας στείλουν στην αντιπολίτευση και θα αναθέσουν πάλι στο ΠΑ.ΣΟ.Κ. τη διακυβέρνηση της χώρας. 
     Ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Κι εμείς ευχαριστούμε. 
     Ο συνάδελφος κ. Τσιόκας έχει το λόγο. 
     ΘΕΟΧΑΡΗΣ ΤΣΙΟΚΑΣ: Ευχαριστώ, κύριε Πρόεδρε. 
     Ποιο είναι το πρόβλημα; Κυρίες και κύριοι συνάδελφοι, καταθέσαμε αυτήν την επίκαιρη ερώτηση, γιατί θέλουμε έστω και την ύστατη στιγμή, ασκώντας το ρόλο μας, να επισημάνουμε στην Κυβέρνηση, μαζί με την ελληνική κοινωνία, ότι η ανεργία πλέον στη χώρα μας αποκτά εκρηκτικές διαστάσεις και αυτό, όχι μόνο δεν το κατανοεί η Κυβέρνηση, αλλά το χειρότερο απ’ όλα, έρχεται να μας πει με δημόσιες δηλώσεις επικοινωνιακού χαρακτήρα ότι μειώθηκε και σε ποσοστό. Αλήθεια, δεν ξέρει ότι αυτό το εισπράττει η κάθε οικογένεια, που σήμερα έχει έναν άνεργο στο σπίτι και πάνω σ’ αυτό δεν υπάρχει καμιά χάραξη πολιτικής, που να δίνει ελπίδα; 
     Η Νέα Δημοκρατία προσπαθεί με αλχημείες να μας πει ότι μειώθηκε το ποσοστό και αυτό το κάνει μέσα από τον αποκλεισμό των ανέργων ασφαλισμένων του Ο.Γ.Α., μέσα από την αφαίρεση από τα μητρώα του Ο.Α.Ε.Δ. των εποχικών υπαλλήλων και γενικά, μέσα από διάφορες αλχημείες. «Στρουθοκαμηλίζει» η Νέα Δημοκρατία! Δεν ξέρει και δεν βλέπει ότι υπάρχει αποδόμηση του παραγωγικού ιστού παντού; Δεν βλέπει ότι οι επιχειρήσεις μεταναστεύουν σε άλλες διπλανές χώρες; Δεν βλέπει ότι συρρικνώνεται η παραγωγική βάση εξαιτίας της οικονομικής πολιτικής, που ασκεί σήμερα η Κυβέρνηση; Δεν βλέπει ότι έχουμε προβλήματα δομικής ανεργίας, που εντείνονται λόγω της ανάπτυξης της τεχνολογίας, όπου πολλά κεφάλαια πηγαίνουν στο υψηλό κόστος της τεχνολογίας, με αποτέλεσμα να μειώνονται οι επιχειρήσεις εντάσεως εργασίας; 
     Η Νέα Δημοκρατία δεν θέλει να κατανοήσει ότι οι δυνάμεις της εργασίας πλήττονται; Πλήττονται μέσα από τις ακραίες δυνάμεις της αγοράς, οι οποίες θέλουν φθηνό μεροκάματο, απελευθερωμένα ωράρια και το χειρότερο απ’ όλα, μεγάλες ασφαλιστικές εισφορές, όλα αυτά δηλαδή, τα οποία δημιουργούν συνθήκες ανασφάλειας. 
     Θα σας πω ένα παράδειγμα που βιώνουμε εμείς στο Νομό Θεσσαλονίκης. Δεν ξέρει η Νέα Δημοκρατία ότι το 2005 με βάση τα δικά της επίσημα στοιχεία χάθηκαν πάνω από τέσσερις χιλιάδες θέσεις εργασίας; Υπολογίζει πόσες θέσεις εργασίας χάθηκαν και χάνονται το 2006; Να σας αναφέρω για την Κλωστοϋφαντουργία του «ΝΙΚΟΛΑΟΥ», «ΒΥΖΑΝΤΙΝ», «ΚΑΛΤΟΝ», «ΦΟΥΛΙΑ», «ΜΟΝΤΕ ΣΤΑΡ», «ΖΕΥΣ», «ΟΥΡΑΝΙΟ ΤΟΞΟ», «ΠΡΟΤΕΞ», «ΒΟΥΛΙΝΟΣ»; Να σας πω ότι οι περισσότερες επιχειρήσεις στο Νομό Θεσσαλονίκης έχουν μειώσει το προσωπικό στο 50%; Να σας πω για τις κατασκευαστικές; Να σας πω για τη «ΒΑΛΚΑΝ ΕΞΠΟΡΤ»; Να σας πω για τον «ΠΑΡΑΤΗΡΗΤΗ»; Για την Ομοσπονδία Γεωργικών Συνεταιρισμών; Για τον κλάδο επίπλου-ξύλου; 
     Πείτε μας μια παρέμβαση που κάνατε για να δώσετε διέξοδο όσον αφορά τις τέσσερις χιλιάδες θέσεις εργασίας του 2005 και στις έξι χιλιάδες –θα συμπληρώσετε- του 2006. Πείτε μας μια παρέμβαση απασχόλησης, εναλλακτικής λύσης, ελπίδας. 
     Αντί γι’ αυτό, όμως, τι βλέπουμε; Βλέπουμε την απαξίωση του Ο.Α.Ε.Δ.. Αυτά δεν συμβαίνουν μόνο στο Νομό Θεσσαλονίκης. Συμβαίνουν παντού. Το τοπίο μπορεί να μην είναι ομοιόμορφο ως προς τα δομικά προβλήματα, όμως είναι ομοιόμορφο ως προς το ότι αυξάνεται διαρκώς η ανεργία και δεν κατανοείτε ότι το πρόβλημα αυτό δεν αντιμετωπίζεται με οριζόντιες πολιτικές, με γενικές πολιτικές, ούτε με τις επιδοτήσεις εργασιακής απόσυρσης «τύπου Νάουσας» που επιχειρήσατε να κάνετε και ξεσηκώσατε θύελλα αντιδράσεων στη Νάουσα. 
     Γι’ αυτό σας κατηγορούμε, λοιπόν, κύριοι της Νέας Δημοκρατίας. Θυσιάζετε τους πολίτες στις αχαλίνωτες δυνάμεις της αγοράς. Δείχνετε πώς δεν έχετε τάχα πολιτική για την ανεργία, αλλά την ίδια ώρα ασκείτε μια σκληρή ταξική πολιτική σε βάρος των δυνάμεων της εργασίας. Γι’ αυτό απαξιώνετε τον ΟΑΕΔ. Ενώ έπρεπε να αποτελεί ένα από τα κεντρικά οχήματα μέσα από το οποίο θα απαντιόνταν με ενεργητικές πολιτικές αυτά τα προβλήματα, στην πράξη τον καταργείτε τον Οργανισμό. 
     Γιατί φτιάχνετε το Ταμείο Αλληλεγγύης έξω από τον Ο.Α.Ε.Δ.; Τι είναι αυτό το Ταμείο Αλληλεγγύης; Γιατί φοβάσθε να το βάλετε μέσα στον Ο.Α.Ε.Δ., για να εμπλακούν οι κοινωνικές και παραγωγικές δυνάμεις; Τι τερτίπια είναι αυτά; Θέλετε πάλι να εξυπηρετήσετε δικά σας παιδιά; 
     Γιατί μειώσατε τον προϋπολογισμό του 2006 στον Ο.Α.Ε.Δ. για τις επιδοτήσεις της ανεργίας; Γιατί χρησιμοποιείτε το Λ.Α.Ε.Κ., για να κάνετε διάφορες επισκέψεις στους νομούς χωρίς αντίκρισμα; Γιατί δεν δημιουργήσατε ένα πρόγραμμα ενεργητικής πολιτικής έξω από αυτά που παραλάβατε; Γιατί δεν μπορείτε να αξιοποιήσετε και να απορροφήσετε τα προγράμματα που παραλάβατε εδώ και δύο χρόνια; Γιατί μειώσατε στην πράξη όλα τα επιδόματα των παθητικών πολιτικών; Γιατί απαξιώνετε τις σχολές μαθητείας; Γιατί απαξιώνετε την κατάρτιση, που είναι κρίσιμα και χρήσιμα εργαλεία, για να απαντήσουν στο πρόβλημα; 
     Ακόμα γελάει ο κόσμος και αναρωτιόνται οι παραγωγικές δυνάμεις. Διαφημίσατε, πόσα χρήματα δώσατε άραγε και σε ποιους; Διαφημίζονται τα περίφημα Τ.Ε.Ε. που θα κάνετε στον Ο.Α.Ε.Δ. και την ίδια ώρα τους λέτε πως δεν θα λειτουργήσουν, γιατί άλλο κομμάτι της Κυβέρνησης αποφάσισε να τα καταργήσει.
     Και όχι μόνο αυτό. Εμπαίζετε και τους ανέργους. Κάνετε –ναι ή όχι- χωρίς κριτήρια προσλήψεις τετρακοσίων πενήντα εργασιακών συμβούλων; Γιατί δεν τους ανακοινώνετε; Από ποιο γραφείο προσελήφθησαν; Είναι επιλογή των διευθυντικών στελεχών του Ο.Α.Ε.Δ.; Έχουν προσληφθεί συγγενικά πρόσωπα μέσα σε αυτούς τους τετρακόσιους πενήντα; Ναι ή όχι; Πάρτε θέση. 
     Από ποιο γραφείο γίνονται οι ανακοινώσεις; Από το γραφείο προσωπικού ή από κάποιο άλλο γραφείο πολιτικού ή διοικητικού προϊσταμένου; Μετατρέπετε  τον Ο.Α.Ε.Δ. σε «γαλάζια παράγκα»; Γιατί δεν ανακοινώνετε τις προσλήψεις για τα άτομα με ειδικές ανάγκες; Γιατί δεν μας λέτε ποιο είναι το στρατηγικό σχέδιο της εταιρείας κατάρτισης; Γιατί ταλαιπωρείτε τους μικρούς και μεσαίους επιχειρηματίες, που θέλουν να κάνουν χρήση των ενεργητικών πολιτικών απασχόλησης; Γιατί σας απορρίπτουν; Κρατάτε μόνο μία γραμμή προϋπολογισμού στον Ο.Α.Ε.Δ., τον κεντρικό. Τα τοπικά παραρτήματα δεν έχουν καμιά διοικητική και οικονομική αρμοδιότητα. 
     Να σας πω ένα παράδειγμα στις τοπικές πρωτοβουλίες με το Γ΄ Κοινοτικό Πλαίσιο Στήριξης. Αντλείτε τα λεφτά από τα δεκατρία Π.Ε.Π., τα πηγαίνετε στην Αθήνα για να εγκρίνετε ποιος θα είναι ο φορέας υλοποίησης στο νομό και στο τέλος, για να φθάσει η επιχείρηση ή ο φορέας να κάνει υλοποίηση του προγράμματος, περνάει από δεκαπέντε γρανάζια. Γιατί να κάνει αξιοποίηση; Πώς θα απαντήσει έτσι στο πρόβλημα της ανεργίας; Όλα τα κάνει ο ΟΑΕΔ της Αθήνας. Ξαναζητάτε πίσω τα λεφτά, τα ξαναστέλνετε μπροστά μας κ.λπ. Γραφειοκρατία και αδιαφάνεια. 
     Ακούστε και αυτό. Μήπως και από οι εργασιακοί σύμβουλοι που προσλάβατε μένουν οι περισσότεροι στις περιφέρειες; Για ψάξτε να δείτε μήπως μένουν οι περισσότεροι στην Αθήνα; Έτσι θα απαντήσετε στο πρόβλημα της ανεργίας; Κατά τα άλλα με ξένα λεφτά και με ξένα κόλλυβα ανακοινώνετε τοπικά προγράμματα μέσα από το Λ.Α.Ε.Κ.. Πείτε μας αν βάλατε από τον κρατικό προϋπολογισμό μία τσακιστή δεκάρα. Γιατί δεν τολμάτε να πάτε στη Θεσσαλονίκη να ανακοινώσετε ολοκληρωμένο πρόγραμμα απασχόλησης; 
     Ο πρόεδρος του Εργατικού Κέντρου μάς ακούει τώρα και σας περιμένει. Πηγαίνετε, λοιπόν, και πείτε τι κάνετε. Ξέρω ποια θα είναι η απάντησή σας για όλα αυτά που σας ερωτώ. Θα πείτε: «Α, το κακό ΠΑ.ΣΟ.Κ.» κ.λπ.. Εσείς θέλετε να αναμετράστε με το παρελθόν, με τις αριθμητικές μας όψεις. Δεν θέλετε να αντιμετωπίσετε τα πραγματικά προβλήματα.
     Σας συμβουλεύω να αναμετρηθείτε με το μέλλον. Δείτε τι έκανε στη Δανία ο Ράσμουσεν: μείωσε την ανεργία στο 50%, απ’ αυτήν που την παρέλαβε. Μετέτρεψε το Υπουργείο Απασχόλησης σε επιτελικό. Αποκέντρωσε με ασφάλεια στις κομητείες και στους δήμους πολλές αρμοδιότητες. Έφερε πιο κοντά τον πολίτη. Το ίδιο έκανε και ο Μπλερ στην Αγγλία. Δείτε τα. Πάρτε παραδείγματα. Δεν σας λέω να τα αντιγράψετε. Πάρτε παραδείγματα.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΘΕΟΧΑΡΗΣ ΤΣΙΟΚΑΣ: Ολοκληρώνω, κύριε Πρόεδρε.
     Υπάρχει άλλος δρόμος. Θέλει άλλη πολιτική βούληση. Ο Ο.Α.Ε.Δ. πρέπει να γίνει πόλος ανάπτυξης και απάντηση στο πρόβλημα της ανεργίας. Θέλουμε ο κεντρικός Ο.Α.Ε.Δ. να λειτουργεί σαν ένα είδος holding. Θέλουμε οι δεκατρείς περιφερειακοί Ο.Α.Ε.Δ. να έχουν πλήρη οικονομική αυτονομία και τριμερή εκπροσώπηση και συμμετοχή στα προγράμματα και στη Διοίκηση. Κάθε τοπική σχολή πρέπει να έχει τριμερή διοικητική εκπροσώπηση, όπου δημιουργείται.
     Αλλά τι προϋποθέτει; Προϋποθέτει ενεργητικές πολιτικές απασχόλησης. Δημιουργήστε τις. Προϋποθέτει αποκεντρωμένες πολιτικές κατάρτισης. Προϋποθέτει άλλου τύπου παθητικές πολιτικές. Πάνω απ’ όλα αυτά, προϋποθέτει εξατομικευμένη προσέγγιση των ανέργων, ολοκληρωμένα τοπικά σύμφωνα απασχόλησης…
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
     ΘΕΟΧΑΡΗΣ ΤΣΙΟΚΑΣ: Τελείωσα, κύριε Πρόεδρε.
     Σας συμβουλεύουμε: Ασχοληθείτε με τις τοπικές παραγωγικές δυνάμεις της εργασίας και της παραγωγής, με την Αυτοδιοίκηση. Μη διώκετε την Αυτοδιοίκηση. Αξιοποιήστε τα προγράμματά τους, δώστε τους χώρο και χρόνο.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
     Ο συνάδελφος κ. Χωρέμης έχει το λόγο.
     ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, τα τελευταία χρόνια ο Οργανισμός Απασχόλησης Εργατικού Δυναμικού με νέες ενεργητικές πολιτικές απασχόλησης, έτσι όπως εφαρμόστηκαν από τις κυβερνήσεις του ΠΑ.ΣΟ.Κ., και με κορυφαία εκείνη την επιλογή της επαγγελματικής εκπαίδευσης και κατάρτισης, παράλληλα με τις πρώτες προσπάθειες για μια καινούργια λειτουργία στη βάση μιας αναδιοργάνωσης, μια σύγχρονη λειτουργία στην κατεύθυνση του να γίνει πιο φιλικός προς τους άνεργους Έλληνες πολίτες, άνοιξε έναν πρώτο βηματισμό, προκειμένου να γίνει ένας πράγματι σύγχρονος φορέας αντιμετώπισης της ανεργίας.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Απέναντι σε αυτήν την κατάσταση, που παρέλαβε η Κυβέρνηση της Νέας Δημοκρατίας, υπήρξε η δέσμευση με παντοίους τρόπους, προεκλογικά, μετεκλογικά, στις προγραμματικές δεσμεύσεις και δηλώσεις της Κυβέρνησης, του Πρωθυπουργού, αλλά και της ηγεσίας του Υπουργείου Απασχόλησης ότι θα υπάρξει αναβάθμιση της λειτουργίας του Οργανισμού Απασχόλησης Εργατικού Δυναμικού, ότι θα υπάρξει εφαρμογή νέων πολιτικών ενίσχυσης της απασχόλησης.
     Όπως τόνισε ο εισηγητής μας και οι προηγούμενοι ομιλήσαντες συνάδελφοι του ΠΑ.ΣΟ.Κ., δύο χρόνια μετά, το Υπουργείο Απασχόλησης, αλλά και η διοίκηση του Ο.Α.Ε.Δ. όχι μόνο δεν υλοποιεί τις εξαγγελίες και τις δεσμεύσεις αυτές απέναντι στον ελληνικό λαό και στο τμήμα εκείνο, το οποίο πραγματικά βρίσκεται σε πολύ δυσάρεστη θέση, των Ελλήνων, δηλαδή, που βιώνουν το μέγα πρόβλημα της ανεργίας, αλλά αντίθετα ολισθαίνουμε σ΄ ένα δρόμο, στον οποίο ο Οργανισμός Απασχόλησης Εργατικού Δυναμικού γίνεται όχημα προκειμένου να εξυπηρετηθούν οι ρουσφετολογικές, οι πελατειακές σχέσεις των στελεχών της Νέας Δημοκρατίας. Η αναδιοργάνωση παραμένει ένας κενός λόγος, οι δε υπηρεσίες του τομέα εκπαίδευσης και κατάρτισης συνεχώς υποβαθμίζονται, για να επιβεβαιώσουν ένα πλαίσιο άκρατου συγκεντρωτισμού, αδιαφάνειας και πλήρους κομματικοποίησης.
     Τονίστηκε και προηγουμένως ότι οι πολιτικές και τα προγράμματα του Υπουργείου και της διοίκησης του Ο.Α.Ε.Δ. στην ουσία επαναλαμβάνουν προγράμματα της προηγούμενης δεκαετίας, που ήταν προγράμματα από τα οποία θα μπορούσε κάποιος να αντλήσει εμπειρία και να οδηγηθεί σε ποιοτικές μεταβολές, τόσο σε ό,τι αφορά την επιδότηση των νέων ελεύθερων επαγγελματιών όσο και την επιδότηση των νέων θέσεων εργασίας.
     Και τα δύο αυτά προγράμματα, πέρα από το ότι δεν έχουν, όπως είπα, μεταβολές, που είναι επιβεβλημένες εξαιτίας της εμπειρίας που έχουμε αποκτήσει και μπορούμε πράγματι να τα προσαρμόσουμε σε μια νέα βάση, είναι μειωμένης χρηματοδότησης. Είναι χαρακτηριστικό ότι στο νομό μου το 2004, ενώ είχαμε ογδόντα προγράμματα για νέους ελεύθερους επαγγελματίες, οδηγηθήκαμε το 2005 στα είκοσι.
     Και μάλιστα δεν υπήρξε αντιστοιχία όσον αφορά τις νέες θέσεις εργασίας με το εργατικό δυναμικό της περιοχής. Αυτή η αδιαφάνεια, αυτή η έλλειψη κριτηρίων ουσιαστικά είναι επιλογή προκειμένου, όπως είπα και πριν, να εξυπηρετήσει τις ρουσφετολογικές ανάγκες, τις πελατειακές σχέσεις της Κυβέρνησης.
     Όσο και αν θέλετε, κύριε Γιακουμάτο, να επικαλείστε ότι δεν υπάρχουν επιλογές, που εξυπηρετούν τη λογική του κομματισμού και των «γαλάζιων» παιδιών, αυτό δεν θα μπορέσετε να το καταφέρετε, όταν γίνονται αυτά τα πράγματα στον πλέον αμαρτωλό Οργανισμό Ανάπτυξης Εργατικού Δυναμικού. 
     Όσον αφορά τα Κέντρα Προώθησης Απασχόλησης, ειπώθηκε και πριν ότι αυτό το πολύ σημαντικό μέτρο της εξατομικευμένης προσέγγισης των ανέργων οδηγείται σε εκφυλισμό….
     (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή).
     Κύριε Πρόεδρε, θα συνεχίσω. 
     Αυτή η διαδικασία, λοιπόν, έχει μετατραπεί σε μια διαδικασία απλής καταγραφής ανεργίας. Προηγουμένως τονίστηκε το πολύ σημαντικό ότι οι άνεργοι αγρότες δεν μπορούν να καταγραφούν στους καταλόγους. Πώς, λοιπόν, να μην υπάρξει πλασματική ανεργία; Πώς να μην υπάρξει μια φαινομενική κατάσταση, την οποία επικαλείται η Κυβέρνηση προκειμένου να δηλώνει ότι κτυπάει αυτό το μείζον κοινωνικό πρόβλημα της ανεργίας;
     Όσον αφορά τους εργασιακούς συμβούλους πέραν του ζητήματος ότι οδηγούμαστε σε προσλήψεις, οι οποίες είναι αδιαφανείς, κομματικές, ρουσφετολογικές, η ουσία είναι ότι μέσα από αυτήν τη λειτουργία των εργασιακών συμβούλων σήμερα δεν αναδεικνύεται ο βασικός στόχος, που είναι οι εργασιακοί σύμβουλοι να βρίσκονται στο πλευρό του άνεργου πολίτη, ώστε να παίζουν πράγματι έναν ουσιαστικό ρόλο, προκειμένου να «ξεκλειδώσουν» τις δυνατότητες του ανέργου και όχι να καταγράφεται κάποιος ως άνεργος, να αυξάνεται ο αριθμός των ανειδίκευτων ανέργων και να μπαίνει σ’ αυτόν τον περίφημο κωδικό «99910». Οι εργασιακοί σύμβουλοι πρέπει να συμβάλλουν στο «ξεκλείδωμα» των δυνατοτήτων του άνεργου νέου και της άνεργης γυναίκας, προκειμένου να ενταχθούν σε μία θέση στην αγορά εργασίας, μέσα βέβαια από κατάρτιση και ειδική εκπαίδευση. 
     Αναφορικά με τις σχολές μαθητείας του Ο.Α.Ε.Δ., ειπώθηκε και προηγουμένως ότι μέσα από το νομοσχέδιο του Υπουργείου Παιδείας προχωρούμε στην κατάργηση του δεύτερου κύκλου σπουδών και αυτό συνιστά μία σοβαρή θα έλεγα ήττα, όχι μόνο απέναντι στο μέλλον, αλλά και στην παράδοση του Οργανισμού Ανάπτυξης Εργατικού Δυναμικού που τα προηγούμενα χρόνια συνέβαλε πρωτοποριακά στην απόκτηση δεξιοτήτων σε μια σειρά νέων ανθρώπων, που εντάχθηκαν στην αγορά εργασίας.
     Έτσι, λοιπόν, τίποτε καινούργιο δεν γίνεται. Στις προσλήψεις των ατόμων με αναπηρία, σύμφωνα με το ν. 2643, βλέπουμε έναν ακόμη τομέα όπου επιβεβαιώνεται η απόλυτη αδιαφάνεια και μάλιστα στη βάση προσχεδιασμένων αποφάσεων της διοίκησης για τις προσλήψεις, χωρίς μοριοδοτήσεις, χωρίς αξιολογήσεις, χωρίς πίνακες ελέγχου από όλους. 
     Άρα η επιβεβαίωση είναι –και μάλιστα με την πολιτική που ακολουθείτε γενικά στο υπαλληλικό προσωπικό του οργανισμού- ότι ακολουθείται μία απόλυτη λογική κομματισμού αδιαφορώντας για τις αρνητικές συνέπειες. Σ΄ έναν οργανισμό όπως ο Ο.Α.Ε.Δ., που πρέπει να επιτελέσει ουσιαστικά έργο κοινωνικής συνοχής, ένταξης δηλαδή των ανέργων στην αγορά εργασίας, οδηγούμαστε μέσα από την περιθωριοποίηση και την υποβάθμιση των στελεχών σε μία αρνητική, κομματική και μόνο λειτουργία. 
     Επιτρέψτε μου να πω πως το συμπέρασμα είναι ότι και στον τομέα της ανεργίας -μετά από δύο χρόνια διακυβέρνησης της χώρας από τη Νέα Δημοκρατία, από την Κυβέρνηση του κ. Καραμανλή- κλονίζεται καθημερινά η εμπιστοσύνη του ελληνικού λαού και για το παρόν και για το μέλλον της χώρας και κυρίως για το μέλλον των νέων ανθρώπων. 
     Οι πολιτικές σας, κύριε Γιακουμάτο, σας οδηγούν στην πόλωση. Νομίζετε ότι θα βρείτε διέξοδο με τον αυταρχισμό, την αλαζονεία, την αβεβαιότητα και την ανασφάλεια του πολίτη.
     Κυρίως νομίζετε ότι θα βρείτε διέξοδο μέσα από επικοινωνιακά τεχνάσματα, έντονες φωνές και συγκάλυψη, δηλαδή το κρύψιμο των ευθυνών, τη συγκάλυψη της αλήθειας, τη συγκάλυψη της λειτουργίας των δημοκρατικών θεσμών, την χειραγώγηση των πάντων. Αλλά όσο και αν επαναλαμβάνετε αυτά και τις προγραμματικές σας δηλώσεις, όσο θα καταλαβαίνει ο ελληνικός λαός ότι δεν είχατε και δεν έχετε πρόγραμμα, ότι δεν είχατε και δεν έχετε την ελάχιστη συνέπεια, τόσο, βεβαίως, θα είναι απέναντί σας. Η κοινωνία ζητά όραμα, θέλει σχέδιο και κέφι, θέλει δουλειά. Και εσείς όραμα δεν έχετε, σχέδιο δεν έχετε, δουλειά δεν κάνετε.
      Όπως εύστοχα παρατήρησε ο Πρόεδρός μας Γιώργος Παπανδρέου, ο ελεύθερος Έλληνας πολίτης, επί των ημερών σας, έγινε επιτηρούμενος, υποκλεπτόμενος, απορρυθμιζόμενος, υπερχρεωμένος, επιστρατευόμενος, εξαπατώμενος. Έχασε την ασφάλειά του.
     Στο τέλος αυτού του δρόμου θα αντιμετωπίσετε τη λαϊκή ετυμηγορία. Και τότε δεν θα μπορέσετε  να επαναλάβετε την εξαπάτηση. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χωρέμη.
     Το λόγο έχει ο συνάδελφος κ. Μανώλης Σκουλάκης εκ Χανίων. 
     Θα κάνετε χρήση της δευτερολογίας σας, κύριε Σκουλάκη;
     ΕΜΜΑΝΟΥΗΛ ΣΚΟΥΛΑΚΗΣ: Θα χρησιμοποιήσω, κύριε Πρόεδρε, και τη δευτερολογία μου.
     Κύριε Πρόεδρε, αγαπητοί συνάδελφοι, σήμερα συζητούμε ένα πάρα πολύ σοβαρό θέμα, ίσως το σοβαρότερο κοινωνικό πρόβλημα που απασχολεί τη χώρα μας και όχι μόνον: την ανεργία. Συζητούμε τα προβλήματα του φορέα εκείνου, που σηκώνει το βάρος των πολιτικών απασχόλησης στην πατρίδα μας, του Ο.Α.Ε.Δ., για να δούμε εάν αυτό το εργαλείο συμβάλλει στη μείωση της ανεργίας και στην αύξηση της απασχόλησης, η οποία ανεργία βέβαια δεν αντιμετωπίζεται από το εάν δουλεύει καλά μόνον αυτό το εργαλείο, ο Οργανισμός Ανάπτυξης Εργατικού Δυναμικού, αλλά αντιμετωπίζεται από τη γενικότερη πολιτική της Κυβέρνησης σχεδόν σε όλους τους τομείς. 
     Να ξεκινήσουμε από τον Ο.Α.Ε.Δ.. Εμείς, ιδιαίτερα τα τελευταία δέκα χρόνια, δώσαμε μεγάλη έμφαση στη λειτουργία, την αναβάθμιση της λειτουργίας του Ο.Α.Ε.Δ., προσπαθήσαμε να είναι πιο ανοικτός και φιλικός προς τους ανέργους. Εφαρμόσαμε προγράμματα.
     Εσείς ήρθατε και προεκλογικά είπατε αυτά τα απίθανα που είπατε και για τον Ο.Α.Ε.Δ. και για την αντιμετώπιση της ανεργίας, κλείσατε το μάτι πονηρά σε όλους τους Έλληνες ότι θα καταργήσετε το Α.Σ.Ε.Π. -αυτό πληρώνει η χώρα σήμερα πάρα πολύ ακριβά- και αμέσως μετά τις εκλογές ο Υπουργός Απασχόλησης είχε δηλώσει στις προγραμματικές δηλώσεις: «Προχωρούμε στην οργανωτική και ποιοτική αναβάθμιση του Ο.Α.Ε.Δ., αξιοποιώντας τους προβλεπόμενους ευρωπαϊκούς πόρους. Δίνουμε ιδιαίτερη έμφαση στην εξατομικευμένη παρέμβαση για κάθε άνεργο, ενισχύοντας με το απαιτούμενο υποστηρικτικό προσωπικό τις αρμόδιες υπηρεσίες». 22-3-2004. 
     Τι έγινε, τι έμεινε από αυτές τις δηλώσεις; Εγώ βγάζω μια διάγνωση, -ιατρική φράση είναι αυτή, αγαπητέ συνάδελφε- ότι δεν έγινε τίποτα. Το μόνο που έγινε με αριστοτεχνικό τρόπο είναι η άλωση του Ο.Α.Ε.Δ. από τον πατριώτη και φίλο μου –αυτός παίρνει το βάρος της ευθύνης αυτής- τον κ. Βερναδάκη, με «δικά μας παιδιά». Ξέρετε καλά αυτό το έργο.
     Θα σας διαβάσω κάποια στοιχεία που έχω και αν δεν είναι έτσι, διαψεύστε με. Από τις είκοσι εφτά διευθύνσεις του  Ο.Α.Ε.Δ. άλλαξαν –ακούστε, κύριε Υπουργέ- οι είκοσι πέντε διευθυντές. Δεύτερον, στις πενήντα τέσσερις εκπαιδευτικές μονάδες άλλαξαν οι σαράντα έξι διευθυντές, ενώ στους υποδιευθυντές άλλαξε το 85%. Στα Κέντρα Προώθησης Απασχόλησης οι προϊστάμενοι άλλαξαν σε ποσοστό που άγγιξε στην Αττική το 85%.
     Χαρακτηριστικό δε της άλωσης του οργανισμού, από τα δικά σας παιδιά, είναι ότι στις εκπαιδευτικές μονάδες, ενώ δεν είχε λήξει η θητεία των διευθυντών και παρ΄ όλο ότι στο νόμο του Παυλόπουλου εξαιρούνται τα σχολεία, προχωρήσατε και εκεί σε κρίσεις αλλάζοντας όλους τους διευθυντές. Αν είναι έτσι, κύριε Υπουργέ, απαντήστε. Εγώ αυτά τα στοιχεία έχω, αυτά είμαι υποχρεωμένος να σας πω και να σας πω και κάτι επιπλέον. Μπορεί να μετατρέψατε τους περισσότερους οργανισμούς σε θερμοκήπια πελατειακών σχέσεων και κομματικών εξυπηρετήσεων, αλλά δεν έχετε όφελος. 
     Διαβάζω τον τρόπο με τον οποίο έγινε η πρόσληψη του προσωπικού των ειδικών εργασιακών συμβούλων. Κάνατε μία προκήρυξη από ό,τι λένε εδώ σε δύο εφημερίδες μικρής κυκλοφορίας, δεν βάλατε προϋποθέσεις, δεν βάλατε προσόντα και μετά μας λέτε για αξιοκρατικές προσλήψεις. Μα, είναι δυνατόν κύριε Υπουργέ να πιστέψουμε αυτά τα πράγματα; Και να σας πω και κάτι άλλο. Έναν βάζεις, εκατό χάνεις. Εσείς την πληρώνετε «τη νύφη» σαν παράταξη, διότι δεν πείθετε την ελληνική κοινωνία ούτε και τους δικούς σας ανθρώπους ότι κάνετε αξιοκρατικές προσλήψεις. 
     Ήταν ανάγκη να το κάνετε αυτό; Είχατε κανένα λόγο; Εσείς επικαλείστε πίνακες, ποσοστά ΠΑ.Σ.Κ.... Κύριε  Υπουργέ, είναι δυνατόν δυόμισι χρόνια μετά τις εκλογές να κάνετε βουτιά στο παρελθόν και να μας λέτε για ποσοστά ΠΑ.Σ.Κ., για ποσοστά Νέας Δημοκρατίας; Εμείς κριθήκαμε από τον ελληνικό λαό. Εσείς κρίνεστε σήμερα για την πολιτική, την οποία εφαρμόζετε. Μας λέτε συνέχεια εσείς κάνατε, εμείς κάνουμε... Ε, δεν είμαστε ίδιοι. Εμείς –και σας το λέω από πρώτο χέρι, κύριε  Υπουργέ- πληρώσαμε πολύ ακριβά και καλά κάναμε το ν. 2190. Εμείς μάλιστα, που έτυχε να βρισκόμαστε το 1993 στην κυβέρνηση, ενθυμούμαστε ότι πέρασε ως οδοστρωτήρας από πάνω μας και όμως αντέξαμε και σώσαμε την ελληνική κοινωνία. Ναι, η κατάργηση των πιστοποιητικών κοινωνικών φρονημάτων στην πράξη ήταν ο νόμος του Α.Σ.Ε.Π.. Και ήρθατε και βάλατε τη συνέντευξη και  κάνετε αυτά που κάνετε. Δεν έχετε όφελος και κυρίως πρέπει να στείλουμε άλλο μήνυμα στην ελληνική κοινωνία. Εν πάση περιπτώσει, αυτή είναι η ιστορία με τον Ο.Α.Ε.Δ., το εργαλείο. 
     Τώρα, να δούμε λίγο τι κάνετε εσείς με τις υπόλοιπες πολιτικές σας. Ψηφίσατε ένα νόμο και μειώσατε τη φορολογία των επιχειρήσεων χωρίς όμως να τις υποχρεώσετε το πρόσθετο κέρδος να το επενδύουν στην επιχείρηση. Έτσι, αποσυνδέσατε τις χρηματοδοτήσεις από την υποχρεωτική δημιουργία θέσεων απασχόλησης. Αυτό είναι υπέρ των ανέργων; Είναι ή δεν είναι εις βάρος των ανέργων; 
     Να αναφέρω ένα άλλο θέμα. Όλα όσα ψηφίσατε για τις υπερωρίες, τα εργασιακά, όλα αυτά τι σημαίνουν με απλά λόγια; Με το ίδιο προσωπικό που έχω, με φθηνότερη εργασία, να καλύπτω τις ανάγκες των επιχειρήσεων. Όλα για τις επιχειρήσεις και εις βάρος των εργαζομένων. Το ελαστικό ωράριο των καταστημάτων είναι υπέρ των ανέργων; Να πάμε παρακάτω; 
     Η μείωση του Προγράμματος Δημοσίων Επενδύσεων. Έργα στην περιφέρεια, κύριε Υπουργέ, δεν γίνονται. Εγώ τουλάχιστον αυτό ξέρω από το νομό μου. Και όχι μόνο αυτό. Έργα εκτελεσμένα, πιστοποιημένα και ενταλματοποιημένα –για τα Χανιά είναι περίπου 13.000.000 ευρώ- δεν πληρώνονται. Οι μικρές –γιατί περί μικρών επιχειρήσεων πρόκειται- εργοληπτικές αυτές εταιρείες απολύουν συνέχεια. Όλα αυτά είναι υπέρ των ανέργων; 
     Μιλήσατε για τη μεταολυμπιακή ανεργία. Είχατε κάνει δηλώσεις, πράγματα, θαύματα. Δεν βλέπω τίποτε. Όχι μόνο δεν αντιμετωπίστηκε η μεταολυμπιακή ανεργία –ούτε μία κουβέντα δεν έγινε- αλλά τα έργα τα ολυμπιακά έχουν εγκαταλειφθεί πλήρως. Κύριε Υπουργέ, ξέρω ότι είναι ένα δύσκολο πρόβλημα η ανεργία. 
     Εκείνο που χρειάζεται, είναι σταράτες κουβέντες. Μην προσπαθείτε με «αλχημείες» να μας πείτε ότι μειώσατε την ανεργία. Όλοι μας τη βλέπουμε μπροστά μας κάθε μέρα και ξέρουμε την πραγματικότητα. 
     	Σας παρακαλώ πάρα πολύ, εσείς ειδικά που θέλετε να εμφανίζεστε στην κοινωνία ως ντόμπρος, αυτό το «είπα-ξείπα» να το σταματήσετε. Καθίστε κάτω, δείτε το πρόγραμμά σας, μελετήστε το και ελάτε να απολογηθείτε για τα έργα σας, να δείτε αν αυτά που λέγατε προεκλογικά, αν αυτά που είπατε μετεκλογικά με τις προγραμματικές σας δηλώσεις έχουν καμία σχέση με τις πράξεις σας και με τις κυβερνητικές σας αποφάσεις.
     	Σας ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκουλάκη.
     	Ο Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο.
     	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, διαβάζοντας το κείμενο της επερώτησης των συναδέλφων, αλλά ακούγοντας σήμερα και αυτά που είπατε, ειλικρινά σας ομολογώ ότι αιφνιδιάστηκα και εξεπλάγην συγχρόνως. Αιφνιδιάστηκα με το μέγεθος της άγνοιας και εξεπλάγην, διότι μου είναι αδύνατο να πιστέψω ότι εσείς οι ίδιοι, που μετατρέψατε τον Ο.Α.Ε.Δ. σε «τσιφλίκι» σας για είκοσι χρόνια για να εξυπηρετήσετε κομματικές σκοπιμότητες, σήμερα παριστάνετε με περίσσια υποκρισία τους θεματοφύλακες της απασχόλησης και της λειτουργίας των θεσμών, που έχουν ταχθεί για το σκοπό αυτό.
     	ΑΝΑΣΤΑΣΙΟΣ ΧΩΡΕΜΗΣ: Επαναλαμβάνετε τον κακό εαυτό μας.
     	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είχατε την ατυχία να είμαι υπεύθυνος τομεάρχης απασχόλησης της Νέας Δημοκρατίας ως Αντιπολίτευση. Θυμάμαι –και θυμάται ο ελληνικός λαός- μέχρι τις αρχές του 2004 έναν Ο.Α.Ε.Δ. ανυπόληπτο και προβληματικό. Κανείς δεν κατέφευγε στον Ο.Α.Ε.Δ. για να βρει δουλειά. Κανείς μέχρι τότε δεν γνώριζε τον πραγματικό αριθμό των εγγεγραμμένων ανέργων, γιατί ουδέποτε ο Ο.Α.Ε.Δ. έδινε επίσημα στοιχεία. 
     Πώς, όμως, να δώσετε στοιχεία, αφού δεν υπήρχε μηχανογραφικό σύστημα; Τα 40.000.000 ευρώ που είχαν δοθεί από την Ευρωπαϊκή Ένωση για μηχανοργάνωση για τον εθνικό φορέα απασχόλησης, που είναι ο Ο.Α.Ε.Δ., πετάχτηκαν στον «πίθο των Δαναΐδων», εξαφανίστηκαν. 
     	Κυρίες και κύριοι συνάδελφοι, ποιος δεν θυμάται τις παραμονές των εκλογών του 2001 εδώ, όταν ψάχναμε και εναγωνίως ρωτούσαμε να μας πείτε ποια είναι η εγγεγραμμένη ανεργία; Κανείς. Εποχή Καραβίτη. Εκατόν εξήντα χιλιάδες άνεργοι «κάτω από το τραπέζι», κρυφά. Αυτή ήταν η λογική σας, μία λογική εικοσαετίας, άλωσης του δημόσιου τομέα μέσω του Ο.Α.Ε.Δ.. Μ’ αυτήν τη λογική παγιδεύσατε μία ολόκληρη γενιά.
     	Επειδή είπατε πολλά για τα «STAGE» τα οποία είναι κατάρτιση και εκπαίδευση και δεν είναι θέσεις δουλειάς, ειλικρινά μάλλον άγνοια σάς καταλογίζω, γιατί δεν μπορεί να είχατε πρόθεση. Ο ν. 2738/1999 του ΠΑ.ΣΟ.Κ. στο άρθρο 30 λέει το εξής, κυρία Χριστοφιλοπούλου: «Όσοι ολοκλήρωσαν το πρόγραμμα κατάρτισης και απόκτησης επαγγελματικής εμπειρίας ανέργων επιστημόνων, αποφοίτων…» κ.λπ.. Όλα τα προγράμματα του Ο.Α.Ε.Δ., τα «STAGE», τα μετατρέψατε σε μόνιμους δημοσίους υπαλλήλους. Ντροπή! Μιλάτε σήμερα; Φέρτε μία απόφαση του «STAGE», ένα πρόγραμμα κατάρτισης που μ’ αυτό αυτή η Κυβέρνηση να έχει διορίσει στο δημόσιο. Εσείς όχι μόνο διορίζατε, αλλά και με νόμο τα νομιμοποιούσατε. Αυτή είναι η διαφορά μας και αυτή είναι η άλλη λογική. 
     	Θα έπρεπε και τότε να είχατε δώσει εξηγήσεις σε εκατόν εξήντα χιλιάδες οικογένειες ανέργων, που τους στερήσατε το δικαίωμα να είναι εγγεγραμμένοι άνεργοι. Τα «πέτρινα χρόνια» που έζησαν οι άνεργοι επί ΠΑ.ΣΟ.Κ., δεν ξεχνιούνται εύκολα.
     	Βέβαια, επιστέγασμα αυτής της πολιτικής που ασκούμε εδώ και δύο χρόνια, κυρία Χριστοφιλοπούλου, κυρίες και κύριοι συνάδελφοι του ΠΑ.ΣΟ.Κ., είναι ότι την προηγούμενη εβδομάδα είχαμε έναν έλεγχο της Ευρωπαϊκής Επιτροπής στις κεντρικές υπηρεσίες του Ο.Α.Ε.Δ.. Είναι στη διάθεσή σας όλο το πόρισμα.
     Η έκθεση εμπειρογνωμόνων στην τελευταία τεχνική συνάντηση με τον Ο.Α.Ε.Δ. λέει επί λέξει, κυρίες και κύριοι συνάδελφοι του ΠΑ.ΣΟ.Κ.: «Οι υπηρεσίες της Ευρωπαϊκής Επιτροπής συγχαίρουν το διοικητή και το επιτελείο του Ο.Α.Ε.Δ. για την εξαίρετη πρόοδο που πραγματοποιήθηκε κατά τα δύο τελευταία χρόνια. Θα ήθελα επίσης να ευχαριστήσω τον Ο.Α.Ε.Δ. για την τακτική αποστολή των εκθέσεων προόδου κατά τη διάρκεια αυτής της περιόδου.»
     Αυτά είναι τα εύσημα. Τα εύσημα για τον Ο.Α.Ε.Δ. και για την Κυβέρνηση στην πολιτική απασχόλησης είναι από την Ευρωπαϊκή Επιτροπή –που εσείς ήσασταν σε επιτήρηση- και είναι και από τον ελληνικό λαό, που βλέπει καθημερινά τη μάχη που δίνουμε για την καταπολέμηση της ανεργίας.
     Αυτά όλα τα πορίσματα…
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Στείλτε το!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι αντίγραφο και είναι στη διάθεσή σας. Σήμερα, αύριο, κάποια μέρα θα σας το στείλω. Είμαι στη διάθεσή σας. Δεσμεύομαι από τη Βουλή. 
     Οι απίστευτοι ερασιτεχνισμοί του 2001…
     ΘΕΟΧΑΡΗΣ ΤΣΙΟΚΑΣ: Στείλτε το και στους ανέργους!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα σας πω και για τους ανέργους. Και ειλικρινά εσείς, όταν μιλάτε για ανέργους, να μη χαμογελάτε. Πρέπει να θλίβεστε και πρέπει τουλάχιστον να έχετε σκυμμένο το κεφάλι, όταν ρίξατε την ανεργία στο 11,3%. Να υπάρχει τουλάχιστον σεβασμός στους ανέργους!
     Μου λέτε τώρα για τις υπηρεσίες υποστήριξης ανθρωπίνου δυναμικού, για την επαγγελματική κατάρτιση. Το 2001 δεν τις κάνατε. Είχαμε και την εταιρεία-«φάντασμα», κύριε Βουλευτά, την υπηρεσία υποστήριξης ανθρωπίνου δυναμικού. Ακόμα σας ταλαιπωρεί.
     Σας ενημερώνω ότι οι εκκαθαριστές που εσείς είχατε ορίσει, έχουν παραπεμφθεί στον εισαγγελέα! Αυτή η εταιρεία ανθρωπίνου δυναμικού, θυγατρική του Ο.Α.Ε.Δ., είχε 1.500.000 ευρώ ταμείο και αυτά τα χρήματα –είναι εδώ και η καταγγελία στον εισαγγελέα- τα πήρε στο δικό του προσωπικό λογαριασμό, κάποιος εκκαθαριστής του ΠΑ.ΣΟ.Κ. τότε. 
     Αυτή εδώ είναι η αναφορά. Είναι η έρευνα στον Ο.Α.Ε.Δ. Αυτή είναι η εταιρεία-«φάντασμα», η οποία…
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Καταθέστε το, κύριε Υπουργέ!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ό,τι θέλετε, είναι στη διάθεσή σας, κυρία Χριστοφιλοπούλου. Επειδή λέει ονόματα…
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Γιατί δεν το καταθέτετε;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα σας το καταθέσω. Επειδή αναφέρει ονόματα, δεν μπορώ να καταθέσω ονόματα. Έχω, όμως, στη διάθεσή σας το πόρισμα και τα πάντα.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Καταθέστε το τώρα που μιλάμε. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεσμεύομαι. Ακούστε, δεν μιλάμε την ίδια γλώσσα. Δεσμευόμαστε στη Βουλή, στην Εθνική Αντιπροσωπεία και αυτά που λέμε, ακριβώς με λέξεις τα αποδεικνύουμε.
     Αυτή η εταιρεία-«φάντασμα», λοιπόν…
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ένα χαρτί είναι. Δεν θέλετε!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας λέω ότι υπάρχει το απόρρητο, κυρία μου και δεν μπορώ.
     Σας ενημερώνω, λοιπόν, ότι οι εκκαθαριστές που εσείς είχατε ορίσει, έχουν παραπεμφθεί στον εισαγγελέα. Είχε 1.500.000 ευρώ ταμείο η υπηρεσία ανθρωπίνου δυναμικού και αυτά μπήκαν σε προσωπικό λογαριασμό. 
     Είχατε συστάσεις συνεχώς από την Ευρωπαϊκή Ένωση και ο Ο.Α.Ε.Δ. ήταν σε επιτήρηση –αυτό μην το αγνοείτε!- εν αντιθέσει με την εύφημο μνεία που έχουμε εμείς τα δύο τελευταία χρόνια! Αυτό γιατί δεν γινόταν; Απλώς, λειτουργούσε ως πελατειακός μηχανισμός κατανομής εθνικών και κοινοτικών πόρων υπέρ των «ημετέρων» φορέων και μη. Τι χαρακτήριζε τη λειτουργία του Ο.Α.Ε.Δ.; Αδιαφάνεια, πελατειακές σχέσεις, κακή εξυπηρέτηση, αναποτελεσματικότητα, ανυποληψία. Αυτός ήταν ο Ο.Α.Ε.Δ. του 2004! 
     Εμείς, είκοσι έξι μήνες μετά, μπορούμε και κοιτάζουμε τον άνεργο κατάματα και του λέμε ότι πράγματι η ανεργία στη χώρα μας είναι υψηλή. Παλεύουμε και προσπαθούμε. Δεν επιτυγχάνονται με μαγικά ραβδάκια οι λύσεις της ανεργίας! Παλεύουμε σκληρά και έχουμε μείωση της ανεργίας, η οποία τουλάχιστον βρίσκεται σε πτώση.
     Εγώ θα αναφέρω ορισμένα παραδείγματα. Εμείς στον Ο.Α.Ε.Δ. προκηρύξαμε δράσεις, που στα δύο χρόνια προσέφεραν εκατόν είκοσι χιλιάδες θέσεις κατάρτισης και εκπαίδευσης. Ξεκόλλησαν προγράμματα ολοκληρωμένης παρέμβασης που είχαν βαλτώσει. Κάναμε πράξη, όπως θα δείτε, τη στήριξη των ανέργων, των γυναικών, των μητέρων, των νέων, με στοχευμένα προγράμματα για ειδικές κοινωνικές ομάδες.
     Αυτή η πολιτική μετριέται, είναι μετρήσιμη. Σας λέω ότι οι εγγεγραμμένοι άνεργοι, που το Μάρτιο του 2004 ήταν πεντακόσιες εξήντα δύο χιλιάδες διακόσιοι ογδόντα εννέα, σήμερα είναι τετρακόσιες πενήντα εννέα χιλιάδες και αν ψάξει κανείς να βρει και πόσοι δεν δηλώνουν ότι θέλουν εργασία, που δηλαδή δεν αναζητούν εργασία, θα δει ότι αυτοί είναι τριακόσιοι ογδόντα πέντε χιλιάδες.
     Καταθέτω το έγγραφο στα Πρακτικά. Υπάρχει και δημοσιοποιημένο. Το καταθέτω για να το έχετε. 
     (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει το προαναφερθέν έγγραφο, το οποίο έχει ως εξής:
     (ΝΑ ΦΩΤΟΓΡΑΦΗΘΕΙ Η ΣΕΛ. 97)
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ποια είναι η διαφορά μας; Ενώ το 2004 δεν μπορούσαμε να βρούμε και επίμονα αναζητούσαμε την εγγεγραμμένη ανεργία, από το 2004 και μετά, με τη νέα διακυβέρνηση, κάθε μήνα αυτή αναρτάται στην ιστοσελίδα της Π.Α.Ε.Π.. 
     Μπορούν οι συνάδελφοι των κομμάτων να πηγαίνουν στην ιστοσελίδα της Π.Α.Ε.Π. και να βλέπουν την εγγεγραμμένη ανεργία. 
     Και μπορείτε, κύριοι συνάδελφοι του ΠΑ.ΣΟ.Κ., να καλέσετε και στην αρμόδια επιτροπή της Βουλής τον κύριο Διοικητή και τον Πρόεδρο της Π.Α.Ε.Π., τον κ. Βασίλη Ντερτιλή. Κάπου τον ξέρετε, είναι από τα παλιά, δεν είναι καινούργιος. Είναι από την προηγούμενη κυβέρνηση και επειδή είναι άξιο στέλεχος, τον κρατήσαμε και ασχολείται με την εγγεγραμμένη ανεργία. Και γιατί δεν πήγατε ποτέ να δείτε την Π.Α.Ε.Π. πώς λειτουργεί, πως βάζει στην ιστοσελίδα του κάθε μήνα την εγγεγραμμένη ανεργία;
     Ποιες αλχημείες; Αλχημιστές είσαστε, αλχημείες βλέπετε και αλχημιστές θα πεθάνετε. Αυτή είναι η ιστορία σας. Εικονική πραγματικότητα. Δεν ξεκολλάει το χούι με τίποτα. Το χούι βγαίνει τελευταίο, λένε. 
     Εγώ προκαλώ οποιονδήποτε δημόσια να πάει στην Π.Α.Ε.Π. και να ελέγξει την εγγεγραμμένη ανεργία. Τώρα, αν σας ξενίζει ότι καταφέραμε αυτά τα λίγα –αλλά τα καταφέραμε- να πάμε, δηλαδή, τους ανέργους από πεντακόσιες σαράντα δύο χιλιάδες στις τριακόσιες ογδόντα πέντε χιλιάδες, αυτό είναι μια άλλη ιστορία. Αυτό πρέπει … 
     ΔΗΜΗΤΡΙΟΣ ΤΣΙΟΓΚΑΣ: Πόσοι είναι; 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έχω καταθέσει κατάλογο. Οι αναζητούντες εργασία είναι τριακόσιες ογδόντα πέντε χιλιάδες τριακόσια ογδόντα εννέα άτομα. Εδώ υπάρχει μια κατηγοριοποίηση, όπου δηλώνει ο άνεργος στον Ο.Α.Ε.Δ. ότι «Εγώ δεν θέλω να βρω δουλειά, αλλά θέλω να πάρω για το Α.Σ.Ε.Π. το δικαιολογητικό για να έχω τα μόρια». Αυτό είναι το πρόβλημα. Η ανεργία είναι ακόμα μικρότερη. Αν δεν είχαμε αυτό το πρόβλημα του δικαιολογητικού …
     ΘΕΟΧΑΡΗΣ ΤΣΙΟΚΑΣ: Τελικά, είναι άνεργος ή δεν είναι; 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, δεν θέλει να βρει δουλειά. Είναι φοιτητής, είναι σπουδαστής, είναι εφοπλιστής, είναι σουλατσαδόρος. Δεν θέλει δουλειά, αλλά σου λέει ότι «Γράφομαι για να έχω μόρια για το Α.Σ.Ε.Π.». Είναι μεγάλη κατηγορία αυτή. Μήπως δεν την ξέρετε; Δεν τη βλέπατε τόσα χρόνια; Δεν ασχοληθήκατε μ’ αυτό; 
     Και έρχεται, λοιπόν, η πρώτη εύφημος μνεία από την Ευρωπαϊκή Ένωση που λέει ότι δύο χρόνια δουλεύει καλά ο Ο.Α.Ε.Δ.. 
     Δεύτερον, κάναμε και μια μέτρηση με μια εταιρεία, που μπορώ να σας την πω, αν τη θέλετε. Είναι στη διάθεσή σας κι αυτό το στοιχείο. Είναι μια εταιρεία αντικειμενική, η οποία δεν είναι και στο χώρο το δικό μας, για να μη μας λέτε και τέτοια πράγματα και η οποία λέει ότι ο Ο.Α.Ε.Δ. κατά 53,2% είναι καλύτερα, 13% χειρότερα και το ίδιο 9,5%. 
     Άρα, εδώ βλέπετε ότι και η κοινωνία με μετρήσεις που κάνουμε, αρχίζει και αισθάνεται την ανάσα του Ο.Α.Ε.Δ., δηλαδή ότι υπάρχει, ότι λειτουργεί. Αυτά είναι τα στοιχεία που εμάς μας οδηγούν στο ότι οι πολιτικές που εφαρμόζουμε στην απασχόληση, είναι στο σωστό δρόμο. 
     Εδώ σήμερα πρέπει να βάλουμε τα πράγματα στη θέση τους. Όλοι γνωρίζουμε ότι η δημιουργία νέων θέσεων είναι κατ’ εξοχήν το ζητούμενο. Όμως, εδώ δεν απολογείστε. 
     Μίλησε ο κ. Τσιόκας, ο συνάδελφος από τη Θεσσαλονίκη, για τα λουκέτα της Θεσσαλονίκης. Δεν είπατε όμως, κύριε Τσιόκα, ότι υπάρχουν απολύσεις, αλλά υπάρχουν και προσλήψεις. Το ισοζύγιο προσλήψεων και απολύσεων είναι υπέρ των προσλήψεων. Εν πάση περιπτώσει, στη Θεσσαλονίκη υπάρχει πρόβλημα. Όλες οι επιχειρήσεις που αναφέρατε, ήταν κατά 90% κλωστοϋφαντουργικές και βαφεία. 
     Και σας ερωτώ: Φταίμε εμείς για τον κ. Καματάκη; Φταίμε εμείς για την «ΗΛΙΟΦΙΝ»; Φταίμε εμείς, όταν με ανορθόδοξους τρόπους –και μη μου πείτε πάλι να αναφέρω στοιχεία- χρηματοδοτούσατε εταιρείες με θαλασσοδάνεια, οι οποίες είχαν ως όχημα τους εργαζόμενους, για να παρουσιάζεται μια εικονική απασχόληση; Έχω φέρει εκατό παραδείγματα. Και να μην πω για τη Θεσσαλονίκη συγκεκριμένο παράδειγμα, δεν θέλω.
     Λοιπόν, το πρώτο είναι αυτό: Θαλασσοδάνεια …
     ΘΕΟΧΑΡΗΣ ΤΣΙΟΚΑΣ: Οι εργαζόμενοι στη Θεσσαλονίκη βρήκαν δουλειά; 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Βρήκαν σε άλλες θέσεις εργασίας. Έκλεισαν κλωστοϋφαντουργεία … 
     ΘΕΟΧΑΡΗΣ ΤΣΙΟΚΑΣ: Πού βρήκαν;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έχουμε άλλες θέσεις εργασίας, όπως καταλαβαίνετε, στη Θεσσαλονίκη.
     Με συντεταγμένες και καλά σχεδιασμένες κινήσεις εδώ και δύο χρόνια, προσπαθούμε και παλεύουμε να προωθήσουμε ένα πακέτο μεταρρυθμιστικών δράσεων, με στόχο την πραγματική οικονομική ανάπτυξη, τη διάχυση των καρπών αυτής της ανάπτυξης σ’ όλους τους πολίτες. 
     Τα αποτελέσματα σας τα είπα. Έχουμε μείωση των εγγεγραμμένων ανέργων, μείωση του εθνικού ποσοστού ανεργίας, σύμφωνα και με την Eurostat και την Εθνική Στατιστική Υπηρεσία. Αυτά τα δύο χρόνια ο Ο.Α.Ε.Δ. έχει καταφέρει να αναδειχθεί σ’ ένα σημαντικό κρίκο: Κρίκο αναπτυξιακής αλυσίδας των πολιτικών που εμείς έχουμε και εφαρμόζουμε. Έχει καταφέρει να αποκαταστήσει τις σχέσεις εμπιστοσύνης με τους δικαιούχους, δηλαδή τους ανέργους, τους εργαζόμενους και τις επιχειρήσεις. 
     Όλοι αντιλαμβανόμαστε ότι είναι μια σκληρή προσπάθεια. Ευελπιστούμε ότι μέχρι τα τέλη του 2006 θα έχουμε πλήρη μηχανοργάνωση, οn line, σε όλη την Ελλάδα και θα μπορεί ο καθένας να βλέπει τον εγγεγραμμένο άνεργο. Θα ωφεληθεί πάρα πολύ και ο άνεργος και ο Ο.Α.Ε.Δ. θα εξοικονομήσει χρήματα, για να τα δώσει σε άλλες πολιτικές. 
     Όλοι αντιλαμβάνονται σήμερα ότι γίνεται πάρα πολύ μεγάλη προσπάθεια. Κανείς δεν επιχαίρει, όταν υπάρχει έστω κι ένας άνεργος. Ο σχεδιασμός των προγραμμάτων σήμερα δεν γίνεται με μικρές παραλλαγές και με νόμους για να διορίζουμε μόνιμους στο δημόσιο με προγράμματα κατάρτισης, αλλά με ριζικά διαφορετική φιλοσοφία, με άλλες προτεραιότητες. Σχεδιάσαμε και σχεδιάζουμε τα προγράμματα με μοναδικό γνώμονα τη συστηματική καταχρηστική επιδότηση των λίγων και ευνοημένων επιχειρήσεων που εσείς είχατε κατά κόρον. Όλα τα προγράμματα που κάνατε, σε όλες τις πολιτικές σας, ήταν για να ευνοηθούν κάποιοι λογιστές, για να πάρουν τα προγράμματα κάποιοι ή κέντρα, ώστε να κάνουν την κατάρτιση κάποιοι. 
     Η δική μας πολιτική έχει κανόνες και δεν μπαίνει σ’ αυτήν τη λογική, γιατί τα προγράμματα απασχόλησης και κατάρτισης στοχεύουν σε κάποιες ομάδες, όπως τα άτομα με ειδικές ανάγκες, οι ανύπαντρες μητέρες, οι νέοι. Στοχεύουν σε κάποιες ομάδες του πληθυσμού με έντονα προβλήματα ανεργίας. Τέτοιες ομάδες είναι οι γυναίκες, οι νέοι, αλλά και άτομα μεγαλύτερης ηλικίας, κοντά στη σύνταξη. 
     Έχουμε το πρόγραμμα της τελευταίας πενταετίας, με το οποίο δίνουμε 26 ευρώ την ημέρα –είναι 650 ευρώ το μήνα- για να μπορεί να απασχοληθεί κάποιος και να φτάσει στη σύνταξή του, αλλά αυτό αφορά και δημοτικές επιχειρήσεις και νομικά πρόσωπα ιδιωτικού δικαίου, πέραν των ιδιωτών. Και αυτό είναι μία μεγάλη ανάσα για τους μακροχρονίως ανέργους.
     (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
     Απευθυνόμαστε σε όλες τις επιχειρήσεις –και ιδιαίτερα στις μικρομεσαίες επιχειρήσεις- και στους αυτοαπασχολούμενους. Πρέπει, επίσης, να ξέρετε ότι οσονούπω θα έρθει το εργασιακό νομοσχέδιο-σκούπα, όπου εκεί θα έχουμε και την κινητροδότηση. Θα δίνουμε κίνητρα σ’ αυτούς που παίρνουν ανέργους και προσλαμβάνουν μέσα από τον ΟΑΕΔ και όχι από τα ιδιωτικά γραφεία, που εσείς…
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, είπατε για το εργασιακό ή για το ασφαλιστικό νομοσχέδιο;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είπα για το εργασιακό και όχι για το ασφαλιστικό. Μετά το ασφαλιστικό, θα έρθει το εργασιακό και εκεί μέσα θα υπάρχει η κινητροδότηση, θα δίνουμε δηλαδή κίνητρα για να μπορεί πράγματι να βρει ο ΟΑΕΔ τη θέση που του αξίζει και του πρέπει.
      Θα πρέπει, μάλιστα, στο σημείο αυτό να γνωρίζουμε ότι όσον αφορά τη διατήρηση των θέσεων στα «STAGE», το 40% απ’ αυτούς που καταρτίζονται και εκπαιδεύονται, παραμένουν στη θέση που εργάζονται και έχουν μόνιμη θέση εργασίας. Είναι πολύ μεγάλο το ποσοστό. Ποτέ δεν υπήρχε στο παρελθόν τέτοιο ποσοστό, γιατί και οι αναλυτικές δαπάνες της πολιτικής της απασχόλησης τα δύο τελευταία χρόνια έχουν αυξηθεί σημαντικά, με αξιοποίηση των εθνικών και κοινοτικών πόρων.
     Κάποιος συνάδελφος είπε σωστά ότι είναι επτά εκατομμύρια λιγότερα εγγεγραμμένα στον Ο.Α.Ε.Δ.. Τα επτά εκατομμύρια λιγότερα είναι γιατί σταμάτησε το ειδικό καθεστώς επιδότησης και η εταιρεία αυτή τελείωσε και βγήκαν στη σύνταξη. Δεν είναι ότι μειώθηκαν τα έσοδα του Ο.Α.Ε.Δ.. Με το ν. 2891, σε κάθε εταιρεία που τελειώνει το ειδικό καθεστώς επιδότησης, αυτά τα λεφτά αφαιρούνται. Αυτά είναι τα λιγότερα λεφτά.
     Μην κάνετε, λοιπόν, τρικ με τον προϋπολογισμό του Ο.Α.Ε.Δ.. Από το 2000 μέχρι το 2004, ο Ο.Α.Ε.Δ. έχει εντάξει έργα αξίας 1,6 δισεκατομμυρίου ευρώ, εκ των οποίων στα τέσσερα χρόνια εμείς έχουμε τα μισά, δηλαδή, πάνω από 800.000.000 ευρώ. Εξάλλου, δεν είναι τυχαίο ότι ο βαθμός απορρόφησης πόρων του Επιχειρησιακού Προγράμματος Απασχόλησης και Επαγγελματικής Κατάρτισης είναι ο μεγαλύτερος απ’ όλα τα τομεακά επιχειρησιακά προγράμματα. Αυτό οφείλεται στους υψηλούς βαθμούς απορρόφησης που παρουσιάζει ο Ο.Α.Ε.Δ..
     Από τον κίνδυνο να χαθούν πολύτιμοι, για τη χώρα μας, κοινοτικοί πόροι –ως αποτέλεσμα της αποτελεσματικότητας που εσείς είχατε και είδαμε πόσοι χάθηκαν- καταφέραμε να κάνουμε τον Ο.Α.Ε.Δ. το μεγαλύτερο τελικό δικαιούχο και συνεχώς να προκηρύσσει νέα ειδικά και στοχευμένα προγράμματα απασχόλησης και κατάρτισης. 
     Ειδικά για τις γυναίκες, για πρώτη φορά το 2005, στο Πρόγραμμα Απασχόλησης η άνεργη μητέρα ενός τουλάχιστον ανήλικου τέκνου υπάγεται στις κατηγορίες αυξημένης επιδότησης κατά 25% τουλάχιστον. Η νέα γυναίκα επιχειρηματίας που επιχορηγείται από τον Ο.Α.Ε.Δ.,  έχει τη δυνατότητα να δημιουργήσει τη δική της επιχείρηση στο χώρο της κατοικίας της, εφόσον είναι μητέρα παιδιού σε προσχολική ηλικία ή φροντίζει συγγενικά άτομα με αναπηρία. Αυτές είναι στοχευμένες πολιτικές.
     Συνεκτιμούμε πλέον το κόστος του παιδικού σταθμού στο απαιτούμενο για ένταξη πρόγραμμα, σύνολο παραστατικών, δηλαδή, το 40% της συνολικής επιδότησης. 
     Είναι προγράμματα που δεν τα είχατε ποτέ. Δεν ήταν στοχευμένες, αλλά άστοχες οι παρεμβάσεις και το μόνο που ωφελούνταν ήταν το κόμμα και οι «ημέτεροι», κανείς άλλος.
     Υλοποιούμε ολοκληρωμένες παρεμβάσεις υπέρ των χιλιάδων ανέργων γυναικών. Προκηρύσσουμε έργα και προγράμματα που απευθύνονται κυρίως σε γυναίκες, όπως είναι η επιχορήγηση δραστηριοτήτων με αντικείμενο τον πολιτισμό, αλλά και το λιανεμπόριο.
     Για τους νέους υπάρχουν ειδικά προγράμματα με κίνητρα στις επιχειρήσεις για την απασχόλησή τους, αλλά και προγράμματα απόκτησης εργασιακής εμπειρίας στο δημόσιο και ιδιωτικό τομέα. 
     Για την πρόληψη της μακροχρόνιας ανεργίας, αφιερώσαμε τουλάχιστον το 67% των θέσεων εργασίας, καθώς οι μακροχρόνια άνεργοι προηγούνται από όλους.
     Και βέβαια, για τα άτομα αυτά, από το 1999 μέχρι τις αρχές του 2004, δηλαδή, την τελευταία πενταετία –γιατί λέτε ότι κάνουμε την ίδια πολιτική- είχατε διαθέσει μόνο χίλιες πεντακόσιες θέσεις για την απασχόληση. Μέσα σε δύο χρόνια έχουμε τρεις χιλιάδες εξακόσια άτομα χρόνια ανέργους, που έχουν κάνει χρήση αυτού του προγράμματος και με αυξημένες κατά 25% επιδοτήσεις. 
     Άρα, όταν είναι σωστές οι πολιτικές βελτιώνονται και δεν ακυρώνονται. Γιατί μας κατηγορείτε, λοιπόν, ότι εμείς εφαρμόζουμε τις δικές σας πολιτικές και δεν λέτε μάλιστα ότι σε μερικά σημεία τις βελτιώνουμε και ό,τι δεν είναι σωστό το απορρίπτουμε;
     Ας έρθω και στο ν. 3227, για τον οποίο επαίρεστε. Με το νόμο αυτό ψηφίστηκαν ενεργητικά μέτρα απασχόλησης και ψηφίστηκε το Φεβρουάριο του 2004, ένα μήνα προ των εκλογών. Ύστερα από επανειλημμένες συστάσεις της Ευρωπαϊκής Ένωσης, λόγω της αναγκαιότητας της Ευρωπαϊκής Ένωσης ανταποκριθήκατε ένα μήνα προ των εκλογών. Μάλιστα τον γράψατε και στο πόδι αυτόν το νόμο.
     Ας πάρουμε για παράδειγμα το άρθρο 1. Αφορά τη μετατροπή του επιδόματος ανεργίας σε επίδομα απασχόλησης. Το εφαρμόσαμε και η πρώτη μας πολιτική σκέψη και διακήρυξη ήταν ότι μετατρέπουμε τα επιδόματα ανεργίας σε επιδόματα απασχόλησης στον Ο.Α.Ε.Δ., γιατί πιστεύουμε στη φιλοσοφία αυτή. Είναι δική μας αυτή η φιλοσοφία. Εγώ δεν αντιλέγω ότι είναι δικό σας το άρθρο 1 του ν. 3227, αλλά είναι μια φιλοσοφία δική μας που εμπνέεται από τη φιλελεύθερη λογική που έχουμε για να υπηρετούμε την απασχόληση και όχι την τεμπελιά, όχι την ανεργία. Άρα, λοιπόν, αυτό εφαρμόζεται. Εφαρμόζουμε, λοιπόν, το άρθρο 1 και μάλιστα εσείς το είχατε κάνει δώδεκα μήνες και εμείς το κάναμε δεκαοχτάμηνο και αναβαθμίζουμε μάλιστα, κάνουμε πιο ελκυστικό αυτό το πρόγραμμα της επιδότησης της απασχόλησης.
     Για το άρθρο 2, δηλαδή, τη μείωση των εργοδοτικών εισφορών για ορισμένες κατηγορίες ανέργων, ήθελα να πω τα εξής: Δεν κατανοώ ούτε την πρωτοτυπία των διατάξεων του άρθρου 2 του ν. 3227, αλλά ούτε και την εμμονή σας σήμερα. Σήμερα ο στόχος της ενθάρρυνσης των εργοδοτών να προσλαμβάνουν ανέργους που ανήκουν σε ευάλωτες ομάδες του πληθυσμού, όπως οι άνεργες μητέρες, τα ανήλικα τέκνα, οι νεοεισερχόμενοι στην αγορά εργασίας, τα άτομα προχωρημένης ηλικίας, ικανοποιείται πλήρως μέσω των συγκεκριμένων παρεμβάσεων της επιδότησης απασχόλησης μέσω των προγραμμάτων του Ο.Α.Ε.Δ.. Μάλιστα επιδοτούμε κατά πολύ περισσότερο, από ό,τι παλιότερα. 
     Έτσι μπορεί να υπάρξει αυτή η απασχόληση, διότι η  μείωση των εισφορών, αγαπητοί συνάδελφοι, έχει πάρα πολύ μεγάλο ρίσκο. Γνωρίζουμε και από το παρελθόν τι έγινε, όταν μειώσαμε τις ασφαλιστικές εισφορές. Σε μια χώρα, όπου η εισφοροδιαφυγή πλησιάζει πάνω από 2.000.000.000 ευρώ, σε μια χώρα όπου πραγματικά μια μείωση των εισφορών σημαίνει για μερικούς εργοδότες απαλλαγή των υποχρεώσεών τους, αντιλαμβάνεστε τι μπορεί να φέρει. Προτάσεις και μοντέλα ανασφάλιστης εργασίας και ιδιότυπης εργοδοτικής ασυλίας από την υποχρέωση καταβολής εργοδοτικών εισφορών που τη συναντά κανείς μόνο στο απώτερο παρελθόν και καμία φορά και στη μνημειώδη ομιλία του Αρχηγού σας για το Λαύριο. Αυτά πιστεύω ότι και εσείς σήμερα πιστεύετε ότι θέλουν αναθεώρηση.
     Η εξατομικευμένη παρέμβαση προχωρά με πολύ ικανοποιητικούς ρυθμούς. Αρκεί να σας πω ότι παραλάβατε την εξατομικευμένη παρέμβαση, το προφίλ του ανέργου, στο 15% με επιτήρηση από την Ευρωπαϊκή Ένωση, με κόκκινο από την Ευρωπαϊκή Ένωση και σήμερα έχουμε φθάσει στο 75% και εντός του 2006, θα έχουμε πλήρη εξατομικευμένη παρέμβαση για όλους τους ανέργους.
     Εμείς σας καλούμε να παρακολουθήσετε από κοντά την εργασία που γίνεται στον Ο.Α.Ε.Δ., να έχετε μια αυθεντική εικόνα και να βοηθήσετε σ’ αυτήν τη μεγάλη προσπάθεια. Το έχω ξαναπεί άλλωστε ότι η ανεργία δεν είναι υπόθεση της Νέας Δημοκρατίας ή της Αριστεράς ή του ΠΑ.ΣΟ.Κ.. Η ανεργία είναι υπόθεση όλων μας. Πρέπει όλοι να συνεισφέρουμε για να μπορέσουμε πραγματικά να βοηθήσουμε να μειωθεί η ανεργία, για να μη φθάσουμε σ’ αυτό το φαινόμενο να έχει η χώρα μας τη μεγαλύτερη ανεργία στην Ευρώπη με 11,3% όπως την παραλάβαμε. 
     Αν οι πολιτικές σας ήταν καλές, αν τα κάνατε σωστά τα πράγματα, γιατί έφθασε η ανεργία στο 11,3%; Τουλάχιστον αναγνωρίστε -και αν δεν το αναγνωρίζετε ελάτε να δείτε τα στοιχεία για το πώς παράγεται η ανεργία και πώς καταγράφεται- ότι είμαστε σε μια πτωτική τάση. Αυτό το λέει και η EUROSTAT, το λέει και η Στατιστική Υπηρεσία, το λέει και η υπηρεσία τής Π.Α.Ε.Π., η εγγεγραμμένη ανεργία. Για όλα αυτά δίνουμε καθημερινή μάχη, για να μπορέσουμε πραγματικά να βοηθήσουμε το σημερινό άνεργο.
     Στον τομέα της κατάρτισης, ποιος υπονόμευσε το σημαντικό θεσμό της συνεχιζόμενης κατάρτισης με πελατειακή λογική;
     Τα προγράμματα και τα κονδύλια ήταν συγκεκριμένα και λιγοστά. Δεν το λέω εγώ, αλλά η κοινωνία βοούσε τότε για τα Κ.Ε.Κ. ότι αλλοίωναν τον ανταγωνισμό και ήταν σε ημέτερους. 
     Επίσης, υποτίμησε το θεσμό της ενδοεπιχειρησιακής κατάρτισης μέσω line. Πού κάνατε ενδοεπιχειρησιακή κατάρτιση; 
     Στόχος μας είναι σήμερα τα προγράμματα κατάρτισης, που ωφελούν και τους εργαζόμενους και τις επιχειρήσεις, να είναι στοχευμένα, να είναι για όλους και για όλες. 
     Οι ελεγκτές των προγραμμάτων ορίζονται πλέον για πρώτη φορά με κλήρωση και είναι πάντα δύο έναντι ενός που ήταν στο παρελθόν. Άρα, να η διαφάνεια, να η διαφορά. 
     Θα σας αναφέρω συγκεκριμένα στοιχεία. Σήμερα η παρακολούθηση διεκπεραίωσης και αποπληρωμής των προγραμμάτων γίνεται πλέον με ηλεκτρονικό τρόπο και σε εξαιρετικά σύντομο χρονικό διάστημα. Είναι λυπηρό ότι σήμερα η Αξιωματική Αντιπολίτευση συμπαρατάσσεται με όσους δεν επιθυμούν την εξυγίανση του συστήματος της κατάρτισης. 
     Σας είπα για τα Προγράμματα «STAGE» που έχουμε στην Ελλάδα από το 1997 και για το νόμο που ψηφίσατε –μέχρι εκεί φτάσατε- για να τους προσλάβετε στο δημόσιο. Σήμερα δηλώνω κατηγορητικά ότι εμείς δεν έχουμε διορίσει ούτε ένα «STAGE» στο δημόσιο και έρχεστε εδώ και μας εγκαλείτε, όταν με νόμο διορίσατε σε μια νύχτα από προγράμματα κατάρτισης μόνιμους στο δημόσιο. 
     Αυξήσαμε τις αποζημιώσεις των ανέργων. Πόσα δίνατε εσείς στους «STAGE»; Δίνατε 300 ευρώ. Σήμερα είναι 500 με 600 ευρώ. Είναι μια άλλη διαφορά προσθετική απ’ αυτές που είχατε εσείς στο θέμα της κατάρτισης. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Όσον αφορά το ν. 2643, γιατί το συζητάτε; Εμείς παραλάβαμε δικό σας διαγωνισμό του 2002, για να βγάλουμε τα αποτελέσματα το 2004. Σήμερα εμείς προκηρύξαμε ένα διαγωνισμό που έγινε το Δεκέμβριο του 2004 και δώσαμε παράταση για πέντε μήνες, διότι έφερναν στοιχεία λανθασμένα. Πράγματι, ο ν. 2643 θέλει βελτίωση και θα το κάνουμε, διότι είναι δαιδαλώδης και υπάρχει πολύ μεγάλη καθυστέρηση. Το ξέρετε καλύτερα από εμάς, γιατί άλλωστε και εσείς το ίδιο είχατε κάνει. Άρα, εδώ θα πρέπει η έκδοση των αποτελεσμάτων να βγαίνει πιο γρήγορα. Δεσμεύτηκαν και ο Υπουργός και ο Γενικός Γραμματέας ότι εντός του Ιουνίου θα έχουν βγει τα αποτελέσματα στην Ένωση των Ατόμων με Ειδικές Ανάγκες. Όμως, σ’ αυτήν την Εθνική Επιτροπή είναι και οι φορείς και παρακολουθούν την ταλαιπωρία και τι έχει υποστεί ο Ο.Α.Ε.Δ., για να μπορέσει να κατηγοριοποιήσει και να έχει αντικειμενικές κρίσεις. 
     (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Υπουργού)
     Τέλος, μιλάτε για κομματικές διώξεις. Μήπως, είναι δίωξη ένας που πουλάει πράσινες κάρτες σε μετανάστες -δεν λέω για τις πράσινες κάρτες του ΠΑ.ΣΟ.Κ., αλλά γι’ αυτές των μεταναστών- όταν συλληφθεί και παραπεμφθεί γι’ αυτό; Πρέπει να ξέρετε ότι η ατιμωρησία, η χαλαρότητα κάθε ηθικού ενδοιασμού και η κομματική εύνοια στους παρανομούντες είναι νοοτροπίες και πρακτικές που καταδικάστηκαν από τον ελληνικό λαό. Ο κύριος, λοιπόν, που πούλαγε πράσινες κάρτες, λυπάμαι, αλλά πρέπει να τιμωρηθεί. Και αυτό δεν είναι δίωξη. 
     ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Υπουργέ. Έχετε και άλλο χρόνο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνω, κύριε Πρόεδρε.
     Η αγωνία σας δεν είναι για τα «γαλάζια» παιδιά. Τα έχετε κατατάξει εκεί που τα κατατάξατε είκοσι χρόνια. Η αγωνία σας είναι πώς θα διατηρήσετε ένα φαύλο, πράσινο κράτος, χωρίς έλεγχο, χωρίς τιμωρία γι’ αυτούς που είχαν λειτουργήσει, όπως αυτός που σας είπα προηγουμένως που πούλαγε τις πράσινες κάρτες στον Ο.Α.Ε.Δ..
     Έρχομαι στο θέμα των εργασιακών συμβούλων, γιατί έγινε μεγάλη συζήτηση και σπέκουλα. Ποια είναι η διαδικασία; Είναι προσλήψεις με συμβάσεις έργου…
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχει τελειώσει ο χρόνος σας. Έχετε άλλα είκοσι λεπτά στη δευτερολογία σας και την τριτολογία σας. Κλείστε σας παρακαλώ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, δεν θα δευτερολογήσω. 
     ΠΡΟΕΔΡΕΥΩΝ (Σωτήρης Χατζηγάκης): Πώς δεν θα δευτερολογήσετε;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Λέω, λοιπόν, ότι η διαδικασία είναι απόλυτη νόμιμη. Έχουμε συμβάσεις έργου, σύμφωνα με το ν. 2527/1997, που είναι δικός σας νόμος. Το έργο σήμερα έχει πολύ πιο αυστηρές προδιαγραφές και τα προσόντα που ζητάμε να έχει, είναι πολύ πιο συγκεκριμένα, πολύ πιο αυστηρά και με μεγαλύτερη διαδικασία. 
     Κυρίες και κύριοι συνάδελφοι, σε εσάς που μιλήσατε για τρεις εφημεριδούλες, σας λέω ότι κατατέθηκαν δέκα χιλιάδες βιογραφικά σημειώματα. Αυτό προς απάντηση στη δημοσιοποίηση της διαδικασίας.
     Δεύτερον, μιλάτε για τις ημερομηνίες. Σε ανάλογη πρόσκληση εκδήλωσης ενδιαφέροντος το 2001 για διακόσια άτομα ετέθη προθεσμία έντεκα ημερολογιακών ημερών από τις 21.12.2001 έως τις 31.12.2001, δηλαδή, μέσα στις γιορτές των Χριστουγέννων. Αυτό εμείς δεν το κάναμε. Αυτοί είχαν δυο Σαββατοκύριακα, δυο κλειστές αργίες τα Χριστούγεννα και δυο ημιαργίες. Προσλήψεις που έγιναν την προηγούμενη φορά με Υφυπουργό το Χρήστο Πρωτόπαπα. Αντιλαμβάνεστε, λοιπόν, ότι σήμερα δεν μπορούμε να μιλάμε για αδιαφανείς διαδικασίες.
     Οι εργασιακοί σύμβουλοι κατέθεσαν δέκα χιλιάδες βιογραφικά και γίνεται η επιλογή με τα μόρια. Να σας πω και κάτι; Αυτή είναι μίσθωση έργου για δύο χρόνια να βοηθούν τους εργασιακούς συμβούλους. Δεν είναι ούτε αυτές προσλήψεις εξαρτημένης και μόνιμης εργασίας, όπως κάνατε εσείς.
     Τελειώνοντας,...
     ΠΡΟΕΔΡΕΥΩΝ (Σωτήρης Χατζηγάκης): Είναι η τρίτη φορά που το λέτε, κύριε Υπουργέ, ολοκληρώστε παρακαλώ. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι καιρός χρέους και ευθύνης. Πρέπει όλοι, τα κόμματα και οι φορείς να αναλάβουμε τις ευθύνες μας και να δώσουμε όλοι μαζί τη μάχη, χωρίς αγκυλώσεις, χωρίς ψυχώσεις, χωρίς παραληρήματα του παρελθόντος, ώστε να χτυπηθεί η ανεργία, για να μπορέσουμε πράγματι να είμαστε περήφανοι σε μια ευνομούμενη δημοκρατία, σε μια κοινωνία. Όσο λιγότεροι άνεργοι, τόσο ευτυχέστεροι πολίτες. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε. 
     Θα προσμετρώ το χρόνο και από τις δευτερολογίες, κύριε Υπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εντάξει, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Η Κοινοβουλευτική Εκπρόσωπος του ΠΑ.ΣΟ.Κ., κ. Χριστοφιλοπούλου έχει το λόγο.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριοι συνάδελφοι, απουσιάζει ο Υπουργός Απασχόλησης, μιμούμενος τον Πρωθυπουργό του. Και πώς να μην απουσιάζει άλλωστε και να αφήνει να βγάλει τα κάστανα από τη φωτιά ο κύριος Υφυπουργός, όταν ο ίδιος ο Πρωθυπουργός σήμερα κατ’ επανάληψη, ήταν απών από μία σοβαρότατη διαδικασία -του κατατέθηκε επίκαιρη ερώτηση- για ένα ζήτημα, για το οποίο η χώρα μας έχει διασυρθεί διεθνώς. Ένα ζήτημα καταπάτησης ανθρωπίνων δικαιωμάτων, το οποίο αντιμετωπίστηκε για άλλη μια φορά από τον κύριο Υπουργό Δημόσιας Τάξης, με έναν τρόπο που παρέπεμψε σε μία τυπική αμφιλεγόμενη νομιμότητα, λες και δεν υπάρχουν πολιτικές ευθύνες σ’ αυτή τη χώρα και με έναν τρόπο που παρέπεμψε στο διαίρει και βασίλευε.
     Μα, ποιος φταίει; Φταίνε οι Πακιστανοί που τσακώνονται μεταξύ τους! Ποτέ δεν φταίει η Κυβέρνηση! 
     Το δεύτερο σχόλιο που θέλω να κάνω είναι ότι βεβαίως δεν μπορεί ή δεν θέλει να έρθει ο Πρωθυπουργός, αλλά δεν μπορεί να πει τίποτα και ο Υπουργός για τα ψέματα που είπε ο τότε Υπουργός, ο πρώην Υπουργός Δημόσιας Τάξης, στην επιτροπή της Βουλής. Αυτός είναι ο σεβασμός του κόμματος που μας κυβερνά σήμερα και της Κυβέρνησης, στην κοινοβουλευτική διαδικασία, που είναι μία από τις ύψιστες εκφράσεις της δημοκρατίας μας. 
     Και όχι μόνο αυτό, κύριοι συνάδελφοι, αλλά είδαμε και ακούσαμε και σήμερα πολλά από τον κύριο Υφυπουργό, τα οποία συνιστούν –θα είμαι πολύ επιεικής- αναλήθειες, αλλά φοβούμαι πολύ και ψεύδη. Αλλά βεβαίως, το είπα και πριν, για ένα τέτοιο μείζον θέμα που διασύρεται η χώρα ψεύδεται ασυστόλως ο κ. Βουλγαράκης στην επιτροπή της Βουλής και ο κάθε Υπουργός έρχεται εδώ και λέει ό,τι θέλει. Και όλα αυτά, με την κάλυψη ενός απόντος Πρωθυπουργού. 
     Τώρα, πόσο σοβαρές είναι αυτές οι δραστηριότητες που δεν άφησαν τον Πρωθυπουργό μας να έρθει, όπως μας είπε χθες ο Κυβερνητικός Εκπρόσωπος, δεν γνωρίζω. Ίσως ο ελληνικός λαός θα άξιζε τον κόπο να πληροφορηθεί, αλλά δυστυχώς ο κ. Πολύδωρας δεν μας πληροφόρησε. Θα επανέλθουμε στο θέμα. 
     Ας πάμε, όμως, κυρίες και κύριοι συνάδελφοι, στο θέμα που μας απασχολεί σήμερα και που είναι ο Ο.Α.Ε.Δ.. Ο Ο.Α.Ε.Δ., κύριε Υφυπουργέ,  θα έπρεπε να είναι ένα σημαντικότατο εργαλείο στα χέρια σας, ο κυριότερος οργανισμός σας σε μια πολιτική απασχόλησης που θα είχατε εσείς, ως Υπουργείο Απασχόλησης, σε συνδυασμό με άλλες πολιτικές άλλων Υπουργείων, του Υπουργείου Ανάπτυξης, του Υπουργείου Οικονομίας, του Υπουργείου Παιδείας, αν θέλατε περαιτέρω από τις δικές μας προσπάθειες να προχωρήσετε στη ριζική μεταρρύθμιση, αποκέντρωση, ενδυνάμωση της παρουσίας των κοινωνικών εταίρων, ούτως ώστε να τον καταστήσετε πλέον ευέλικτο και από το παρελθόν και αποτελεσματικότερο. Εκεί, κύριε Υφυπουργέ, θα είχατε την Αξιωματική Αντιπολίτευση στο πλευρό σας. Θα ασκούσαμε δημιουργική κριτική και θα ήμασταν στο πλευρό σας και θα σας στηρίζαμε. Σήμερα ακόμα, δυστυχώς, δεν μπορώ να είμαι τόσο δημιουργική, γιατί υπάρχουν πραγματικά πολύ σοβαρά στοιχεία. 
     Τώρα, τι έχουμε δει τα τελευταία δύο χρόνια στον Ο.Α.Ε.Δ.; Έχουμε δει μία πλήρη αδιαφάνεια. Τα πάντα τελούνται στο σκότος.
     Πριν αρχίσω λέγοντας για το τι γίνεται σήμερα στον Ο.Α.Ε.Δ. –γιατί θα καταλήξω την ομιλία μου, κύριε Υφυπουργέ, δίνοντας το δικό μας πλαίσιο, τις δικές μας προτάσεις, εκεί που βλέπουμε εμείς ότι πρέπει να πάνε τα πράγματα-  θα ήθελα να σας θυμίσω ότι μας ακούνε κάποιοι άνεργοι αυτή τη στιγμή και εγώ δεν θέλω, δεν μου επιτρέπεται από το Βήμα αυτό, να λαϊκίσω και να κλάψω υπέρ κάποιων ανέργων. Αυτό που πρέπει να κάνω είναι να δω πολύ προσεκτικά τι απαντήσατε και τι θα κάνετε, να το κριτικάρω και να φέρω προτάσεις ως Αξιωματική Αντιπολίτευση. Άρα, όχι άλλα δάκρυα, όχι άλλα ψέματα, όχι άλλα ταξίματα και όχι άλλες υποσχέσεις, κύριε Υφυπουργέ. 
     Αρχίζω, λοιπόν, από τα Κέντρα Προώθησης της Απασχόλησης, ένα θεσμό που εμείς σχεδιάσαμε -δεν έχει σημασία- και εσείς τον συνεχίσατε. Εγώ θα σας έλεγα, μπράβο, αν τον συνεχίζατε όπως οφείλατε. Διότι τι κάνατε με τα Κέντρα Προώθησης της Απασχόλησης, που δεν είναι άλλο από το σπίτι του ανέργου, εκεί που ο άνεργος ή η άνεργη χτυπάει την πόρτα και θέλει πληροφόρηση, υποστήριξη και θέλει κάτι παραπάνω από το δεκάλεπτο, στο οποίο έχετε αναγάγει τη διαδικασία εξατομικευμένης υποστήριξης του ανέργου –ένα δεκάλεπτο είναι η όλη ιστορία, τσακ-τσακ και έφυγε- και όλο αυτό για να αυξήσετε τους δείκτες και να σας δώσει τα «μπράβο» που μας αναφέρατε, η Ευρωπαϊκή Ένωση; Πώς το κάνατε και πώς το κάνετε αυτό; Προσλαμβάνοντας, τήδε κακείσε,  όποιον ναναι. Όποιον να ’ναι;  Ναι, όποιον να ’ναι. Όχι μόνο χωρίς διαδικασίες, αλλά και χωρίς ειδικότητες που να μπορούν να στηρίζουν τους ανέργους. 
     Σας άκουσα πολύ προσεκτικά, αγαπητέ κύριε Υφυπουργέ, να μιλάτε για εργασιακούς συμβούλους. Βεβαίως ο διοικητής που κάθεται πίσω σας θα σας διόρθωνε γιατί στα κείμενα είστε πιο προσεκτικοί, ίσως λόγω Ευρωπαϊκής Ένωσης και δεν μιλάτε για εργασιακούς συμβούλους γιατί δεν μπορείτε. Γιατί, ενώ είχατε πάρει απόφαση με πράξη Υπουργικού Συμβουλίου της Κυβέρνησης σας, επί υπουργίας του κ. Παναγιωτόπουλου, για να προχωρήσετε κανονικότατα και με το νόμο σ’ αυτές τις προσλήψεις, όπως κάναμε και εμείς -και έχω όλο το πακέτο εδώ των δικών μας προκηρύξεων με διαδικασία, μετά από πράξη Υπουργικού Συμβουλίου- και ενώ υπήρχε από τον προηγούμενο Αύγουστο αυτή η πράξη Υπουργικού Συμβουλίου, τι κάνατε; Την πήρατε πίσω. Γιατί την πήρατε πίσω; Για να προσλάβετε ό,τι πτυχιούχους θέλετε εσείς, όπως γεωλόγους, ιχθυολόγους. Δεν έχω τίποτα μ’ αυτές τις ειδικότητες, είναι χρήσιμες και εξαιρετικές, αλλά δεν μπορεί ένας τεχνικός ή ένας μουσικός να έχει τα εργαλεία εκείνα, τις επιστημονικές γνώσεις εκείνες για να υποστηρίξει έναν άνεργο και μία άνεργη. Άρα, ισοπεδώσατε τους πάντες και βάλατε και διακόσιους αποφοίτους λυκείου. 
     Έστω, λοιπόν, ότι κάποιους απ’ αυτούς τους θέλατε σε βοηθητικές εργασίες και βεβαίως τα Κέντρα Προώθησης της Απασχόλησης θέλουν και βοηθητικές εργασίες, όμως τι κάνατε; Νύχτα βγήκε η προκήρυξη, μέσα σε δύο μέρες έπρεπε να καταθέσουν τα χαρτιά, δεν το είδε κανείς –καταγγελίες απίθανες- την εποχή εκείνη «σηκώθηκε» το θέμα και μετά τελείωσε. 
     Τι μαθαίνουμε τώρα; Θέλω να μου απαντήσετε, κύριε Υφυπουργέ. Τώρα που προσλαμβάνονται αυτοί που ονομάσατε εσείς «εργασιακοί σύμβουλοι», χωρίς αιδώ, πώς προσλαμβάνονται; Περνάνε κανονικά από την υπηρεσία του προσωπικού του Ο.Α.Ε.Δ. ή περνάνε μέσα από το γραφείο του κυρίου διοικητή; Και απαντήστε μου, υπάρχουν και παιδιά και αδελφοί μελών της διοίκησης του Ο.Α.Ε.Δ.; Γιατί κάτι τέτοιο ακούμε. Απαντήστε μου και καταθέστε στα Πρακτικά, παρακαλώ, τυχόν στοιχεία και αν δεν καταθέσετε θα σας κάνουμε ερώτηση. Όχι ότι στις επανειλημμένες ερωτήσεις μας, τόσο δικές μου όσο και πολλών άλλων συναδέλφων από το ΠΑ.ΣΟ.Κ, απαντήσατε ποτέ με τρόπο συγκεκριμένο, δίνοντας δεδομένα και πραγματικά σεβόμενος την κοινοβουλευτική διαδικασία. 
     Γιατί, πραγματικά, κύριε Υπουργέ, και κάνω μία παρένθεση εδώ, λυπήθηκα, ειλικρινά, όταν σας άκουσα να λέτε «με σκυμμένο το κεφάλι». 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για την ανεργία. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ναι, κύριε Υφυπουργέ, για την ανεργία και να προσέχετε πάρα πολύ γιατί λίγο μετά είπατε στους Βουλευτές του ΠΑ.ΣΟ.Κ ότι θα πρέπει και μας παραινέσατε να παρακολουθούμε τον Ο.Α.Ε.Δ.. Τον παρακολουθούμε πάρα πολύ στενά, αν όμως κάνουμε την άλλη παραίνεση σας, να σκύψουμε το κεφάλι, δεν θα βλέπουμε, δεν θα μπορούμε να παρακολουθούμε τον Ο.Α.Ε.Δ.. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι…
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έτσι πιστεύει η Κυβέρνηση και για αυτό και εκτοξεύει όλες αυτές τις κατηγορίες ότι φταίει το ΠΑ.ΣΟ.Κ  για τα πάντα και παντού βλέπετε σκάνδαλα. Τα δικά σας σκάνδαλά όμως τι τα κάνατε; Τι κάνατε τους κ. Γερασίμου, τους κ. Οικονομόπουλους, τον κ. Λελούδα με τα «λουλούδια» του και όλα αυτά τα « λουλούδια», πραγματικά, που είχατε φέρει και τους αποκεφαλίζατε; 
     Σαράντα τον αριθμό έχετε αποκεφαλίσει με τελευταίο θύμα τον κ. Κωστόπουλο, ο οποίος δεν κατάλαβε. Ακόμα δεν έχει καταλάβει. Η συκοφαντία έχει κάποια όρια. Και η συγκάλυψη έχει και αυτή κάποια άλλα όρια. Δεν μπορείτε να εμπαίζετε ούτε τον ελληνικό λαό ούτε τους ανέργους. 
     Και σας πληροφορώ και επικαλούμαι και μαρτυρίες άλλων συναδέλφων ότι αποφασίσαμε ως Αξιωματική Αντιπολίτευση, μετά από σειρά ερωτήσεων που είχαμε κάνει, να καταθέσουμε αυτήν την επερώτηση διότι, ακριβώς, υπάρχει κατακραυγή. Και δεν υπάρχει μόνο κατακραυγή εκ μέρους των εργαζομένων στον Ο.Α.Ε.Δ., οι οποίοι βιώνουν ένα καθεστώς όπου τα πάντα καθοδηγούνται από τα σκοτεινά δωμάτια του Αλίμου της Διοίκησης. Τα πάντα. Σας τα είπε και ο κ. Τσιόκας πριν εμπεριστατωμένα. Έχετε και διοικητική συγκέντρωση και πολιτική συγκέντρωση των πάντων. Δεν είναι, λοιπόν, μόνο η κατακραυγή των εργαζομένων στον Ο.Α.Ε.Δ.. Αυτό θα ήταν το λιγότερο γιατί είναι πολύ περισσότερη η κατακραυγή των ανέργων. Τι συμβαίνει; 
     Και ας έρθω στα STAGE, τα περίφημα προγράμματα εργασιακής εμπειρίας. Και θα συμφωνήσω με εσάς, κύριε Υπουργέ, ότι όντως το STAGE δεν είναι πρόσληψη. Είναι μια ευκαιρία όμως, αν το χρησιμοποιήσουμε σωστά, ο άνεργος και η άνεργη να αποκτήσουν μια εμπειρία από δουλειά η οποία είναι ταυτόχρονα εκπαίδευση και εργασιακή εμπειρία και να την αξιοποιήσει μετά στην επαγγελματική του ζωή. Τι κάνατε εσείς δυόμισι χρόνια; Έχετε μετατρέψει τον Ο.Α.Ε.Δ. σ’ ένα ατέλειωτο μαγαζί ρουσφετιών μέσω STAGE. STAGE στα Υπουργεία. STAGE στους φορείς. Κάναμε και εμείς STAGE. Για πόσους μήνες ήταν τα δικά μας STAGE; Ξέρετε, κύριε Υπουργέ; Μήπως τα δικά μας STAGE είχαν και ανακοινώσεις και μόρια και ειδικότητες; 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μόνιμοι ήταν. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σας παρακαλώ πάρα πολύ. Όλοι  μόνιμοι ήταν; Καταθέστε στα Πρακτικά, κύριε Υπουργέ. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τι να καταθέσω; Τον ν. 2736;
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μας φέρατε εδώ τρία έγγραφα. Εγώ θέλω να σας παρακαλέσω και να σας προτρέψω, κύριε Υπουργέ, να τα καταθέσετε στα Πρακτικά. Γιατί φοβάστε το Κοινοβούλιο; Το φοβήθηκε ο Πρωθυπουργός σας το πρωί το Κοινοβούλιο. Γιατί το φοβάστε; Καταθέστε στα Πρακτικά αυτά τα έγγραφα. 
     Μα  επιτέλους απουσιάζετε παντελώς. Απουσιάζει ο Πρωθυπουργός το πρωί από το θέμα των Πακιστανών, απουσιάζει ο Υπουργός από το θέμα της απασχόλησης και εσείς έρχεστε εδώ και μας δίνετε κάποια έγγραφα τα οποία αρνείστε να καταθέσετε στα Πρακτικά. Καταθέστε το να το δούμε, να το πάρουμε στα χέρια μας, να πούμε κάτι στη δευτερολογία αν μπορούμε και αν όχι και θέλει μελέτη, θα επανέλθουμε. Τι φοβάστε, δηλαδή; 
     Είχατε τρία έγγραφα που μας δείξατε. Ούτε ένα δεν καταθέσατε. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τι να καταθέσω; Την αγωγή του αλλουνού που έχει το όνομά του; 
     ΠΡΟΕΔΡΕΥΩΝ (Σωτήρης Χατζηγάκης): Μην διακόπτετε, κύριε Υπουργέ. Έχετε την δυνατότητα άλλες δυο φορές να μιλήσετε. Εκτός αν το θέλει η ομιλούσα. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Για απαντήστε μου και κάτι άλλο για το STAGE. Αφού επεκτείνατε τα STAGE στους δεκαοκτώ μήνες και ας είναι αυτά επιδοτούμενα από εθνικούς πόρους, ξέρει η Επιτροπή Ανταγωνισμού της Ευρωπαϊκής Ένωσης κάτι γι’ αυτό; Αν είναι και σε ιδιωτικές επιχειρήσεις; Ή θεωρείτε ότι έχετε κάνει τη «μαγκιά», κύριε Υπουργέ, να τα κάνετε μόνο στο δημόσιο τομέα για να μην επιληφθεί η Επιτροπή Ανταγωνισμού της Ευρωπαϊκής Ένωσης; Γιατί εσείς κόπτεστε από όσο ξέρω -στα λόγια πάντα- για τον υγιή ανταγωνισμό. Εκείνο όμως που κάνετε είναι τόσο αυτές τις διαδικασίες όσο και τις άλλες διαδικασίες για τις επενδύσεις να τις κάνετε με κριτήρια πάντα των δικών σας στενά κομματικών συμφερόντων. 
     Το πρόγραμμα STAGE του Υπουργείου Ανάπτυξης τι κάνει; Προσέξτε, γιατί εδώ έχουμε μετατρέψει τους ανέργους, οι οποίοι μπαίνουν με σειρά, περνάνε τα χαρτάκια τους και μπαίνουν τα ρουσφετάκια μέσα, πάνε και κάνουν ελέγχους αγορανομίας. Ο stagier ο οποίος δεν έχει την έγκριση με ποια ευθύνη; Ποιος υπογράφει γι’ αυτούς τους ελέγχους; Το γνωρίζετε; Απαντήστε μου για το STAGE του Υπουργείου Ανάπτυξης. Σας έχω καταθέσει γραπτή ερώτηση. Αυτό το αναφέρω, κύριε Υπουργέ, γιατί δεν είναι τίποτα άλλο παρά ένα από τα πολλά παραδείγματα. 
     Για να μην αναφερθώ στους ωρομίσθιους εκπαιδευτικούς. Δεν τα λέει η Αξιωματική Αντιπολίτευση για τις παρανομίες σας, κύριε Υφυπουργέ. Τα λέει ο Συνήγορος του Πολίτη. Ούτε αυτόν θέλετε να ακούσετε. Σας έστειλε έγγραφο. Αν θέλετε να το καταθέσω ευχαρίστως, το έχω στα χέρια μου. Για παράνομες προσλήψεις ωρομισθίων εκπαιδευτικών. 
     (Στο σημείο αυτό η Βουλευτής κ. Παρασκευή Χριστοφιλοπούλου              καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Κάνατε τίποτα; Θέλουμε μια απάντηση. Συγκεκριμένη απάντηση. Όχι γενικόλογα, ότι φταίει το ΠΑ.ΣΟ.Κ. και τα θαλασσοδάνεια. 
     Και τέλος, θέλω να σας ρωτήσω δυο πράγματα ακόμα. Γιατί οι συνάδελφοί μου με κάλυψαν και κατά πολύ για τα θέματα των Τ.Ε.Ε. της μαθητείας, που είναι από τους πιο πετυχημένους θεσμούς - που και αυτό το έχετε απαξιώσει.
     Γιατί αφού υπάρχουν λίγα προγράμματα και πολύ λίγη πια, λόγω των δικών σας ενεργειών, συμμετοχή από πλευράς των ανέργων, ξοδεύετε τόσα δισεκατομμύρια και πού; Πείτε το στον ελληνικό λαό τι έχετε ξοδέψει για τις διαφημίσεις που βλέπουμε στις εφημερίδες για τα Τ.Ε.Ε. μαθητείας, για τα οποία η συνάδελφός σας κ. Γιαννάκου έχει φέρει νόμο, που έχει περάσει από την επιτροπή και όταν ψηφιστεί από τη Βουλή στην ουσία θα βάλει λουκέτο στα Τ.Ε.Ε. του Ο.Α.Ε.Δ.. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Κύριε Πρόεδρε, θα πάρω λίγο χρόνο από τη δευτερολογία μου. 
     Πραγματικά αναρωτιόμαστε για το εξής: Επειδή μας είπατε ότι τώρα πια τα φτιάξατε όλα και παίρνετε τα συγχαρητήρια, γιατί παραιτήσατε τον Πρόεδρο της Επαγγελματικής Κατάρτισης Α.Ε., κ. Αβραμόπουλο; Δεν έχω κάτι ούτε με σας, ούτε με τον κ. Βερναδάκη, ούτε με τον κ . Αβραμόπουλο, απλώς αναρωτιέμαι, πολιτικά σκεπτόμενη, πώς ένας Υφυπουργός έρχεται εδώ και λέει «τι καλά που έγιναν τα πράγματα στην κατάρτιση» και πριν από λίγους μήνες παραιτήσατε τον πρόεδρο της κατάρτισης; Κάτι δεν πάει καλά εδώ. Ή τα πράγματα πάνε καλά όπως μας είπατε σήμερα και κακώς καταργήσατε τον κ. Αβραμόπουλο ή καταργήσατε τον κ. Αβραμόπουλο καλώς, γιατί πολύ κακώς πάνε τα πράγματα στην επαγγελματική κατάρτιση. Τι από τα δύο συμβαίνει; 
     Είναι αλήθεια ότι επί δύο χρόνια δεν έχουν πατήσει ορκωτοί λογιστές στην Επαγγελματική Κατάρτιση Α.Ε. και όπως ακούσατε από τους συναδέλφους 33.000.000 ευρώ –αλλιώς πείτε μας εσείς το νούμερο- επιβαρύνθηκε ο προϋπολογισμός από αυτό; 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ρωτάτε και απαντάτε μόνη σας.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μην ενοχλείστε, κύριε Υπουργέ. Θα έχετε χρόνο να απαντήσετε. 
     Όμως, το μείζον θέμα δεν είναι μόνο ο Ο.Α.Ε.Δ.. Ο λόγος που το φέραμε είναι, όπως ακούσατε, ότι είναι ένα από τα εργαλεία. Εδώ, θέλω να σας εγκαλέσω, εσάς και την Κυβέρνηση συνολικά για την παντελή απουσία σχεδίου δράσης για την ανάπτυξη και την απασχόληση αυτής της χώρας και όχι μόνο γιατί οι νόμοι σας είναι πολιτικές που επενδύουν στη φθηνή εργασία ως συγκριτικό πλεονέκτημα για την ανάπτυξη αυτού του τόπου. Είναι ο ν. 3385/2005 που μας φέρατε, που κάνει τις υπερωρίες φθηνές, που κάνει το ωράριο λάστιχο. Και μη μας απαντήσετε ότι είχαμε φέρει νόμο. Ο νόμος ο δικός μας κρατούσε ψηλά τις υπερωρίες και ίσως ως κίνητρο για να αυξηθεί η απασχόληση. Δεν πήγε καλά; Μια δημιουργική νέα κυβέρνηση θα έλεγε πού πήγε καλά και πού δεν πήγε καλά. Δεν θα είχε μόνο μέλημα την ποδηγέτηση των δικαιωμάτων των συνδικαλιστικών ελευθεριών των εργαζομένων με το να φέρει ένα νόμο, ο οποίος, όπως σας είπα, κάνει φθηνή τη δουλειά. Και κάνοντας φθηνή τη δουλειά ευνοεί μονομερώς τους επιχειρηματίες και διευκολύνει τη μη πρόσληψη. Αυτό ισχύει διεθνώς. Και σας καλώ να καταθέσετε ένα παράδειγμα που αυτές οι πολιτικές να έχουν παραγάγει απασχόληση. 
     Τέλος, σχετικά με τα πολλά λόγια περί εγγεγραμμένης ανεργίας, θα ήθελα να θυμίσω ότι μιλάμε για μια παράγκα δίπλα στην Π.Α.Ε.Π.. Διότι παραλάβατε ολοκληρωμένο το λογισμικό σύστημα παρακολούθησης της ανεργίας, το οποίο είχαμε εγκαταστήσει εκεί και είναι λάθος μας που δεν το εγκαινιάσαμε από σεμνότητα, αυτήν που σας ζήτησε ο Πρωθυπουργός και δεν τη βλέπουμε. Από σεμνότητα δεν το εγκαινιάσαμε. 
     Ξέρετε πολύ καλά και ξέρει και ο κ. Ντερτιλής τον οποίο αναφέρατε ποιος ολοκλήρωσε αυτό το σύστημα, το οποίο βάλατε σε πράξη, αλλά, δυστυχώς, το βάλατε με τρόπο στρεβλό και μη αφήνοντας, πραγματικά, τη δυνατότητα όχι μόνο στους αγρότες, αλλά και σε άλλους ανθρώπους που θα αναζητούσαν εργασία, να γραφτούν άνεργοι.
     Είπατε στην Ευρωπαϊκή Επιτροπή και συγκεκριμένα στη EUROSTAT, ότι έχετε την παγκόσμια πρωτοτυπία να λέτε ότι κάποιος είναι άνεργος, παίρνει κάρτα ανεργίας και δεν αναζητεί εργασία; Γιατί οι σύμβουλοί σας, κύριε Υφυπουργέ, θα σας πληροφορήσουν ότι παγκοσμίως η έννοια της ανεργίας συνδέεται με την αναζήτηση της εργασίας. Μέχρι και αυτό διαστρεβλώσατε ως Κυβέρνηση. Δεν έχετε σχέδιο, δεν έχετε πολιτικές, αλλά, τουλάχιστον, μη διαστρεβλώνετε τους πάντες και τα πάντα. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο.
     ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, η ανάπτυξη της επερωτήσεως για τον Οργανισμό Απασχολήσεως Εργατικού Δυναμικού εκ μέρους της Αξιωματικής Αντιπολιτεύσεως είχε και στοιχεία επέλασης της συζητήσεως της ερωτήσεως του Αρχηγού του Συνασπισμού προς τον Πρωθυπουργό της χώρας για το ζήτημα της δήθεν καταπατήσεως ανθρωπίνων δικαιωμάτων Πακιστανών υπηκόων στο πλαίσιο ερευνών που έγιναν εδώ και δύο χρόνια. Και θεωρήθηκε απαραίτητο ως πρόλογος της επερωτήσεως για τον Ο.Α.Ε.Δ. να κατακεραυνωθεί η Κυβέρνηση για το γεγονός ότι δήθεν διεσύρθη η χώρα στην υφήλιο για τις συμπεριφορές αυτές οι οποίες βρίσκονται σε μια προκαταρκτική ακόμη φάση της δικαστικής ερεύνης. 
     Η χώρα μας θα διεσύρετο διεθνώς και θα υφίστατο τραγωδία, κυριολεκτικά, εάν υπήρχε κατά τη διάρκεια των Ολυμπιακών Αγώνων ή λίγο πριν από τους Ολυμπιακούς Αγώνες τρομοκρατικό χτύπημα. Αυτό θα ήταν πλήγμα για τη χώρα, αυτό θα ήταν συμφορά, αυτό θα είχε επιπτώσεις πάνω σε ζωές, σε περιουσίες και στην εικόνα της χώρας ως μιας χώρας που δεν μπορούσε, τελικά, να φέρει σε πέρας ένα απίστευτα πολύπλοκο και σύνθετο εγχείρημα. Το γεγονός ότι δεν συνέβησαν όλα αυτά, το γεγονός ότι η τέλεση των Ολυμπιακών Αγώνων κατέδειξε, παγκοσμίως, ότι η χώρα μας και οργανωτικά και οικονομικά και από πλευράς ασφαλείας επιτέλεσε το χρέος της δεν συγκινεί και δεν αναγκάζει την Αντιπολίτευση να παραδεχθεί αυτό το γεγονός, αλλά εφευρίσκοντας καταπατήσεις δικαιωμάτων αναζητά δήθεν στίγματα στην όλη αυτή ιστορία και προτρέχει και της δικαιοσύνης και της πραγματικότητας επιβεβαιώνοντας ότι στην Ελλάδα, τελικώς, δεν είσαι μόνο ό,τι δηλώσεις, αλλά είσαι και ό,τι σε δηλώσουν. Δεν είναι όμως απαραίτητο να παραδεχθούμε αυτό το οποίο εσείς θέλετε και να υποκύψουμε εμείς το κεφάλι στα στερεότυπα ότι εδώ παραβιάζεται το Σύνταγμα και παραβιάζονται ανθρώπινα δικαιώματα. 
     Εδώ, τελικά, προστατεύθηκε η χώρα και ο λαός της από τρομοκρατικό χτύπημα. Και αναρωτιέμαι αν συνέβαινε κάτι πόσο και ποιο θα ήταν το μένος σας για την Κυβέρνηση, η οποία αμέλησε να λάβει τα μέτρα προστασίας για να το αποτρέψει. Σήμερα, με την πολυτέλεια του ότι δεν συνέβη κάτι, επιδιδόμαστε σε επινοήσεις και εφευρέσεις καταπατήσεων δικαιωμάτων, για να μπορέσουμε να δικαιολογήσουμε τα στερεότυπα που κανείς στον λαό δεν συμμερίζεται, τα στερεότυπα, δηλαδή, μιας καταπιεστικής εξουσίας και ενός μέρους της Αντιπολιτεύσεως, που κήδεται των ατομικών δικαιωμάτων πολιτών που ζουν σ’ αυτήν τη χώρα.
     Ερχόμαστε τώρα στο θέμα του ΟΑΕΔ. Η επερώτηση της Αντιπολιτεύσεως είναι ευκαιρία, για να μπορέσει η Κυβέρνηση, για να μπορέσει ο οργανισμός αυτός να αναδείξει τον πρώτο γόνιμο απολογισμό του της πρώτης διετίας από την εποπτεία του από τη νέα Κυβέρνηση. Και είναι δυνατόν αυτός ο απολογισμός να εκτιμηθεί σωστά και να φανεί ότι και στον Ο.Α.Ε.Δ. γίνεται μια στροφή προς την ουσία και προς την συμπαράσταση προς τον άνεργο, η οποία δεν γίνεται μόνο επικοινωνιακά, αλλά γίνεται με έμπρακτα αποτελέσματα. Είναι έμπρακτο αποτέλεσμα το γεγονός ότι στα δύο τελευταία χρόνια ο Ο.Α.Ε.Δ. έχει κατοχυρώσει πάνω από εκατόν είκοσι χιλιάδες νέες θέσεις εργασίας και έχει κατοχυρώσει πενήντα πέντε χιλιάδες θέσεις καταρτίσεως.
     Είναι πραγματικότητα το γεγονός ότι τα τελευταία δύο χρόνια ο Ο.Α.Ε.Δ. έχει αξιοποιήσει πάνω από 800.000.000 ευρώ για έργα και δράσεις του και αποδεικνύει μ' αυτόν τον τρόπο ότι αξιοποιεί κοινοτικά κονδύλια μέσα σε χρόνο ο οποίος είναι λιγότερος από το μισό εν σχέσει με τις αξιοποιήσεις που έκανε η κυβέρνηση του ΠΑ.ΣΟ.Κ. τα προηγούμενα τέσσερα χρόνια.
     Είναι πραγματικότητα και είναι απολογισμός το γεγονός ότι θα έχουμε μέχρι το τέλος του τρέχοντος έτους για κάθε έναν από τους ανέργους που έχουν προσφύγει στον Ο.Α.Ε.Δ., ένα ατομικό σχέδιο δράσης, ολοκληρωμένο, σε αντίθεση με το γεγονός ότι το 2004 είχαμε 45% ατομικά σχέδια δράσεως και πέρυσι είχαμε 70%.
     Είναι πραγματικότητα το γεγονός ότι ο Ο.Α.Ε.Δ. έχει προγράμματα ολοκληρωμένα και αποτελεσματικά για τις άξιες συμπαραστάσεως ομάδες πληθυσμού, όπως είναι οι άνεργες μητέρες, τα άτομα προχωρημένης ηλικίας τα οποία βρίσκονται κοντά στη σύνταξη και οι νέοι άνθρωποι. Για κάθε μια απ’ αυτές τις κατηγορίες υπάρχουν συγκεκριμένα προγράμματα και συγκεκριμένες εφαρμογές.
     Είναι, επίσης, γεγονός ότι αποδίδουν τα προγράμματα απόκτησης εργασιακής εμπειρίας, τα προγράμματα STAGE, τα οποία οδηγούν σ’ ένα πολύ μεγάλο ποσοστό τους νέους που έχουν μπει σε αυτά να συνεχίσουν να εργάζονται στις ιδιωτικές επιχειρήσεις στις οποίες και δοκιμάζουν τις ικανότητές τους, μ’ αυτήν τη μορφή της συνεργασίας που ο Ο.Α.Ε.Δ. τους παρέχει.
     Έχουμε, συνεπώς, απτά αποτελέσματα και επιστέγασμα αυτών των επιμέρους αποτελεσμάτων είναι το γεγονός ότι για πρώτη φορά μετά από πολλά χρόνια η ανεργία στη χώρα μας πέφτει, η ανεργία στη χώρα μας μειώνεται. Εδώ συμπίπτει για πρώτη φορά και η εκτίμηση της Στατιστικής Υπηρεσίας και η εκτίμηση του Ο.Α.Ε.Δ. και η εκτίμηση της Στατιστικής Υπηρεσίας της Ευρωπαϊκής Ένωσης. 
     Βεβαίως δεν έχουμε ριζική πτώση της ανεργίας, ούτε επαίρεται κανείς γιατί η ανεργία από 11,3% έπεσε σε μονοψήφιο αριθμό, κάτω από το 10% τα τελευταία δύο χρόνια, αλλά δεν μπορεί να αγνοηθεί αυτό το γεγονός, δεν μπορεί να αγνοηθεί η συμβολή του Ο.Α.Ε.Δ. σ’ αυτήν την κατεύθυνση, η οποία θα συνεχιστεί και θα ενδυναμωθεί, γιατί αποδεικνύει αυτή η μείωση της ανεργίας ότι οι προσανατολισμοί των δράσεων και των προσπαθειών είναι σωστά στοχευμένοι προς τη σωστή κατεύθυνση. 
     Αυτό που θα μπορούσε κανείς να πει, αξιοποιώντας την επερώτηση του ΠΑ.ΣΟ.Κ. προς τον Ο.Α.Ε.Δ. και τον παριστάμενο Υφυπουργό, είναι ότι το ΠΑ.ΣΟ.Κ. δεν μπορεί να ξεπεράσει το γεγονός ότι τα πράγματα πάνε καλύτερα σήμερα, δεν μπορεί να ξεπεράσει το γεγονός ότι ο άκρατος κομματισμός της δικής του περιόδου είναι παρελθόν και εξακολουθεί να κρίνει τα πράγματα με βάση τη ρήση «εξ ιδίων κρίνονται τα αλλότρια». 
     Ακούστηκε εδώ να μην κάνουμε ρουσφέτια, γιατί έναν διορίζεις, εκατό παραπονούμενους δημιουργείς. Το ΠΑ.ΣΟ.Κ. δεν είχε τέτοια εμπειρία, να διορίζει έναν και να έχει εκατό παραπονούμενους. Το ΠΑ.ΣΟ.Κ. είχε εμπειρία εκατό να διορίζει και έναν παραπονούμενο να αφήνει. Η Νέα Δημοκρατία σ' αυτό το θέμα, που είναι ίσως και λίγο επικίνδυνο να το αναπτύσσει κανείς, έχει να επιδείξει μια αξιοκρατία, η οποία έχει πολιτικό κόστος και δημιουργεί παράπονα στους οπαδούς της, όχι γιατί είναι πρωτογενώς ρουσφετολόγοι, ή επειδή θέλουν να εξαρτώνται από ρουσφετολογικές μεταχειρίσεις, αλλά επειδή ως απλοί άνθρωποι με πολλές ανάγκες, έχοντας υποστεί τα επίχειρα της πολιτικής τους τοποθετήσεως επί πολλά χρόνια, βλέπουν ότι αυτό το οποίο γενναιόδωρα και αφειδώς έκανε το ΠΑ.ΣΟ.Κ. επί είκοσι χρόνια δεν το γεύονται αυτοί.
     Διατυπώνουν ένα εύλογο παράπονο, το οποίο φυσικά αργότερα με τη βελτίωση της οικονομικής καταστάσεως, με την ανάδειξη νέων θέσεων εργασίας να αμβλυνθεί και θα καταλάβει ο ελληνικός λαός ότι δεν ήταν δυνατόν η Νέα Δημοκρατία με τέτοια εντολή που είχε να είναι απλώς ένα «μπλε ΠΑ.ΣΟ.Κ.».
     Θα ήθελα, λοιπόν, τελειώνοντας, κύριε Πρόεδρε, με την άδειά σας, να προτείνω στον αρμόδιο Υπουργό να εισηγηθεί και ένα STAGE αορίστου διαρκείας αποκτήσεως αντιπολιτευτικής και αυτοκριτικής εμπειρίας από το ΠΑ.ΣΟ.Κ και να μη το κάνει δεκαοκτάμηνο, να το κάνει αορίστου χρόνου, γιατί αποδεικνύεται και από αυτήν, την επερώτηση ότι ένα τέτοιο STAGE θα ήταν ιδιαίτερο ωφέλιμο για τους συναδέλφους του ΠΑ.ΣΟ.Κ..
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, πολύ, κύριε Τασούλα. 
     Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Δημήτριος Τσιόγκας.
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
     Είδαμε σήμερα όλοι μας εδώ ένα ακόμα δικομματικό θέατρο από τη Νέα Δημοκρατία και το ΠΑ.ΣΟ.Κ απέναντι στο δράμα των ανέργων. Ο ένας κατηγορεί τον άλλον για τα βασανιστήρια σε βάρος των ανέργων, τον εξευτελισμό σε βάρος των ανέργων και, βέβαια, για την πολιτική που εφαρμόζει σήμερα η Νέα Δημοκρατία, την πολιτική που εφάρμοζε τα προηγούμενα χρόνια το ΠΑ.ΣΟ.Κ..
     Εμείς σας λέμε ξεκάθαρα ότι θα πρέπει να ντρέπεστε για την πολιτική που εφαρμόζετε απέναντι στους άνεργους και όχι να τους προσβάλλετε με τον πιο βάναυσο τρόπο, όπως κάνετε σήμερα. Ο Ο.Α.Ε.Δ. από οργανισμός προστασίας των ανέργων, έγινε οργανισμός επιδότησης των βιομηχάνων. Απροκάλυπτα οι κυβερνήσεις της Νέας Δημοκρατίας και του ΠΑ.ΣΟ.Κ. έχουν μετατρέψει τον Ο.Α.Ε.Δ. από οργανισμό στήριξης των ανέργων σε επιχείρηση στήριξης της αντεργατικής τους πολιτικής αλλά και εργαλείο για να ροκανίζουν οι βιομήχανοι τα εκατοντάδες δισεκατομμύρια από τα ταμεία του Ο.Α.Ε.Δ., από τις εισφορές και τις κρατήσεις των εργαζομένων αλλά και όσα έχουν εκταμιευθεί από τα κοινοτικά προγράμματα. 
     Οι εκ βάθρων αλλαγές στο χαρακτήρα του Ο.Α.Ε.Δ. συμβαδίζουν με την ανατροπή των εργασιακών σχέσεων, με τα νέα μοντέλα που σήμερα παρουσιάζουν η Νέα Δημοκρατία και το ΠΑ.ΣΟ.Κ., τα ιρλανδικά και τα σουηδικά μοντέλα, για εργαζόμενους ανασφάλιστους, εργαζόμενους με μερική απασχόληση, εργαζόμενους με ελεύθερες απολύσεις, απασχολήσιμους, για εργαζόμενους της διά βίου μάθησης, για εργαζόμενους της σύνδεσης της εκπαίδευσης με την αγορά εργασίας που είναι η απατηλή απάντηση του εκσυγχρονισμού στο πρόβλημα της ανεργίας, όπως και η περιβόητη τροπολογία για τους ανέργους της Νάουσας. Οι απολογητές του συστήματος που παρέλασαν σήμερα από αυτό το Βήμα και κορόιδεψαν τους άνεργους θα πρέπει να πάρουν μια απάντηση, ότι στο σύστημα που ζούμε σήμερα, το σύστημα που υπηρετούν και η Νέα Δημοκρατία και το ΠΑ.ΣΟ.Κ., η ανεργία δεν εξαλείφεται. Την ανεργία τη θρέφουν και την αναπαράγουν το κεφάλαιο και οι πολιτικοί του υπηρέτες. 
     Η κυβέρνηση του ΠΑ.ΣΟ.Κ. με το νόμο που ψήφισε τον Οκτώβριο του 2001 με τίτλο «Αναδιάρθρωση του Ο.Α.Ε.Δ. και άλλες διατάξεις» δημιούργησε τρεις ανώνυμες εταιρείες. Η πρώτη εταιρεία ήταν οι «Υπηρεσίες Υποστήριξης Ανθρώπινου Δυναμικού Α.Ε.», των βιομηχάνων λέμε εμείς και όχι του Ανθρώπινου Δυναμικού. Η δεύτερη εταιρεία ήταν η «Επαγγελματική Κατάρτιση Α.Ε.», για να προετοιμάζουν τζάμπα εργατικό δυναμικό στους βιομήχανους, λέμε εμείς. Η τρίτη εταιρεία το «Παρατηρητήριο Απασχόλησης Α.Ε.», για να παρατηρούν οι κυβερνήσεις εκ του μακρόθεν με τα κιάλια την ανεργία να ανεβαίνει καθημερινά και τα εργοστάσια να κλείνουν το ένα πίσω από το άλλο. Αυτές οι ανώνυμες εταιρείες καρπώνονται το φιλέτο του Ο.Α.Ε.Δ., νομιμοποιώντας τα σύγχρονα σκλαβοπάζαρα που ξεφυτρώνουν συνεχώς και εκμεταλλεύονται την ανάγκη των ανέργων για δουλειά. Παίζετε και οι δύο με τον πόνο των ανέργων, αλλά, βέβαια, οι χορτάτοι τους νηστικούς δεν τους σκέφτονται. 
     Αυτόν τον νόμο εφαρμόζει σήμερα η Κυβέρνηση της Νέας Δημοκρατίας. Δεν πρέπει να μιλάτε και οι δύο. Έχετε εξ’ ολοκλήρου την ευθύνη για την κατάντια του Ο.Α.Ε.Δ., για την εξαθλίωση των ανέργων. Η νέα μορφή του Ο.Α.Ε.Δ. είναι εντολή της Ευρωπαϊκής Ένωσης, που κυριολεκτικά διατάζει τα μέλη-κράτη, να παραδώσουν και αυτό το κομμάτι του δημόσιου τομέα στις ορέξεις των κερδοσκόπων της αγοράς, για να εξυπηρετηθούν καλύτερα, όπως λέει, οι πελάτες, οι άνεργοι. 
     Η αξιοποίηση της υποδομής του Ο.Α.Ε.Δ. της τεράστιας εμπειρίας των εργαζομένων, η περιουσία του οργανισμού μπήκαν στις ορέξεις των βιομηχάνων, του κεφαλαίου. Η υλοποίηση των αντιδραστικών αλλαγών σημαίνει για τους εργαζόμενους του Ο.Α.Ε.Δ. κατάργηση ασφαλιστικών εργασιακών δικαιωμάτων, αλλαγή σε αντιδραστικότερη κατεύθυνση του καθεστώτος της μονιμότητας, της σταθερής δουλειάς, την πλήρη ιδιωτικοποίηση του Ο.Α.Ε.Δ., με άμεση επίπτωση, το κτύπημα του ενιαίου και κοινωνικού χαρακτήρα του Ο.Α.Ε.Δ.. 
     Οι κυβερνήσεις της Νέας Δημοκρατίας και του ΠΑ.ΣΟ.Κ. προσπαθούν να κρύψουν την πολιτική τους, που είναι βαθειά ταξική με συμμέτοχους τις συμβιβασμένες συνδικαλιστικές ηγεσίες που στήνουν κοινωνικούς διαλόγους ως μαϊντανοί στο τραπέζι των κοινωνικών διαλόγων. Η Νέα Δημοκρατία και το ΠΑ.ΣΟ.Κ. διαγωνίζονται ποιος θα δώσει περισσότερα στο κεφάλαιο. Αυτό έκαναν και στην προχθεσινή γενική συνέλευση των βιομηχάνων όπου ο κ. Καραμανλής και ο κ. Παπανδρέου έδωσαν για άλλη μια φορά εξετάσεις στους βιομήχανους και τα έδωσαν όλα. Δεν τους αρνήθηκαν τίποτα. Οι άνεργοι είναι απροστάτευτοι είναι στην εξαθλίωση.
     Το επίδομα ανεργίας από τους πεντακόσιους χιλιάδες άνεργους το παίρνουν μόνον ο ένας στους πέντε και αυτό έως ένα χρόνο. Και άκουσον-άκουσον αυτό το επίδομα ανεργίας είναι 329 ευρώ το μήνα. Αλήθεια μήπως ήταν περισσότερα παλαιότερα και δεν το ξέρουμε! Είναι άθλιο αυτό το επίδομα ανεργίας με το οποίο κοροϊδεύουν τους άνεργους. Γιατί δεν το αυξάνετε όπως σας ζητούν τα συνδικάτα στα 1050 ευρώ; Το επίδομα τέκνων, το οικογενειακό επίδομα, είναι άθλιο γιατί το παίρνει ο ένας από τους δύο. ‘Εχετε ευθύνη και οι δύο γι’ αυτό το πράγμα. Και είναι άκουσον-άκουσον 72 ευρώ το χρόνο για κάθε παιδί. Και ερχόσαστε εδώ στη Βουλή και μιλάτε για το δημογραφικό πρόβλημα. Θα αυξήσετε το οικογενειακό επίδομα για να είναι όσο είναι στο δημόσιο; Θα το δώσετε και στους δύο γονείς; Σας προκαλούμε να απαντήσετε. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
     Κύριε Πρόεδρε, θα πάρω και το χρόνο από τη δευτερολογία μου.
     ΠΡΟΕΔΡΕΥΩΝ (Σωτήρης Χατζηγάκης): Δεν έχετε δευτερολογία κύριε Τσιόγκα.
     ΔΗΜΗΤΡΙΟΣ ΤΣΙΟΓΚΑΣ: Τους άλλους τους αφήσατε δώδεκα και δεκαπέντε λεπτά κύριε Πρόεδρε. Εμάς θέλετε να μας κόψετε. 
     ΠΡΟΕΔΡΕΥΩΝ (Σωτήρης Χατζηγάκης): Δεν θέλω να σας κόψω. Θα σας δώσω δύο λεπτά παραπάνω, αλλά δευτερολογία δεν έχετε.
     ΔΗΜΗΤΡΙΟΣ ΤΣΙΟΓΚΑΣ: Το επίδομα λοιπόν είναι άθλιο, όπως άθλια είναι και η πολιτική σας. Μας μιλάτε για το δημογραφικό και κάνετε δήθεν ότι ενδιαφέρεστε για την οικογένεια. Πώς θα κάνουν οικογένεια οι νέοι όταν παίρνουν 70 ευρώ το χρόνο για κάθε παιδί; 
     Και τις εταιρείες που κάνατε, τις κάνατε για να εξυπηρετήσετε τους εργοδότες με τα λεφτά των εργαζομένων. Όλα τα λεφτά που μπαίνουν στα ταμεία του Ο.Α.Ε.Δ. είναι χρήματα των εργαζομένων τόσο από τις κρατήσεις τους και άλλο τόσο από την υπεραξία που παράγουν. Τονίζω ότι τα χρήματα του κρατικού προϋπολογισμού είναι το μισό τοις εκατό του προϋπολογισμού του Ο.Α.Ε.Δ.. Οι βιομήχανοι, οι οποίοι δια του νέου προέδρου στη γενική συνέλευση, είπαν με σαφήνεια ότι θέλουν να κάνουν τον Σ.Ε.Β. ένα φορέα με κοινωνικά χαρακτηριστικά, τονίζουν ότι αυτοί παράγουν. 
     Εμείς θέλουμε να τονίσουμε ότι τον πλούτο που παράγουμε σήμερα στην ελληνική κοινωνία, τον παράγουν οι μέλισσες και όχι οι κηφήνες. ‘Ολοι μιλάτε για τους ανέργους αλλά από τον κρατικό προϋπολογισμό δίνετε ψίχουλα και κάνετε πολιτική με ξένα κόλλυβα. Έχετε δημιουργήσει κυκλώματα και ταΐζετε κηφήνες και βιομήχανους και τα παράσιτα που ξεκοκαλίζουν τα  διάφορα προγράμματα. Και επιδοτείτε τους βιομήχανους για να έχουν τζάμπα εργάτες με τα διάφορα προγράμματα, τα «STAGE» με την επιδότηση των εργοδοτών, και με το επίδομα ανεργίας των ανέργων. Και οι εργοδότες απολύουν το προσωπικό προσλαμβάνουν επιδοτούμενους και μετά τους αλλάζουν, όπως αλλάζουν τα πουκάμισα, ανακυκλώνοντας την ανεργία χωρίς να δημιουργούν θέσεις εργασίας με τεράστιες απώλειες για το Ι.Κ.Α..
     Οι ενεργητικές πολιτικές που εφαρμόζετε και οι δύο είναι πολιτικές επιδότησης των βιομηχάνων. Εμείς ζητάμε το δημόσιο χαρακτήρα του Ο.Α.Ε.Δ. την αναβάθμισή του σε όλα τα επίπεδα με μόνιμο εκπαιδευτικό προσωπικό και όχι ωρομίσθιους, με σχολές δημόσιες και σύγχρονες, που θα δίνουν όλα τα εφόδια. Ζητάμε ο Ο.Α.Ε.Δ. να είναι οργανισμός προστασίας των ανέργων και όχι των εργοδοτών. 
     Βέβαια, πρέπει να πούμε ότι και τα Κ.Π.Α. δεν βρίσκουν δουλειά στους ανέργους. Στους δεκαπέντε χιλιάδες ανέργους του Νομού Λάρισας, καθημερινά προστίθενται άνεργοι από εργοστάσια που κλείνουν και οι οποίοι συνεχίζουν και να μην παίρνουν τις αποζημιώσεις και να είναι απλήρωτοι. 
     Σας ρωτάμε, λοιπόν, το εξής: Θα δώσετε στους εποχικούς εργαζόμενους έκτακτη οικονομική ενίσχυση 1.000 ευρώ; Θα εντάξετε τους εποχικούς που δεν είναι ενταγμένοι στο ν. 1836/89 για να παίρνουν και αυτοί το βοήθημα; Θα παίρνουν ταμείο ανεργίας με εκατό ένσημα και όχι εκατόν είκοσι πέντε, αφαιρουμένων των δύο τελευταίων μηνών; Έχετε, λοιπόν, και οι δύο ευθύνες και γι’ αυτές τις ευθύνες θα πρέπει να απολογηθείτε στους άνεργους και στους εργαζόμενους! 
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τσιόγκα. 
     Είδατε ότι δεν σας αδίκησα. 
     Το λόγο έχει ο κ. Λεβέντης. 
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι –όσοι έχουν απομείνει στην Αίθουσα- κατ’ αρχάς προσυπογράφω και επαυξάνω τις αιτιάσεις της κ. Χριστοφιλοπούλου για την απουσία από τη σημερινή κοινοβουλευτική διαδικασία τόσο του Πρωθυπουργού στην επίκαιρη ερώτηση του Προέδρου του Συνασπισμού της Ριζοσπαστικής Αριστεράς κ. Αλαβάνου, όσο και για τη σοβαρότατη υπόθεση της απαγωγής των Πακιστανών, αλλά και της επερώτησης του ΠΑ.ΣΟ.Κ. που αναπτύσσεται σήμερα για τον Ο.Α.Ε.Δ., όπου απουσιάζει ο αρμόδιος Υπουργός. Βέβαια, ο Υφυπουργός κ. Γιακουμάτος καταβάλλει ηρωικές προσπάθειες για να καλύψει τα πράγματα, αλλά δεν ξέρω πόσο αποτελεσματική είναι αυτή η προσπάθειά του. 
     Επίσης, άκουσα τον κύριο Υφυπουργό να λέει ότι το ΠΑ.ΣΟ.Κ. θα πρέπει να είναι με σκυμμένο το κεφάλι, όσον αφορά το θέμα της ανεργίας. Δεν θα διαφωνήσω σ’ αυτό, αλλά δεν νομίζω ότι και εσείς θα μπορείτε να είστε με πολύ ψηλά το κεφάλι, κύριε Υφυπουργέ, με τα επιτεύγματά σας! Τι έχετε πετύχει όλο αυτό το διάστημα; Δυστυχώς, η ανεργία εξακολουθεί να είναι υψηλή, υψηλότατη και οι διάφορες μεθοδεύσεις και τα διάφορα «μαγειρέματα» δεν νομίζω ότι αλλάζουν τα  πράγματα. 
     Μάλιστα, είπατε ότι θα πρέπει να υπάρξει και «STAGE Αυτοκριτικής» από το ΠΑ.ΣΟ.Κ.. Σύμφωνοι, αλλά θα πρέπει να υπάρξει και «STAGE Σεμνότητας και Ταπεινότητας» από τη Νέα Δημοκρατία για τα έργα της και τα επιτεύγματά της! 
     Τώρα, όσον αφορά το συγκεκριμένο θέμα της επερώτησης, σύμφωνα με τα ισχύοντα και με τις πολιτικές, τόσο της σημερινής, όσο και της προηγούμενης κυβέρνησης, ο Ο.Α.Ε.Δ. είναι ένας οργανισμός ασφυκτικά εξαρτώμενος από την εκάστοτε κυβέρνηση. Είναι ο φορέας υλοποίησης των κυβερνητικών πολιτικών για την απασχόληση. Επιχορηγείται ελάχιστα από τον κρατικό προϋπολογισμό. Επίσης, σημειώνουμε ότι ακόμα και οι μισθοί των υπαλλήλων του Ο.Α.Ε.Δ. δεν καλύπτονται από τον κρατικό προϋπολογισμό, αλλά από τον προϋπολογισμό του Ο.Α.Ε.Δ.. Είναι ένας οργανισμός, ο οποίος ταλαιπωρεί με τις γραφειοκρατικές του διαδικασίες τόσο τους εργαζόμενους όσο και, κυρίως, τους ανέργους. 
     Η μέχρι σήμερα ασκούμενη πολιτική τον έχει καταντήσει αναξιόπιστο σε εργαζόμενους και ανέργους και αυτό φαίνεται από το γεγονός ότι χιλιάδες άνεργοι δεν ενδιαφέρονται καθόλου να απογραφούν και να αποκτήσουν κάρτα ανεργίας, μια και δεν πιστεύουν ότι μπορούν να βρουν λύση μέσω του Ο.Α.Ε.Δ.. Αυτό είναι ένα μεγάλο ποσοστό των ανέργων. 
     Δύο ήταν οι βασικές πλευρές των πολιτικών αντιμετώπισης της ανεργίας που αναπτύχθηκαν από τις κυβερνήσεις, της Νέας Δημοκρατίας σήμερα, αλλά και του ΠΑ.ΣΟ.Κ. χθες. Στην πράξη, ήταν πολιτικές διαχείρισης της ανεργίας και μάλιστα, με τέτοιο τρόπο, ώστε πόροι που έπρεπε να κατευθύνονται στους ανέργους, τελικά να κατευθύνονται στους εργοδότες. 
     Όσον αφορά την πλευρά της συνεχιζόμενης επαγγελματικής κατάρτισης και της δια βίου μάθησης, παρουσιάζονται σοβαρά διαχρονικά προβλήματα και απουσιάζει οποιαδήποτε προσπάθεια για την αντιμετώπισή τους. Τα υλοποιούμενα προγράμματα δεν συνδέονται με τις απαιτήσεις και την πραγματικότητα της αγοράς εργασίας και ευρύτερα του συστήματος απασχόλησης. 
     Δεν υπάρχουν αξιόπιστες και ευρέως αποδεκτές διαδικασίες για τον εντοπισμό, την ιεράρχηση και τον επιμερισμό των αναγκών επαγγελματικής κατάρτισης. 
     Δεν υπάρχει συστηματική αξιολόγηση των δραστηριοτήτων των διαφόρων φορέων, όπως και των γνώσεων και των ικανοτήτων που αποκτούν οι καταρτιζόμενοι με την ολοκλήρωση του προγράμματος. Πολλές φορές αυτά τα προγράμματα είναι εντελώς άσχετα με τις ανάγκες και με την ελληνική πραγματικότητα.
     Η πολιτεία δεν λαμβάνει την οποιαδήποτε μέριμνα για την υποστήριξη της απασχόλησης των καταρτιζομένων. Τα προγράμματα «STAGE» για τον ιδιωτικό τομέα είναι προγράμματα στήριξης ιδιωτικών επιχειρήσεων, οι οποίες είχαν τη δυνατότητα να έχουν προσωπικό στο οποίο δεν πλήρωναν τίποτα και το προσωπικό αυτό δεν είχε ούτε καν τα στοιχειώδη μισθολογικά και ασφαλιστικά δικαιώματα. Τα αντίστοιχα «STAGE» του δημοσίου, δεν είναι τίποτα άλλο από χρησιμοποίηση των ανέργων για την περιοδική κάλυψη κενών οργανικών θέσεων και εξυπηρέτηση πάγιων αναγκών σε όλη την κλίμακα των δημόσιων υπηρεσιών, των νομικών προσώπων δημοσίου δικαίου και οργανισμών του δημοσίου. 
     Τις περισσότερες φορές τα προγράμματα της διά βίου εκπαίδευσης και κατάρτισης λειτουργούν ως υποκατάστατα της έτσι και αλλιώς κουτσουρεμένης κοινωνικής πολιτικής. Απουσιάζει η συστηματική ανάπτυξη των προγραμμάτων για την κανονική ένταξη των μεταναστών στο σύστημα της απασχόλησης. 
     Η άλλη πλευρά, που έχει να κάνει με τα προγράμματα για τη δημιουργία νέων θέσεων εργασίας, παρουσίασε και αυτή σοβαρά προβλήματα, αφού πολλά από τα προγράμματα επιχορήγησης νέων θέσεων εργασίας δεν χρησιμοποιήθηκαν για τη δημιουργία τέτοιων νέων θέσεων, αλλά για την ανακύκλιση όσων υπήρχαν ή επιδοτούν την ήδη προειλημμένη απόφαση πρόσληψης των εργοδοτών. 
     Εδώ θα πρέπει να τονίσουμε ότι τα επιδόματα ανεργίας που παρέχονται είναι εξευτελιστικά χαμηλά, σημαντικά χαμηλότερα ακόμη και από τα εκ του νόμου προβλεπόμενα. Δίνονται το πολύ μέχρι δώδεκα μήνες και έτσι αποκλείονται τελείως από αυτά, οι μακροχρόνια άνεργοι. Από την άλλη πλευρά είναι και τα χαμηλότερα σε όλη την Ευρώπη.
     Τέλος, σε ό,τι αφορά την προσπάθεια ενίσχυσης της αποτελεσματικότητας των ενεργητικών πολιτικών «απασχόλησης», αυτή παρέμεινε μηδενική παρά το πολυδιαφημισμένο από την κυβέρνηση του ΠΑ.ΣΟ.Κ. σχήμα αναδιάρθρωσης του Ο.Α.Ε.Δ. που εφαρμόστηκε, αλλά απέτυχε παταγωδώς, ενώ συνεχίζεται και σήμερα η άκρως αναποτελεσματική -αν όχι καταστροφική- αυτή εφαρμογή του. 
     Με βάση όλα τα παραπάνω, εμείς πιστεύουμε ότι θα πρέπει να αναληφθούν πρωτοβουλίες στην κατεύθυνση της αντιμετώπισης των προβλημάτων που αναφέραμε παραπάνω και θα πρέπει να αναβαθμιστεί ο ρόλος και ο δημόσιος χαρακτήρας του Ο.Α.Ε.Δ., με τη συμμετοχή και τη συμβολή του στο σχεδιασμό της στρατηγικής και των πολιτικών απασχόλησης και στην εκπόνηση των εθνικών σχεδίων δράσης για την απασχόληση. 
     Να προχωρήσει η αναγκαία αναδιοργάνωσή του, η οποία, όμως, με κανένα τρόπο δεν θα πρέπει να θίγει τον ενιαίο και δημόσιο χαρακτήρα του οργανισμού.
     Άμεσα πρέπει να καταργηθούν οι πολυδάπανες ανώνυμες εταιρείες «Επαγγελματική Κατάρτιση Α.Ε.Π. και Π.Α.Ε.Π.-Α.Ε.Π.», καθώς και ειδική υπηρεσία Κ.Π.Α. και οι λειτουργίες τους να ενταχθούν στον Ο.Α.Ε.Δ..
     Να θεσμοθετηθεί η τριμερής συμμετοχή: Εργαζόμενοι, εργοδότες, κράτος, στους πόρους του οργανισμού.
     Να αλλάξουν οι συσχετισμοί στη διοίκησή του υπέρ των κοινωνικών φορέων, οι οποίοι είναι και οι βασικοί χρηματοδότες.
     Να καταργηθούν όλες οι διατάξεις για την ίδρυση και τη λειτουργία ιδιωτικών γραφείων ευρέσεως εργασίας. Να αναπτυχθούν πολιτικές οι οποίες θα διαπερνώνται από τις αρχές τις ανθρωποκεντρικής και αειφόρου ανάπτυξης, χωρίς να αποσυνδέονται οι πολιτικές για την απασχόληση από την αναπτυξιακή διαδικασία. 
     Το πλήρες επίδομα ανεργίας να είναι το 75% του τελευταίου μισθού πριν από την απόλυση και να χορηγείται για δύο χρόνια. Εφόσον παραμένει άνεργος, χορήγηση επιδόματος ανεργίας για άλλα δύο χρόνια στο ύψος του 60% του τελευταίου μισθού πριν από την απόλυση. Για όσους αμείβονται με τον κατώτερο μισθό το επίδομα ανεργίας να ανέρχεται στο 80% του ημερομισθίου του ανειδίκευτου εργάτη. 
     Θέσπιση του κατώτερου εγγυημένου εισοδήματος. Εξασφάλιση των προϋποθέσεων για ένταξη σε καθεστώς προς συνταξιοδότηση των μακροχρόνια ανέργων, ηλικίας άνω των πενήντα ετών, ή εναλλακτικά διασφάλιση της απασχόλησης μέσω ειδικών προγραμμάτων σε τομείς ποιότητας ζωής ή κοινωνικών υπηρεσιών. 
     Χορήγηση ειδικού βοηθήματος ανεργίας στο ύψος της σύνταξης του ΟΓΑ στους νέους ανέργους, αμέσως μετά το πέρας της τυπικής εκπαίδευσής τους, εντός διμήνου από την εγγραφή του στον Ο.Α.Ε.Δ., αν δεν έχουν βρει αποδεκτή απασχόληση. 
     Υποχρεωτική κάλυψη από τις επιχειρήσεις των ασφαλιστικών εισφορών των εργαζομένων που απολύουν, εφόσον είναι μεγαλύτεροι των πενήντα πέντε ετών, για περίοδο μέχρι πέντε χρόνια, εφόσον γι’ αυτό το διάστημα παραμένουν άνεργοι.
     Χορήγηση κάρτας απεριόριστων διαδρομών στα δημόσια μέσα μαζικής μεταφοράς στους ανέργους, καθώς και εκπτωτικής πολιτιστικής κάρτας για την ψυχαγωγία τους. Τέλος, αναστολή της πληρωμής δόσεων στεγαστικών δανείων, επιδότηση ενοικίου και απαλλαγή με τη συνδρομή του κράτους του 50% των λογαριασμών τους για υπηρεσίες κοινής ωφέλειας.
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη.
     Επανερχόμαστε στον κατάλογο των ομιλητών. Μοναδικός ομιλητής που παρέμεινε είναι ο κ. Νασιώκας, ο πρώτος εγγεγραμμένος στον πίνακα της επερωτήσεως και παρακαλείται να έρθει στο Βήμα.
     ΕΚΤΟΡΑΣ ΝΑΣΙΩΚΑΣ: Ευχαριστώ πολύ, κύριε Πρόεδρε.
     Μετά την τοποθέτηση του Κοινοβουλευτικού Εκπροσώπου της Νέας Δημοκρατίας στην Αίθουσα, αλλά, φαντάζομαι, και στον ελληνικό λαό δημιουργήθηκε μια μεγάλη σύγχυση για το μείζον θέμα της απαγωγής των Πακιστανών, ένα τεράστιο θέμα ατομικών δικαιωμάτων, που ξεπερνάει και τα όρια της πατρίδας μας και που δημιουργεί και τεράστια προβλήματα στη χώρα.
     Είναι τριφασική η διαχείριση του θέματος, φαίνεται. Ο κύριος Πρωθυπουργός απουσιάζει, όπως συνήθως απουσιάζει απ’ όλα τα μεγάλα προβλήματα. Ο κύριος Υπουργός Δημοσίας Τάξεως είπε λίγο ή πολύ, εμμέσως πλην σαφώς, ότι «τι ασχολείστε με τους Πακιστανούς; Αυτοί απαγάγουν ο ένας τον άλλον». Αυτό είναι το θέμα.
     Και ο Κοινοβουλευτικός Εκπρόσωπος της Νέας Δημοκρατίας είπε «μας ψέγετε εσείς, η Δικαιοσύνη, ο Τύπος, η κοινή γνώμη γι’ αυτά που έγιναν, για τις πιθανές απαγωγές και κρατήσεις; Εμείς σ’ αυτό που κριθήκαμε και που είναι πάνω απ’ όλα –ο σκοπός αγιάζει τα μέσα- είναι ότι κάναμε Ολυμπιακούς Αγώνες και δεν είχαμε προβλήματα. Άρα, όλα τα άλλα δικαιολογούνται, αφού κάναμε Ολυμπιακούς Αγώνες».
     Είναι τραγική η σύγχυση που δημιουργεί και τραγική η εικόνα μιας υπεύθυνης Κυβέρνησης. Και η σύγχυση είναι μεγάλη για όλους τους πολίτες και για μας. Ένα πέπλο ανασφάλειας καλύπτει τους πολίτες.
     Τώρα στον Ο.Α.Ε.Δ. Κύριε Υπουργέ, δεν απαντήσατε σε βασικά ερωτήματα και έτσι εγώ σε μερικά θα επανέλθω. Βέβαια, ως προς το παρελθόν έχετε μια πάγια τακτική ότι για όλα φταίνε οι προηγούμενοι. Θυμίζει το ανέκδοτο που λένε όλοι «ο πίσω φταίει» και ο τελευταίος χτυπάει τον τοίχο. Είναι γι’ αυτόν που δεν αναλαμβάνει ποτέ καμία ευθύνη. Οι άλλοι φταίνε.
     Αυτό όμως δείχνει και κάτι άλλο: ότι κοιτάτε πίσω. Δεν μπορείτε να διαχειριστείτε το παρόν και το μέλλον. Το φοβάστε, το τρέμετε. Είστε συντηρητικό κόμμα, έχετε συντηρητικές απόψεις. Πάντα στηρίζετε τις επιλογές σας στους άλλους: τι δεν έκαναν οι άλλοι, γιατί δεν το είχαν κάνει. Και συγκρίνεστε και με την αρνητική πλευρά. Λέτε: «μα, προβλέπεται στον τάδε νόμο». Εσείς δεν συμφωνείτε –υποτίθεται- αλλά προβλέπεται σε εκείνο το νόμο που τον ψήφισε το ΠΑ.ΣΟ.Κ. Και σας είπε ο κ. Τσιόκας, σας το είπε και η κ. Χριστοφιλοπούλου ότι κάνατε μια τρύπα που βρήκατε, μπουκαπόρτα. Αυτό κάνετε. Το να κοιτάτε, όμως, προς τα πίσω δεν οδηγεί πουθενά.
     Τι άλλο είπατε σαν απολογισμό; Είπατε –γενικότερα, όχι μόνο για τον Ο.Α.Ε.Δ.- ότι στο Υπουργείο Απασχόλησης, όπως τώρα το αποκαλείτε -αντικαθιστώντας ένα σημαντικό τίτλο, μεγάλης κοινωνικής και ηθικής σημασίας, τον τίτλο της Εργασίας- τα πήγατε όλοι καλά. Σας κοιτάει ο ελληνικός λαός. Ξέρει ο καθένας, στο πετσί του.
     Παραδείγματος χάριν, πώς σας έκρινε έτσι ο Πρωθυπουργός και αντικατέστησε όλη την πολιτική ηγεσία του Υπουργείου, μέχρι της Γενικής Γραμματείας, εκτός από σας, κύριε Υφυπουργέ; Αφού ήσασταν όλοι τόσο πετυχημένοι και τα πηγαίνατε τόσο καλά, γιατί έκανε αντικατάσταση; Και προχθές φεύγοντας ο κ. Κωστόπουλος, που δεν κατάλαβε πολλά πράγματα, αποκάλυψε ότι είναι εύκολο να στήνεις επικοινωνιακά παιχνίδια στους άλλους, αλλά κάποια στιγμή τα πληρώνεις, πάλι τα ίδια είπε.
     Και με την ευκαιρία αυτή, βεβαίως, εγώ να συγχαρώ το νέο Γενικό Γραμματέα, τον κ. Μαμωνά, αν οι πληροφορίες μου είναι σωστές, ο οποίος είναι ένα καταπληκτικό παιδί και φίλος και πατριώτης μου και του εύχομαι να πάει πάρα πολύ καλά.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σε καταπληκτική Κυβέρνηση μπήκε καταπληκτικός άνθρωπος.
     ΕΚΤΟΡΑΣ ΝΑΣΙΩΚΑΣ: Όχι, ήρθε ένας καλός άνθρωπος, για να βγάλει άκρη. Και μακάρι να πετύχει. Και, κύριε Υπουργέ, με την ίδια λογική και την ίδια σκέψη αυτό λέμε και σε σας. Μακάρι να πετύχετε, μακάρι να πάτε καλά, μακάρι να χτυπηθεί η ανεργία.
     Έρχομαι, λοιπόν, τώρα στην ανεργία. Φυσικά ο Ο.Α.Ε.Δ. δεν μπορεί να λύσει την ανεργία μόνος του. Η συνολική κυβερνητική πολιτική λύνει την ανεργία. Η αναπτυξιακή πολιτική λύνει την ανεργία.
     Οι επενδύσεις λύνουν την ανεργία. Τα μεγάλα έργα αντιμετωπίζουν την ανεργία. Η άνοδος του εισοδήματος λύνει την ανεργία. Έχουμε είκοσι έξι μήνες οπισθοδρόμησης σε όλους τους δείκτες. 
     Ποιο μεγάλο έργο κάνετε, κύριε Υπουργέ; Ποιο μεγάλο έργο ξεκινήσατε; Ποια μεγάλη επένδυση προγραμματίζετε; Πέστε μας μία. Ο Ο.Α.Ε.Δ. είναι ένα σημαντικό εργαλείο, εργαλείο εξειδίκευσης, για να πλησιάσει τον άνεργο, εργαλείο για να τον εκπαιδεύσει και να του δημιουργήσει καινούριες δεξιότητες για να αντιμετωπίσει τη σύγχρονη πραγματικότητα, εργαλείο για να βρει μια άλλου είδους εργασία. Τέτοια πολλά μπορεί να κάνει -και θα μπορούσατε να συνεχίσετε- και θα τα έκανε πολύ καλύτερα στην προοπτική. 
     Ξέρετε η αναδόμηση, ο καινούριος μηχανισμός του Ο.Α.Ε.Δ. είχε γίνει τα αμέσως προηγούμενα χρόνια. Αντί γι’ αυτό, τον πάτε πίσω και τον κάνετε κομματικό εργαλείο κόντρα στους εργαζόμενους, γιατί και αυτούς που προσλαμβάνετε, όπως τους προσλαμβάνετε, για τα «STAGE» ή για τις άλλες θέσεις, τους εργασιακούς συμβούλους κ.λπ., τους κάνετε κακό και όχι καλό. 
     Κύριε Υπουργέ, δεν μου απαντήσατε γιατί δεν πέτυχαν καθόλου οι ενεργητικές πολιτικές. Εγώ θα σας πω γιατί, για τρία πράγματα. Γιατί δεν τις χρηματοδοτείτε, άρα έχετε μικρά προγράμματα, γιατί αποδιαρθρώσατε το διοικητικό μηχανισμό και γιατί, κυρίως, δεν έχετε ένα συνολικό αναπτυξιακό πρόγραμμα για τη χώρα. Γιατί έχετε μια πολιτική εναντίον των εργαζομένων, διότι πιστεύετε ότι για όλα φταίνε οι εργαζόμενοι που παίρνουν μεγάλους μισθούς, μεγάλες συντάξεις, δουλεύουν λίγο, παίρνουν σύνταξη νωρίς και πρέπει να πάρουν σε μεγαλύτερη ηλικία. 
     Πιστεύετε λοιπόν, ότι αν μειώσετε το εισόδημα των εργαζομένων οι επιχειρήσεις θα πάνε καλύτερα. Ακολουθείτε δηλαδή κατά γράμμα τις προτροπές, για να μην πω τις επιταγές, του Σ.Ε.Β.. Εσείς ψηφίσατε στην ουσία την καταστρατήγηση του οκταώρου, το διευθυντικό δικαίωμα, τη διευθέτηση του χρόνου εργασίας, το ωράριο των καταστημάτων. Επί των ημερών σας η ακρίβεια πήρε αυτές τις διαστάσεις. 
     Η δε ανεργία –και θέλω να έλθω σ’ αυτό το θέμα, γιατί είναι εύκολο να λέει κανείς μεγάλα λόγια, αλλά δύσκολο να κάνει έργα- λέτε ότι μειώνεται. Πηγαίνετε να το πείτε αυτό και στους άνεργους. Πηγαίνετε στη Λάρισα και πείτε τους πόσοι νέοι άνεργοι προστίθενται κάθε μήνα. Σας το είπε πριν ο κ. Τσιόγκας. Πηγαίνετε και πείτε τους ότι μειώνεται η ανεργία. Πείτε τους ότι δεν εκμεταλλευτήκατε, δεν φαλκιδεύσατε τα στοιχεία για να δείχνετε αυτό. Πείτε τους ότι τώρα δεν απαγορεύσατε στους ασφαλισμένους του Ο.Γ.Α. να γράφονται στον Ο.Α.Ε.Δ.. Να τους το πείτε αυτό. 
     Πόση ανεργία παραλάβατε, κύριε Υπουργέ; Μιλάτε τώρα για ποσοστό 11,3%. Θα σας δώσω εγώ στοιχεία, τα οποία θα καταθέσουμε και στη Βουλή, για το τι είπε ο κ. Αλογοσκούφης και ο κύριος Πρωθυπουργός στις προγραμματικές δηλώσεις. Ο ένας είπε ότι η ανεργία είναι περίπου στο 9,5%, Μάρτιος του 2004, και ο άλλος 9,7%, όπου αρχίσατε και φαλκιδεύατε τα στοιχεία, κάνατε μια άλλου είδους απογραφή.
     Μα, ο τρόπος που πάτε να παρουσιάσετε ένα πρόβλημα επικοινωνιακά, ότι το οδηγείτε σε λύση ή ότι το βελτιώνετε, δεν είναι τίποτε άλλο παρά να διαπράττετε μια ύβρη προς τους εργαζόμενους. Τους κοροϊδεύετε, κύριε Υπουργέ. Η ανεργία τώρα είναι υψηλότερη δυστυχώς. Υπήρχε πρόβλημα και υπάρχει πρόβλημα. Δεν λύσατε κανένα πρόβλημα και εκμεταλλεύεσθε αυτή την αναζήτηση για εργασία μέσα από κομματική δέσμευση αυτών που ψάχνουν για εργασία.
     Κλείνω με το εξής: Είπατε ότι τώρα ο Ο.Α.Ε.Δ. απορροφά τα κονδύλια της Ευρωπαϊκής Ένωσης. Μα και πριν ο Ο.Α.Ε.Δ. απορροφούσε τα κονδύλια της Ευρωπαϊκής Ένωσης. Στην ενδιάμεση αξιολόγηση του 2004 αξιολογήθηκε ως ένας από τους τρεις τομείς δραστηριότητας. Ο ένας ήταν ο Ο.Α.Ε.Δ. με τα προγράμματα απασχόλησης, κατάρτισης κ.λπ., ο άλλος ήταν η εκπαίδευση και ο τρίτος ήταν το συγκοινωνιακό ζήτημα, οι μεγάλοι άξονες.
     Σ’ αυτά τα τρία ζητήματα οι καινούριες πιστώσεις ήταν πολύ περισσότερες, γιατί τα προηγούμενα χρόνια πράγματι υπήρξαν μεγάλες απορροφήσεις. Το θέμα λοιπόν δεν είναι αν υλοποιείς ένα πρόγραμμα, σημασία έχει προς το συμφέρον ποίου γίνεται η υλοποίηση, αν αυτό αποδίδει και αν υπάρχει κυρίως ένα συνολικό πρόγραμμα ανάπτυξης της χώρας. Αυτό το όφελος, αυτό το Α.Ε.Π. που αυξάνεται, πού μοιράζεται; Σε συμφέρον ποίου πηγαίνει; Ποιοι θα μοιράσουν αυτά τα κέρδη, αυτό το πλεόνασμα; Αυτό είναι το μεγάλο ζητούμενο. 
     Κύριε Υπουργέ, αντί λοιπόν να λέτε κουβέντες, να παραδεχτείτε ότι αποτύχατε απολύτως στον Ο.Α.Ε.Δ., συνειδητά δυστυχώς, όπως αποτύχατε και στην ανεργία.
     Πρέπει ο ελληνικός λαός να ξανασκεφθεί. Και ξανασκέφτεται για σας, πιστεύοντας ότι αφού δεν αλλάζετε πολιτική το σωστό είναι να αλλάξει εσάς. 
     	Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε συνάδελφε.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το  Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων,  είκοσι δύο μαθητές και μαθήτριες από το 1ο Δημοτικό Σχολείο Βροντάδων Χίου, συνοδευόμενοι από πέντε δασκάλους και έντεκα γονείς. 
     Τους καλωσορίζουμε.
     (Χειροκροτήματα από όλες τις πτέρυγες της Βουλής)
     Το λόγο έχει τώρα ο Υφυπουργός Απασχόλησης και Κοινωνικής Προστασίας κ. Γιακουμάτος.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για μια τόσο σοβαρή επερώτηση για ένα τόσο σοβαρό θέμα, που εγώ το έχω αναγάγει σε εθνικό θέμα, όπως είναι η ανεργία, αντιπαρέρχομαι τους Πακιστανούς, τους Πορτορικανούς κι όλα τα άλλα τα οποία αδικούν τον άνεργο. Η ουσία είναι σήμερα από αυτή την επερώτηση να φύγουμε, κύριοι συνάδελφοι του ΠΑ.ΣΟ.Κ. και της Αριστεράς, προσθέτοντας ένα λιθαράκι σ’ όλο αυτό το οικοδόμημα που λέγεται «απασχόληση».
     Και θέλω να τελειώσει μια για πάντα αυτή η σπέκουλα που γίνεται για την Π.Α.Ε.Π., γιατί αδικούμε και εργαζόμενους. Θα σας παρακαλέσω γι’ αυτό. Αδικείτε εργαζόμενους που, κατά γενική ομολογία και κατά πληροφορίες, εκεί το 95% -από τις εκλογές- είναι Π.Α.Σ.Κ.Ε.. Και είναι και καλά στελέχη και μέλη του κόμματός σας και είναι και φιλότιμοι εργαζόμενοι. Ελάτε λοιπόν να πάμε στην Π.Α.Ε.Π., πηγαίνετε στην Π.Α.Ε.Π. όποτε θέλετε, να δείτε πώς γίνεται το σύστημα πληροφορικής –το αν το κάνατε εσείς ή αν το κάναμε εμείς δεν με ενδιαφέρει- να δείτε πώς λειτουργεί το σύστημα πληροφορικής, πώς παράγει τα στοιχεία της εγγεγραμμένης ανεργίας που τα αναρτούμε κάθε μήνα για όλους τους Έλληνες και τις Ελληνίδες. Ελάτε λοιπόν και μετά να μιλήσετε για αλχημεία ή για το αν τα «μαγειρεύουμε».
     Σας λέω ότι πάρα πολλές φορές έχω καλέσει τους εργαζόμενους και τον κ. Ντερτιλή, που ξέρετε, στο Υπουργείο και προσπάθησα και πασχίζω και προσπαθούμε όλοι μας να είναι αντικειμενικά τα κριτήρια και αντικειμενική η μέτρηση. Το ότι υπάρχουν άνεργοι, βέβαια ισχύει. Όταν ήταν πεντακόσιες εβδομήντα χιλιάδες και τώρα είναι τετρακόσιες πενήντα χιλιάδες τι αλλάζει στη Λάρισα; Είχε ανέργους, έχει και θα έχει. 
     ΕΚΤΩΡ ΝΑΣΙΩΚΑΣ: Αυξάνεται ο αριθμός τους, κύριε Υπουργέ. Αυτό λέμε.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κατά την άποψή σας. Σας είπα ότι το ισοζύγιο απολύσεων και προσλήψεων είναι υπέρ των προσλήψεων. Όμως η Νέα Δημοκρατία ούτε υπόσχεται ούτε λέει «θα» και «θα» ούτε τάζει. Γιατί άκουσα για ταξίματα από το θέατρο του παραλόγου ή το θέατρο του τσίρκου. Γιατί έχουμε καταντήσει εδώ να έχουμε και ψυχαγωγικούς όρους. Λέω λοιπόν το εξής: Δεσμεύθηκε η Νέα Δημοκρατία προεκλογικά στον ελληνικό λαό, που μας τίμησε με την ψήφο του, ότι η ανεργία στην τετραετία θα πέσει τρεις μονάδες. Γι’ αυτό παλεύουμε. Δεν είναι υπόθεση δική μας, αλλά όλων. Σας καλούμε λοιπόν να αγωνιστούμε όλοι μαζί, για να μειώσουμε την ανεργία. Έχει πέσει 1,8 στα μέσα της διετίας. Αυτή είναι η αγωνία μας και το άγχος, να παλέψουμε να κάνουμε πράξη τη δέσμευση που είπαμε προεκλογικά, γιατί έτσι θα αντικρίσουμε τον ελληνικό λαό το 2008 και θα πούμε ότι «αυτό το υλοποιήσαμε», «εκείνο το υλοποιήσαμε και ό,τι λέγαμε προεκλογικά κατά κεραία τα εφαρμόσαμε μετεκλογικά». Το ένα στοιχείο είναι, λοιπόν, ότι κρινόμαστε από τον ελληνικό λαό. 
     Το δεύτερο είναι ότι επιχορηγούμαστε από την Ευρωπαϊκή Ένωση. Και σας είπα, κυρία Χριστοφιλοπούλου, ότι θα έχετε στο γραφείο σας το πλήρες κείμενο της Ευρωπαϊκής Ένωσης –γιατί μας έχουν στείλει τώρα σημειώματα- την ερχόμενη βδομάδα, Δευτέρα με Τρίτη. 
     Και επειδή πραγματικά είναι και μερικά πράγματα όπου γίνεται σπέκουλα, για την Π.Α.Ε.Π. θέλω μια απάντηση, θέλω να μας βοηθήσετε. Διότι αν κάνουν λάθος τα στελέχη της Π.Α.Σ.Κ.Ε. που είναι εκεί, το 95%, τότε να μας το πείτε ότι αυτοί «μαγειρεύουν». Δηλαδή τι; Εξαγοράσαμε την Π.Α.Σ.Κ.Ε. και τη Χαριλάου  Τρικούπη και «μαγειρεύει» την ανεργία, με τον Ντερτιλή που ήταν παλαιότερα και τους υπόλοιπους; Εν πάση περιπτώσει, αυτό είναι ένα ζητούμενο.
     Δεύτερον, ορισμένοι Βουλευτές του ΠΑ.ΣΟ.Κ. έχουν και κοινοβουλευτική αμνησία. Δεν θυμούνται τους νόμους που ψήφισαν και υποβάλλουν ερωτήσεις που τους εκθέτουν. Δεν έχει αλλάξει απολύτως τίποτα σε σχέση με τους κατ’ επάγγελμα αγρότες. Απολύτως τίποτα! Ο Ο.Α.Ε.Δ. ουδέποτε εξέδιδε κάρτα ανεργίας στους κατ’ επάγγελμα αγρότες και ουδέποτε αυτοί μετείχαν στα προγράμματα του Ο.Α.Ε.Δ.. Υπάρχει ειδικός φορέας για τη συμμετοχή των αγροτών σε προγράμματα κατάρτισης, ο Οργανισμός Γεωργικής Επαγγελματικής Εκπαίδευσης, Κατάρτισης και Απασχόλησης που λέγεται «Ο.Γ.Ε.Ε.Κ.Α ΔΗΜΗΤΡΑ», ο οποίος κρατήθηκε σκοπίμως σε αδράνεια τα προηγούμενα χρόνια. Δεν λέτε ότι τον είχατε σε αδράνεια και τον λειτουργούμε τώρα. Μας κατηγορείτε γι’ αυτό; Είναι λοιπόν λάθος. 
     Για το θέμα αυτό, ο Ο.Α.Ε.Δ. εφαρμόζει τους νόμους 1545/1985 και 3505/2002. 
     Επίσης, κύριε Νασιώκα, δεν έχει αλλάξει τίποτα σε σχέση με την καταβολή επιδόματος ανεργίας σε απολυμένους από μισθωτή εργασία, οι οποίοι ασχολούνται και με γεωργικές επιχειρήσεις. Καταργήσαμε πλέον και τους συμπληρωματικούς περιορισμούς, δηλαδή ενισχύσαμε. Γιατί μας κατηγορείτε;  
     Ένα άλλο θέμα που θέλω να καταλάβετε, όταν ρωτάτε τι άλλαξε: Μέχρι τώρα στις διαγραφές –γιατί μιλήσατε για αναζητούντες εργασία και για καταγεγραμμένους ανέργους- σας υπενθυμίζω ότι τις εγκύους γυναίκες τις είχατε στην ίδια κατηγορία με τους αρρώστους, λες και η εγκυμοσύνη, το θείο δώρο, ο «καρπός», ήταν αρρώστια. Έτσι τις είχατε μέχρι τώρα κι εμείς αποκαταστήσαμε το θέμα κι έτσι πλέον δεν διασυρόμαστε και διεθνώς. Είχαμε πάει μέχρι και στο Ευρωπαϊκό Δικαστήριο διότι διαγράφαμε της εγκύους γυναίκες και αποκαταστήσαμε και άλλη μία αδικία. 
     Εγώ δεν θέλω να μας επαινέσετε, αλλά ούτε να μας «καταχεριάσετε», όπως έλεγε και ο Ευάγγελος Γιαννόπουλος. Το λέω αυτό γιατί τελειώνοντας, διέγνωσα απ’ όλη αυτήν την ιστορία της επερώτησης ότι είχατε ελλιπή ενημέρωση.
     Θα σας ενημερώσω, κυρία Χριστοφιλοπούλου, κύριε Νασιώκα, για τους τομείς ανάπτυξη- απασχόληση- κοινωνική συνοχή, τι κάναμε στη διετία στο Υπουργείο Απασχόλησης για τις πολιτικές απασχόλησης και θα χαρώ πολύ να το κρίνετε. Θα ενημερωθείτε πάρα πολύ καλά στο ΠΑ.ΣΟ.Κ. τι ενεργητικές πολιτικές, τι πολιτικές απασχόλησης έχουμε και πόσο σκληρά παλεύουμε για να μπορέσουμε πραγματικά να ανακουφίσουμε τον άνεργο. 
     Για μας όσο λιγότεροι είναι οι άνεργοι, τόσο καλύτερα μπορούμε να αντιμετωπίσουμε κατάματα τον ελληνικό λαό και θα τον αντιμετωπίσουμε κατάματα το 2008, όπου με ψηλά το κεφάλι θα ζητήσουμε την ψήφο του διότι αυτά που είπαμε προεκλογικά τα κάναμε μετεκλογικά.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
     Η κ. Χριστοφιλοπούλου έχει το λόγο.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, μας είπατε ότι αδικήσαμε εργαζόμενους στην Π.Α.Ε.Π. συγκεκριμένα. Να σας θυμίσω ότι πριν από ένα μήνα περίπου, πριν από λίγες εβδομάδες ήλθατε και είπατε ότι τα στοιχεία που εξέδωσε η Τράπεζα της Ελλάδος -που είναι στοιχεία που της δίδει η διοίκηση του Ο.Α.Ε.Δ. για το ισοζύγιο προσλήψεων απολύσεων- είχαν γίνει λάθος. Τότε, κύριε Υπουργέ, είχα καταθέσει μία επίκαιρη ερώτηση και ήλθατε εδώ, στη Βουλή, και μου είπατε αυτό που είπατε σήμερα, ότι δηλαδή κατηγορώ εργαζόμενους.
     Σας ερωτώ: Άπαξ και τα στοιχεία αυτά τα οποία δεν βλέπουν το φως…
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ποια στοιχεία;
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Γιατί αυτά δεν βλέπουν το φως; Εγώ θα έλθω στην Π.Α.Ε.Π., κύριε Υπουργέ. Αφού με καλείτε, θα έλθω στην Π.Α.Ε.Π. πολύ ευχαρίστως. Λέω για τα στοιχεία του ισοζυγίου προσλήψεων-απολύσεων.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):…(Δεν ακούστηκε)
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Να ολοκληρώσω, κύριε Υπουργέ.
     Τα δίνει λοιπόν η διοίκηση της Π.Α.Ε.Π. στη διοίκηση του Ο.Α.Ε.Δ. και η διοίκηση του Ο.Α.Ε.Δ. στην Τράπεζα της Ελλάδος. Έτσι δεν είναι;
     Σας ερωτώ: Υπάρχουν ευθύνες πέραν της άμοιρης υπαλλήλου για την οποία κοπτόσαστε και για την οποία κοπτόμαστε όλοι, γιατί πολλές φορές δεν φταίνε οι υπάλληλοι; Υπάρχει διοίκηση; Πώς εστάλη από τη διοίκηση στην Τράπεζα της Ελλάδος το λανθασμένο; Έκανε κανείς τον κόπο στο γραφείο του κυρίου διοικητή να τσεκάρει τα στοιχεία για να βγει μετά μια Κυβέρνηση της οποίας ο ένας Υπουργός, ο κ. Αλογοσκούφης, έλεγε ότι είναι επιμέρους στοιχεία κι εσείς βγαίνατε και λέγατε ότι έγινε λάθος; Υπάρχει διοίκηση λοιπόν και υπάρχει ευθύνη της διοίκησης της διορισμένης από την Κυβέρνηση; Απαντήστε μου, επειδή λέτε ότι το ΠΑ.ΣΟ.Κ. κατηγορεί τους εργαζόμενους. Δεν τους κατηγορούμε, κύριε Υπουργέ.
     Δεύτερον: Σε σχέση με τον περίφημο ν. 3227/2004 για τα ταξίματά σας. Κοιτάξτε: Μιλούν τα λόγια. Το ΠΑ.ΣΟ.Κ. τα έχει εκδώσει και σε «μαύρη βίβλο». Τι να πω; Να θυμηθώ το 5% που θα αυξάνατε την ανάπτυξη, όπου ήδη από τον πρώτο χρόνο και τώρα πολύ περισσότερο υποχωρούν οι ρυθμοί ανάπτυξης της εθνικής οικονομίας; Τι να θυμηθώ; Ότι θα κάνατε ευνοϊκότερο πλαίσιο των όρων εργασίας και φέρατε το ν. 3385; Τι να θυμηθώ; Ότι αποσυνδέσατε τις επενδύσεις από τις θέσεις εργασίας; Τι να θυμηθεί κανείς για τα ταξίματα; 
     Θέλω να πω μία λέξη για το ν. 3227. Μας είπατε και πριν και τώρα ότι δεν θέλουμε μείωση των εισφορών, ότι υπάρχει εισφοροδιαφυγή κ.λπ.. Ομολογώ ότι δεν σας κατάλαβα.
     Εκείνο που θέλω να σας ρωτήσω είναι το εξής: Στις προγραμματικές δηλώσεις λέγατε ότι θα εφαρμόσετε αυτά τα κίνητρα που στην ουσία δεν είναι μείωση των εισφορών, είναι επιδότηση των εισφορών.
     Έρχεται λοιπόν ο τότε Υπουργός –ο Πρωθυπουργός το είχε αναφέρει, αλλά πιο εξειδικευμένα ο Υπουργός- και λέει ότι αυτές οι εισφορές προς τις άνεργες μητέρες και προς τους νέους θα επιδοτηθούν. «Είναι πολιτική μας αυτό». Πάρτε το, είναι στα Πρακτικά.
     Μετά από λίγο καιρό σας ρωτήσαμε εδώ στη Βουλή, σε μια προηγούμενη επερώτηση, τι θα κάνετε με το ν. 3227 και εσείς ο ίδιος είπατε ότι θα τον εφαρμόσετε. Τώρα βγαίνει ο Διοικητής σας με άρθρα και βγαίνετε κι εσείς σήμερα και λέτε ότι δεν εφαρμόζεται, ότι είναι ένας κακός νόμος. Ωραία.
     Έχουν περάσει, κύριε Υπουργέ, δύο ολόκληρα χρόνια και το μόνο νομοθέτημα που φέρατε ήταν μια ρύθμιση χρεών στην αρχή για το Ι.Κ.Α. και μετά ο ν. 3385, τον οποίο σχολίασα ήδη στην πρωτολογία μου. Δεν έχετε φέρει μία νομοθετική ρύθμιση για την απασχόληση. Αφού δεν σας κάνει ο ν. 3227 –τώρα έστω μετά από δύο χρόνια αποφασίσατε ότι δεν σας κάνει, γιατί τόσο καιρό μας λέγατε ότι σας κάνει- φέρτε ένα νομοσχέδιο. 
     Χάρηκα σήμερα που είπατε ότι θα φέρετε νομοσχέδιο όμως. Πάλι «σκούπα»; Πάλι «σκούπες»; Ένα συγκροτημένο νομοσχέδιο για την απασχόληση δεν μπορείτε να μας φέρετε; Φέρτε το κι εμείς θα το δούμε με πολύ καλή διάθεση γιατί, όπως σας είπα, εμείς δεν θα ισοπεδώσουμε, όπως κάνατε εσείς ως αντιπολίτευση.
     Πραγματικά όμως νομίζω ότι πρέπει να δείτε το γεγονός ότι ταυτόχρονα –και μετά από την προηγούμενη ρύθμιση του ΙΚΑ που φέρατε σα νόμο- βγήκαν στις εφημερίδες άλλες ανακοινώσεις και άλλα κομμάτια του ασφαλιστικού νομοσχεδίου που μιλά για ελαφρύνσεις επιχειρήσεων και για διευκολύνσεις επιχειρήσεων. Γιατί αυτή είναι η πολιτική σας, κύριε Υπουργέ. Εκεί νοιάζεστε. Δεν νοιάζεστε για τον άνεργο. Κάνατε δυο χρόνια να επιδοτήσετε τους νέους ανέργους και τις μητέρες. Δεν σας έκανε ο νόμος; Σας το ξαναλέω, ψηφίστε άλλον.
     Όσον αφορά τον Ο.Α.Ε.Δ. –τελειώνω με αυτό, κύριε Πρόεδρε, για να μην πάρω πολύ χρόνο, γιατί πάλι όπως είπε και ο κ. Νασιώκας δεν απαντήθηκε καμία από τις ερωτήσεις μας- θα επιμείνω μόνο στο εξής. Ποιο είναι το σχέδιό σας; Θα ήθελα πραγματικά να ξέρω. Να υπάρξει μια νέα επερώτηση; Ευχαρίστως να φέρουμε το θέμα στην κοινή επιτροπή. Αν θέλετε, προκαλέστε το εσείς. Θα χαρούμε πολύ να μετάσχουμε σ’ αυτή την κουβέντα. 
     Ποιο όμως είναι το σχέδιό σας για τον Ο.Α.Ε.Δ.; Εμείς είχαμε ένα σχέδιο. Εγώ σας είπα από τη Βουλή πριν λίγο πώς το βλέπουμε. Ποιο είναι το σχέδιό σας; Γιατί ακούω το διοικητή σας –και εγώ και όλος ο ελληνικός λαός- να γυρίζει ανά την Ελλάδα και να λέει ότι τελείωσαν το έργο τους οι εταιρείες. Άκουσα και τον εκπρόσωπο του Συνασπισμού –είναι σεβαστές όλες οι θέσεις- να λέει να γυρίσουμε στο προηγούμενο  καθεστώς. 
     Εμείς θεωρούμε ότι το συγκεντρωτικό, δύσκαμπτο και γραφειοκρατικό καθεστώς του Ο.Α.Ε.Δ. πρέπει να ξεπεραστεί. Η δική σας η θέση υπάρχει; Πέραν όλων των άλλων, έχετε θέση, εσείς ως Υπουργείο, εσείς ως πολιτικοί υπεύθυνοι; Καλύπτεστε από τη θέση του διοικητή; Γιατί έτσι μας λέει, ότι ολοκλήρωσαν το έργο τους αυτές οι εταιρείες. Αφού ολοκλήρωσαν, τι θα γίνουν; Θα συνεχίσουν να επιβαρύνουν το δημόσιο ή θα κλείσουν; 
     Εγώ τη δική μας θέση σάς την έχω καταθέσει. Και εδώ, όπως και στο ασφαλιστικό, όπως και στην ανάπτυξη, ούτε θέσεις έχετε ούτε σχέδιο! Όπως σας πάει! Όπως σας πάει ο άνεμος! Αν θέλετε, να μου δώσετε μια απάντηση γι’ αυτό. Αν δεν θέλετε, τα λέμε στην επιτροπή.
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
     ΔΗΜΗΤΡΙΟΣ ΤΣΙΟΓΚΑΣ: Θα τις κλείσετε τις εταιρείες; Θα βάλετε λουκέτο;
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υφυπουργέ, έχετε το λόγο. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τηλεγραφικά θα σας πω ότι με μεγάλη μου χαρά την Τρίτη που έχουμε την ημερίδα θα σας στείλω το στρατηγικό σχέδιο 2006-2009, για να ενημερωθείτε, κυρία Χριστοφιλοπούλου, ότι έχουμε και σχέδιο…
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μπορείτε να μου το στείλετε πριν, γιατί θα είμαι στην ημερίδα;; 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Με συγχωρείτε…
     ΔΗΜΗΤΡΙΟΣ ΤΣΙΟΓΚΑΣ: Κύριε Γιακουμάτο, θα σας καταθέσω κατάσταση ομαδικών απολύσεων στη Λάρισα. 
     ΠΡΟΕΔΡΕΥΩΝ (Σωτήρης Χατζηγάκης): Καταθέστε το, κύριε Τσιόγκα, στα Πρακτικά.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Να μου καταθέσετε χαρτί απολύσεων από τη Λάρισα να το κάνω τι; Σε εμένα γιατί, κύριε Τσιόγκα;
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Τσιόγκα, καταθέστε στο στα Πρακτικά. 
     ΔΗΜΗΤΡΙΟΣ ΤΣΙΟΓΚΑΣ: Ναι, κύριε Πρόεδρε.
     (Στο σημείο αυτό ο Βουλευτής κ. Δημήτριος Τσιόγκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Υπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άρα, κυρία Χριστοφιλοπούλου και σχέδιο έχουμε και δράση κάνουμε.
     Όσον αφορά το ν. 3227 και το ν. 3232, επειδή είχα και την τιμή να είμαι εισηγητής τότε στο νομοσχέδιο του κ. Ρέππα, σας λέω ότι θετικά στοιχεία του νομοσχεδίου –και του ν. 3229- είχα πει και τότε. Τα θετικά στοιχεία του νομοσχεδίου η Νέα Δημοκρατία και η Κυβέρνηση θα τα υιοθετήσει και θα τα κρατήσει. Όμως μερικά πράγματα τα οποία ήταν σε λάθος κατεύθυνση, έχουμε την πολυτέλεια να τα αλλάξουμε, όπως αλλάξαμε ήδη μερικά.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Είχατε δυο χρόνια!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έχουμε αλλάξει αρκετά.
     Θέλω να σας πω το εξής. Ο διοικητής του Ο.Α.Ε.Δ. αυτά που λέει και αυτά που κάνει είναι αυτά που έχουν την έγκριση της πολιτικής ηγεσίας απόλυτα. Απόλυτα, το επαναλαμβάνω.
     Όσον αφορά τις εταιρείες, θα σας πούμε ότι στο στρατηγικό σχέδιο δράσης δεν είπε ποτέ ο Διοικητής ότι πρέπει να κλείσουν.
     Θέλω να τελειώσω λέγοντας ότι αυτό που πρέπει να κάνουμε, κύριε Πρόεδρε, όλοι –επειδή είναι ένα σημαντικό θέμα που απασχολεί την ελληνική κοινωνία, η ανεργία είναι η αχίλλειος πτέρνα του κοινωνικού συστήματος- είναι να επισκεφθούμε την Π.Α.Ε.Π., να έλθει η Αριστερά που λέει συνέχεια για επιδοματική πολιτική και επιδόματα –κουράστηκα να την ακούω δύο χρόνια, η επιδοματική πολιτική δεν λύνει τα προβλήματα- και να δούμε όλοι πώς μπορούμε να συνθέσουμε απόψεις και δράσεις, αν θέλετε. 
     Είμαστε πάντα ανοικτοί στο Υπουργείο –και ο Υπουργός κ. Τσιτουρίδης και εγώ- κυρία Χριστοφιλοπούλου να διορθώσουμε, αν θέλετε, λάθη και παραλείψεις...
     ΔΗΜΗΤΡΙΟΣ ΤΣΙΟΓΚΑΣ: Κάνετε επιδοματική πολιτική στους βιομήχανους. Τους έχετε «μπουκώσει».
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ. Όχι, τώρα στο τέλος!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): …και να μπορέσουμε πράγματι να το αντιμετωπίσουμε.
     Ευχαριστώ πολύ. 
     ΔΗΜΗΤΡΙΟΣ ΤΣΙΟΓΚΑΣ: Η επιδοματική πολιτική είναι υπέρ των βιομηχάνων.
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ πολύ, κύριε συνάδελφε. Να μην γράφεται τίποτα στα Πρακτικά.
     Κηρύσσεται περαιωμένη η συζήτηση επί της υπ’ αριθμόν 59/37/23.3.2006 επερωτήσεως Βουλευτών του ΠΑ.ΣΟ.Κ. προς τον Υπουργό Απασχόλησης και Κοινωνικής Προστασίας σχετικά με τον Ο.Α.Ε.Δ.. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.32΄ λύεται η συνεδρίαση για την προσεχή Δευτέρα 22 Μαΐου 2006 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως,  σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
