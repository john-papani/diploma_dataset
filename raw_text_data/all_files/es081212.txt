(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΝΒ’
Παρασκευή 12 Δεκεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Συλλυπητήρια αναφορά για το θάνατο του νεαρού Αλέξανδρου Γρηγορόπουλου και τα θλιβερά γεγονότα, σελ.
3. Ανακοινώνεται συλλυπητήρια αναφορά για το θάνατο του τέως Προέδρου της Κυπριακής Δημοκρατίας Τάσου Παπαδόπουλου και τήρηση ενός λεπτού σιγής, σελ. 
4. Η Ειδική Μόνιμη Επιτροπή Κοινοβουλευτικής Δεοντολογίας καταθέτει τις Εκθέσεις της στις αιτήσεις της Εισαγγελικής Αρχής για τη χορήγηση άδειας άσκησης ποινικής δίωξης κατά Βουλευτών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 15 Δεκεμβρίου 2008, σελ.
4. Συζήτηση επικαίρων ερωτήσεων:
α) Προς τον Υπουργό Εσωτερικών:
i. σχετικά με την δυνατότητα απαγόρευσης της οπλοφορίας των αστυνομικών κ.λπ., σελ.
ii. σχετικά με το θάνατο του δεκαεξάχρονου, τη στάση της Αστυνομίας κ.λπ., σελ.
β) Προς τον Υπουργό Υγείας και Κοινωνικής Αλληλεγγύης, σχετικά με τα προβλήματα του Κέντρου Υγείας Σαλαμίνας κ.λπ., σελ.
γ) Προς την Υπουργό Απασχόλησης και Κοινωνικής Προστασίας σχετικά με την ανέγερση νέου κτηρίου του ΙΚΑ στη Λάρισα κ.λπ., σελ.
δ) Προς τον Υπουργό Οικονομίας και Οικονομικών, σχετικά με την πώληση 20 τόνων χρυσού από την Τράπεζα της Ελλάδος κ.λπ., σελ.
ε) Προς τον Υπουργό Ανάπτυξης, σχετικά με την ενίσχυση της νεανικής και γυναικείας επιχειρηματικότητας κ.λπ., σελ.
5. Συζήτηση επίκαιρης επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Ανάπτυξης σχετικά με τη Δ.Ε.Η., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Πρότασης Νόμου:
Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκα Παπαρήγα και είκοσι ένας Βουλευτές του Κόμματός της, κατέθεσαν πρόταση νόμου: «Ρύθμιση σχέσεων Πολιτείας και Εκκλησίας, θρησκευτικές ενώσεις και κατοχύρωση της θρησκευτικής ελευθερίας», σελ.
2. Κατάθεση Εκθέσεως Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει την ‘Εκθεσή της στο σχέδιο νόμου του Υπουργείου Οικονομίας και Οικονομικών: «Κύρωση του κρατικού προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2009», σελ.

ΟΜΙΛΗΤΕΣ
Α. Επί των συλλυπητήριων αναφορών:
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΒΡΕΤΤΟΣ Κ., σελ.
ΓΕΩΡΓΙΑΔΗΣ Α., σελ.
ΔΡΑΓΑΣΑΚΗΣ Ι., σελ.
ΚΑΛΑΦΑΤΗΣ Σ., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΠΑΠΟΥΤΣΗΣ Χ., σελ.
ΤΡΑΓΑΚΗΣ Ι., σελ.
ΧΗΝΟΦΩΤΗΣ Π., σελ.

Β. Επί των επικαίρων ερωτήσεων:
ΑΥΓΕΝΑΚΗΣ Ε., σελ.
ΒΕΛΟΠΟΥΛΟΣ Κ., σελ.
ΒΡΕΤΤΟΣ Κ., σελ.
ΓΕΩΡΓΙΑΔΗΣ Α., σελ.
ΚΑΛΑΝΤΖΑΚΟΥ Σ., σελ.
ΚΑΛΑΦΑΤΗΣ Σ., σελ.
ΛΕΓΚΑΣ Ν., σελ.
ΝΑΣΙΩΚΑΣ Ε., σελ.
ΝΙΚΟΛΑ’Ι’ΔΟΥ Β., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΧΗΝΟΦΩΤΗΣ Π., σελ.

Γ. Επί της επίκαιρης επερώτησης:
ΑΘΑΝΑΣΙΑΔΗΣ Α., σελ.
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΑΝΤΩΝΙΟΥ Τ., σελ.
ΓΙΑΝΝΕΛΛΗΣ-ΘΕΟΔΟΣΙΑΔΗΣ Ι., σελ.
ΖΩ’Ι’ΔΗΣ Ν., σελ.
ΚΑΛΑΦΑΤΗΣ Σ., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΤΣΙΦΑΡΑΣ Α., σελ.
ΠΑΠΟΥΤΣΗΣ Χ., σελ.
ΠΟΛΑΤΙΔΗΣ Η., σελ.
ΣΑΧΙΝΙΔΗΣ Φ., σελ.
ΤΣΙΡΩΝΗΣ Δ., σελ.
ΧΡΥΣΟΧΟ’Ι’ΔΗΣ Μ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΝΒ΄
      Παρασκευή 12 Δεκεμβρίου 2008
      
      Αθήνα, σήμερα στις 12 Δεκεμβρίου 2008, ημέρα Παρασκευή και ώρα 09.59΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του  Γ΄ Αντιπροέδρου αυτής  κ. ΑΝΑΣΤΑΣΙΟΥ ΝΕΡΑΝΤΖΗ.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Έκτορα Νασιώκα, Βουλευτή Λάρισας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  η Πανελλήνια Ένωση Εργοληπτών Έργων Πράσινου ζητεί την άμεση εξόφληση των χρημάτων που οφείλει η Δ.Ε.Π.Ο.Σ. Α.Ε. στους εργολήπτες για τα εκτελεσθέντα έργα 2004 - 2005.
      2) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ  κατέθεσε αναφορά με την οποία  ο Σύλλογος Σκαμιωτών Λέσβου `Παναγιά Γοργόνα` ζητεί την ανάκληση της οικοδομικής άδειας για κτίσμα στον οικισμό Συκαμιάς Λέσβου.
      3) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  ο Δήμος Νέας Κυδωνίας Χανίων ζητεί τον επαναχαρακτηρισμό του Αιγιαλού των Αγίων Αποστόλων Νομού Χανίων ως χώρου κοινής χρήσης και τη χάραξη της οριογραμμής του.
      4) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  το Σωματείο Εργαζομένων στα Λιγνιτωρυχεία Βόρειας Ελλάδας της Εταιρείας `ΛΑΡΚΟ Α.Ε.` ζητεί να εξασφαλιστεί η λειτουργία της επιχείρησης αυτής.
      5) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Πανελλήνια Ένωση Δασολόγων Δημοσίων Υπαλλήλων ζητεί να ληφθούν μέτρα για την προστασία των δημοσίων δασών και  δασικών εκτάσεων, κατά τις διαδικασίας κατάρτισης του Εθνικού Κτηματολογίου κ.λπ.
      6) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Πανελλήνια Ομοσπονδία Ενώσεων Προσωπικού Λιμενικού Σώματος διαμαρτύρεται για την υποχρηματοδότηση του Λιμενικού Σώματος από τον προϋπολογισμό του 2009.
      7) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο κ. Δατσέρης Γεώργιος διαμαρτύρεται για την παράνομη εκπαίδευση νοσηλεύτριας, στο Νοσοκομείο Αγίου Νικολάου Κρήτης.
      8) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  εργαζόμενοι στο χώρο της Επιδαύρου ζητούν τη μονιμοποίησή τους κ.λπ..
      9) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο κ. Αλεβίζος Γεώργιος ζητεί την ακτοπλοϊκή επανασύνδεση της Σητείας, με Κάσο - Κάρπαθο  - Δωδεκάνησα.
      10) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται σε διάτρητο διαγωνισμό του Α.Σ.Ε.Π..
      11) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  εκπρόσωποι, μη κυβερνητικών οργανώσεων ζητούν την άμεση χρηματοδότηση για την ολοκλήρωση των σχεδίων δράσης, στο έργο για την ενίσχυση της απασχόλησης.
      12) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμαρχος Οροπεδίου Λασιθίου ζητεί την αξιοποίηση και προβολή του Δικταίου Άντρου.
      13) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  στελέχοι γραφείων σύνδεσης Νομού Ηρακλείου Κρήτης  ζητούν το συνυπολογισμό χρόνου, στο επιμορφωτικό πρόγραμμα στελεχών γραφείων σύνδεσης με την αγορά εργασίας και επαγγελματικού προσανατολισμού.
      14) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Ένωση Φοροτεχνικών Ελευθέρων Επαγγελματιών Νομού Ηρακλείου Κρήτης ζητεί την παράταση υποβολής φορολογικών στοιχείων, μέχρι 31/12/2008.
      15) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στο αίτημα του Δήμου Αγίου Νικολάου Νομού Λασιθίου, για την υλοποίηση αναπτυξιακών έργων στην περιοχή του.
      16) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην ανάγκη δημιουργίας ΒΙΟ.ΠΑ. στην Ιεράπετρα Λασιθίου κ.λπ..
      17) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η αποζημίωση των παραγωγών του Νομού Λασιθίου που επλήγησαν από τη θεομηνία κ.λπ..
      18) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται χρηματοδότηση για την αποκατάσταση των ζημιών που υπέστει η περιοχή της Ιεράπετρας, από την πλημμύρα.
      19) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η επιχορήγηση του Δήμου Αγίου Νικολάου Λασιθίου για την αποκατάσταση των ζημιών από την πρόσφατη νεροποντή.
      20) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ  κατέθεσε αναφορά με την οποία  το Νομαρχιακό Συμβούλιο Αχαΐας ζητά την αποτροπή της απόφασης του Ο.Τ.Ε. να συρρικνώσει τις δραστηριότητές της, στο Νομό Αχαΐας.
      21) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ  κατέθεσε αναφορά με την οποία  το Νομαρχιακό Συμβούλιο Αχαΐας διαμαρτύρεται για τη διενέργεια Ε.Δ.Ε. σε βάρος υπαλλήλων.
      22) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και  Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  το Πολεοδομικό Γραφείο του Δήμου Κέρκυρας επισημαίνει την επικινδυνότητα των εργατικών κατοικιών `ΚΕΡΚΥΡΑ IV`.
      23) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  ο Νομάρχης Κέρκυρας ζητεί να καλυφθούν όλες οι κενές θέσεις προσωπικού στο Γενικό Νοσοκομείο Κέρκυρας.
      24) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ  ΚΟΥΒΕΛΗΣ  κατέθεσε αναφορά με την οποία  οι Δήμαρχοι Νότιας Ρόδου, Άνδρου και Μυστρά ζητούν νομοθετική ρύθμιση για τη χορήγηση ειδικής άδειας κατά την άσκηση των καθηκόντων τους κ.λπ.. 
      25) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ  ΚΟΥΒΕΛΗΣ  κατέθεσε αναφορά με την οποία  η Ομοσπονδία Δικαστικών Επιμελητών Ελλάδας ζητεί την απαγόρευση της λειτουργίας εισπρακτικών εταιρειών.
      26) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε δημοσίευμα εφημερίδας το οποίο αναφέρεται στη φετινή πτώση των τιμών των σταφυλιών στο Νομό Αχαΐας.
      27) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε δημοσίευμα εφημερίδας το οποίο αναφέρεται στη διαμαρτυρία των κτηνοτρόφων του Νομού Αχαΐας για τη χαμηλή τιμή του γάλακτος κ.λπ..
      28) Ο Βουλευτής Β΄ Πειραιώς κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία  ο Σύνδεσμος Βαρέως Αναπήρων Πολέμου 1940 - 41 ζητεί την απόδοση στα σωματεία, των εισφορών που έχουν παρακρατηθεί από την Εθνική Γενική Συνομοσπονδία Αναπήρων και Θυμάτων Πολέμου Ελλάδος.
      29) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  ο Δήμος Παμβώτιδος Νομού Ιωαννίνων ζητεί την αποκατάσταση του οδικού δικτύου που χρησιμοποιήθηκε κατά την κατασκευή της Εγνατίας Οδού, στην περιοχή αυτή.
      30) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  η Ένωση Υπαλλήλων Πυροσβεστικού Σώματος Περιφέρειας Ηπείρου ζητεί την επάνδρωση της Πυροσβεστικής Υπηρεσίας, στη Bιομηχανική  περιοχή του Νομού Ιωαννίνων.
      31) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  η κ. Αικατερίνη Χαροκόπου ζητεί τον συμψηφισμό οφειλών της προς το Τ.Ε.Β.Ε..
      32) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο κ. Κόντος Κωνσταντίνος διαμαρτύρεται για την κατάσχεση από τον Ο.Γ.Α. ποσού, από το επίδομα της ανάπηρης μητέρας του.
      33) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  η Πανελλήνια Ένωση Γονέων Μαθητών Μουσικών Σχολείων ζητεί την άμεση επίλυση του προβλήματος μετακίνησης των μαθητών των μουσικών σχολείων περιοχής Αθηνών, Πειραιώς.
      34) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο Σύνδεσμος Πολιτικών Συνταξιούχων Νομού Αρκαδίας ζητεί την αναπροσαρμογή των συντάξεων των πολιτικών συνταξιούχων.
      35) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  η κ. Ξένη Λεκατσά - Τσομπανάκη ζητεί να της χορηγηθεί επίδομα απολύτου αναπηρίας, λόγω της παθήσεώς της (σκλήρυνση κατά πλάκας).
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9209/3/11/08 ερώτηση του  Βουλευτή κ. Αναστασίου Κουράκη δόθηκε με το υπ’ αριθμ. 142541/ΙΗ/14/11/08 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 9209/3-11-08 την οποία κατέθεσε ο Βουλευτής Τάσος  Κουράκης, σας γνωρίζουμε τα ακόλουθα:
      Το Υπουργείο Εθνικής Παιδείας και Θρησκευμάτων (ΥΠΕ.Π.Θ.) ανταποκρινόμενο στο ριζικά μεταλλασσόμενο περιβάλλον του Διαδικτύου, στοχεύει να βοηθήσει τους μαθητές Γυμνασίου και τους γονείς τους στην αντιμετώπιση των νέων προκλήσεων από την εκτεταμένη χρήση του Διαδικτύου.
      Στο πλαίσιο αυτό, το ΥΠ.Ε.Π.Θ., από κοινού με την Ειδική Γραμματεία Ψηφιακού Σχεδιασμού του Υπουργείου Οικονομίας και Οικονομικών (ΥΠ.Οι.Ο.) και την Γενική Γραμματεία Έρευνας και Τεχνολογίας του Υπουργείου Ανάπτυξης (ΥΠ.ΑΝ.), υποστηρίζει και προωθεί ένα νέο πρόγραμμα το οποίο προσφέρει στους γονείς μαθητών Γυμνασίου τη δυνατότητα να ενημερωθούν και να εκπαιδευτούν πάνω στις Τεχνολογίες Πληροφορίας και Επικοινωνίας (Τ.Π.Ε.), με έμφαση στο Διαδίκτυο (Internet), την Ασφαλή Χρήση του και τις Εκπαιδευτικές Εφαρμογές του.
      Το πρόγραμμα «Γονείς.gr» προσφέρει, σε έναν από τους γονείς (ή κηδεμόνες) κάθε μαθητή που θα εγγραφεί στην υποχρεωτική Δευτεροβάθμια Εκπαίδευση (Γυμνάσιο) για το σχολικό έτος 2008/2009, τη δυνατότητα να εκπαιδευτεί δωρεάν σε θέματα που σχετίζονται με τη χρήση του Διαδικτύου και την αναζήτηση πληροφορίας στον Παγκόσμιο Ιστό, το ασφαλές Διαδίκτυο, τους κινδύνους που ελλοχεύουν για τους ανήλικους και τις δυνατότητες προφύλαξής των παιδιών από ακατάλληλο περιεχόμενο. Επιπλέον, θα έχει την δυνατότητα να μάθει περισσότερα για το πώς ο υπολογιστής και το Διαδίκτυο μπορούν να χρησιμοποιηθούν στο σπίτι για χρήσιμες εκπαιδευτικές υπηρεσίες και περιεχόμενο.
      Οι δικαιούχοι γονείς έχουν το δικαίωμα δωρεάν κατ' οίκον εκπαίδευσης από ειδικούς εκπαιδευτές, καθώς και πρόσβασης σε εκπαιδευτικά πακέτα αυτόνομης μάθησης μέσω Διαδικτύου (e-Iearning). Η διάρκεια της κατ' οίκον εκπαίδευσης προβλέπεται να είναι τουλάχιστον πέντε (5) ώρες και μπορεί να λάβει χώρα σε περισσότερες από μία επισκέψεις. Το περιεχόμενο των εκπαιδευτικών (από απόσταση) πακέτων προβλέπεται να αντιστοιχεί σε τουλάχιστον σαράντα (40) διδακτικές ώρες. Μετά την ολοκλήρωση της εκπαίδευσης μέσω Διαδικτύου,', θα έχουν τη δυνατότητα να συμμετάσχουν δωρεάν σε εξετάσεις πιστοποίησης για την απόκτηση Πιστοποιητικού γνώσεων Πληροφορικής ή χειρισμού Η/Υ. Επιπλέον, οι γονείς θα έχουν και τη δυνατότητα να αποκτήσουν επιδοτούμενη νέα ευρυζωνική σύνδεση στο Διαδίκτυο, για τουλάχιστον δύο (2) μήνες. Απαραίτητη προϋπόθεση είναι ο δικαιούχος να έχει στο σπίτι Η/Υ (σταθερό ή φορητό) με δυνατότητα σύνδεσης στο Διαδίκτυο.
      Ουσιαστικά το πρόγραμμα « Γονείς. gr» στηρίζεται στην ελεύθερη επιλογή εκπαιδευτικού φορέα από τους ίδιους τους δικαιούχους γονείς που καταγράφονται στη σχετική Βάση Δεδομένων και λαμβάνουν (μέσω SMS) τον αντίστοιχο Προσωπικό Κωδικό.
      Σύμφωνα με τα μέχρι στιγμής στοιχεία, έχουν κατατεθεί περί τα 1.400 διαφορετικά εκπαιδευτικά πακέτα, που καλύπτουν όλη την επικράτεια, από 1.000 περίπου ιδιωτικούς και δημόσιους εκπαιδευτικούς φορείς. Μεταξύ των φορέων συγκαταλέγονται και πολλά επίλεκτα Ιδρύματα της Τριτοβάθμιας Εκπαίδευσης, καθώς και πλείστα κέντρα κατάρτισης της Δημοτικής και Νομαρχιακής Αυτοδιοίκησης. Σε κάθε περίπτωση, κάθε γονέας δεν επιβαρύνεται για τη συμμετοχή του στο έργο και έχει την απόλυτη ελευθερία επιλογής φορέα εκπαίδευσης, επομένως δεν ευσταθούν οι μορφές περί «εκχώρησης του έργου σε ιδιωτικά συμφέροντα». Εξ ίσου ανυπόστατοι είναι και οι ισχυρισμοί ότι δήθεν «αφέθηκαν εκτός διαδικασίας δημόσιοι φορείς και η εκπαιδευτική κοινότητα»
      Το πρόγραμμα εξελίσσεται ομαλά και ήδη οι εκδηλώσεις ενδιαφέροντος των γονέων, σε χρονικό διάστημα περίπου έξι εβδομάδων από την έναρξη του έργου, έχουν ξεπεράσει τις 30.000.
      Επιπλέον, επισημαίνεται, ότι η διαδικαστική εμπλοκή των σχολικών μονάδων -η οποία έχει ήδη ολοκληρωθεί- ήταν εξαιρετικά μικρή, καθώς απαιτείτο απλώς (α) η διανομή στους μαθητές του έντυπου Φύλλου Εκδήλωσης Ενδιαφέροντος και (β) η συλλογή και δωρεάν αποστολή των συμπληρωμένων φύλλων προς το Εθνικό Δίκτυο Έρευνας και Τεχνολογίας (Ε.Δ.Ε.Τ.).
      Ενδεικτικά αναφέρουμε δημόσιους Φορείς που έχουν καταθέσει Εκπαιδευτικά
      Πακέτα στη Δράση «Γονείς.gr»:
      - ΓΕΩΠΟΝΙΚΟ ΠΑΝΕΠΙΣΤΗΜΙΟ ΑΘΗΝΩΝ
      - ΕΘΝΙΚΟ & ΚΑΠΟΔΙΣΤΡΙΑΚΟ ΠΑΝΕΠΙΣΤΗΜΙΟ ΑΘΗΝΩΝ - ΕΛΚΕ, ΚΕΚ ,. ΙΟΝΙΟ ΠΑΝΕΠΙΣΤΗΜΙΟ - ΕΠΙΤΡΟΠΗ ΕΡΕΥΝΩΝ
      -. ΤΕΙ ΑΘΗΝΑΣ - ΕΙΔΙΚΟΣ ΛΟΓΑΡΙΑΣΜΟΣ ΚΟΝΔΥΛΙΩΝ ΕΡΕΥΝΩΝ (ΕΛΚΕ) , ΤΕΙ ΚΑΒΑΛΑΣ - ΚΕΝΤΡΟ TEXNOΛOΓlKHΣ ΕΡΕΥΝΑΣ
      - ΤΕΙ ΛΑΡΙΣΑΣ
      - ΤΕΙ ΛΑΡΙΣΑΣ- ΕΠΙΤΡΟΠΗ ΕΡΕΥΝΩΝ- ΤΜΗΜΑ ΔΙΟΙΚΗΣΗΣ ΚΑΙ ΔΙΑΧΕΙΡΙΣΗ ΕΡΓΩΝ
      - ΚΕΝΤΡΟ ΕΠΑΓΓΕΛΜΑΤΙΚΗΣ ΚΑΤΑΡΤΙΣΗΣ ΝΟΜΑΡΧΙΑΚΗΣ ΑΥΤΟΔΙΟΙΚΗΣΗΣ ΛΕΣΒΟΥ Α.Ε.
      - ΚΕΝΤΡΟ	 ΕΠΑΓΓΕΛΜΑΤΙΚΗΣ	 ΚΑΤΑΡΤΙΣΗΣ ΚΑΙ ΕΡΕΥΝΑΣ ΝΟΜΑΡΧΙΑΚΗΣ  ΑΥΤΟΔΙΟΙΚΗΣΗΣ ΜΑΓΝΗΣΙΑΣ - ΚΕΚΑΝΑΜ Α.Ε.
      -	ΚΕΝΤΡΟ ΕΠΑΓΓΕΛΜΑΤΙΚΗΣ ΚΑΤΑΡΤΙΣΗΣ ΝΟΜΑΡΧΙΑΚΗΣ ΑΥΤΟΔΙΟΙΚΗΣΗΣ 	ΡΕΘΥΜΝΟΥ
      - ΔΗΜΟΤΙΚΗ ΕΠΙΧΕΙΡΗΣΗ ΣΥΝΕΧΙΖΟΜΕΝΗΣ ΕΠΑΓΓΕΛΜΑΤΙΚΗΣ ΚΑΤΑΡΤΙΣΗΣ ΔΗΜΟΥ ΔΡΑΜΑΣ (ΚΕΚ)
      - ΚΕΚ ΔΗΜΟΥ ΚΑΛΑΜΑΤΑΣ
      -ΚΕΝΤΡΟ ΕΠΑΓΓΕΛΜΑΤΙΚΗΣ ΚΑΤΑΡΤΙΣΗΣ- ΚΕΚ ΔΗΜΟΥ ΟΡΕΣΤΙΑΔΑΣ ΚΕΚ ΝΕΛΕ ΜΑΓΝΗΣΙΑΣ
      - Κ.Ε.Κ. ΝΟΜΑΡΧΙΑΚΗΣ ΑΥΤΟΔΙΟΙΚΗΣΗΣ ΑΙΤΩΛΟΑΚΑΡΝΑΝΙΑΣ Α.Ε.
      -ΝΟΜΑΡΧΙΑΚΟ Κ.Ε.Κ ΑΧΑϊΑΣ - Ν.Ε.Λ.Ε.
      -ΝΟΜΑΡΧΙΑΚΟ ΚΕΚ ΚΙΛΚΙΣ «ΠΡΟΣΑΝΑΤΟΛΙΣΜΟΣ»
      - ΔΗΜΟΤΙΚΗ	 ΕΠΙΧΕΙΡΗΣΗ	 ΠΑΠΑΛΑΖΑΡΕΙΟ  ΚΕΝΤΡΟ	ΣΥΝΕΧΙΖΟΜΕΝΗΣ ΕΠΑΓΓΕΛΜΑΤΙΚΗΣ ΚΑΤΑΡΤΙΣΗΣ (ΚΕΚ) ΔΗΜΟΥ ΚΑΣΤΟΡΙΑΣ
      -	ΔΗΜΟΤΙΚΗ ΕΠΙΧΕΙΡΗΣΗ ΑΝΑΠΤΥΞΗΣ ΒΟΥΛΑΣ (Δ.Ε.Α.Β.)
      - 	ΔΗΜΟΤΙΚΗ ΕΠΙΧΕΙΡΗΣΗ ΑΝΑΠΤΥΞΗΣ ΔΗΜΟΥ ΠΛΑΤΕ,. 
      - ΔΗΜΟΤΙΚΗ ΕΠΙΧΕΙΡΗΣΗ ΑΝΑΠΤΥΞΗΣ ΜΕΓΑΛΟΥ ΑΛΕΞΑΝΔΡΟΥ (Δ.Ε.Α.Μ.Α), 
      - ΔΙΑΔΗΜΟΤΙΚΗ ΕΠΙΧΕΙΡΗΣΗ ΔΥΤΙΚΗΣ ΥΠΑΙΘΡΟΥ ΘΕΣ/ΝΙΚΗΣ "ΝΕΦΕΛΗ"
      - ΔΗΜΟTlΚΗ ΕΠΙΧΕΙΡΗΣΗ TEXNOΛOΓlAΣ ΔΗΜΟΥ ΑΜΑΡΟΥΣΙΟΥ
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      2. Στην με αριθμό  8229/15/10/2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 7017/4/9002/5/11/2008  έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. ΣΤΡΑΤΑΚΗΣ, σε ό,τι μας αφορά, πέραν όσων αναφέρονται στο 7017/4/8838 από 01-10-2008 έγγραφο μας, σε απάντηση της 4904/ 12-09-2008 ερώτησης που κατέθεσε ο ανωτέρω κ. Βουλευτής, σας γνωρίζουμε ότι τα Τμήματα Δίωξης Ηλεκτρονικού Εγκλήματος των Διευθύνσεων Ασφαλείας Αττικής και Θεσσαλονίκης ασχολούνται καθημερινά με υποθέσεις που άπτονται θεμάτων διαδικτυακής απάτης και συναντούν ανά τακτά χρονικά διαστήματα διαφορετικές μεθόδους που χρησιμοποιούν οι δράστες της ως άνω μορφής εγκλήματος.
      Ειδικότερα, παρατηρείται το φαινόμενο της μαζικής αποστολής μηνυμάτων ηλεκτρονικού ταχυδρομείου (e-mail), τα οποία φαινομενικά αποστέλλονται από χρηματοπιστωτικά ιδρύματα με παραλήπτες χρήστες του διαδικτύου, ανεξαρτήτως αν αυτοί είναι κάτοχοι υπηρεσιών Internet Banking.
      Ως παραδείγματα τέτοιων μηνυμάτων μπορούν να αναφερθούν τα εξής:
      . Ο χρήστης λαμβάνει ένα e-mail το οποίο τον ενημερώνει ότι έχει πρόβλημα με τον λογαριασμό του σε κάποιο χρηματοπιστωτικό ίδρυμα π.χ. τράπεζα και προτρέπεται να επισκεφθεί την ιστοσελίδα του ιδρύματος.
      . Ο χρήστης λαμβάνει παραπλανητικό μήνυμα το οποίο τον ενημερώνει ότι ο λογαριασμός του βρίσκεται σε κίνδυνο και τον προτρέπει να γραφεί δωρεάν συνδρομητής σε υπηρεσία προστασίας του λογαριασμού του.
      · Ο χρήστης λαμβάνει μήνυμα το οποίο τον ενημερώνει ότι υπάρχει αίτημα σε εξέλιξη για τροποποίηση του λογαριασμού του και δια της επίσκεψης συγκεκριμένου Iink του ζητείται απατηλά να απορρίψει την τροποποίηση αυτή.
      . Ο χρήστης λαμβάνει e-mail τα οποίο τον ενημερώνει για την ύπαρξη νέων υπηρεσιών που μπορούν να συνδεθούν με τον λογαριασμό του και τις οποίες για προσεχές σύντομο χρονικό διάστημα είναι σε θέση να απολάβει δωρεάν.
      . Ο χρήστης λαμβάνει μήνυμα ότι ο τραπεζικός του λογαριασμός έχει «κερδίσει» ένα bonus από την τράπεζα και καλείται να το αποδεχθεί.
      Σε κάθε περίπτωση ο χρήστης προτρέπεται να επισκεφτεί την ιστοσελίδα του πιστωτικού ιδρύματος επιλέγοντας τον υπερσύνδεσμο (1ίnk) που βρίσκεται στο e-mail. Το link αυτό παραπέμπει σε ιστοσελίδα που ομοιάζει με την αντίστοιχη του πιστωτικού ιδρύματος, αλλά είναι απατηλή. Αφότου ο χρήστης πληκτρολογήσει τα προσωπικά του στοιχεία (usemame και password), αυτά πλέον είναι στη διάθεση του αποστολέα των απατηλών μηνυμάτων. Τα μηνύματα αυτά αποστέλλονται με τη χρήση προγραμμάτων τα οποία είναι διαθέσιμα στο διαδίκτυο. Τα εν λόγω προγράμματα «διαβάζουν» αρχείο με λίστες διευθύνσεων ηλεκτρονικού ταχυδρομείου και στη συνέχεια αποστέλλουν μαζικά τα μηνύματα προς τους παραλήπτες.
      Στο σημείο αυτό πρέπει να επισημάνουμε ότι τα χρηματοπιστωτικά ιδρύματα δεσμεύονται από το νόμο να μην αποκαλύπτουν προσωπικά στοιχεία πελατών τους, στους οποίους ενδεχομένως να παρέχουν υπηρεσίες Intemet Bankίng. Επομένως θεωρείται αδύνατο να μαθαίνουν οι αποστολείς των μηνυμάτων τις ηλεκτρονικές διευθύνσεις των κατόχων υπηρεσιών Internet Banking από τις Τράπεζες.
      Τεχνικά δεν υπάρχει κάποιος τρόπος για να εμποδίζεται η αποστολή απατηλών μηνυμάτων ηλεκτρονικού ταχυδρομείου ή η δημιουργία μιας πλασματικής ιστοσελίδας. Για το λόγο αυτό θα πρέπει:
      α) Να ενημερωθούν οι χρήστες διαδικτύου έτσι ώστε:
      i. Αν παραλάβουν τέτοιου είδους μηνύματα, να τα διαγράψουν αμέσως χωρίς να προβαίνουν σε καμία άλλη ενέργεια, καθώς ουδέποτε θα τους ζητηθούν από κάποια τράπεζα και με κανένα τρόπο (τηλεφωνικώς, μέσω e-mail ή οποιοδήποτε άλλο μέσο επικοινωνίας) οι κωδικοί τους.
      	ίί. Να μην παρασύρονται από συνδέσμους (Iinks) που θα τους οδηγήσουν σε site της τράπεζάς τους, αλλά να πληκτρολογούν οι ίδιοι την ηλεκτρονική διεύθυνση.
      	ίίί. Να εγκαταστήσουν στον υπολογιστή τους προγράμματα antivirus, antispyware και anti-phising και να φροντίζουν για τη συχνή ενημέρωσή τους με τις τελευταίες εκδόσεις.
      β) Οι τράπεζες να ενημερώνουν τους πελάτες τους σχετικά με την ύπαρξη τέτοιων κακόβουλων μηνυμάτων, να τους προσφέρουν 24ωρη τηλεφωνική εξυπηρέτηση και να τους παρέχουν τη μέγιστη δυνατή ασφάλεια σχετικά με τις ηλεκτρονικές συναλλαγές τους, αναγράφοντας συμβουλές ασφαλείας στις ιστοσελίδες τους.
      Στις ανωτέρω Υπηρεσίες μας έχουν καταγγελθεί αρκετά περιστατικά κατά τα οποία ανυποψίαστοι χρήστες του διαδικτύου έχουν λάβει τέτοιου είδους e-mail. Από τις εν λόγω Υπηρεσίες γίνονται όλες οι απαραίτητες ενέργειες για τον εντοπισμό και ανάλυση τόσο των ηλεκτρονικών ιχνών των απατηλών μηνυμάτων όσο και των απατηλών ιστοσελίδων, οι οποίες σχεδόν σε όλες τις περιπτώσεις είναι «αποθηκευμένες» σε χώρες του εξωτερικού, με απώτερο στόχο των εντοπισμό των δραστών (συνεχής επαφή με τις Τράπεζες, συνεργασία με αρχές το εσωτερικού αλλά και του εξωτερικού στα πλαίσια της Διεθνούς Αστυνομικής Συνεργασίας κλπ).
      Παρ' όλες τις προσπάθειες των Υπηρεσιών μας, η ανακάλυψη των εκάστοτε δραστών καθίσταται δυσχερής, καθόσον, σύμφωνα με το π.δ. 47/2005, τα ηλεκτρονικά ίχνη των δραστών που αντιστοιχούν στα στοιχεία της ταυτότητάς τους εμπίπτουν στις κείμενες διατάξεις περί απορρήτου και προστατεύονται από αυτές. Για την άρση του απορρήτου και τη γνωστοποίηση των στοιχείων ταυτότητας των δραστών, απαιτείται να συντρέχει κάποια από τις περιπτώσεις των εγκλημάτων που αναφέρονται στον Ν. 2225/94, στα οποία όμως δεν συγκαταλέγεται το αδίκημα της απάτης. Το ως άνω γεγονός (αδυναμία έκδοσης βουλεύματος Άρσης Απορρήτου των ηλεκτρονικών επικοινωνιών σε θέματα διαδικτυακής απάτης phising) έχει ως αποτέλεσμα οι Υπηρεσίες μας, σχεδόν όλες τις φορές, να λειτουργούν στα πλαίσια της πρόληψης και όχι της καταστολής, καθόσον οποιαδήποτε φορά παρουσιάζεται μία νέα μορφή απάτης μέσω του διαδικτύου, όπως η συγκεκριμένη με τα μηνύματα ηλεκτρονικού ταχυδρομείου (phising), προσπαθούν, σε συνεργασία πάντα με τους αρμόδιους φορείς, να ενημερώνουν όσο το δυνατόν γρηγορότερα τους πολίτες, προκειμένου να λάβουν γνώση και να παραφυλαχθούν ηλεκτρονικά από τον ανωτέρω κακόβουλο τρόπο παράνομης απόκτησης χρημάτων.
      Στα πλαίσια της πρόληψης του εγκλήματος, εκπρόσωποι των ανωτέρω Υπηρεσιών έχουν κληθεί και συμμετείχαν σε ημερίδες που διοργανώθηκαν από διάφορους φορείς (τοπική αυτοδιοίκηση, σχολεία κλπ) και σχετίζονται με το διαδίκτυο και τους κινδύνους που ελλοχεύουν. Επίσης, αστυνομικοί του Τμήματος Δίωξης Ηλεκτρονικού Εγκλήματος της Διεύθυνσης Ασφάλειας Αττικής συμμετέχουν στην "Ομάδα Δράσης για την Ψηφιακή Ασφάλεια" του Υπουργείου Οικονομίας και Οικονομικών, που έχει ως άμεσο στόχο την ενημέρωση των πολιτών, την πρόληψη αλλά και αντιμετώπιση των κινδύνων που σχετίζονται με νέες τεχνολογίες.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      3. Στην με αριθμό 4644/17-1-08 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. Β-316/11-2-08 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της Ερώτησης με αριθμό 4644/17-01-2008, που κατέθεσε στη Βουλή ο Βουλευτής κ. Αθανάσιος Πλεύρης, σας πληροφορούμε τα παρακάτω:
      1. Σύμφωνα με το ν. 3431/06 όπως ισχύει, αρμόδια για τον έλεγχο, τη ρύθμιση και την εποπτεία της αγοράς των Ηλεκτρονικών Επικοινωνιών, καθώς και θεμάτων προστασίας του καταναλωτή, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.). Στο πλαίσιο των υπόψη αρμοδιοτήτων της εποπτεύει και ελέγχει τους παρόχους δικτύων και υπηρεσιών ηλεκτρονικών επικοινωνιών, επιβάλλει τις σχετικές κυρώσεις και μεριμνά για την τήρηση της νομοθεσίας περί ηλεκτρονικών επικοινωνιών.
      2. Επί της παρούσης ερωτήσεως η Ε.Ε.Τ.Τ. απέστειλε το με αριθμό 6806/Φ.450/4-2-2008 έγγραφό της, με το οποίο απαντά στα θιγόμενα με αυτή θέματα και ενημερώνει για τις εξ αρμοδιότητός της ενέργειες. ( επισυνάπτεται).
      3. Επιπλέον, στο πλαίσιο της δευτερογενούς νομοθεσίας του ν.3431/06 (ΦΕΚ Α΄ 13) «Περί Ηλεκτρονικών Επικοινωνιών και άλλες διατάξεις», προβλέπεται η έκδοση κοινής απόφασης των Υπουργών Εσωτερικών και Μεταφορών και Επικοινωνιών, κατόπιν εισήγησης της Ε.Ε.Τ.Τ., με την οποία θα καθοριστούν οι ελάχιστες υποχρεώσεις, προς τις οποίες οφείλουν να συμμορφώνονται οι επιχειρήσεις που λειτουργούν δημόσια τηλεφωνικά δίκτυα ή παρέχουν δημόσιες τηλεφωνικές υπηρεσίες σε σταθερές θέσεις, προκειμένου να εξασφαλίζεται η ακεραιότητα του δικτύου και να διασφαλίζεται η αδιάκοπη πρόσβαση σε υπηρεσίες έκτακτης ανάγκης.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 4594/16-1-08 ερώτηση των Βουλευτών κυρίων Ντίνου Ρόβλια και Θεοχάρη Τσιόκα δόθηκε με το υπ’ αριθμ. Β-187/11-2-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της Ερώτησης με αριθμό πρωτ. 4594/16-01 -2008 που κατέθεσαν στη Βουλή οι Βουλευτές κ.κ. Χαρ.Τσιόκας και Ντ. Ρόβλιας, σας πληροφορούμε ότι:
      Το Υπ.Μ.Ε έχει ήδη προωθήσει μέτρα για τη διευκόλυνση της εκπαίδευσης και της συμμετοχής των αθιγγάνων υποψηφίων οδηγών στις θεωρητικές εξετάσεις για την απόκτηση αδειών οδήγησης. Συγκεκριμμένα:
      Με την 46307/6090/07-08-2007 Υπουργική απόφαση ανατέθηκε στο Ίδρυμα Ευγενίδου η συγγραφή, έκδοση και προμήθεια των ερωτηματολογίων θεωρητικής εξέτασης αναλφάβητων αθιγγάνων υποψηφίων οδηγών. Τα ερωτηματολόγια συγγράφονται από ομάδα εργασίας η οποία συγκροτήθηκε με την 51171/6720/07-08-2007 Υπουργική απόφαση και αποτελείται από εκπροσώπους της Πανελλήνιας Ένωσης Υποστήριξης και Μέριμνας Απόρων και Αστέγων Αθιγγάνων, στελέχη του Υπουργείου και συγκοινωνιολόγο μηχανικό.
      Τα ειδικά εγχειρίδια εκπαίδευσης και εξέτασης των υποψηφίων αθιγγάνων οδηγών καλύπτουν και τις τέσσερεις κατηγορίες οχημάτων, μοτοσικλέτες, αυτοκίνητα, φορτηγά και λεωφορεία. Τα έντυπα θα είναι συνταγμένα σε απλουστευμένη γλώσσα δίνοντας κυρίως έμφαση στην χρήση της εικόνας. Το υλικό που θα προκύψει, έντυπο και ηλεκτρονικό (οπτικοακουστικό), θα ενσωματωθεί πλήρως στο υφιστάμενο σύστημα θεωρητικής εξέτασης, σε μια προσπάθεια του Υπουργείου να άρει αποκλεισμούς στην κοινωνική συμμετοχή.
      Η ολοκλήρωση των παραπάνω δράσεων τοποθετείται εντός του τρέχοντος έτους.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      5. Στις με αριθμό 8536/21-10-08 και 9120/31-10-08 ερωτήσεις των Βουλευτών κ.κ. Μαρίας Κόλλια-Τσαρουχά, Σπύρου Κουβέλη και Φίλιππου Σαχινίδη δόθηκε με το υπ’ αριθμ. 3896Β-3999/14-11-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση των παραπάνω σχετικών ερωτήσεων, και σε ό,τι αφορά στο ΥΠΕΧΩΔΕ , σας γνωρίζουμε τα εξής:
      Προκειμένου να αντιμετωπιστούν προβλήματα εφαρμoγής των διατάξεων των Ν. 2941/2001 και Ν. 3468/2006 του Υπ. Ανάπτυξης, αναφορικά με τις Πολεοδομικές διατάξεις που διέπουν την εγκατάσταση Φωτοβολταϊκών Συστημάτων (Φ/Β) σε κτίρια και γήπεδα, συστάθηκε στο Υ.ΠΕ.ΧΩ.Δ.Ε. Ομάδα Εργασίας (υπ’ αριθμ. 10750/6-3-07 Aπόφαση Υφυπουργού ΠΕ.ΧΩ.Δ.Ε.) στην οποία συμμετείχαν συναρμόδιες Δ/νσεις, καθώς και οι εμπλεκόμενοι φορείς.
      Για την εγκατάσταση Φ/Β συστημάτων σε κτίρια έχουν εκδοθεί από το Υ.ΠΕ.ΧΩ.Δ.Ε. οι με αρ.οικ.16094/8.4.08 και 16095/8.4.08 σχετικές Αποφάσεις και έχουν ενημερωθεί οι αρμόδιες πολεοδομικές υπηρεσίες με την υπ’ αρ.7/08 (αρ.πρωτ.οικ.32976/25.7.08) εγκύκλιο.
      Σύμφωνα με τις παραπάνω Αποφάσεις η εγκατάσταση Φ/Β στοιχείων σε κτίρια αποτελεί ενεργητικό σύστημα εξοικονόμησης ενέργειας και θεωρείται συμπληρωματικός μηχανολογικός εξοπλισμός των κτιρίων. Εντάσσουν τις εγκαταστάσεις Φ/Β συστημάτων στις ήδη εφαρμοζόμενες διατάξεις για τους ηλιακούς συλλέκτες, ενώ για την εγκατάστασή τους δεν απαιτείται έκδοση οικοδομικής άδειας, αλλά έγκριση εργασιών δόμησης μικρής κλίμακας, η οποία δύναται να κατατεθεί στη ΔΕΗ (προκειμένου για σύνδεση με το δίκτυό της). Η ρύθμιση αυτή ισχύει για όλα τα κτίρια σε εντός και εκτός σχεδίου περιοχές και συνιστά σημαντική απλοποίηση της διαδικασίας, καθώς εκτός της συρρίκνωσης του χρόνου έκδοσης (η έγκριση εργασιών δόμησης μικρής κλίμακας είναι δυνατό να εκδοθεί αυθημερόν), δεν απαιτεί ούτε φορολογικές κρατήσεις, μειώνοντας σημαντικά το κόστος της αδειοδότησης. Είναι αυτονόητο, πως, η παραπάνω ρύθμιση συντελεί στην προώθηση της εγκατάστασης των Φ/Β Συστημάτων στη Χώρα μας.
      Για την τοποθέτηση Φ/Β συστημάτων σε γήπεδα εκτός σχεδίου, οι συναρμόδιες Δ/νσεις του Υ.ΠΕ.ΧΩ.Δ.Ε. επεξεργάζονται σχετική ρύθμιση.
      Το ΥΠΕΧΩΔΕ, αναγνωρίζοντας την αναγκαιότητα αναβάθμισης των συνθηκών του περιβάλλοντος και της ποιότητας ζωής, συνέδραμε το ΥΠΑΝ στην κατάρτιση νομοθετικών κειμένων για την ενσωμάτωση της Κοινοτικής Οδηγίας 2002/91/EK του Ευρωπαϊκού Κοινοβουλίου και του Συμβουλίου της 16ης Δεκεμβρίου 2002 «Για την ενεργειακή απόδοση των κτιρίων» στο εθνικό μας δίκαιο.
      Με το Νόμο 3661 (ΦΕΚ 89Α/19.05.2008) «Μέτρα για τη μείωση της ενεργειακής κατανάλωσης των κτιρίων και άλλες διατάξεις» εναρμονίζεται σε πρώτη φάση η ελληνική νομοθεσία με την παραπάνω Οδηγία 2002 / 91 / ΕΚ.
      Η κοινή απόφαση των Υπουργών Οικονομίας και Οικονομικών, Ανάπτυξης, Χωροταξίας και Δημοσίων Έργων που προβλέπεται να εκδοθεί εντός έξι (6) μηνών από την έναρξη ισχύος του παραπάνω νόμου (άρθρο 3 αυτού) και που θα εγκρίνει τον Κανονισμό ενεργειακής απόδοσης των κτιρίων είναι υπό επεξεργασία από επιτροπή που είχε συγκροτήσει το ΥΠΑΝ, καθώς επίσης και η ΚΥΑ των επιθεωρητών των κτιρίων (άρθρο 9 αυτού).
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»
      6. Στην με αριθμό 91658/3-11-2008 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 364/14- 11-2008 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 3/11/2008 ερώτησης του Boυλευτή κ. Φ. Κουβέλη , σας γνωρίζουμε ότι το προσωπικό που εργάζεται στη Γ.Γ.Α. με σχέση εργασίας Ιδιωτικού Δικαίου Ορισμένου χρόνου συνεxίζει να παρέχει κανονικά τις υπηρεσίες του μέχρι 31-12-2008 σύμφωνα με το άρθρο 18 παρ. 13 του πρόσφατα ψηφισθέντος νόμου για την βία στα γήπεδα.(Ν. 3708/2008, ΦΕΚ 210 Α΄ ).
      Ο Υφυπουργός
      ΙΩΑΝΝΗΣ ΙΩΑΝΝΙΔΗΣ»
      7. Στην με αριθμό 10578/16-4-2008 ερώτηση του Βουλευτή κ. Ελευθερίου Αυγενάκη δόθηκε με το υπ’ αριθμ. 55218/12-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 10575/16-04-08, 10576/16-04-08, 10577/16-04-08, 10578/16-04-08, 10579/16-04-08 και 10580/16-04-08 ερωτήσεις που κατατέθηκαν στη Βουλή από το Βουλευτή κ. Λ. Αυγενάκη σχετικά με τη λειτουργία των Κέντρων Υγείας του Νομού Ηρακλείου, σας γνωρίζουμε τα κάτωθι:
      Σχετικά με τη στελέχωση των Κέντρων Υγείας του Νομού, σας αποστέλλουμε αναλυτικό πίνακα με τις θέσεις προσωπικού. Σύμφωνα με τον οργανισμό λειτουργίας τους, πράγματι υπάρχουν ελλείψεις σε προσωπικό, για την κάλυψη των οποίων σήμερα καταβάλλεται συνεχής προσπάθεια.
      Ιδιαίτερη μέριμνα επίσης δόθηκε την τελευταία τετραετία, στην ανακαίνιση-ανακατασκευή-βελτίωση κτιριακών υποδομών των Κέντρων Υγείας, καθώς και για τον εξοπλισμό τους σε ιατροτεχνολογικό υλικό. Την τελευταία 4ετία οποιοδήποτε αίτημα κατατέθηκε για προμήθεια εξοπλισμού των ιατρείων ικανοποιήθηκε άμεσα.
      Τα Κέντρα Υγείας, παρά τις όποιες ελλείψεις σε προσωπικό, λειτουργούν ικανοποιητικά, ενώ ελλείψεις σε lατροτεχνολογικό εξοπλισμό σήμερα δεν έχουν αναφερθεί.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 10016/9-4-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 52312/12-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 10016/09-04-2008 ερώτηση που κατατέθηκε στη Βουλή από το Βουλευτή κ. Ι. Σκουλά σχετικά με τη διάθεση αναβολικών ουσιών που διακινούνται μέσω Ιντερνετ, σας γνωρίζουμε τα εξής:
      Ο Ε.Ο.Φ. κατ' επανάληψη έχει εκδώσει Δελτία Τύπου με τα οποία αποτρέπει το καταναλωτικό κοινό να αναζητά φάρμακα και άλλα προϊόντα από μη εγκεκριμένες πηγές και το διαδίκτυο, για τα οποία αμφισβητείται η ποιότητα, η αποτελεσματικότητα, η ασφάλεια, οι συνθήκες φύλαξής τους, κλπ και μπορεί να τεθεί σε κίνδυνο η υγεία των χρηστών.
      Ο Ε.Ο.Φ. συνεργάζεται με την υπηρεσία Ηλεκτρονικού Εγκλήματος αλλά και με τις Εισαγγελικές Αρχές όσες φορές παρουσιάζεται ανάλογο θέμα.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      9. Στην με αριθμό 11010/22-4-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 293/13-5-2008 έγγραφο από τον Υφυπουργό Εμπορικής Ναυτιλίας, Αιγαίου και Νησιωτικής Πολιτικής, η ακόλουθη απάντηση:
      «Σε απάντηση του με αριθ. πρωτ. 11010/12-4-2008 εγγράφου σας με το οποίο μας διαβιβάσθηκε ερώτηση του Βουλευτή κ. Κ. Αϊβαλιώτη, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Μέχρι σήμερα στον Ελλαδικό χώρο έχουν αδειοδοτηθεί έντεκα (11) υδατοδρόμια και εκτελούνται πτήσεις με προορισμό τη Λευκάδα, την Πάτρα, τους Παξούς, τα Ιωάννινα, την Κέρκυρα και την Ιθάκη. Σύμφωνα με τα προγράμματα που εκπονούνται, οι πτήσεις διενεργούνται ανά τακτά χρονικά διαστήματα, εβδομαδιαίως.
      Σημειώνεται ότι, βρίσκονται στο στάδιο της αδειοδότησης υδατοδρόμια και σε άλλες περιοχές της χώρας.
      2. Στόχος του ΥΕΝΑΝΠ είναι η αδειοδότηση υδατοδρομίων σε νησιωτικές περιοχές της Ελλάδας, σύμφωνα με όρους και προϋποθέσεις που θα εγγυώνται την ασφαλή εκτέλεση της μεταφοράς. Στο πλαίσιο αυτό, βρίσκεται σε τελικό στάδιο επεξεργασίας σχέδιο π.δ. για τη ρύθμιση των θεμάτων αυτών, ενώ μελετάται γενικότερα το νομοθετικό πλαίσιο που διέπει τη δραστηριοποίηση των υδροπλάνων.
      Το εν λόγω σύστημα μεταφορών είναι νέο για τη χώρα μας και βρίσκεται στο στάδιο της ανάπτυξής του.
      Ο Υφυπουργός
      ΠΑΝΟΣ ΚΑΜΜΕΝΟΣ»
      10. Στην με αριθμό 4985/23-1-2008 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1095(ΠΛΟ)12-12-2008 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 4985/23.1.08 ερώτησης του Βουλευτή κ. Β. Κεγκέρογλου σχετικά με το ανωτέρω θέμα, σας γνωρίζουμε τα εξής:
      Το ΙΤΕ συστάθηκε με το Π.Δ. 432/1987 (ΦΕΚ Α΄ 204) με βάση τις διατάξεις του ν. 1514/1985 (ΦΕΚ Α΄ 13) και είναι ΝΠΙΔ.
      Α. Σύμφωνα με το άρθρο 9 του ανωτέρω νόμου ισχύουν τα ακόλουθα:
      1. Τα Εθνικά Ερευνητικά Κέντρα είναι ΝΠΔΔ.
      2. Τα Δ.Σ. των Εθνικών Ερευνητικών Κέντρων αποτελούνται:
      - Το διευθυντή του Κέντρου ως Πρόεδρο
      - Έναν εκπρόσωπο των ερευνητών
      - Έναν εκπρόσωπο των τεχνικών και διοικητικών υπαλλήλων
      - Τους διευθυντές των Ινστιτούτων
      Από τα παραπάνω προκύπτει ότι η κατά το άρθρο 9 του ν. 1514/85 προβλεπόμενη σύσταση Διοικητικών Συμβουλίων αφορά σε ΝΠΔΔ και άρα δεν είναι δεσμευτική για το ΙΤΕ.
      Με την παρ. 7 του άρθρου 1 του ν. 2919/2001 (ΦΕΚ Α΄128) τροποποιήθηκε η παρ. 1 του άρθρου 9 του ν. 15 14 ως εξής:
      «..Τα Ερευνητικά Κέντρα και τα Κέντρα Τεχνολογικής Έρευνας που εποπτεύονται από τον Υπουργό Ανάπτυξης συνιστώνται με προεδρικά διατάγματα που εκδίδονται με το άρθρο 25 του νόμου αυτού και μπορεί να είναι νομικά πρόσωπα δημοσίου ή ιδιωτικού δικαίου».
      Δεδομένου ότι όχι μόνο το ΙΤΕ αλλά ή πλειονότης των Ερευνητικών Κέντρων που είναι ΝΠΙΔ έχουν συσταθεί πριν από το 2001, με βάση τις διατάξεις του ν.1514/85, η προσαρμογή των ΠΔ. αυτών στις μεταγενέστερες διατάξεις θα πρέπει να εξετασθεί ως συνολική αντιμετώπιση του ζητήματος.
      Ο Υπουργός
      ΧΡΗΣΤΟΣ ΦΩΛΙΑΣ»
      11. Στην με αριθμό 3165/11-12-2008 ερώτηση των Βουλευτών κυριών Έκτορα Νασιώκα και Εμμανουήλ Σκουλάκη δόθηκε με το υπ’ αριθμ. 923Β/11-2-2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην ως άνω σχετική ερώτηση, από πλευράς ΥΠΕΧΩΔΕ, σας ενημερώνουμε ότι:
      Για την διαχείριση των ιατρικών αποβλήτων από υγειονομικές μονάδες, έχει θεσπιστεί και ισχύει η ΚΥΑ 37591/2031, ΦΕΚ 1419/β/1.10.03.
      Προκειμένου να αντιμετωπισθεί με τον καλύτερο δυνατό τρόπο συνολικά το θέμα της διαχείρισης των συγκεκριμένων αποβλήτων, το ΥΠΕΧΩΔΕ προέβη πρόσφατα σε ανάθεση έργου με τίτλο «Εθνικός Σχεδιασμός Διαχείρισης Αποβλήτων από εγκαταστάσεις στον τομέα της Υγείας», συνολικής δαπάνης 150.000 ευρώ, το οποίο υλοποιείται με συμβατικό χρόνο ολοκλήρωσης 12 μηνών.
      Από το συγκεκριμένο έργο θα προκύψουν:
      - Νέο θεσμικό πλαίσιο διαχείρισης των Ι.Α. το οποίο θα αντικαταστήσει το ήδη υφιστάμενο και κρινόμενο ως μη απόλυτα λειτουργικό.
      - Τεχνικές Προδιαγραφές διαχείρισης των Ι.Α. οι οποίες θα αποτελέσουν τον οδηγό σύμφωνα με τον οποίο θα γίνεται στο εξής η διαχείριση (συλλογή, αποθήκευση, μεταφορά, επεξεργασία, τελική διάθεση) των αποβλήτων αυτών κατά τρόπο ώστε να μην αποτελούν κίνδυνο για τη δημόσια υγεία ή/και το περιβάλλον.
      - Εθνικός Σχεδιασμός διαχείρισης των Ι.Α, βάσει του οποίου θα γίνει χωροθέτηση των μονάδων επεξεργασίας των συγκεκριμένων αποβλήτων.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      12. Στην με αριθμό 8653/22-10-2008 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 137810/ΙΗ/6-11-2008 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8653/22-10-08, την οποία κατέθεσε ο Βουλευτής Κ. Βασίλης Kεγκέρογλoυ σχετικά με τις μετεγγραφές φοιτητών, σας γνωρίζουμε τα ακόλουθα:
      Σύμφωνα με την υπ’ αριθ. 120/2007 γνωμοδότηση του Ε' Τμήματος του Νομικού Συμβουλίου του Κράτους . η οποία έγινε δεκτή από το ΥΠ.Ε.Π.Θ. στις 2-5-2007, οι απόφοιτοι των Εσπερινών Λυκείων και Β' κύκλου των Τ.Ε.Ε. έχουν δυνατότητα πρόσβασης στην Τριτοβάθμια Εκπαίδευση με βάση ευεργετικές διατάξεις, κατ' εξαίρεση των γενικώς ισχυουσών, και εφόσον κάνουν χρήση αυτών των ευεργετικών διατάξεων δε δύνανται, σύμφωνα με τις διατάξεις της παρ.4 του άρθρ.14 του Ν.3404/2005, να τύχουν εφαρμογής γι' αυτούς οι διατάξεις του άρθρου 1 του Ν.3282/2004.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
      13. Στην με αριθμό 8537/21-10-2008 ερώτηση της Βουλευτού κ. Μαρίας Κόλλια – Τσαρουχά δόθηκε με το υπ’ αριθμ. 1599/6-11-2008 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Το ΥΠΕΧΩΔΕ συγκρότησε επιτροπή για τη σύνταξη Σχεδίου Νόμου που αφορά την προστασία υδατορεμάτων από τις φυσικές αιτίες ή από ανθρωπογενείς παρεμβάσεις και τη σύνταξη προδιαγραφών για την οριοθέτηση των υδατορεμάτων σύμφωνα με το N.30101/02. Το έργο της επιτροπής ήταν η σύνταξη πλήρους και ολοκληρωμένης τελικής διατύπωσης διατάξεων, που θα ρυθμίζουν τα παραπάνω θέματα ήδη ολοκληρώθηκε και τέθηκε υπόψη της Νομικής Υπηρεσίας.
      2. Για την ορθολογική ανάπτυξη έργων ηλεκτροπαραγωγής από Ανανεώσιμες Πηγές Ενέργειας (Α.Π.Ε) αλλά και για την υποστήριξη των εθνικών μας στόχων που αφορoύν στην αύξηση του ποσοστού συμμετοχής των A.Π.E. στην ακαθάριστη κατανάλωση ηλεκτρικής ενέργειας και την συγκράτηση των εκπομπών αερίων που συμβάλλουν στο φαινόμενo του θερμοκηπίου, το Υ.ΠΕ.ΧΩ.Δ.Ε. προώθησε Σχέδιο Ειδικού Πλαισίου Χωροταξικού Σχεδιασμού και Αειφόρου Ανάπτυξης για τις ΑΠΕ, το οποίο βρίσκεται σε διαδΙKασiα θεσμοθέτησης. Στο εν λόγω Ειδικό Πλαίσιο, προσδιορίζονται πολιτικές χωροθέτησης έργων Α.Π.Ε ανά κατηγορία δραστηριότητας και κατηγορία χώρου, λαμβάνοντας μεταξύ άλλων υπόψη ότι τα έργα παραγωγής ηλεκτρικής ενέργειας από Α.Π.Ε. (συμπεριλαμβανόμενων και των υποδομών που τα συνοδεύουν) χαρακτηρίζονται ως δημόσιας ωφέλειας ανεξάρτητα από τον φορέα υλοποίησης τους.
      3. Ειδικότερα όσον αφορά τα Μικρά Υδροηλεκτρικά Έργα (Μ.ΥΗ.Ε) πρoσδιoρίζovται οι στόχοι, τα υδατικά διαμερίσματα με εκμεταλλεύσιμο υδραυλικό δυναμικό, οι περιοχές ασυμβατότητας/αποκλεισμού τόσο των Μ.ΥΗ.Ε. όσο και των έργων που τα συνοδεύουν, ειδικά κριτήρια χωροθέτησης, καθώς και κριτήρια για την εκτίμηση της φέρουσας ικανότητας των υποδοχέων Μ.ΥΗ.Ε..
      Ο Υφυπουργός
      Θ. ΞΑΝΘΟΠΟΥΛΟΣ»
      14. Στην με αριθμό 8149/15-10-2008 ερώτηση του Βουλευτή κ. Μιχάλη Κατρίνη δόθηκε με το υπ’ αριθμ. Δ1/Α/26730/6-11-2008 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή ο Βουλευτής κ. Μ. Κατρίνης, σχετικά με τις τιμές στα καύσιμα και στα μέτρα που λαμβάνει το Υπουργείο Ανάπτυξης σας διαβιβάζουμε το υπ' αρ. Δ1/Α/24930/16.10.2008 έγγραφό μας, το οποίο απαντά στην ερώτηση 6191/23.09.2008 του Βουλευτή κ. Γ. Παπαγεωργίου και καλύπτει σχετικά το θέμα.
      Ως προς τα μέτρα που προωθεί το Υπουργείο Ανάπτυξης γιο τη λειτουργία του ανταγωνισμού στην αγορά πετρελαιοειδών, σας ενημερώνουμε ότι:
      Το ΥΠΑΝ έχει προκηρύξει ανοικτό διεθνή διαγωνισμό για την υλοποίηση μελέτης κοστολογικής διερεύνησης της αγοράς πετρελαιοειδών στην Ελλάδα. Η μελέτη έχει στόχο να αποτυπώσει, αναλύσει και οδηγήσει σε συμπεράσματα για την άσκηση πολιτικών για τον εξορθολογισμό της εφοδιαστικής αλυσίδας, κυρίως μέσω της μείωσης ή/και εξάλειψης των στρεβλώσεων του ανταγωνισμού και εφοδιασμού που παρατηρούνται σε διάφορους κρίκους της εφοδιαστικής αλυσίδας των πετρελαιοειδών.
      Τέλος, το Υπουργείο Ανάπτυξης προχώρησε στην ανάπτυξη ειδικής διαδικτυακής εφαρμογής «Παρατηρητήριο Τιμών Υγρών Καυσίμων». Ο σκοπός του Παρατηρητηρίου είναι η καθημερινή παρακολούθηση των τιμών καυσίμων ανά την Επικράτεια, η πληροφόρηση του καταναλωτικού κοινού και των βενζινοπωλών και η παροχή επιπλέον υπηρεσιών προς όλους, έτσι ώστε να διαμορφωθεί μια όσο το δυνατόν πιο υγιής και εύρωστη αγορά.
      Ο Υπουργός
      Χ. ΦΩΛΙΑΣ»
      Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      15. Στις με αριθμό 8723/23-10-08 και 8724/23.10.08 ερωτήσεις του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. Φ900α/6085/9942/17.11.2008 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση των υπ' αριθμ. 8723/23-10-08 και 8724/23-10-08 ερωτήσεων της Βουλής των Ελλήνων, που κατέθεσε ο Βουλευτής κ. Κωστής Αϊβαλιώτης, με θέμα τη χρήση κυβερνητικών V.I.P. αεροσκαφών, σας γνωρίζουμε τα ακόλουθα:
      Με την Φ.531.3/75/ΕΠ.303018/Σ.1583/6-6-84.ΓΕΕΘΑ/4ηΜΕΟ Υπουργική Απόφαση έχει ανατεθεί στην Πολεμική Αεροπορία η μετακίνηση των μελών της Κυβέρνησης και των V.I.P.S.
      Μετά την απόκτηση των αεροσκαφών, με την απόφαση με Αρ.Πρ.:993/21-10-02/Γενική Γραμ. Υπουργικού Συμβουλίου, η χρήση τους ανατέθηκε στη Γενική Γραμματεία του Υπουργικού Συμβουλίου, σε συνεργασία με το τότε Επιτελείο του Υπουργού Εθνικής Άμυνας, και καθορίσθηκαν σαφώς οι κανόνες και τα κριτήρια χρήσης.
      Με τις Υπουργ. Αποφάσεις Αριθ.Φ.800/1/65721/25-2-04 (ΦΕΚ 386/Β΄) και Υπούργ. Απόφαση Αριθ.Φ.800/99487/9-9-08 (ΦΕΚ 1805/Β') αντίστοιχα εγκρίθηκε το κόστος πτήσης των αεροσκαφών (EMBRAER και GV αντίστοιχα).
      Οι αποστολές που εξετέλεσαν τα εν λόγω αεροσκάφη παρουσιάζονται στον συνημμένο πίνακα (Σχετικό 1), ενώ η χρήση τους κατά τα έτη 2007 και 2008 έγινε από τους φορείς που φαίνονται στο συνημμένο πίνακα (Σχετικό 2), σύμφωνα με τον προγραμματισμό της Γενικής Γραμματείας του Υπουργικού Συμβουλίου σε συνεργασία με την ΥΠ.ΕΘ.Α./Γ.Δ.Ο.Σ.Υ./ΔΙΣΤΥ, όπως προβλέπεται στην Aρ.Πρ.:993/21-10-02/Γενική Γραμ. Υπουργικού Συμβουλίου.
      Το ετήσιο κόστος των κυβερνητικών V.I.P. αεροσκαφών για τα έτη 2007 και 2008 φαίνεται στον συνημμένο πίνακα (Σχετικό 3) και αποτελεί συνάρτηση των ωρών πτήσης που αναφέρονται στον πίνακα του σχετικού 1 και των εγκεκριμένων με τις Υπουργ. Απόφαση Αριθ.Φ.800/1/65721/25-2-04 (ΦΕΚ 386/Β΄) και Υπούργ. Απόφαση Αριθ.Φ.800/99487/9-9-08 (ΦΕΚ 1805/Β΄) σχετικών τιμών.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
      
      
      ΠΡΟΕΔΡΕΥΩΝ (Αναστάσιος Νεράντζης): Κύριοι συνάδελφοι, εισερχόμαστε στην συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Θα συζητηθεί η δεύτερη η με αριθμό 366/9-12-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τον Υπουργό Εσωτερικών, σχετικά με την δυνατότητα απαγόρευσης της οπλοφορίας των αστυνομικών κ.λπ..
      Συγκεκριμένα η επίκαιρη ερώτηση του κ. Βρεττού έχει ως εξής:
      «Το τραγικό περιστατικό της ανθρωποκτονίας πολίτη –όπως του δεκαεξάχρονου Αλέξη Γρηγορόπουλου- από αστυνομικό δεν πρέπει να ξανασυμβεί. Προσφέρεται για γενικεύσεις, για την κουλτούρα που επικρατεί στις δυνάμεις που έχουν επιφορτιστεί τη διατήρηση της τάξης, για την εκπαίδευση, την ψυχραιμία τους κάτω από πίεση, τις γενικές αρχές χρήσης του όπλου τους. Το συμπέρασμα που πρέπει να εξαχθεί, είναι ότι αν δεν υπήρχε το όπλο η ζωή του νέου δεν θα είχε χαθεί άδικα.
      Προβάλλει, έτσι, η ανάγκη να μελετηθεί η απαγόρευση της οπλοφορίας των αστυνομικών όταν δεν βρίσκονται σε υπηρεσία που να απαιτεί τη χρήση όπλων, όπως για παράδειγμα γίνεται στην Βρετανία. Το πρόβλημα της ανάγκης ένοπλης υποστήριξης μπορεί να λυθεί με την ύπαρξη μονάδων αστυνομικών ειδικά εκπαιδευμένων στη σωστή χρήση όπλων που θα βρίσκονται σε επιφυλακή για να επέμβουν. Το μέτρο θα σώσει μελλοντικά ζωές πολιτών και αστυνομικών.
      Ερωτάται ο κ. Υπουργός:
      1. Συμφωνεί με το παραπάνω σκεπτικό;
      2. Θα μελετήσει τη δυνατότητα απαγόρευσης οπλοφορίας των δυνάμεων της τάξης, όταν οι συνθήκες υπηρεσίας τους δεν απαιτούν κάτι τέτοιο;»
      Στην επίκαιρη ερώτηση του κ. Βρεττού θα απαντήσει ο Υφυπουργός Εσωτερικών Παναγιώτης Χηνοφώτης. 
      Ορίστε κ. Υφυπουργέ. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Κύριε Πρόεδρε, θέλω και από αυτό το Βήμα να εκφράσω τη θλίψη μου για το τραγικό συμβάν που είχε ως αποτέλεσμα τη δολοφονία του δεκαπεντάχρονου μαθητή Αλέξανδρου Γρηγορόπουλου. Ξέρω ότι ο πόνος των γονιών, των οικείων δεν αμβλύνεται, ούτε απαλύνεται με λόγια. Όμως ο σεβασμός στην μνήμη του νεκρού είναι το στοιχειώδες, είναι το απαραίτητο. Δυστυχώς τούτο επειδή δεν συνέβη από πλευράς κατηγορουμένου και χωρίς να θέλω να υπεισέλθω στο δικονομικό του  όλου θέματος  ζητώ εγώ συγγνώμη με παρρησία, ζητώ συγγνώμη ευθέως γι’ αυτό το οποίο συνέβη και αυτό αντικατοπτρίζει τα πραγματικά μου συναισθήματα. 
      Ως προς τα ερωτήματα που έθεσε ο κ. συνάδελφος δεν διαφωνώ με την αναγκαιότητα ενδελεχούς εξέτασης κατάλληλων προσαρμογών που ενδεχομένως απαιτείται να επέλθουν στο νομικό και κανονιστικό πλαίσιο που διέπει την χρήση των όπλων. 
      Πρωτεύουσα αρχή θα πρέπει να είναι ότι ο αστυνομικός εν πρώτοις μάχεται για την ασφάλεια του πολίτη. Γνώμονας για να φτάσουμε εκεί θα πρέπει να είναι η ελευθερία και τα δικαιώματα του πολίτη και η αποφυγή διακύβευσης σε οιονδήποτε χρόνο και καθ’ οιονδήποτε τρόπο, της προσωπικής του ασφάλειας και ακεραιότητας. Παράλληλα όμως θα πρέπει να λάβουμε υπ’ όψιν μας και την επικινδυνότητα των συγκεκριμένων αποστολών που εκτελούν τα αστυνομικά όργανα. 
      Θα συγκροτηθεί ειδική ομάδα εργασίας για να μελετήσει αυτό το θέμα και παράλληλα μετά το πέρας της μελέτης τα συμπεράσματά της και όλη η μελέτη μαζί με τις διαπιστώσεις, θα υποβληθεί σε διάφορους φορείς όπως είχε συμβεί και στις 12 Νοεμβρίου 2002 πριν από την ψήφιση του ισχύοντος νόμου την 1η Ιουλίου 2003.
      Όμως, ικανή και αναγκαία συνθήκη σε κάθε περίπτωση και ασχέτως της πορείας της μελέτης πρέπει να είναι αφ’ ενός η κατάλληλη εκπαίδευση, πράγμα το οποίο συμβαίνει, εντατικοποιείται, καθώς επίσης και η σωματική και ψυχική καταλληλότητα των αστυνομικών οργάνων, σύμφωνα με τα οριζόμενα από τον παρόντα νόμο, το ν. 3169/2003. 
      Παράλληλα και επί τη ευκαιρία, θα προταθεί άμεσα η καθιέρωση ετήσιας υγειονομικής εξέτασης σε συνεργασία και με τους συνδικαλιστικούς φορείς, προκειμένου να καθιερωθεί ένα σύστημα, δεν αναφέρομαι σ’ αυτήν καθ’ εαυτήν την περίπτωση της χρήσεως των όπλων, αλλά γενικά σ’ ένα σύστημα το οποίο στα πλαίσια της διοικητικής μέριμνας για το προσωπικό θα προβλέπει την ετήσια υγειονομική εξέταση από κατάλληλα νοσηλευτικά ιδρύματα, προκειμένου αυτό το προσωπικό να παρακολουθεί και να παρακολουθείται η υγεία του.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υφυπουργέ.
      Το λόγο έχει ο ερωτών Βουλευτής κ. Βρεττός.
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κύριε Πρόεδρε.
      Κατ’ αρχήν δεκτή, όχι από εμένα, από τον ελληνικό λαό, η συγγνώμη σας, κύριε Υπουργέ. Έχω την αίσθηση ότι ήρθε λίγο αργά. Το παιδί έχει πεθάνει εδώ και αρκετές μέρες. Εσείς με την ευκαιρία της ερώτησης της δικής μου ζητάτε συγγνώμη. Έπρεπε να την είχατε ζητήσει αμέσως, κύριε Υπουργέ, από τη στιγμή που το παιδί αυτό σκοτώθηκε άδικα. 
      Τώρα για το θέμα, κοιτάξτε, βλέπω ότι υπάρχει μία θετική ανταπόκριση, ότι δηλαδή θέλετε να δεχθείτε ότι υπάρχει ένας προβληματισμός πάνω στο θέμα της κατοχής και της χρήσης των όπλων και να κάνετε μια επιτροπή να το ψάξει. Κάτι είναι. Βεβαίως με τις επιτροπές χάνεται η υπόθεση, ενώ έπρεπε τώρα να αποφασίσουμε, τώρα που βλέπουμε τα αποτελέσματα της χρήσης των όπλων. Εάν δεν υπήρχαν όπλα, δεν θα είχαν σκοτωθεί ούτε ο Καλτεζάς ούτε ο Γρηγορόπουλος. Αυτό είναι το συμπέρασμα. Και εδώ που τα λέμε, κύριε Πρόεδρε, ποια είναι η ουσία του να κρατάνε όπλα οι αστυνομικοί στις συγκεντρώσεις; Δεν υπάρχει κανένας λόγος. Κίνδυνος είναι και για τους ίδιους και για αυτούς που παρακολουθούν τις συγκεντρώσεις ότι υπάρχουν όπλα εκεί και ακόμα εξακολουθούν να υπάρχουν. Τους βλέπω. Βγαίνοντας στην Αθήνα, βλέπεις ανθρώπους με όπλα. Συνεπώς για τις συγκεντρώσεις πιστεύω ότι εδώ και τώρα έπρεπε να αποφασίσετε να μην έχουν όπλα οι αστυνομικοί. Αλλά και σ’ άλλες περιπτώσεις. Τι νόημα έχει σε περιπολίες να κρατάνε όπλα οι αστυνομικοί; Άλλωστε, υπάρχουν άλλα αποτρεπτικά μέσα που μπορούν οι αστυνομικοί, αν θέλουν, να χρησιμοποιήσουν. Δεν χρειάζεται να χρησιμοποιούν όπλα και να καταστρέφουν και τη ζωή των άλλων αλλά και τη δική τους ζωή.
      Τώρα στο θέμα το γενικότερο, κύριε Πρόεδρε, πιστεύω ότι η Κυβέρνηση έχει πλέον χάσει τον έλεγχο. Δηλαδή να κρίνουμε τώρα τη στάση του δικού μας κόμματος και του δικού σας. Το ΠΑ.ΣΟ.Κ. ήρθε και είπε: «Ξέρετε; Πρέπει η Αστυνομία να προστατεύει τα άτομα και τις περιουσίες». Αυτό είναι ένα μήνυμα. Το ΠΑ.ΣΟ.Κ. ήρθε και έκανε συγκεντρώσεις σ’ όλη την Ελλάδα με κεριά και είπε: «Θέλουμε ειρήνη σ’ αυτήν τη χώρα». Το ΠΑ.ΣΟ.Κ. ήρθε και είπε υπεύθυνα ότι θέλουμε ανοικτά σχολεία. Αυτά είναι υπεύθυνη στάση. Αυτήν την υπεύθυνη στάση σας καλούμε εσάς που είστε Κυβέρνηση να την ακολουθήσετε, να ακολουθήσετε δηλαδή εμάς που είμαστε Αντιπολίτευση, να πάρετε υπεύθυνη στάση. Ο κόσμος θέλει από εσάς να τον προστατέψετε, ο κόσμος θέλει από εσάς να μην τον σκοτώνετε, αυτό θέλει και δυστυχώς ούτε το ένα κάνετε ούτε το άλλο κάνετε, κύριε Υπουργέ, και εσείς που είστε καθ’ ύλην υπεύθυνος για τα θέματα της Αστυνομίας και της τάξης πιστεύω ότι έχετε αρκετά μεγάλη ευθύνη. Και έχω την αίσθηση ότι παίχτηκε και ένα θέατρο ανάμεσα σ’ εσάς, τον κύριο Υπουργό και τον ελληνικό λαό, δηλαδή υποβάλατε την παραίτησή σας, δεν έγινε δεκτή και τελείωσαν όλα εκεί, ενώ δεν είναι έτσι. Έπρεπε να είχατε επιμείνει και ο κύριος Υπουργός και εσείς στην παραίτησή σας. Τότε μόνο θα δίνατε το στίγμα της συγγνώμης την οποία σήμερα ζητάτε. 
      Σας ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Κύριε Υφυπουργέ, έχετε δικαίωμα δευτερολογίας.
      Ορίστε, έχετε το λόγο.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Κύριε Βρεττέ, θεωρώ ότι έξι μέρες μετά το τραγικό συμβάν δεν είναι ούτε ο τόπος ούτε ο χρόνος τώρα για πολιτικές αντιπαραθέσεις. Εγώ προσωπικά θεωρώ ότι αυτό δεν πρέπει να είναι αποδεκτό. Ως εκ τούτου, αποφεύγω αντεγκλήσεις και επιτρέψτε μου όμως να πω το εξής, ότι, όταν υπέβαλα την παραίτησή μου, το εννοούσα. Από εκεί και μετά, ως πολιτικός τόσα χρόνια που είστε ξέρετε ότι αυτό το ενδεχόμενο παραμένει ανά πάσα στιγμή ανοικτό.
      ΚΩΝΣΤΑΝΤΙΝΟΣ ΒΡΕΤΤΟΣ: Εγώ αν το έκανα, θα έφευγα.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Με συγχωρείτε, δεν σας διέκοψα. Παρακαλώ. 
      ΠΡΟΕΔΡΕΥΩΝ (Αναστάσιος Νεράντζης): Κύριε Βρεττέ, σας παρακαλώ.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Από εκεί και μετά, η παραίτησή μου είναι ανοικτή στον κύριο Πρωθυπουργό, τον έχω ευχαριστήσει που με τίμησε με την επιλογή του και την τοποθέτησή μου σ’ αυτήν την θέση και δεν θα διστάσω να το ξανακάνω. Και εναπόκειται στην κρίση του Πρωθυπουργού να την κάνει αποδεκτή ή να με αντικαταστήσει οιαδήποτε στιγμή αυτός το επιθυμεί. Αυτό είναι το πολιτικό ήθος κατά την άποψη την δική μου και σε αυτό είμαι ακράδαντος και σταθερός.
      Ως προς το θέμα το οποίο είπατε για «θέατρο», νομίζω ότι δεν χρειάζεται να σχολιαστεί περαιτέρω. Μιλήσατε επίσης για τα όπλα των αστυνομικών κ.λπ.. Θέλω στα πλαίσια των όσων είπα προηγουμένως να αποφύγω πολιτικές αντεγκλήσεις, πολιτικές αντιπαραθέσεις αυτές τις στιγμές. Απλά και μόνο, κύριε Βρεττέ, να σας θυμίσω το εξής, ότι, όταν γινόταν η συζήτηση, ήσασταν Αντιπρόεδρος της Βουλής. Έχω δει όλα τα Πρακτικά, ξέρω τις θέσεις που είχαν ληφθεί, ξέρω τις επιφυλάξεις οι οποίες είχαν κατατεθεί. Δεν σας λέω τίποτα άλλο.
      Σας ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 15 Δεκεμβρίου 2008: 
      A. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1.- Η με αριθμό 351/8-12-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Αηδόνη προς τον Υπουργό Οικονομίας και Οικονομικών, σχετικά με την πλήρη ένταξη του Νομού Δράμας στις παραμεθόριες περιοχές  κ.λπ..
      2.- Η με αριθμό 377/9-12-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Δικαιοσύνης, σχετικά με την ίδρυση εφετείου στη Μυτιλήνη κ.λπ..
      3.- Η με αριθμό 374/9-12-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Περικλή Κοροβέση προς τον Υπουργό Περιβάλλοντος, Χωροταξίας και Δημοσίων Έργων, σχετικά με την καταβολή διοδίων σε αυτοκινητόδρομους που δεν πληρούν τους κανόνες ασφαλείας κ.λπ..
      4.- Η με αριθμό 369/9-12-2008 επίκαιρη ερώτηση του Ζ΄ Αντιπροέδρου της Βουλής και Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τα προβλήματα στην Ελληνική Ακτοπλοΐα κ.λπ.. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1.- Η με αριθμό 356/8-12-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τους Υπουργούς Ανάπτυξης και Οικονομίας και Οικονομικών, σχετικά με τη λήψη μέτρων τόνωσης της οικονομικής δραστηριότητας κ.λπ..
      2.- Η με αριθμό 376/9-12-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαρίνου προς τους Υπουργούς Οικονομίας και Οικονομικών και Ανάπτυξης, σχετικά με τη λειτουργία της εταιρείας ΛΑΡΚΟ κ.λπ..
      3.- Η με αριθμό 372/9-12-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Οικονομίας και Οικονομικών, σχετικά με τη μείωση των συντελεστών Φ.Π.Α. στα παιδικά είδη κ.λπ.. 
      Επανερχόμαστε στη συζήτηση των επικαίρων ερωτήσεων.
      Η τρίτη με αριθμό 375/9-12-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Μωραΐτη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τα έντονα καιρικά φαινόμενα στην περιοχή της λιμνοθάλασσας Μεσολογγίου και Αιτωλικού κ.λπ. δεν συζητείται λόγω κωλύματος του κυρίου Υπουργού και συνεπώς διαγράφεται.
      	Η τέταρτη με αριθμό 373/9-12-2006 επίκαιρη ερώτηση της Βουλευτή του Συνασπισμού Ριζοσπαστικής Αριστεράς κ. Ευαγγελίας Αμμανατίδου-Πασχαλίδου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τη λειτουργία των εργοστασίων του ομίλου Λαναρά, την καταβολή των δεδουλευμένων στους εργαζομένους κ.λπ.. δεν συζητείται λόγω κωλύματος του κυρίου Υπουργού και συνεπώς διαγράφεται. 
      	Εισερχόμεθα τώρα και λόγω συναφείας στη συζήτηση της πέμπτης με αριθμό 371/9-12-2006 επίκαιρης ερώτησης του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Εσωτερικών, σχετικά με το θάνατο του δεκαεξάχρονου, τη στάση της Αστυνομίας κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Το θλιβερό συμβάν του θανάτου ενός δεκαεξάχρονου παιδιού από τη σφαίρα ειδικού φρουρού το βράδυ της 6/12/2008, εκτός της τραγικής απώλειας μιας ανθρώπινης ζωής, είχε ως συνέπεια εκτεταμένα επεισόδια στην Αθήνα και σε άλλες πόλεις της Ελλάδας. Κατά τη διάρκεια των επεισοδίων αυτών σημειώθηκαν εκτεταμένες καταστροφές κτηρίων Υπουργείων και δημοσίων υπηρεσιών, καθώς και εμπορικών καταστημάτων και περιουσιακών στοιχείων αθώων πολιτών.
      Ερωτάσθε: 
      1. Θεωρείτε ότι η προστασία της ανθρώπινης ζωής καθώς και η προστασία των κτηρίων των Υπουργείων και των δημοσίων υπηρεσιών, όπως και των εμπορικών καταστημάτων και των περιουσιακών στοιχείων των πολιτών, περιλαμβάνεται εντός των καθηκόντων της Αστυνομίας;
      2. Ποια μέτρα προτίθεστε  να λάβετε προκειμένου η Αστυνομία να καταστεί περισσότερο συνειδητή και αποτελεσματική στο ρόλο της ως προστάτη της ανθρώπινης ζωής και της έννομης τάξης στο μέλλον;»
      Στην επίκαιρη ερώτηση του κ. Γεωργιάδη θα απαντήσει επίσης ο Υφυπουργός Εσωτερικών κ. Παναγιώτης Χηνοφώτης.
      Ορίστε, κύριε Υφυπουργέ, έχετε το λόγο.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε Πρόεδρε. 
      Επιτρέψτέ μου στο πλαίσιο της κοινοβουλευτικής διαδικασίας, μια και παρίσταται ο κ. Βρεττός ακόμη εδώ, να προσθέσω -επειδή είπε για έξι μέρες μετά το τραγικό συμβάν- ότι την επόμενη μέρα στις 10.00΄ η ώρα το πρωί εδόθη συνέντευξη Τύπου από τον κ. Παυλόπουλο, παρουσία και δική μου και του Αρχηγού της Αστυνομίας, στο πρώην Υπουργείο Δημοσίας Τάξεως. 
      Αναφορικά με την ερώτηση του συναδέλφου κ. Γεωργιάδη, θα πω το εξής. Κύριε Γεωργιάδη, όντως είναι αυτονόητο ότι συμπεριλαμβάνεται στην αποστολή της Αστυνομίας η προστασία της ζωής και της περιουσίας των πολιτών. Γεγονός είναι ότι από την πρώτη στιγμή τα επεισόδια αυτά επεκτάθηκαν όχι μόνο στην Αθήνα, όχι μόνο στην Αττική, αλλά και σ’ όλη την επικράτεια, ή σε αρκετά μέρη της ελληνικής επικράτειας. Η ενεργοποίηση της Αστυνομίας ήταν καθολική και όχι μόνο με τις διατιθέμενες δυνάμεις αλλά και με δυνάμεις οι οποίες συγκροτήθηκαν και από προσωπικό το οποίο υπηρετούσε σε επιτελικές θέσεις, προκειμένου να αντιμετωπιστεί με συγκεκριμένο σχεδιασμό όλο αυτό το φαινόμενο το οποίο δημιουργήθηκε. 
      Θέλω να τονίσω, να δώσω έμφαση στο ότι η Αστυνομία, με όλο το προσωπικό της και όλο τον οργανισμό και το μηχανισμό που διαθέτει, έκανε τα πάντα προκειμένου εν πρώτοις να μην διακυβευθεί η ασφάλεια των πολιτών, η ασφάλεια της ζωής τους και στη συνέχεια να προστατευθούν, όσο ήτο δυνατόν, οι περιουσίες των συμπολιτών μας. Θεωρώ όμως ότι αυτά τα περιστατικά ήταν πρωτοφανή σε έκταση και σε ένταση και συνέβαιναν, ιδίως τη δεύτερη ημέρα, για πρώτη φορά στη χώρα μας και μη ακολουθώντας τους τρόπους των παραδοσιακών διαδηλώσεων. Διότι εδώ πρέπει να ξεχωρίσουμε το θέμα της διαδήλωσης, της διαμαρτυρίας, από το θέμα των επιμελημένων τρόπων που επεδιώχθη η καταστροφή ορισμένων περιουσιών.
      Πρέπει όμως να επισημάνω ως επιστέγασμα της πρωτολογίας μου ότι όλες αυτές οι πράξεις δεν θα πρέπει να αλλοιώσουν την ποιότητα της δημοκρατίας μας και από την άλλη πλευρά όμως δεν θα πρέπει να παραγνωρίζεται ή να απαξιώνεται η προσπάθεια της Αστυνομίας που έγινε για την αντιμετώπιση αυτού του φαινομένου. Ως προς τα μέτρα θα επανέλθω μετά. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υφυπουργέ. 
      Το λόγο έχει ο ερωτών Βουλευτής κ. Γεωργιάδης. 
      ΣΠΥΡΙΔΩΝ –ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, αν απευθύνετε σ’ εμάς, στον Λαϊκό Ορθόδοξο Συναγερμό, την κατηγορία ότι θέλουμε να απαξιώσουμε το ρόλο της Αστυνομίας είστε…
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Δεν απευθύνθηκα σ’ εσάς. Μη  δημιουργούνται σφάλματα. 
      	ΣΠΥΡΙΔΩΝ –ΑΔΩΝΙΣ ΓΕΩΡΓΙΑΔΗΣ: Όχι, λέω «αν», είπα «αν». Προφανώς αυτό δεν μπορεί να ισχύει. Όμως η κατηγορία είναι ευθέως προς εσάς, προς το πρόσωπό σας, τον κ. Χηνοφώτη και προς τον άμεσο προϊστάμενό σας κ. Προκόπη Παυλόπουλο. 
      Κύριε Υπουργέ, έχετε υπάρξει Αρχηγός Γ.Ε.ΕΘ.Α.. Έχετε περάσει την στρατιωτική ιεραρχία με επιτυχία, άρα νομίζω ότι μεταξύ μας μπορούμε να λέμε πράγματα με μια διαφορετική γλώσσα αλήθειας, όπως κάνουν οι στρατιωτικοί. Είστε υπεύθυνοι ως πολιτεία για να προστατεύσετε την περιουσία των Ελλήνων πολιτών και αποτύχατε οικτρά. Θα αναλάβει κάποιος από εσάς την πολιτική ευθύνη γι’ αυτό; Αυτό είναι το πρώτο ερώτημα. Και θέλω συγκεκριμένη απάντηση. Δεν φτάνει το αν κρίνει ο Πρωθυπουργός αν έχετε πολιτική ευθύνη. Και μόνος σας μπορείτε να κρίνετε  αν έχετε πολιτική ευθύνη και κανείς δεν μπορεί να σας υποχρεώσει να παραμείνετε σε μια καρέκλα. 
      Δεύτερον, είστε ο προσωπικά υπεύθυνος γι’ αυτό που έγινε. Διότι όταν έγινε το πρωί της Κυριακής η συνέντευξη, του κυρίου Υπουργού, εκεί -ειρήσθω εν παρόδω, να διορθώσω το συνάδελφο κ. Βρεττό- βεβαίως και ζήτησε συγγνώμη, ο κύριος Υπουργός. Μ’ αυτό ξεκίνησε,  με τη συγγνώμη. Δυστυχώς δεν έμεινε στο συγγνώμη όμως, κύριε Υπουργέ, αλλά προχώρησε σε ορισμένες δηλώσεις οι οποίες ήταν η αιτία όλης της καταστροφής. Είπε συγκεκριμένα ότι θα έχει η Αστυνομία αμυντική στάση. Τι θα πει αυτό, κύριε Υπουργέ; Θέλω να μου κάνετε μια εξήγηση τι ακριβώς εννοείτε με το «αμυντική στάση». Και δεύτερον, ότι έχει –λέει- συναντηθεί ακόμα και με τους αντιεξουσιαστές σε κοινά κινήματα ανθρωπίνων δικαιωμάτων. Ποια είναι, κύριε Υπουργέ, η κοινή σύμπτωση του Υπουργού Εσωτερικών της Ελλάδος σε οποιοδήποτε χώρο με άτομα του περιθωρίου και των αντιδημοκρατικών δυνάμεων; Μετά απ’ αυτήν τη συνέντευξη Τύπου όλοι όσοι ξέρουμε λίγο τι θα πει «Εξάρχεια» είπαμε «θα καεί όλη η Ελλάδα». Και, πράγματι, αυτό συνέβη. Και δεν συνέβη γιατί δεν έδρασε η Αστυνομία. Συνέβη διότι η Αστυνομία δεν μπορούσε να δράσει, γιατί εσείς την διατάξατε να μη δράσει. Και μην το αμφισβητήσετε. 
      Έχω  γυρίσει αυτές τις μέρες κι έχω σφίξει τα χέρια εκατοντάδων αστυνομικών, εκατοντάδων ανθρώπων των Μ.Α.Τ.. Δεν υπήρξε ένας που να μη μου είπε –ένας!- ότι εσείς, η ηγεσία η πολιτική, τους διατάξατε να μην τους συλλαμβάνουν. Ο δε υποδιοικητής των Μ.Α.Τ. ο κ. Κονταρίνης, ο οποίος χθες έσπασε το χέρι του εδώ, μπροστά στην Κριεζώτου και είναι στο χειρουργείο κι όλοι όσοι γύρισαν μου μετέφεραν το κλίμα που υπάρχει στα Μ.Α.Τ. εναντίον σας προσωπικά, κύριε Υπουργέ. Θέλω, λοιπόν, μια σαφή και λιτή απάντηση, γιατί διατάξατε  την Αστυνομία να μην κάνει τη δουλειά της. Απόδειξη, δε, γι’ αυτό –και κλείνω-  είναι ότι μόλις την Τρίτη, μετά από δύο μέρες που κάηκε η Ελλάδα, άρχισε η Αστυνομία να κάνει τη δουλειά της όλα τα επεισόδια σχεδόν σταμάτησαν. Η ευθύνη, λοιπόν, είναι προσωπικά σ’ εσάς, όχι στην Αστυνομία. Η Αστυνομία και οι αστυνομικοί μας αυτές τις μέρες υπερέβαλαν εαυτόν, έχουν δεκάδες τραυματίες…
      	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      	ΠΡΟΕΔΡΕΥΩΝ (Αναστάσιος Νεράντζης): Ολοκληρώστε παρακαλώ. 
      	ΣΠΥΡΙΔΩΝ –ΑΔΩΝΙΣ ΓΕΩΡΓΙΑΔΗΣ:…έκαναν το ανθρωπίνως δυνατόν, αλλά εσείς δεν τους αφήσατε. Και σας ρωτώ γιατί. 
      (Χειροκροτήματα από την πτέρυγα του ΛΑ.Ο.Σ.)
      	ΠΡΟΕΔΡΕΥΩΝ (Αναστάσιος Νεράντζης): Το λόγο έχει προκειμένου να δευτερολογήσει ο Υφυπουργός κ. Χηνοφώτης.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ κύριε Πρόεδρε. 
      Κύριε Γεωργιάδη, λυπάμαι. Παραμένω στο πλαίσιο του ιδίου πνεύματος που είπα, αλλά δεν δέχομαι τις επίπλαστες εντυπώσεις τις οποίες πάτε να δημιουργήσετε. Και θα ξεχωρίσω τα θέματα. 
      Αναφορικά με το πρόσωπο το δικό μου, θα πω ότι δεν εγκαταλείπεις τον αγώνα στη μέση του. Αυτό είναι βασική αρχή.
      ΣΠΥΡΙΔΩΝ –ΑΔΩΝΙΣ ΓΕΩΡΓΙΑΔΗΣ: Συμφωνώ. 
       ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών):  Και μη συνδυάζετε την προηγούμενη σταδιοδρομία μου με το παρόν. Δεν έχει καμμία σχέση. Ένα το κρατούμενο. 
      Δεύτερον, προσπαθήσατε να προσάψετε κατηγορίες στον Υπουργό Εσωτερικών, κατηγορίες οι οποίες είναι ανυπόστατες και ισχυρισμούς οι οποίοι δεν ευσταθούν. Στη συνέχεια,  στο πλαίσιο της δημιουργίας της ίδιας επίπλαστης εικόνας, λέτε ότι δόθηκαν εντολές στην Αστυνομία να μην κινηθεί και να τηρήσει μια απραξία. Αυτό ουδέποτε συνέβη. Δεν ξέρω από πού έχετε την πληροφόρησή σας…
      ΣΠΥΡΙΔΩΝ –ΑΔΩΝΙΣ ΓΕΩΡΓΙΑΔΗΣ: Ο Υπουργός το είπε. Ήταν δήλωση του Υπουργού. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Με συγχωρείτε, κύριε Γεωργιάδη. Εγώ δεν σας διέκοψα.
      ΠΡΟΕΔΡΕΥΩΝ (Αναστάσιος Νεράντζης):  Παρακαλώ, κύριε Γεωργιάδη, μη διακόπτετε. Δεν σας διέκοψε.
      ΣΠΥΡΙΔΩΝ –ΑΔΩΝΙΣ ΓΕΩΡΓΙΑΔΗΣ: Μα, λέει από πού το βρήκα. Ήταν δήλωση του Υπουργού.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Γεωργιάδη, αφήστε να κυλήσει ήσυχα η συνεδρίαση. Σας παρακαλώ, δεν έχετε το λόγο! Μη δυναμιτίζετε τη συζήτηση! 
      ΣΠΥΡΙΔΩΝ –ΑΔΩΝΙΣ ΓΕΩΡΓΙΑΔΗΣ: Να μη λέει ότι το βρήκα μόνος μου. Ήταν από δήλωση του Υπουργού. 
      ΠΡΟΕΔΡΕΥΩΝ (Αναστάσιος Νεράντζης):  Σας ακούσαμε. Σας παρακαλώ. Αφήστε τον Υπουργό να εκθέσει την άποψή του. Ελάτε, κύριε Υπουργέ. 
      ΣΠΥΡΙΔΩΝ –ΑΔΩΝΙΣ ΓΕΩΡΓΙΑΔΗΣ: Να απαντάτε σ’ αυτό που σας ρωτάμε.
      ΠΡΟΕΔΡΕΥΩΝ (Αναστάσιος Νεράντζης): Κύριε Γεωργιάδη, σας παρακαλώ. Ελάτε, κύριε Υπουργέ, συνεχίστε. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Αν δεν σέβεστε εμένα, σεβαστείτε τη διαδικασία.
      ΣΠΥΡΙΔΩΝ –ΑΔΩΝΙΣ ΓΕΩΡΓΙΑΔΗΣ: Να απαντάτε σ’ αυτό που ρωτάμε.
      ΠΡΟΕΔΡΕΥΩΝ (Αναστάσιος Νεράντζης):  Κύριε Γεωργιάδη, σας παρακαλώ! Μην παίρνετε αυθαιρέτως το λόγο! Υπερασπίζεστε την νομιμότητα και την καταπατείτε τώρα. Σας παρακαλώ!
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Δεν αντιλαμβάνεστε ότι όλοι αυτοί οι οποίοι μας βλέπουν και βλέπουν τέτοιου είδους αντιπαραθέσεις, θα γελάνε και θα λένε για κοκορομαχίες; Και σας καλώ επισήμως να αποδείξετε ότι εδόθη εντολή στην Αστυνομία να μην κάνει τίποτα. Με ποιον; Με το συνδικαλιστή που βγήκε σ’ ένα κανάλι, ο οποίος απεφοίτησε πριν ένα χρόνο και υπηρετεί στην Ιεράπετρα κι έλεγε ότι είναι συνδικαλιστής εδώ, χωρίς να έχει γνώση το ίδιο το άτομο καθόλου; Ή για την προσπάθεια όξυνσης των πνευμάτων; Θα πρέπει -με συγχωρείτε- να είμαστε πραγματιστές. Είναι μια κατάσταση η οποία δημιουργήθηκε. Χρειάζεται εις βάθος ανάλυση και δεν χρειάζεται πολιτική εκμετάλλευση. Θα πρέπει να δούμε το νομικό καθεστώς, θα πρέπει να δούμε ότι η απραξία δεν μπορεί να τίθεται σαν αιτιολογία για να συγκαλύψει αποδοχές τέτοιων πράξεων, εκτός από ένα κόμμα το οποίο βγήκε και κατεδίκασε ευθέως τους «κουκουλοφόρους». Και θα πρέπει να δούμε κι άλλες καταστάσεις, εθιμικές, άλλες καταστάσεις που υπεισέρχονται μέσα στην ίδια πορεία για τις αντιδράσεις του συγκεκριμένου, να δούμε τη νομοθεσία μας. 
      Και επίσης να δούμε –επιτρέψτε μου να μιλήσω και για ένα τελευταίο θέμα- ότι όλοι αυτοί οι επικριτές από το εξωτερικό κάνουν τη κριτική τους βασιζόμενοι, βλέποντας τα γεγονότα από το δικό τους νομικό πρίσμα, που ισχύει στις χώρες  τους. 
      Και ως προς το θέμα της παραίτησης που είπατε, δεν είμαι «καρεκλοκένταυρος», κύριε Γεωργιάδη, και δεν είμαι επαγγελματίας πολιτικός. Και όπως είπα και προηγουμένως, ήθος στην πολιτική σημαίνει ανάληψη ευθυνών. Και δεν διστάζω να την πάρω οποτεδήποτε αυτό απαιτηθεί, αλλά δεν μπορεί στη μέση αυτού του αγώνα, αυτής της μάχης να παραιτείσαι. Είναι αναξιοπρεπές, είναι άνανδρο! Παραιτήθηκα για λόγους ευαισθησίας, για λόγους ευθιξίας, γι’ αυτό το οποίο συνέβη. Από εκεί και μετά την άλλη μέρα άρχισαν τα γεγονότα. Όποιος παραιτείται σε τέτοιες  στιγμές δεν έχει θέση.
      ΕΚΤΟΡΑΣ ΝΑΣΙΩΚΑΣ: Πολιτική ευθύνη έχετε;
      	ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Σας παραπέμπω σ’  αυτό το οποίο είπα και στον κ. Βρεττό, για να μην το επαναλαμβάνω. 
      ΕΚΤΟΡΑΣ ΝΑΣΙΩΚΑΣ: Πολιτική ευθύνη έχετε; 
      ΠΡΟΕΔΡΕΥΩΝ (Αναστάσιος Νεράντζης): Κύριε Νασιώκα, σας παρακαλώ, δεν κάνουμε έτσι διάλογο. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Κύριε Νασιώκα, νομίζω ότι αυτά που είπα είναι αυτονόητα, είναι σαφή και δεν χρειάζονται επιτελική μελέτη για να γίνουν κατανοητά, εκτός εάν εσείς επιδιώκεται αυτό το πράγμα. 
      Σας ευχαριστώ. 
      ΕΚΤΟΡΑΣ ΝΑΣΙΩΚΑΣ: Αν είχαν ειπωθεί αυτά από την αρχή...
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Νασιώκα, μην το επαναλάβετε αυτό. Με φέρνετε σε δύσκολη θέση και δεν θα ήθελα να σας κάνω παρατήρηση. 
      Επίκαιρες ερωτήσεις δευτέρου κύκλου:
      Λόγω λειτουργικού κωλύματος της κ. Νικολαΐδου, Αντιπροέδρου της Βουλής, με τη συναίνεση του Σώματος παρακαλώ να προταχθεί η δεύτερη με αριθμό 378/9-12-2008 επίκαιρη ερώτησή της προς τον Υπουργό Υγείας και Κοινωνικής Αλληλεγγύης, σχετικά με τα προβλήματα του Κέντρου Υγείας Σαλαμίνας κ.λπ..
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Αναστάσιος Νεράντζης): Η Βουλή παρεδέχθη. 
      Το κείμενο της επίκαιρης ερώτησης της κ. Νικολαΐδου έχει ως εξής: 
      «Τα προβλήματα στο Κέντρο Υγείας Σαλαμίνας παρά τις επανειλημμένες απαντήσεις και δεσμεύσεις του Υπουργού, παραμένουν πολύ σοβαρά, με τους εργαζόμενους να βρίσκονται σε συνεχείς κινητοποιήσεις. 
      Στο κέντρο υγείας εδώ και δύο χρόνια από τους εννιά μόνιμους γιατρούς του Παθολογικού Τμήματος έμειναν πέντε, εκ των οποίων δύο αντιμετωπίζουν σοβαρά προβλήματα υγείας και οι ειδικευόμενοι αντί για πέντε περιορίζονται στον ένα. Για ένα χρόνο το Ακτινολογικό λειτουργεί χωρίς ακτινολόγο γιατρό, με αποτέλεσμα τα περιστατικά να στέλνονται στη Νίκαια. 
      Η υλικοτεχνική υποδομή είναι σε απαράδεκτη κατάσταση. Η έλλειψη εξοπλισμού δεύτερου απινιδωτή, δεύτερου καρδιογράφου κ.α., η έλλειψη ζεστού νερού στα μπάνια των γιατρών και του προσωπικού, οι σπασμένες πόρτες κα τουαλέτες ασθενών, η ακατάλληλη προς χρήση τουαλέτα για ασθενείς Α.ΜΕ.Α. και το πιο σοβαρό, η έλλειψη τεχνικού ηλεκτρολόγου εδώ και ενάμιση χρόνο (λόγω συνταξιοδότησης υπαλλήλου) και πολλά σοβαρά και πρακτικά προβλήματα από την έλλειψη ηλεκτροδότησης σε πολλά σημεία του Κ.Υ. Σαλαμίνας, το οποίο είχε σαν αποτέλεσμα το περιστατικό της 17 Νοέμβρη, όπου η βροχή πλημμύρισε το κτήριο και τους διακόπτες ρεύματος, με αποτέλεσμα να προκληθεί βραχυκύκλωμα στο καρδιολογικό τμήμα, την ώρα μάλιστα που εξεταζόταν ασθενής. 
      Γι’ αυτήν την προκλητική αδιαφορία για τις συνθήκες λειτουργίας του Κ.Υ. Σαλαμίνας, ερωτάται ο κύριος Υπουργός:
      Τι μέτρα θα πάρει για την άμεση επίλυση των σοβαρότατων προβλημάτων που αντιμετωπίζει το Κ.Υ. Σαλαμίνας και σε ανθρώπινο δυναμικό, αλλά και σε υλικοτεχνική υποδομή;».
      Στην επίκαιρη αυτή ερώτηση της κ. Νικολαΐδου για την οποία υπάρχει εντονότατο το ενδιαφέρον της Έδρας και ευλόγως, αφού και η Σαλαμίνα είναι στη δική μου περιφέρεια, θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Πράγματι, αγαπητή συνάδελφε, υπάρχουν προβλήματα στο Κέντρο Υγείας Σαλαμίνας, όμως, όχι στο βαθμό και στην έκταση στην οποία αναφέρεστε στην επίκαιρη ερώτησή σας. Το Κέντρο Υγείας Σαλαμίνας λειτουργεί περίπου δεκαοκτώ έως δεκαεννέα χρόνια και σας διαβεβαιώνω ότι είναι από τα κέντρα υγείας που λειτουργούν πάρα πολύ καλά, παρέχουν ένα πολύ καλό επίπεδο υπηρεσιών υγείας και το οποίο συνεχώς βελτιώνεται. Θα σας έλεγα δε, ότι έχουμε ασχοληθεί με το θέμα και ήδη, εδώ και αρκετό καιρό, έχει δοθεί εντολή στη Β΄ Υγειονομική Περιφέρεια, είναι σε συνεργασία, προκειμένου να αναθεωρήσουμε και τον οργανισμό του με τη συμπλήρωση θέσεων και ιατρικού και νοσηλευτικού προσωπικού, διότι ο παλιός οργανισμός δεν προβλέπει κάποιες θέσεις γιατρών που θα έπρεπε να υπάρχουν, αφού το Κέντρο Υγείας Σαλαμίνας εξυπηρετεί μία πολύ μεγάλη περιοχή, σαράντα-πενήντα χιλιάδες, σε μόνιμη βάση, και τους θερμούς μήνες ίσως διπλάσιους ή και περισσότερους. 
      Για την κάλυψή τους σε ιατρικό και νοσηλευτικό προσωπικό θα σας έλεγα ότι υπάρχει αυτήν τη στιγμή ένα μικρό πρόβλημα με την αποχώρηση τριών γιατρών λόγω συνταξιοδότησης και κατάληψης άλλης θέσης μέσω της διαδικασίας της κρίσης, αλλά είναι στελεχωμένο αυτήν τη στιγμή με αρκετούς γενικούς γιατρούς. Υπάρχουν δύο αναπληρωτές διευθυντές γενικής ιατρικής, υπάρχει ένας διευθυντής παιδίατρος, υπάρχει ένας διευθυντής μικροβιολόγος, υπάρχει ένας διευθυντής οδοντίατρος, υπάρχουν τρεις γενικοί γιατροί, ένας εξ αυτών έχει προβλήματα υγείας και αναπληρώνεται από επικουρικό γιατρό, υπάρχουν επιπρόσθετα για να καλύψουν τις ανάγκες και μέχρις ότου ολοκληρωθούν οι κρίσεις τεσσάρων, τριών επιμελητών Α΄ και ενός επιμελητού Β΄, των τριών επιμελητών Α΄ έχουν κατατεθεί οι εισηγήσεις και συνέρχονται αυτές τις μέρες τα συμβούλια κρίσης και έχουν αποσπαστεί δύο αναπληρωτές διευθυντές γενικής ιατρικής, προκειμένου να καλύψουν τις θέσεις αυτές. Όσον αφορά δε το υπόλοιπο νοσηλευτικό προσωπικό, είναι όλες οι θέσεις καλυμμένες. Έχουμε δώδεκα από τις δεκατρείς προβλεπόμενες Τ.Ε., έχουμε πέντε Δ.Ε., περισσότερες και απ’ αυτές, διότι είναι και δύο αποσπασμένες –τρεις προβλέπονται- έχουμε πλήρη κάλυψη από φυσιοθεραπευτές, έχουμε πλήρη κάλυψη από Τ.Ε. ραδιολόγους, ακτινολόγους και εμφανιστή, παρασκευαστές, έτσι ώστε να αντιμετωπίζονται και τα εργαστηριακά προβλήματα. Δεν λείπει ένα χρόνο ο ακτινολόγος, αλλά μόνο δύο μήνες. Έχει φύγει, έχει συνταξιοδοτηθεί. Είχε προβλήματα υγείας. Προκηρύχθηκε η θέση του διευθυντή ακτινολόγου, γίνεται η δουλειά στο ακτινολογικό εργαστήριο και υπάρχει όντως ένα πρόβλημα με την υπογραφή πιστοποιητικών μια και δεν μπορεί κάποιος άλλος να γνωματεύσει. 
      Ήρθαμε σε συνεννόηση με το Νοσοκομείο της Νίκαιας που καλύπτει το Κέντρο Υγείας της Σαλαμίνας και έτσι μία φορά την εβδομάδα θα υπάρχει, ώστε να υπογράφονται, τουλάχιστον, τα πιστοποιητικά και να μην ταλαιπωρείται ο κόσμος να μεταβαίνει εκεί. 
      Στη δευτερολογία μου θα δώσω πρόσθετα στοιχεία και για τα υπόλοιπα θέματα που αναφέρετε στην ερώτησή σας, κυρία συνάδελφε. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει η ερωτώσα Βουλευτής, κ. Νικολαΐδου. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κύριε Υπουργέ, εάν μας λέτε ότι το Κέντρο Υγείας Σαλαμίνας λειτουργεί πάρα πολύ καλά, μπορεί να φανταστεί κάποιος σε ποια κατάσταση βρίσκονται τα υπόλοιπα κέντρα υγείας σ’ όλη τη χώρα και φυσικά και τα νοσοκομεία. Από τη στιγμή που ο κρατικός προϋπολογισμός δεν μπορεί να καλύψει ούτε τα στοιχειώδη των λειτουργικών τους αναγκών, τόσο σε ανθρώπινο δυναμικό, όσο και σε θέματα υποδομής, πιστεύω ότι μπορεί να φανταστεί κάποιος και για ποιους λόγους υπάρχει αυτή η υποτίμηση όλα αυτά τα χρόνια και προς τα πού πάει η ιδιωτικοποίηση μ’ όλες τις αρνητικές πτυχές. 
      Τώρα, κύριε Υπουργέ, κοιτάξτε. Στις 17 Νοεμβρίου ξεχείλισε το ποτήρι, γιατί πραγματικά την ώρα που εξετάζονταν ασθενής με καρδιολογικό πρόβλημα και ήταν συνδεδεμένος με το μόνιτορ, με μία νεροποντή έγιναν όλα μαύρο σκοτάδι και με ευθύνη του προσωπικού μεταφέρθηκε ο ασθενής μέσω Ε.Κ.Α.Β.. 
      Το προσωπικό δεν είναι έτσι όπως το παρουσιάζετε, διότι σας έχουμε κάνει επανειλημμένες ερωτήσεις. Πέρυσι, ακριβώς τέτοιες μέρες κάναμε ερώτηση και η απάντηση που μας δώσατε το Φεβρουάριο πάλι έδινε κάποιες υποσχέσεις για κάλυψη σε σχέση με το προσωπικό και με την υποδομή. 
      Ακτινολόγο δεν έχει ένα χρόνο. Τη Δευτέρα υπήρχε κινητοποίηση στην αυλή του κέντρου υγείας, ήμουν παρούσα και ακριβώς οι εργαζόμενοι διαμαρτύρονταν για όλη αυτήν την κατάσταση. Δεν μπορεί να γίνονται ακτινολογικές, εργαστηριακές εξετάσεις και να στέλνονται στο Κρατικό, όταν είναι απλές ή να στέλνεται ο ασθενής, όταν δεν μπορούν να τις κάνουν ποιοι; Ο τεχνολόγος; Σε λίγο, αν συμβεί κάτι, θα ζητήσουμε μετά όλοι ευθύνη απ’ αυτόν που έκανε την εξέταση. Και δεν είναι μόνο το θέμα το τεχνολογικό. Ο ηλεκτρολόγος επίσης λείπει κάποιους μήνες μετά από τη συνταξιοδότησή του. 
      Όσον αφορά τις παρεμβάσεις του Κρατικού, γιατί εγώ ήμουν στο Δ.Σ. του Κρατικού, όταν ιδρύθηκε και ιδρύθηκε με άλλες προοπτικές που δεν έχετε, βέβαια, εσείς σήμερα την ευθύνη. Την έχουν οι προηγούμενοι. Αλλά ποσώς ενδιαφέρει τους εξήντα χιλιάδες κατοίκους της Σαλαμίνας που το καλοκαίρι εκτοξεύονται σε περισσότερους από τριακόσιες χιλιάδες και δεν μπορούν να εξυπηρετηθούν, από τη μια και τους εργαζόμενους, όσοι είναι εκεί, και καταλαβαίνουμε με τι κινδύνους. 
      Όσον αφορά τον παθολογικό τομέα, κύριε Υπουργέ, λείπουν έξι στους εννιά και δεν είναι συμπληρωμένοι ούτε από τους ειδικευόμενους, ενώ ξέρετε πολύ καλά ότι είναι υποχρεωτική η εφημερία δίπλα στον ειδικευμένο να υπάρχει ένα ειδικευόμενος. Αυτά δεν έχουν λυθεί. 
      Εγώ θα σας έλεγα να κάνετε και ο ίδιος μια επίσκεψη στο κέντρο υγείας, αφού θεωρείτε ότι λειτουργεί τόσο καλά, για να αποκτήσετε και μία εικόνα τι γίνεται και στα υπόλοιπα. 
      Θέλουμε, λοιπόν, συγκεκριμένες απαντήσεις, γιατί αν μας απαντήσετε όπως και το Φεβρουάριο του 2008 και κοντεύει να περάσει ένας χρόνος και τα προβλήματα οξύνονται, ειλικρινά έχετε μεγάλη ευθύνη για οτιδήποτε συμβεί από εδώ και πέρα. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κύριος Υφυπουργός προκειμένου να δευτερολογήσει. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ δεν θα γενικεύσω τη συζήτηση. Θα έχουμε την ευκαιρία τη Δευτέρα στην επίκαιρη ερώτηση που έχετε καταθέσει να τα συζητήσουμε όλα αυτά. Αλλά, θα επαναλάβω και πάλι, ότι από τους γιατρούς του παθολογικού τομέα σήμερα υπηρετούν επτά γιατροί. Δεν αναφέρθηκα καθόλου στους ειδικευόμενους. Δεν είναι ένας, κυρία Νικολαΐδου. Είναι τρεις. Θα έπρεπε να είναι ίσως και περισσότεροι.
       ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Είναι τρεις οι τακτικοί.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Σας παρακαλώ, εγώ δεν σας διέκοψα. Είναι τρεις. Και όποτε θέλετε να επισκεφτούμε το κέντρο υγείας μαζί για να διαπιστώσετε. Δεν είπα ποτέ ότι λειτουργεί άριστα, αλλά η αυξανόμενη προσέλευση των κατοίκων της Σαλαμίνας ίσως οξύνει λίγο το πρόβλημα. Πέρυσι, είχαμε σαράντα έξι χιλιάδες επισκέψεις σ’ όλο το χρόνο και μέχρι τις 30 Σεπτεμβρίου έχουμε σαράντα επτά χιλιάδες τετρακόσιες, που σημαίνει ότι εμπιστεύονται περισσότερο το Κέντρο Υγείας Σαλαμίνας. Και έχουμε πολύ περισσότερους γιατρούς απ’ ό,τι ήταν πέρυσι. Και δεν θέλω να καταλογίσω καμμία ευθύνη σ’ όσους το έκαναν. Πολύ καλά το έκαναν. Υπήρξε ένας οργανισμός ο οποίος προέβλεπε εκείνα τότε. Οι ανάγκες σήμερα επιβάλλουν άλλα. Σας είπα ότι αναμορφώνουμε τον οργανισμό και κάνουμε ό,τι είναι δυνατόν. 
      Όσον αφορά το τεχνικό προσωπικό. Συνταξιοδοτήθηκε. Προκηρύχθηκε η θέση. Ταυτόχρονα, ζητήσαμε και μετάταξη από οποιονδήποτε φορέα. Δεν παρουσιάστηκε κανείς. Επιταχύνουμε τις διαδικασίες για να καλυφθεί αυτή η θέση. Καλύπτεται, όμως, από το Νοσοκομείο της Νίκαιας. 
      Συνέβη ένα περιστατικό στις 17 του μηνός, πράγματι. Δεν υπήρχε η κατάλληλη υποδομή ώστε να αντεπεξέλθει στις ανάγκες. Αυτήν τη στιγμή ολοκληρώθηκε η μελέτη από το Νοσοκομείο της Νίκαιας. Δημιουργούμε δεύτερο ζεύγος ηλεκτροπαραγωγό, ώστε να ενισχύσουμε τα φορτία κι έτσι από εκεί και πέρα να μην υπάρχει πρόβλημα. 
      Τέτοια μικροπροβλήματα αντιμετωπίζονται αλλά δεν είναι αφορμή και ευκαιρία μ’ αυτά τα θέματα να κατεδαφίζουμε μια κατάσταση. Να κάνουμε μια κριτική ώστε αυτό να είναι σημείο εκκίνησης για βελτίωση.
      Ευχαριστώ πολύ.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Θέλετε μία επίσκεψη ο ίδιος για να πειστείτε. 
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, θέλω να σας τονίσω με την ευκαιρία ότι, πέραν της εμπιστοσύνης που δείχνει ο κόσμος στο κέντρο της Σαλαμίνας, υπάρχει και ανάγκη προσφυγής σ’ αυτό, διότι η συγκοινωνία με τον Πειραιά διεξάγεται με ferry boat, είναι μακριά και επομένως καταλαβαίνετε ότι η συχνή προσφυγή στο κέντρο αυτό οφείλεται και σ’ άλλους λόγους. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Γι’ αυτό και αναμορφώνουμε τον οργανισμό, για να αυξήσουμε …
      ΠΡΟΕΔΡΕΥΩΝ (Αναστάσιος Νεράντζης): Νομίζω ότι πρέπει να το κάνετε. 
      Θα συζητηθεί η πρώτη με αριθμό 368/9-12-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα, προς την Υπουργό Απασχόλησης και Κοινωνικής Προστασίας, σχετικά με την ανέγερση νέου κτηρίου του Ι.Κ.Α. στη Λάρισα κ.λπ..
      Η επίκαιρη ερώτηση του κ. Νασιώκα έχει ως εξής:
      «Για την ανέγερση του κτηρίου του Ι.Κ.Α. στη Λάρισα, την 1-10-2007, ζητούσα με αίτηση κατάθεσης εγγράφων που κατέθεσα στη Βουλή, να κατατεθεί από την Κυβέρνηση το ακριβές χρονοδιάγραμμα: «1. Επιλογής, ανάθεσης και ολοκλήρωσης της μελέτης. 2. Προκήρυξης της κατασκευής του κτηρίου, ανάδειξης αναδόχου κατασκευαστή, έναρξη της κατασκευής και ολοκλήρωσης του έργου.
      Στην απάντησή του  (1-10-2007) ο τότε Υπουργός Απασχόλησης κ. Βασίλης Μαγγίνας αναφέρει ότι: 1. Ο διαγωνισμός για την επιλογή, ανάθεση και ολοκλήρωση της μελέτης βρίσκεται σε εξέλιξη και αναμένεται να ολοκληρωθεί το Α’ εξάμηνο του 2008. 2. Αμέσως μετά θα ακολουθήσει η προκήρυξη της κατασκευής και η ανάδειξη του αναδόχου του έργου, το οποίο αναμένεται να ολοκληρωθεί εντός δύο περίπου ετών από την έναρξη της κατασκευής του».
      Πέρασε χρονικό διάστημα περισσότερο των δεκαεννέα μηνών από την προκήρυξη της μελέτης και ακόμα μέχρι σήμερα δεν έχει αναδειχθεί καν ο μελετητής. Σύμφωνα με πληροφορίες από το Ι.Κ.Α. και το Υπουργείο Απασχόλησης, είναι αβέβαιο αν αυτό θα γίνει εντός του 2009.
      Επειδή οι δεσμεύσεις των εκάστοτε Υπουργών Απασχόλησης δεν επιβεβαιώνονται παρά τα χρονοδιαγράμματα που ανακοινώνουν, ερωτάται η κυρία Υπουργός:
      1. Αν προτίθεται να επισπεύσει η Κυβέρνηση και με ποιον τρόπο τις διαδικασίες ανέγερσης του νέου κτηρίου του Ι.Κ.Α. στη Λάρισα;
      2. Ποιο είναι το ακριβές χρονοδιάγραμμα επιλογής και ανάθεσης της μελέτης, προκήρυξη κατασκευής και ανάδειξη αναδόχου κατασκευαστή με την πιθανή ημερομηνία ολοκλήρωσης του έργου;».
      Θα απαντήσει η Υφυπουργός Απασχόλησης και Κοινωνικής Προστασίας κ. Σοφία Καλαντζάκου.
      Ορίστε, κυρία Υφυπουργέ.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε. 
      Κύριε συνάδελφε, θα ξεκινήσω λέγοντας ότι, πράγματι, υπάρχει απόκλιση ανάμεσα στις αρχικές προβλέψεις για την ολοκλήρωση της ανέγερσης του κτηρίου του ΙΚΑ στη Λάρισα μ’ αυτές που δίνει τώρα το Ι.Κ.Α.. Όμως δεν υπάρχει καμμία απόκλιση από τη βασική μας δέσμευση για την ανέγερση ενός νέου σύγχρονου κτηρίου στη Λάρισα. Μπορώ –και θα το κάνω- να σας δώσω αναλυτικές πληροφορίες για την πορεία των διαδικασιών.
      Θα υπογραμμίσω αμέσως ότι το έργο είναι και πολύ μεγάλο και υπήρξε ιδιαίτερα μεγάλη προσέλευση ενδιαφερομένων μελετητών, είκοσι ενός στο σύνολο, που κατέθεσαν φάκελο συμμετοχής. Και εκεί εστιάζεται και η καθυστέρηση, στη διαδικασία επιλογής των τελικών μελετητικών σχημάτων. 
      Όπως ξέρετε από τις απαντήσεις που έχετε λάβει και γραπτώς, το Δ.Σ. του Ι.Κ.Α. – Ε.Τ.Α.Μ. με απόφασή του στις 7-12-2006 αποφάσισε τη διεξαγωγή του διαγωνισμού για την επιλογή μελετητών για την ανέγερση του κτηρίου. Ο διαγωνισμός προκηρύχθηκε κανονικά 8-3-2007 όπως σας είχαμε δηλώσει και στο διαγωνισμό συμμετείχαν είκοσι ένα διαγωνιζόμενοι που κατέθεσαν φακέλους συμμετοχής. Εξ αυτών η επιτροπή διαγωνισμού αφού έλεγξε τα στοιχεία των συμμετεχόντων απέκλεισε δύο και έμειναν δεκαεννέα. Κάθε τεύχος συμμετοχής, να υπογραμμίσω, ήταν της τάξεως των δύο χιλιάδων σελίδων –προσπαθώ να σας παρουσιάσω τον όγκο και να δικαιολογήσω αυτήν την καθυστέρηση- και επέλεξε η επιτροπή βάσει συγκεκριμένων κριτηρίων τρία μελετητικά σχήματα που εκπόνησαν τρεις προμελέτες. Η διαδικασία αυτή περατώθηκε τον Απρίλιο του 2008. Οι συμβάσεις μετά από διάφορα διαδικαστικά υπογράφηκαν τέλος Ιουνίου 2008. Στη συνέχεια οι  τρεις επιλεγέντες εκπόνησαν τρεις προμελέτες και οι τρεις προμελέτες παραδόθηκαν στις τεχνικές υπηρεσίες του Ι.Κ.Α. στις 19-9-2008. Αυτές οι τρεις προμελέτες αξιολογούνται από την επιτροπή και η διαδικασία που χρειάζεται εκτιμάται ότι θα ολοκληρωθεί το Φεβρουάριο του 2009. Μετά το πέρας, λοιπόν, της εκπόνησης της μελέτης και τον έλεγχο και την έγκρισή της από το Ι.Κ.Α. – Ε.Τ.Α.Μ., αλλά και την έκδοση της σχετικής άδειας οικοδομής θα προκηρυχθεί ο διαγωνισμός για την ανάδειξη αναδόχου κατασκευαστή που θα κατασκευάσει και το έργο. Αυτό εκτιμάται ότι θα γίνει το Μάιο του 2010 και χρειάζονται δύο χρόνια, όπως ξέρετε και από την πρώτη μας απάντηση, για την κατασκευή του κτηρίου. Όλα αυτά ισχύουν υπό την προϋπόθεση ότι δεν θα υπάρξουν ενστάσεις ή δικαστικές εμπλοκές από τους συμμετέχοντες. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο ερωτών Βουλευτής κ. Νασιώκας.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, η κυρία Υφυπουργός παραδέχτηκε ότι με τον τρόπο που προσπαθούμε να κτίσουμε το νέο κτήριο του Ι.Κ.Α. της Λάρισας στην πράξη ούτε το 2015 δεν θα το έχουμε. Και επειδή υπάρχει μια ιστορία, κυρία Υφυπουργέ, πολύ σημαντική, θα προσπαθήσω με γραπτά κείμενα να την περιγράψω.
      Θα σας πω, λοιπόν, ότι στο τέλος του 2003 ήταν όλα έτοιμα: προμελέτη, χρήματα δεσμευμένα, διαδικασία, μελέτη, κατασκευή. Είκοσι οκτώ μήνες η εκτέλεση, αρχές με μέσα του 2007 όλα έτοιμα εκτός εμπλοκών που θα μπορούσε να δώσει και μια μικρή παράταση. Σήμερα πάμε άλλα δέκα χρόνια πίσω και αυτά τα δέκα χρόνια, κυρία Υφυπουργέ, αφού προλάβατε να γκρεμίσετε το παλιό κτήριο, νοικιάζετε κτήρια στη Λάρισα και πληρώνει το Ι.Κ.Α. 600.915 ευρώ το χρόνο, πάνω από 7.000.000 ευρώ αυτά τα χρόνια που θα κτιζόταν και το κτήριο. 
      Κι επειδή μιλάτε για δυσκολίες, να σας εξηγήσω και θα απαντώ με απαντήσεις –τις οποίες και θα καταθέσω- Υπουργών της δικής σας Κυβέρνησης. Στις 11 Απριλίου του 2005, ο τότε Υπουργός –δεν αναφέρω το όνομα, θα το καταθέσω- λέει: «Από το 2003 ήταν έτοιμη η προμελέτη, τα χρήματα, η διαδικασία. Παρουσιάστηκε ένα θέμα από το Δήμο Λάρισας. Μόλις διευθετηθεί το θέμα που προέκυψε λόγω υπαιτιότητας του δήμου, θα κατατεθεί η μελέτη για έκδοση οικοδομικής άδειας και θα δημοπρατηθεί το έργο». Ήδη τότε που μου απαντάει ο Υπουργός είχε ξεπεραστεί το πρόβλημα από το Δήμο της Λάρισας. Στις 7-11-2006 ο τότε Υπουργός απαντά σε δική μου επίκαιρη ερώτηση: «Άλλαξε η διαδικασία». Λες και η διαδικασία κατασκευής των δημοσίων έργων άλλαξε μόνη της και δεν την άλλαξε η Κυβέρνηση. Και γιατί το άλλαξε; Για να μην κατασκευάζει ποτέ τα έργα. Μας περιγράψατε εσείς τώρα τη διαδικασία. «Δεσμεύομαι ότι τον Απρίλιο του 2007 θα ανατεθεί η μελέτη και τον Απρίλιο του 2008 θα ξεκινήσει το έργο». Την ίδια ημερομηνία, 30-11-2006, ο τότε Υπουργός σε συνάντηση μ’ όλους τους Βουλευτές της Νέας Δημοκρατίας της Λάρισας, λέει: «Ανεβαίνω στη Λάρισα, λύνω το πρόβλημα και ξεκινάει η διαδικασία».
      Αλλά το άκρον άωτον, κυρία Υφυπουργέ, είναι αυτό που είπε ο διοικητής του Ι.Κ.Α. στις 20 Μαΐου 2008, σε συνάντηση με το Εργατικό Κέντρο Λάρισας: «Μέχρι τέλους του 2008 θα έχει δημοπρατηθεί το έργο και θα έχει εγκατασταθεί ο εργολάβος για να ξεκινήσει η ανέγερση».
      Ή λέτε ψέματα ή δεν καταλαβαίνετε τι συμβαίνει ή δεν έχετε συναίσθηση του τι συμβαίνει στην κοινωνία σήμερα και συνεχίζετε να λέτε λόγια χωρίς αντίκρισμα. Και πιστεύω, κυρία Υφυπουργέ, ότι ήρθε η ώρα να λέμε τα πράγματα με το όνομά τους.
      Εγώ θεωρώ ότι η δική σας απάντηση σήμερα είναι ειλικρινής, αλλά θα πέσετε πολύ έξω μ’ αυτό το χρονοδιάγραμμα, δυστυχώς. Και αυτό δείχνει την αναποτελεσματικότητα της Κυβέρνησής σας.
       Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ. 
      Ορίστε, κυρία Υφυπουργέ, έχετε το λόγο για να δευτερολογήσετε.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, σας ευχαριστώ για την περαιτέρω ενημέρωση. 
      Κοιτάξτε, προσπαθείτε να διαστρεβλώσετε τα πραγματικά γεγονότα λέγοντας ότι άλλαξε ολόκληρο το σύστημα με το οποίο κατασκευάζονται τα δημόσια έργα …
      ΕΚΤΟΡΑΣ ΝΑΣΙΩΚΑΣ: Εσείς το αλλάξατε.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Βεβαίως το αλλάξαμε. Για ποιο λόγο; Όχι για να μην κατασκευάζονται τα έργα αλλά για να υπάρχει διαφάνεια, να υπάρχουν ποιοτικά έργα. Γι’ αυτούς τους λόγους έγινε.
      Εγώ η ίδια παραδέχθηκα ότι αυτήν τη στιγμή από την ερώτηση την οποία αναφέρετε στην επίκαιρη ερώτησή σας, υπάρχει, πράγματι, μία καθυστέρηση των διαδικασιών βάσει της συγκεκριμένης διαδικασίας η οποία είναι της τάξης των οκτώ μηνών. Και, πράγματι, έχω μιλήσει πολύ με τον διοικητή του Ι.Κ.Α. και έχω πει ότι είναι δύσκολο να δικαιολογήσω αυτήν την καθυστέρηση. Σας έδωσα κάποια στοιχεία τα οποία πιστεύω ότι απαντούν.
      ΕΚΤΟΡΑΣ ΝΑΣΙΩΚΑΣ: Πάντως εγώ θα σας καταθέσω τα έγγραφα.
      (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σας ευχαριστώ που τα καταθέτετε και θα τα λάβω πολύ σοβαρά υπ’ όψιν μου, διότι είμαι από αυτούς που πιστεύουν ότι όντως τα έργα πρέπει να τελειώνουν, αλλά με διαφανή τρόπο. Η πρόθεση της Κυβέρνησης είναι ξεκάθαρη, ότι πρέπει να υπάρχει ένα σύγχρονο κτήριο. Ξέρετε ότι και το Ι.Κ.Α. τώρα έχει αλλάξει τελείως την πολιτική του και πιστεύουμε κι εμείς ότι πρέπει να υπάρχουν ιδιόκτητα σύγχρονα κτήρια, αυτά που αξίζουν και θα εξυπηρετούν καλύτερα τους ασφαλισμένους και σ’ αυτήν την κατεύθυνση εργαζόμαστε.
      Όμως θα λάβω και όλα τα υπόλοιπα που έχετε πει σ’ αυτήν την Αίθουσα σοβαρά υπ’ όψιν και, πραγματικά, θα προσπαθήσω με κάθε τρόπο, αν μπορεί, να επισπευστεί η διαδικασία, αλλά όχι εις βάρος της διαφάνειας και της ποιότητας του έργου. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης):  Εισερχόμαστε στη συζήτηση της τρίτης με αριθμό 370/9.12.2008 επίκαιρης ερώτησης του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Οικονομίας και Οικονομικών, σχετικά με την πώληση είκοσι τόνων χρυσού από την Τράπεζα της Ελλάδος κ.λπ.. 
      Το κείμενο της επίκαιρης ερώτησης του κ. Βελόπουλου έχει ως εξής:
      «Έρχεται ξανά στην επιφάνεια ένα ιδιαιτέρως ανησυχητικό και περίεργο γεγονός που συνέβη το καλοκαίρι του 2003, μήνα Αύγουστο, όταν η Τράπεζα της Ελλάδος προχώρησε με δική της πρωτοβουλία στην πώληση είκοσι τόνων χρυσού εκ των διαθεσίμων, χωρίς να έχει γνώση ο τότε Υπουργός Εθνικής Οικονομίας  και Οικονομικών Νικόλαος Χριστοδουλάκης. 
      Με επιστολή-διαμαρτυρία του, ο ανωτέρω πρώην Υπουργός φέρεται να παραδέχεται ούτε λίγο ούτε πολύ ότι δεν εγνώριζε τις κινήσεις της Τράπεζας της Ελλάδος, για την πώληση αυτής της ποσότητας, αφού αυτή «διαχειρίζεται αποκλειστικά τα διαθέσιμα» και ότι αυτή η πράξη ήταν...απολύτως (!) επικερδής για το ελληνικό δημόσιο. 
      Στο τέλος μάλιστα της επιστολής του αυτής (εφημερίδα «ΕΛΕΥΘΕΡΟΤΥΠΙΑ», 13.10.08), χαρακτηρίζει το συντάκτη προκατειλημμένο και ότι ειρωνεύεται αστήρικτα το γεγονός!
      Η πραγματικότης όμως είναι πάρα πολύ διαφορετική από τους ισχυρισμούς του πρώην Υπουργού, από τη στιγμή που είναι παντελώς απίθανο και παγκοσμίως απαράδεκτο να αντιληφθεί κάθε νοήμων άνθρωπος ότι μία κεντρική τράπεζα είναι ποτέ δυνατόν να πουλά το 25% των διαθεσίμων της σε χρυσό (από τους συνολικά τότε ογδόντα ένα τόνους) και μάλιστα σε εντελώς χαμηλή τιμή, χωρίς να έχει τη γνώση και την έγκριση του Πρωθυπουργού, αλλά και του αρμοδίου Υπουργού. 
      Δεν πρέπει να διαφεύγει επίσης ότι δεκάδες τότε Βουλευτές της Αντιπολιτεύσεως καλούσαν επιμόνως τον Υπουργό με ερώτησή τους να δώσει επιτέλους απαντήσεις, αλλά εκείνος απέφευγε! 
      Ερωτάται ο κύριος Υπουργός εάν έχει διαταχθεί, κατά τα προβλεπόμενα, έρευνα για το ποιοι ακριβώς ευθύνονται για τη διάθεση των είκοσι τόνων από τα αποθέματα και κάτω από ποιες συνθήκες πραγματοποιήθηκε αυτή τον Αύγουστο του 2003.
      Θα είναι ιδιαιτέρας βαρύτητος και χρησιμότητος η ενημέρωση, αν μας γνωστοποιηθεί προς τα πού έγινε η εξωφρενικά χαριστική αυτή πώληση.»
      Στην επίκαιρη ερώτηση του κ. Κυριάκου Βελόπουλου θα απαντήσει ο Υφυπουργός Οικονομίας και Οικονομικών κ. Νικόλαος Λέγκας. 
      Ορίστε, κύριε Υφυπουργέ. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κατ’ αρχάς θα ήθελα να ευχαριστήσω τον κύριο συνάδελφο που δέχθηκε να μετακινηθεί η συζήτηση της ερώτησης κατά μία εβδομάδα. Αυτό που θέλω να πω είναι πως είναι εύλογη η ανησυχία του συναδέλφου και το ενδιαφέρον του για το αναφερόμενο στην ερώτηση ζήτημα.
      Δεν είναι τυχαίο ότι κι εμείς, αγαπητέ συνάδελφε, είχαμε εντοπίσει το συγκεκριμένο ζήτημα. Μάλιστα είχαμε υποβάλει σχετικές ερωτήσεις από το 2003 και είχαμε αναδείξει βεβαίως σ’ όλη την έκταση και το μέγεθος το συγκεκριμένο θέμα. Οφείλω, ωστόσο, να επισημάνω ότι η Τράπεζα της Ελλάδος είναι η μόνη αρμόδια εκ του θεσμικού της ρόλου για τη διαχείριση του χαρτοφυλακίου της. 
      Αναφέρομαι επίσης και σ’ ένα σχετικό πρόσφατο έγγραφο της Τράπεζας της Ελλάδος, το οποίο θα καταθέσω στα Πρακτικά, και με το οποίο επιπροσθέτως διευκρινίζονται τα εξής: 
      Πρώτον, οι εθνικές κεντρικές τράπεζες των κρατών-μελών της ευρωζώνης, η Ευρωπαϊκή Κεντρική Τράπεζα καθώς επίσης και δύο χώρες, η Ελβετία και η Σουηδία, έχουν υπογράψει από το 1999 συμφωνία για το χρυσό, η οποία ανανεώθηκε το 2004 για άλλα πέντε χρόνια. 
      Έτσι οι εθνικές κεντρικές τράπεζες μπορούν να πωλούν χρυσό στις διεθνείς χρηματαγορές με τρόπο που δεν διαταράσσει την ομαλή τους λειτουργία και βεβαίως –το πιο σημαντικό- δεν δημιουργεί απότομες αυξομειώσεις της τιμής του. Το σχετικό δικαίωμα χρησιμοποιείται συχνά και οι κινήσεις ανιχνεύονται από το Διεθνές Νομισματικό Ταμείο, όπου δηλώνονται τα αποθέματα χρυσού ή επίσης από επίσημες ανακοινώσεις. 
      Δεύτερον, τον Αύγουστο του 2003, σύμφωνα με τις προβλέψεις του καταστατικού της Τράπεζας της Ελλάδος, πουλήθηκαν είκοσι τόνοι χρυσού που ήταν μέρος –όπως ορθώς αναφέρετε- των ογδόντα ενός τόνων που προέκυψαν από την κατά καιρούς αγορά, από ιδιώτες χρυσών νομισμάτων και πλακιδίων χρυσού που αναβαθμίστηκαν σε ράβδους χρυσού για να γίνουν εμπορεύσιμοι και αντιστοιχούσαν στο 13,6% του συνολικού αποθέματος, το οποίο ήταν εκατόν σαράντα επτά  τόνοι και όχι ογδόντα ένας.
      Σκοπός της πώλησης, όπως υποστηρίζει και στο έγγραφό της και η Τράπεζα της Ελλάδος, ήταν η επένδυση σε ασφαλείς τοποθετήσεις, σε κυβερνητικά ομόλογα σε ευρώ έκδοσης κρατών-μελών της Ευρωζώνης, τα οποία –σύμφωνα με τις εκτιμήσεις της τραπέζης- αποφέρουν έσοδα στην Τράπεζα της Ελλάδος, αντίθετα με το χρυσό, του οποίου η απόδοση είναι μηδενική.
      Τρίτον, το προϊόν της ρευστοποίησης παρέμεινε στο χαρτοφυλάκιο της τράπεζας, διαφοροποίησε τη σύνθεσή του και δεν εκχωρήθηκε σε οποιοδήποτε τρίτο, κάτι που άλλωστε απαγορεύεται και από την ισχύουσα νομοθεσία. 
      Τέταρτον, ο χρυσός αυτός επωλήθη στην Τράπεζα Διεθνών Διακανονισμών, στην B.I.S., της οποίας μέτοχοι είναι μόνο κεντρικές τράπεζες και μεταξύ αυτών και η Τράπεζα της Ελλάδος. 
      Πέμπτον, η συναλλαγή έγινε μετά από μια σημαντική περίοδο ανόδου της τιμής του χρυσού, 9,5% υψηλότερη, σε σχέση με τη μέση τιμή της περιόδου 1993-2003 και σε τιμή, η οποία –σύμφωνα με την Τράπεζα της Ελλάδος- ήταν υψηλή για ομαλές περιόδους λειτουργίας του χρηματοπιστωτικού συστήματος. Ήταν 322,51 ευρώ ανά ουγγιά, που αντιστοιχούσε σε 360,92 δολάρια Η.Π.Α. ανά ουγγιά. 
      Δυστυχώς, αγαπητέ συνάδελφε, τα είκοσι χρόνια διακυβέρνησης του ΠΑ.ΣΟ.Κ. δικαιολογούν κάθε φόβο, δικαιολογούν κάθε ανησυχία για τη διαχείριση των δημοσίων οικονομικών. Δικαιολογούν, βεβαίως, και τον προβληματισμό σας, όπως αποτυπώνεται στην ερώτησή σας. Αν βέβαια υπάρχουν στοιχεία, τα οποία τεκμηριώνουν πλημμελή διαχείριση, θα παρακαλούσα να τα καταθέσετε κι εμείς, βεβαίως, θα προβούμε στις απαραίτητες ενέργειες. 
      (Στο σημείο αυτό ο Υφυπουργός Οικονομίας και Οικονομικών κ. Νικόλαος Λέγκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υφυπουργέ.
      Το λόγο έχει ο ερωτών Βουλευτής κ. Βελόπουλος. 
      ΚΥΡΙΑΚΟΣ ΒΕΛΟΠΟΥΛΟΣ: Κύριε Υπουργέ, για να καταλάβω καλά –γιατί δεν κατάλαβα, ειλικρινά σας το λέω- ακούστε τώρα τι μας είπατε: 
      Έτος 2003, είκοσι τόνοι χρυσού, 300 δολάρια η ουγγιά, αξίας περίπου 160.000.000 ευρώ. Έτος 2004, 500 δολάρια η ουγγιά, αξίας 326.000.000 ευρώ. Έτος 2008, 970 δολάρια η ουγγιά!
      Κύριε Υπουργέ, 500.000.000 ευρώ, σε ποιου τσέπες πήγαν –δεν καταλάβατε!- και από ποια τσέπη έφυγαν; Διότι αν είναι να χάσει ο Έλληνας πολίτης 500.000.000 ευρώ από μια βλακώδη επιλογή του οποιουδήποτε προέδρου της Τράπεζας της Ελλάδος, τον οποίο δεν μπορεί να ελέγξει το ελληνικό κράτος, κάτι δεν πάει καλά. Ή αυτό το ανευθυνο-υπεύθυνο των Υπουργών, Υφυπουργών, προέδρων οργανισμών οδηγεί σε ατιμωρησία, η οποία οδηγεί σε αναρχία;
      Γιατί όταν μου λέτε εσείς ότι καλώς έγινε και αυξήθηκε ο χρυσός, από τότε μέχρι σήμερα –που από τα 300 περίπου δολάρια η ουγγιά, πήγε στα 1.000!- έχουμε χάσιμο χρήματος. Ποιος έχει το δικαίωμα, κύριε Υπουργέ, να μην είναι υπόλογος, όταν κάνει μια λαθεμένη κίνηση; Έστω να τιμωρηθεί κάποιος!
      Αυτή, λοιπόν, η ατιμωρησία οδηγεί –και θα το συνδέσω με τα σημερινά φαινόμενα- τους νέους έξω. Διότι με 400 ευρώ τους έχουμε! Και όταν χάνουμε 500.000.000 ευρώ από μία επιλογή ενός φυσικού προσώπου, το οποίο δεν θα τιμωρηθεί ποτέ, τότε –σου λέει- αφού υπάρχει ατιμωρησία, μπορώ να κάνω ό,τι θέλω!
      Αυτός είναι ο προβληματισμός μου! Όπως συνέβη και με τα ολυμπιακά έργα. Ο κ. Σουφλιάς το είπε. Από 1.500.000.000.000 ευρώ πήγαν 3.500.000.000.000 ευρώ. Τα 2.000.000.000.000 πού πήγαν, κύριε Υπουργέ;
      Αυτές οι αστοχίες –εγώ δεν λέω ότι τα πήραν κάποιοι- που σημαίνουν χρήμα του ελληνικού λαού, μόχθος, βιός, καθημερινότητα, οδηγούν σε χάσιμο χρήματος που πηγαίνει στις τσέπες κάποιων! Είναι λάθη! Δεν θα τιμωρηθεί κανένας;
      Να σας θυμίσω τι συνέβη και με τα TOR-M1! Και πάλι εκεί έκαναν τα ίδια λάθη! Ουδέποτε, κύριε Υπουργέ, τιμωρήθηκε κάποιος. Αυτή η ατιμωρησία σήμερα συνεπάγεται οργή, κοινωνική οργή!
      Ξέρετε τι έγραφε χθες –γιατί διαβάζω διεθνή Τύπο- η «DER BILD»; Ότι είμαστε τριτοκοσμικοί! Και ξέρετε γιατί είμαστε τριτοκοσμικοί; Γιατί δεν έχουμε τα αυτονόητα, δεν επιβάλλουμε τις κυρώσεις που πρέπει να επιβάλλουμε ως χώρα. 
      Και να σας διαβάσω και κάτι ακόμα, γιατί θεωρώ ότι είναι υποχρεωτικό να το κάνω. Τι έγραψε, λοιπόν, η «DER BILD»; Ότι υπάρχει αόρατος αρχή στην Ελλάδα και με sms κινητοποιούν τα παιδάκια, τα οποία πηγαίνουν και καίνε καταστήματα! Το λένε οι ξένοι: Αόρατος αρχή! 
      Ένα κράτος, λοιπόν, το οποίο δεν τιμωρεί αυτούς που χάνουν εκατομμύρια ευρώ από την τσέπη του ελληνικού λαού, θα οδηγηθεί σε άλλου είδους αρχές είτε αόρατες είτε ορατές, οι οποίες θα καίνε, θα ρημάζουν, θα σκοτώνουν και κανείς δεν τιμωρείται. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω λέγοντας το εξής και είναι ευκαιρία να το πω. Ξέρετε γιατί εκνευρίζομαι κάποιες στιγμές; Διότι δεν μπορεί οι ξένοι να μας κάνουν υπόδειξη κι εμείς να κοιμόμαστε. Μας λένε οι Γερμανοί από την «DER BILD»: Είναι δυνατόν να ρίχνετε έξι τόνους δακρυγόνα πέντε μέρες στην Αθήνα, όταν υπάρχουν και άλλοι τρόποι; Ξέρετε τι άλλο μας είπαν; «Παίρνετε άχρηστο υλικό, δίνετε δισεκατομμύρια για οτιδήποτε. Πάρτε οχήματα που ρίχνουν νερό! Το νερό δεν σκοτώνει τον άνθρωπο. Το νερό δεν είναι χημικό! Ούτε αυτό κάνατε!», λέει η «DER BILD».
      Σας τα λέω αυτά για να καταλάβετε ότι φράσεις όπως «αυτά τα αποφάσισε η Τράπεζα της Ελλάδος, η οποία δεν ελέγχεται, ο Διευθυντής της Δ.Ε.Κ.Ο., η ανεξάρτητη αρχή», κάποια στιγμή πρέπει να σταματήσουν, κύριε Υπουργέ. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ ολοκληρώστε. Έχετε υπερβεί κατά πολύ το χρόνο σας. 
      ΚΥΡΙΑΚΟΣ ΒΕΛΟΠΟΥΛΟΣ: Κύριε Πρόεδρε, ευχαριστώ πάρα πολύ. 
      Κύριε Υπουργέ, για εμένα –το ξαναλέω- η ατιμωρησία οδηγεί στην αναρχία. Καταλάβετέ το!
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, έχετε δικαίωμα δευτερολογίας. 
      	ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Αγαπητέ συνάδελφε, όπως τόνισα στην πρωτολογία μου και το τόνισα ξεκάθαρα και σύμφωνα με την ανακοίνωση της Τράπεζας Ελλάδος, το προϊόν της ρευστοποίησης παρέμεινε στο χαρτοφυλάκιο της Τράπεζας, διαφοροποίησε βεβαίως τη σύνθεσή του και δεν εκχωρήθηκε σε οποιονδήποτε τρίτο, κάτι που άλλωστε απαγορεύεται και από την ισχύουσα νομοθεσία. 
      Αν κρίνουμε τώρα τις οποιεσδήποτε επιχειρησιακές κινήσεις εκ του αποτελέσματος…
      ΚΥΡΙΑΚΟΣ ΒΕΛΟΠΟΥΛΟΣ: Από εκεί κρίνονται. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): …θα πρέπει να δούμε αν αυτές οι κινήσεις ενέχουν και τον οποιοδήποτε δόλο. Και έτσι θα πρέπει να κρίνονται οι οποιεσδήποτε επιχειρησιακές κινήσεις….
      ΚΥΡΙΑΚΟΣ ΒΕΛΟΠΟΥΛΟΣ: Υπάρχει και η αμέλεια. 
      ΠΡΟΕΔΡΕΥΩΝ (Αναστάσιος Νεράντζης): Ακούστε σας παρακαλώ. Υπερβήκατε κατά το ήμισυ το χρόνο σας. Τώρα, τον διακόπτεται και από πάνω; Για όνομα του Θεού! 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Καταλαβαίνετε ότι με οποιαδήποτε άλλη διαδικασία θα ευνουχιστεί η οποιαδήποτε κίνηση των διοικούντων με απώτερο σκοπό την επίτευξη κέρδους. 
      Κύριε συνάδελφε, επίσης στην πρωτολογία μου επεσήμανα και το εύλογο του ερωτήματός σας. Επίσης αναφέρθηκα με λεπτομέρειες στις απαντήσεις που έχει δώσει η Τράπεζα της Ελλάδος. Θα επαναλάβω ότι από το ισχύον θεσμικό πλαίσιο αρμόδια εκ του ρόλου της για τη διαχείριση του χαρτοφυλακίου της είναι η Τράπεζα της Ελλάδος. Δεν έχω κανένα λόγο να υπερασπιστώ οποιαδήποτε αδιαφανή διαδικασία ενδεχομένως ακολούθησαν οι Κυβερνήσεις του ΠΑ.ΣΟ.Κ. Θα ήμασταν οι πρώτοι που θα την αναδεικνύαμε. Γι’ αυτό ακριβώς το λόγο σας καλώ και προσωπικά αν έχετε κάποιο συγκεκριμένο στοιχείο…
      ΚΥΡΙΑΚΟΣ ΒΕΛΟΠΟΥΛΟΣ: Πεντακόσια εκατομμύρια ευρώ.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Δεν άκουσα κάποιο συγκεκριμένο στοιχείο. Αν έχετε συγκεκριμένο στοιχείο, το οποίο να αναφέρεται σε μεμπτή διαχείριση, να μας το γνωστοποιήσετε, να το καταθέσετε και εμείς θα προβούμε στις απαραίτητες ενέργειες. Είναι προφανές ότι για μας τα ζητήματα που αφορούν στη διαχείριση των δημόσιων οικονομικών δεν είναι διαπραγματεύσιμα. Για μας, αγαπητέ συνάδελφε, η σιωπή σε αυτά τα θέματα δεν είναι χρυσός. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κύριε Υπουργέ.
      Τώρα θα συζητηθεί η πρώτη με αριθμό 367/9.12.2008 επίκαιρη ερώτηση του Βουλευτή της Νέας Δημοκρατίας κ. Ελευθερίου Αυγενάκη προς τον Υπουργό Ανάπτυξης, σχετικά με την ενίσχυση της νεανικής και γυναικείας επιχειρηματικότητας κ.λπ..
      Το κείμενο της επίκαιρης ερώτησης του κ. Αυγενάκη έχει ως εξής:
      «Η ενίσχυση του επιχειρηματικού πνεύματος των νέων αποτελεί προτεραιότητα στη διαδικασία τόνωσης, της ανταγωνιστικότητας της οικονομίας. Συχνά ως απάντηση στην πίεση της ανεργίας ένας σημαντικός αριθμός νέων επιλέγει την έναρξη επιχειρηματικής δραστηριότητας για την επαγγελματική του αποκατάσταση, γεγονός που αποδεικνύει ότι η επιχειρηματικότητα ευκαιρίας νέων και γυναικών μπορεί να έχει θετικές επιπτώσεις στην αντιμετώπιση της ανεργίας. Έως σήμερα, έχουν υπάρξει τέσσερις κύκλοι επιχορήγησης επιχειρηματικών σχεδίων νεανικής και γυναικείας επιχειρηματικότητας από το Υπουργείο Ανάπτυξης, με συγχρηματοδότηση από το Ευρωπαϊκό Κοινοτικό Ταμείο (Ε.Κ.Τ.) στο πλαίσιο των Π.Ε.Π. των Κοινοτικών Πλαισίων Στήριξης. Εν’ όψει της έναρξης της Δ΄ προγραμματικής περιόδου και δεδομένης της άσχημης οικονομικής συγκυρίας θεωρείται κρίσιμη η στήριξη των νέων και των γυναικών. Η προκήρυξη νέας πρόσκλησης εκδήλωσης ενδιαφέροντος για την υποβολή προτάσεων προς ένταξη σε νέο κύκλο προγραμμάτων νεανικής και γυναικείας επιχειρηματικότητας θα συμβάλει στην τόνωση της ελληνικής οικονομίας και θα αποτελέσει διέξοδο στην επαγγελματική αποκατάσταση πολλών συμπολιτών μας. 
      Κατόπιν των ανωτέρω ερωτάται ο αρμόδιος Υπουργός. 
      Ποιος είναι ο κεντρικός σχεδιασμός και το συγκεκριμένο χρονοδιάγραμμα για την προκήρυξη νέας πρόσκλησης ενδιαφέροντος για την υποβολή προτάσεων προς ένταξη σε νέο κύκλο προγραμμάτων νεανικής και γυναικείας επιχειρηματικότητας	;
      Ποιο είναι το γενικότερο σχέδιο δράσης για τη στήριξη και ενίσχυση των νέων και των γυναικών επιχειρηματιών κατά την παρούσα άσχημη οικονομική συγκυρία;»
      Στην επίκαιρη ερώτηση του κ. Αυγενάκη θα απαντήσει ο Υφυπουργός Ανάπτυξης κ.Καλαφάτης.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ, κύριε Πρόεδρε. 
      Κύριε συνάδελφε, όντως, όπως αναφέρεται και στην ερώτησή σας, η τόνωση της νεανικής επιχειρηματικότητας μπορεί να αποτελέσει και πρέπει να αποτελέσει εφαλτήριο για την ενίσχυση του επιχειρηματικού πνεύματος, την ενίσχυση της ανταγωνιστικότητας, την προώθηση της ανταγωνιστικότητας στη χώρα μας. Πραγματικά έχουμε πολλά βήματα να διανύσουμε όσον αφορά την εξοικείωση του υγιούς επιχειρείν με την ελληνική κοινωνία, την εκπαίδευση της ελληνικής κοινωνίας και ιδιαίτερα των νέων ανθρώπων με το υγιές επιχειρηματικό πνεύμα, έχουμε να κάνουμε πολλά για να απενοχοποιήσουμε στα μάτια της ελληνικής κοινωνίας, αλλά ιδιαίτερα στους νέους και τις νέες της χώρας μας, την έννοια της υγιούς επιχειρηματικότητας. Αυτό είναι φυσιολογικό γιατί για πολλά χρόνια εγκαθιδρύθηκε, εδραιώθηκε μια πεποίθηση με ευθύνη των προηγούμενων κυβερνήσεων πως οτιδήποτε σχετίζεται με την επιχειρηματικότητα είναι σ’ ένα μεγάλο βαθμό ύποπτο από την αρχή του συλλογισμού. Υπήρχε μια εδραίωση της πεποίθησης ότι το κρατικοδίαιτο μοντέλο είναι αυτό το μοντέλο το οποίο θα επιφέρει την ανάπτυξη στη χώρα μας και με αυτόν τον τρόπο αποθαρρύνθηκαν για πάρα πολλά χρόνια, οι νέες και οι νέοι να αξιοποιήσουν ενδεχόμενες δημιουργικές δικές τους τάσεις στον τομέα του υγιούς επιχειρείν. 
      Σε αυτόν τον τομέα λοιπόν, εμείς ενεργοποιούμε ένα ευρύτερο σχέδιο στήριξης της επιχειρηματικότητας, με την προσπάθεια να εδραιώσουμε και να δημιουργήσουμε ένα ευνοϊκό επενδυτικό και επιχειρηματικό περιβάλλον μέσα από θεσμικές πρωτοβουλίες, μέσα από ενεργοποίηση και ισχυροποίηση θεσμικών οργάνων και βεβαίως με πρωτοβουλίες οι οποίες υπερβαίνουν και τα εθνικά μας όρια. 
      Αναφέρω ενδεικτικά την πρωτοβουλία SBA Small Business Act, σχέδιο δράσης για τις μικρομεσαίες επιχειρήσεις, μια κοινοτική πρωτοβουλία που βρίσκεται σε επίπεδο ευρωπαϊκής ατζέντας πολύ υψηλά. Η Ελλάδα σε αυτήν την ευρωπαϊκή δράση έχει παίξει πρωταγωνιστικό ρόλο και αφορά ακριβώς την τόνωση και την ενίσχυση της επιχειρηματικότητας και των μικρομεσαίων επιχειρήσεων.   Η ενεργοποίηση του προγράμματος του ταμείου εγγυοδοσίας, μικρών και πολύ μικρών επιχειρήσεων που δίνει ανάσες ιδιαίτερα σε αυτήν την δύσκολη συγκυρία στην επιχειρηματική κοινότητα της χώρας μας. Το εθνικό συμβούλιο μικρομεσαίων επιχειρήσεων το οποίο ενεργοποιούμε, του δίνουμε περιφερειακή διάσταση, θα συνέρχεται πολύ πιο συχνά και σε διαφορετικές πόλεις της Ελλάδας, για να κτυπάει ο παλμός της επιχειρηματικότητας σε όλη την Ελλάδα και μια σειρά άλλων πρωτοβουλιών και προωθητικών ενεργειών στα ζητήματα του υγιούς επιχειρείν. 
      Ο Ε.Ο.Μ.Μ.Ε.Χ. πραγματικά αποτελεί ένα συγκεκριμένο πολύ δυνατό εργαλείο, μαζί με τα υπόλοιπα, για να μπορέσουμε να δώσουμε ανάσες κυρίως στο κομμάτι της νεανικής και γυναικείας επιχειρηματικότητας. Τα αποτελέσματα τα οποία είχαμε μέχρι στιγμής είναι ιδιαίτερα ενθαρρυντικά και γίνεται ο σχεδιασμός και μάλιστα με εκσυγχρονισμό των διαδικασιών, με απλοποίηση των διαδικασιών για να μπορέσουμε να «τρέξουμε» τα πολύ επιτυχημένα προγράμματα της γυναικείας και νεανικής επιχειρηματικότητας και στη νέα προγραμματική περίοδο.
      Πιστεύουμε ότι και με τον εκσυγχρονισμό και με τη δυνατότητα ηλεκτρονικής υποβολής πλέον για την ένταξη στα προγράμματα αυτά και με την ενίσχυση των προγραμμάτων αυτών με νέα στοιχεία που έχουν να κάνουν και με τις νέες τεχνολογίες και με τη καινοτομία για να μπορέσουμε να βοηθήσουμε τη μετάβαση της επιχειρηματικής δράσης της χώρας μας γενικότερα στην κοινωνία της γνώσης, νομίζω ότι θα έχουμε πολύ σημαντικά αποτελέσματα στο αμέσως επόμενο χρονικό διάστημα. 
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ. 
      Ο κ. Αυγενάκης έχει το λόγο.
      ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ, κύριε Πρόεδρε. 
      Κύριε Υπουργέ, κατ’ αρχάς να σας ευχαριστήσω και στη σύντομη τοποθέτησή μου επιτρέψτε μου να αναφερθώ στην επιπρόσθετη ανάγκη που έχει προκύψει για την ενίσχυση των νέων και των γυναικών, καθώς και των πολύτεκνων οικογενειών, αλλά και των ατόμων με ειδικές ανάγκες επιχειρηματιών ιδιαίτερα εν’ όψει της άσχημης διεθνούς οικονομικής συγκυρίας η οποία ασκεί έντονες πιέσεις και στην ελληνική οικονομία, όπως πολύ καλά γνωρίζουμε. Η διεθνής οικονομική κρίση παρά τα ισχυρά αντανακλαστικά της οικονομίας μας, δημιουργεί και τροφοδοτεί ένα έντονο κλίμα αβεβαιότητας, ιδιαίτερα ανάμεσα στους νέους και τις γυναίκες οι οποίοι ανησυχούν έντονα για το επαγγελματικό τους μέλλον και να μην έχετε καμμία αμφιβολία γι’ αυτό, κύριε Υπουργέ. 
      Συχνά, ως απάντηση στην αβεβαιότητα αυτή, ένας σημαντικός αριθμός νέων επιλέγει να κάνει ένα δικό του ξεκίνημα και να δραστηριοποιηθεί επιχειρηματικά ως ελεύθερος επαγγελματίας, προκειμένου να λύσει το πρόβλημα της επαγγελματικής του αποκατάστασης. 
      Κατά την άποψή μου θεωρώ χρέος της πολιτείας και χρέος της Κυβέρνησης μας να σταθεί δίπλα τους στην προσπάθεια αυτή και να τους υποστηρίξει άμεσα, με συνέπεια, με χρονοδιάγραμμα και με καθαρούς όρους. 
      Κύριε Υπουργέ, η έναρξη της Δ΄ προγραμματικής περιόδου αποτελεί ένα σημαντικό πλαίσιο για την υλοποίηση του αναπτυξιακού σχεδιασμού της χώρας και της τόνωσης της ανταγωνιστικότητας της οικονομίας μας. Ιδιαίτερα στο επιχειρησιακό πρόγραμμα «ΑΝΤΑΓΩΝΙΣΤΙΚΟΤΗΤΑ ΚΑΙ ΕΠΙΧΕΙΡΗΜΑΤΙΚΟΤΗΤΑ» που έχει ως κύρια επιδίωξη την βελτίωση της ανταγωνιστικότητας και της εξωστρέφειας των επιχειρήσεων και του παραγωγικού συστήματος της χώρας και δίνει έμφαση, όπως ξέρουμε στη διάσταση της καινοτομίας, μπορεί να στηρίξει με προτεραιότητα –και εδώ είναι το ζητούμενο- νέες επιχειρηματικές πρωτοβουλίες και να προσφέρει ευκαιρίες σε νέες και νέους της χώρας, να ανοίξουν τα φτερά τους και να κάνουν τα επαγγελματικά τους όνειρα πράξη. 
      Αποδεδειγμένα οι προηγούμενοι κύκλοι, όπως είπατε, των αντίστοιχων προγραμμάτων, το είχαν επιτύχει. Ως εκ τούτου, κύριε Υπουργέ, θα ήθελα να ενημερωθώ και κατ’ επέκταση να ενημερωθούν και οι εκατοντάδες χιλιάδες νέοι και νέες που αναμένουν να μπουν στο στίβο της ζωής, σχετικά με το εάν αναμένεται να προκηρυχθεί νέα πρόκληση εκδήλωσης ενδιαφέροντος για την υποβολή προτάσεων προς ένταξη στον κύκλο προγραμμάτων νεανικής και γυναικείας επιχειρηματικότητας στο πλαίσιο της Δ΄ προγραμματικής περιόδου και αν ναι, ποιο είναι το ακριβές χρονοδιάγραμμα. 
      Είμαι σίγουρος, κύριε Υπουργέ, πως το ζήτημα το γνωρίζετε πολύ καλά, πως σας έχει ήδη απασχολήσει και ότι θα έχετε να μου πείτε κάτι σχετικά. Προσωπικά γνωρίζω ότι αρκετοί συμπολίτες μας, περιμένουν με ανυπομονησία το συγκεκριμένο πρόγραμμα εδώ και μήνες όχι μόνο στο Ηράκλειο αλλά και σε ολόκληρη τη χώρα, προκειμένου να μπορέσουν να χρηματοδοτήσουν τα επιχειρηματικά τους σχέδια, τα νεανικά τους  όνειρα. 
      Είναι χρέος μας, κύριε Υπουργέ, να συνδράμουμε και να στηρίξουμε τους νέους που θέλουν να δημιουργήσουν, σε αντίθεση με αυτούς που θέλουν να καταστρέψουν. 
      Κλείνοντας, επιτρέψτε μου να σημειώσω ότι εν’ όψει των εξελίξεων στην παγκόσμια οικονομία, είναι αναγκαίο να ληφθούν επιπρόσθετα άμεσα μέτρα για την ενίσχυση της ανταγωνιστικότητας της ελληνικής οικονομίας. Η Δ΄ προγραμματική περίοδος έχει ήδη ξεκινήσει, το πλαίσιο υπάρχει. Έχετε αποδείξει προσωπικά εσείς, κύριε Υπουργέ, ότι υπάρχει η πολιτική βούληση, καθώς έχουν ξεκινήσει πολλά προγράμματα και δράσεις από το Υπουργείο Ανάπτυξης. Αναμένουμε και επόμενα βήματα. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ και εγώ. 
      Κύριε Υφυπουργέ, θέλετε να δευτερολογήσετε;	
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Θέλω να πω μία κουβέντα. 
      ΠΡΟΕΔΡΕΥΩΝ (Αναστάσιος Νεράντζης):  Ορίστε, κύριε Υφυπουργέ, έχετε το λόγο. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης):  Ευχαριστώ πολύ.
      Νομίζω ότι σας εξήγησα και στην πρωτολογία ότι πραγματικά τα προγράμματα τα οποία έχουν εκπονηθεί από τον Ε.Ο.Μ.Μ.Ε.Χ. θα συνεχιστούν. Το πρόγραμμα της γυναικείας και της νεανικής επιχειρηματικότητας ήταν ιδιαίτερα επιτυχημένο την προηγούμενη περίοδο, άρα αυτό μας ενθαρρύνει στο να συνεχίσουμε, εάν θέλετε προσθέτοντας στοιχεία που σχετίζονται με την καινοτομία και με τις νέες τεχνολογίες σε πολλές περιπτώσεις, για να μπορέσουμε να ενισχύσουμε την προστιθέμενη αξία που θα αφήσουν οι επιχειρηματικές δραστηριότητες που θα ενταχθούν στα συγκεκριμένα προγράμματα. 
      Οι ειδικές πληθυσμιακές ομάδες είναι μέσα στο πλαίσιο του ενδιαφέροντός μας και πραγματικά, όπως πολύ σωστά αναφέρατε, σε μια πολύ δύσκολη διεθνή συγκυρία, όπου τώρα όσο ποτέ άλλοτε είναι απαραίτητο να έλθει το κράτος και να στηρίξει την επιχειρηματικότητα. Και ιδιαίτερα στους ανθρώπους οι οποίοι ξεκινούν με όρεξη και μεράκι, η Κυβέρνηση της Νέας Δημοκρατίας θα είναι δίπλα με συγκεκριμένες προτάσεις. 
      Αναφέρω ενδεικτικά μονάχα ότι εντός του Φεβρουαρίου του 2009 προκηρύσσεται δράση ενίσχυσης επιχειρηματικών σχεδίων μικρών και πολύ μικρών μεταποιητικών επιχειρήσεων για τον εκσυγχρονισμό, την αναβάθμιση και τη βελτίωση της ανταγωνιστικότητάς τους, προϋπολογισμού 160.000.000 ευρώ, καθώς επίσης και εντός του πρώτου τριμήνου του 2009, προκηρύσσεται ειδικό πρόγραμμα ενίσχυσης των κλάδων κλωστοϋφαντουργίας, ένδυσης, υπόδησης, δέρματος, με αρχικό προϋπολογισμό 50.000.000 ευρώ. Αυτά είναι ενδεικτικά κάποια στοιχεία συγκεκριμένης στόχευσης, συγκεκριμένου προγράμματος, τα οποία έχουν στόχο να στηρίξουν την επιχειρηματικότητα. 
      Γενικότερα και κλείνοντας με την τοποθέτησή μου αυτή, θέλω να πω ότι κύριο μέλημα της πολιτικής που εκπονείται από το Υπουργείο Ανάπτυξης και της Κυβέρνησης Καραμανλή, είναι να ενισχυθεί η επιχειρηματικότητα, να δημιουργηθεί ευνοϊκό επενδυτικό περιβάλλον, να δημιουργηθεί το νομοθετικό και θεσμικό πλαίσιο εκείνο, το οποίο θα κινητροδοτεί τις υγιείς επιχειρηματικές δράσεις και βεβαίως θα άρει δυσκολίες, γραφειοκρατικές και άλλες, που εμποδίζουν την ανάπτυξη του επιχειρηματικού πνεύματος στη χώρα μας. 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υφυπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων .
      ΠΡΟΕΔΡΕΥΩΝ (Αναστάσιος Νεράντζης): Κύριοι συνάδελφοι, εισερχόμεθα στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 30/11/3-11-2008 επίκαιρη επερώτηση των Βουλευτών του ΠΑ.ΣΟ.Κ., κυρίων Αποστόλου Κατσιφάρα, Μιχαήλ Χρυσοχοίδη, Δημητρίου Τσιρώνη, Αλεξάνδρου Αθανασιάδη, Ιωάννη Αμοιρίδη, Αντωνίας Αντωνίου, Ευαγγέλου Αργύρη, Χρίστου Βερελή, Σοφίας Γιαννακά, Αγγελικής Γκερέκου, Ιωάννη Δριβελέγκα, Βασιλείου Έξαρχου, Νικολάου Ζωίδη, Κωνσταντίνου Καρτάλη, Χαράλαμπου Καστανίδη, Βασιλείου Κεγκέρογλου, Ευσταθίου Κουτμερίδη, Ιωάννη Μαγκριώτη, Ιωάννη Μανιάτη, Αθανασίας Μερεντίτη, Παναγιώτης Μπεγλίτη, Γεωργίου Νικητιάδη, Γεωργίου Παπακωνσταντίνου, Ευάγγελου Παπαχρήστου, Φίλιππου Σαχινίδη, Αναστασίου Σιδηρόπουλου, Κωνσταντίνου Σπηλιόπουλου, Εμμανουήλ Στρατάκη, Ελπίδας Τσουρή, Βασιλείου Γερανίδη, Αικατερίνης Περλεπέ-Σηφουνάκη, Θεοχάρη Τσιόκα, Θάνου Μωραΐτη και Χρήστου Παπουτσή, προς τον Υπουργό Ανάπτυξης, σχετικά με τη Δ.Ε.Η.
      Εν τω μεταξύ, από τις κοινοβουλευτικές ομάδες των κομμάτων έφθασαν στο Προεδρείο επιστολές, σε σχέση με τον ορισμό των Κοινοβουλευτικών Εκπροσώπων και ειδικών αγορητών για την παρούσα επίκαιρη επερώτηση. 
      Έτσι, η Νέα Δημοκρατία ορίζει ως Κοινοβουλευτικό της Εκπρόσωπο τον Βουλευτή Λέσβου κ. Γιάννη Γιαννέλλη-Θεοδοσιάδη. 
      Ο ΣΥ.ΡΙΖ.Α. ορίζει ως ειδική αγορήτρια τη Βουλευτή κ. Ευαγγελία Αμμανατίδου-Πασχαλίδου. 
      Ο Λαϊκός Ορθόδοξος Συναγερμός ορίζει ως Κοινοβουλευτικό Εκπρόσωπο το Βουλευτή κ. Ηλία Πολατίδη.
      Το λόγο έχει ο πρώτος εκ των επερωτώντων, κ. Απόστολος Κατσιφάρας, Βουλευτής του ΠΑ.ΣΟ.Κ. στο Νομό Αχαΐας, για δέκα λεπτά. 
      Ορίστε, κύριε Κατσιφάρα, έχετε το λόγο. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, κύριοι συνάδελφοι, η Δημόσια Επιχείρηση Ηλεκτρισμού, η Δ.Ε.Η., που συνέβαλε καθοριστικά τα τελευταία πενήντα χρόνια στην πρόοδο, στον πολιτισμό, στην ανάπτυξη, στη βελτίωση της ποιότητας ζωής, στην εργασία, στην ολοκλήρωση της χώρας μας, σήμερα βρίσκεται στα πρόθυρα της οικονομικής κατάρρευσης, της χρεοκοπίας και είναι ταυτόχρονα μηχανισμός αναδιανομής του πλούτου από τους πολλούς στους λίγους, με ανυπολόγιστες ζημιές και συνέπειες στον καταναλωτή, στο οικογενειακό εισόδημα, την επιχειρηματικότητα, την παραγωγική διαδικασία της χώρας.	
      Και όλα αυτά, από την αδιαφορία της Κυβέρνησης, από την κακοδιοίκηση της Δ.Ε.Η., από την απαξίωση ικανών στελεχών και την κομματικοποίηση που επέβαλε, από την έλλειψη μακροχρόνιου σχεδιασμού, από την έλλειψη νέων επενδύσεων και αντικατάσταση παλιών επενδύσεων που είχαν κάνει τον κύκλο τους, από την πολιτική ομηρία της Κυβέρνησης στα μεγάλα ιδιωτικά συμφέροντα που την μετέτρεψε και σε οικονομική ομηρία της Δ.Ε.Η. 
      Εμείς, κύριε Υπουργέ, κρούσαμε τον κώδωνα του κινδύνου πάρα πολύ έγκαιρα με παρεμβάσεις μας, με ερωτήσεις μας στη Βουλή, σε δημόσιες συζητήσεις μας, σε δημόσια βήματα. Δεν εισακουστήκαμε. Ξεκινήσαμε από το 2004 που ήταν τα πρώτα δείγματα και εσείς κάνατε πως δεν κατανοούσατε τίποτα. 
      Με λυπεί, όμως, ότι ακόμα και σήμερα, κύριοι συνάδελφοι, η Κυβέρνηση βρίσκεται σε λήθαργο. Είναι απούσα, αποχωρούσα, αδύναμη να αναλάβει τις ευθύνες της, αδύναμη να κατανοήσει την κρίση στην παραγωγική δραστηριότητα στη χώρα, την κρίση στο κοινωνικό επίπεδο με τα τελευταία γεγονότα, την κρίση στην παιδεία, την κρίση στο μοντέλο ανάπτυξης, την κρίση στην πολιτική. Η ίδια μειωμένη αντίληψη που είναι σε όλα τα επίπεδα, βρίσκεται σήμερα και στη Δ.Ε.Η.
      Κύριε Υπουργέ, παραλάβατε μια επιχείρηση από το ΠΑ.ΣΟ.Κ το 2004, σύγχρονη, αναπτυσσόμενη, ενταγμένη στο νέο πλαίσιο ανταγωνισμού και στην απελευθέρωση της αγοράς της ενέργειας, εισηγμένη στο Χρηματιστήριο, βιώσιμη, με νέες επενδύσεις και σχεδιασμό, κερδοφόρα. 
      Υπενθυμίζω, αγαπητοί συνάδελφοι, ότι τα κέρδη το 2004 που ανέλαβε η Κυβέρνηση της Νέας Δημοκρατίας ήταν 500.000.000 προ φόρων και τόκων. Σήμερα ο δημόσιος αυτός κολοσσός βρίσκεται στο «κόκκινο», με ζημιές μέσα στο εννιάμηνο του 2008 244,6 εκατομμύρια ευρώ και μέχρι τέλος του χρόνου θα ξεπεράσει η εταιρεία τα 300.000.000 ευρώ, με τους ίδιους υπολογισμούς της Δ.Ε.Η., η δε μετοχή της κατρακύλησε κάτω από 14 ευρώ. 
      Αυτήν την προβληματικότητα στην επιχείρηση, τη μεταφέρατε ως βάρος στον πολίτη καταναλωτή. Μέσα σε είκοσι δύο μήνες, ο καταναλωτής πλήρωσε 23,4% αύξηση στα τιμολόγια, αύξηση στα πάγια, αύξηση στις νέες συνδέσεις. Με έναν απλό τρόπο μεταφέρατε, λοιπόν, τη δική σας κρίση, την κρίση της διοίκησης, την κρίση της ανικανότητας, στο εύκολο θύμα, τον πολίτη καταναλωτή.
      Η Κυβέρνηση, στην αδυναμία της να αντιμετωπίσει με αποτελεσματικό σχέδιο το ενεργειακό πρόβλημα της χώρας, καταφεύγει και κατέφευγε σε εύκολες δικαιολογίες και άλλοθι. 
      Οι διεθνείς αυξήσεις των τιμών πετρελαίου, όμως, κύριε Υπουργέ, ως επιχείρημα έχει καταρριφθεί. Το 2004 που υπήρχαν τα πρώτα μηνύματα προβληματικότητας, η τιμή του πετρελαίου ήταν σε πολύ χαμηλά επίπεδα. Το 2005 το ίδιο, το 2006 το ίδιο. Υπήρχε πράγματι μια αύξηση, την οποία εμείς δεν την αγνοούμε γιατί θέλουμε να ασκούμε μια υπεύθυνη πολιτική, το 2008. Σήμερα, όμως και η τιμή του βαρελιού έχει πέσει κοντά στα 60 δολάρια το βαρέλι. Πού έχουν πάει αλήθεια οι τιμές; Τι έχει μειωθεί σήμερα;
      Επικαλεσθήκατε τη μικρότερη συμμετοχή των εγχώριων καυσίμων. Βεβαίως, υπάρχει ένα μεγάλο κόστος. Δικαιολογείται, όμως, σε καμμία περίπτωση αυτή η αύξηση; 
      Επικαλεσθήκατε, επίσης, την πρόσθετη επιβάρυνση από τα κόστη των ρύπων. Μα, αυτό θα μετακυληθεί από το επόμενο έτος. Άρα, για ποιες δικαιολογίες και άλλοθι μιλάτε; 
      Θέλω να ελπίζω ότι σήμερα η Κυβέρνηση θα αναλάβει τις ευθύνες της, ακριβώς ως ελάχιστο σεβασμό απέναντι στον ελληνικό λαό και την ελληνική οικονομία και να μην καλυφθεί πίσω από την επιχειρηματολογία του Προέδρου της Δ.Ε.Η.. κ. Αθανασόπουλου, του Διευθύνοντος Συμβούλου, όταν ήρθε στην Επιτροπή της Βουλής και μας είπε ο ίδιος με κυνικότητα ότι εάν δεν έκανα αυτά, θα είχα το διπλάσιο έλλειμμα. 
      Αλήθεια, κύριε Υπουργέ, μπορείτε εσείς να καλύψετε μία τέτοια λογική; Μία λογική που δεν στέκεται; Μία λογική που δεν έχει βάση; Μια λογική που έφερε σ’ αυτήν την κατάντια τη Δ.Ε.Η. μ’ αυτές τις επιπτώσεις; Έχουμε σοβαρή πολιτική ηγεσία, όταν καλύπτει μία επιχείρηση που τα νούμερα από μόνα τους μιλάνε για την οικονομική της απαξίωση; 
      Θέλω να πιστεύω ότι θα είστε πολύ πιο υπεύθυνοι πολιτικά σήμερα όχι απέναντι σε μας, αλλά απέναντι στον ελληνικό λαό που είναι το θύμα και είναι αυτοί που απαιτούν απ’ όλους μας. 
      Αγνοείτε, όμως, κύριε Υπουργέ, και παρακάμπτετε τα βασικά προβλήματα που έφεραν την κατάσταση εδώ, δηλαδή το νέο τρόπο υπολογισμού της μέσης οριακής τιμής του συστήματος που ξεκίνησε τον Ιανουάριο του 2006 με δικές σας αποφάσεις και αφορά τη μέθοδο προσφοράς και ένταξης των μονάδων στο χρηματιστήριο της ενέργειας, που τελικά σχεδιάστηκε για τη διευκόλυνση μόνο των ιδιωτικών συμφερόντων, των μεσαζόντων και εισαγωγέων. Αγνοείτε τις μεγάλες καθυστερήσεις στην αντικατάσταση των παλαιών εργοστασίων της Δ.Ε.Η., ώστε να προστατευθεί το περιβάλλον, να μειωθούν οι ρύποι και άρα να περιοριστούν οι δαπάνες για την αγορά ρεύματος. 
      Κύριε Υπουργέ, έχετε να μας παρουσιάσετε έστω και μία μονάδα που εκσυγχρονίσατε; Έστω και μία, πέρα από το σχέδιο που άφησε το ΠΑ.ΣΟ.Κ.; Μπορείτε να μας πείτε μία μονάδα που εντάξατε στο σύστημα; Πέντε ολόκληρα χρόνια κυβερνάτε! Πότε θα την εντάξετε; Αφού δεν την έχετε σχεδιάσει ακόμα! 
      Ελέγχεστε, επίσης, κύριε Υπουργέ, γιατί το αγνοείτε και το κάνετε σκόπιμα αυτό, δηλαδή τον αποχαρακτηρισμό των μονάδων ιδιωτών από αυτοπαραγωγό σε συμπαραγωγό, με χαρακτηριστικό παράδειγμα την «ΑΛΟΥΜΙΝΙΟΝ ΤΗΣ ΕΛΛΑΔΟΣ».
      Ο ίδιος ο Διευθύνων Σύμβουλος της Δ.Ε.Η. ομολόγησε στη Βουλή, στην Επιτροπή των Δ.Ε.Κ.Ο., ότι από αυτήν την απόφαση, τη δική σας απόφαση, την πολιτική σας απόφαση, θα έχει ζημιά η Δ.Ε.Η. ύψους 80.000.000 ευρώ. Και εσείς, κύριε Υπουργέ, δεχθήκατε, δέχθηκε η Κυβέρνηση να υλοποιήσει αυτήν τη σκανδαλώδη αλλαγή; Γιατί το κάνατε; Αφού τα μηνύματα τα είχατε. Γιατί το κάνατε; Γιατί φορτώσατε τη Δ.Ε.Η. μ’ αυτό το υπέρογκο κόστος; Ποιους εξυπηρετούσατε; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, ελέγχεστε γιατί δεν έχετε κάνει τίποτα να εισπράξετε τα οφειλόμενα από τις υπηρεσίες δημοσίου συμφέροντος. Σήμερα τα χρέη είναι στα 2.500.000.000 ευρώ. Και το συνολικό χρέος της Δ.Ε.Η., το συσσωρευμένο, είναι 4.000.000.000 ευρώ. Τι κάνετε αλήθεια, κύριε Υπουργέ; Τι έχετε να παρουσιάσετε σ’ αυτό; 
      Ελέγχεστε. Και ελέγχεστε γιατί σκόπιμα αυτό θέλετε να το μεταφέρετε και να τα εισπράξετε από τον καταναλωτή. Ελέγχεστε για το νέο σύστημα κακοδιοίκησης στη Δ.Ε.Η. με τις στρατιές των ειδικών συμβούλων που πληρώνονται πλουσιοπάροχα, για τις προκλητικές αυξήσεις στα μπόνους στα πολύ ψηλά κλιμάκια των στελεχών. 
      Μέσα από εκεί, κύριε Υπουργέ, έχετε απαξιώσει εκατοντάδες ικανά στελέχη της Δ.Ε.Η. Αλήθεια, ξέρετε ποιος είναι ο πραγματικός αριθμός των ειδικών συμβούλων και ποιες είναι οι αμοιβές τους; 
      ΠΡΟΕΔΡΕΥΩΝ (Αναστάσιος Νεράντζης): Κύριε συνάδελφε, ολοκληρώστε, σας παρακαλώ. Τα υπόλοιπα στη δευτερολογία σας. 
      ΑΠΟΣΤΟΛΟΣ ΚΑΤΣΙΦΑΡΑΣ: Τελειώνω, κύριε Πρόεδρε. 
      Ξέρετε ότι κάποιοι αμείβονται -και το αποκρύπτετε- πάνω από το μισθό του Υπουργού; Να αμειφθεί ο Διευθύνων Σύμβουλος, ναι. Όμως, να αμειφθούν οι γραμματείες με τέτοια ποσά; Το ξέρετε και το καλύπτετε; 
      Κύριοι συνάδελφοι, η αποτυχία της Κυβέρνησης είναι πλέον γεγονός. Για μας, για το ΠΑ.ΣΟ.Κ., η ενέργεια και το ενεργειακό είναι ένα στρατηγικό ζήτημα και η κρίση είναι μία ευκαιρία, μια ευκαιρία που πρέπει να δούμε το νέο μοντέλο ανάπτυξης που μέσα εκεί θα διασφαλίσουμε την παραγωγική διαδικασία, θα αξιολογήσουμε τις κλιματικές αλλαγές, θα προστατεύσουμε το περιβάλλον, θα ανοίξουμε σε ενέργεια φιλική προς το περιβάλλον, θα αξιοποιήσουμε και τις Α.Π.Ε. και το φυσικό αέριο. Και πάνω απ’ όλα, θα διασφαλίσουμε την ενεργειακή επάρκεια της χώρας που σήμερα βρίσκεται στο πιο δύσκολο σημείο. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑ.ΣΟ.Κ. κ. Αλέξανδρος Αθανασιάδης για πέντε λεπτά. 
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Κύριε Πρόεδρε, κυρίες και κύριοι συνάδελφοι, θα ξεκινήσω με τα λόγια του Πρωθυπουργού στην προεκλογική του ομιλία στην Κοζάνη στις 7 Σεπτεμβρίου 2007. 
      Τότε, υπογράμμισε ότι η Δ.Ε.Η. σε συνεργασία με την Κυβέρνηση θα ανακοινώσει τους νέους στόχους που θα προβλέπουν την κατασκευή σύγχρονων και φιλικών προς το περιβάλλον μονάδων, αποκατάσταση των παλιών λιγνιτικών περιοχών και πρόσληψη πρόσθετου εργατοτεχνικού προσωπικού για να δημιουργηθούν πυρήνες ανάπτυξης. 
      «Στόχος…», είπε, «…είναι να ενώσουμε δυνάμεις σε κοινούς τόπους και μαζί να χτίσουμε την Ελλάδα του μέλλοντος». Ίσως πρέπει πρώτα να κατεδαφίσουμε και μετά να χτίσουμε. 
      Κυρίες και κύριοι συνάδελφοι, η απαξίωση του «γίγαντα» που λέγεται Δ.Ε.Η., αυτής της πολύ καλά οργανωμένης εταιρείας με έμπειρα και ικανά στελέχη ξεκίνησε από το 2004. 
      Η Κυβέρνηση, έχοντας ως μοναδικό στόχο την παράδοση του τομέα της ενέργειας σε ιδιωτικά κεφάλαια και τη σταδιακή αύξηση της K.W.R. για τον καταναλωτή, αδιαφόρησε για την όποια περιβαλλοντική αποκατάσταση των περιοχών Πτολεμαΐδας και Μεγαλόπολης, όπου παράγεται το μεγαλύτερο ποσοστό της ενέργειας. 
      Εμείς σας προτείναμε να επενδύσετε στις ανανεώσιμες πηγές ενέργειας, αλλά και να χρησιμοποιήσετε ορθολογικά, περιβαλλοντικά και υπεύθυνα τα σημαντικότερα αποθέματα λιγνίτη που διαθέτει η χώρα, του φθηνού λιγνίτη, του «κακού» λιγνίτη, που από το 1950 τροφοδοτεί αυτή τη χώρα με ενέργεια. Έτσι, μπορούν να απολαμβάνουν όλοι οι Έλληνες φθηνό ρεύμα και να υπάρχει παράλληλα για χιλιάδες συμπολίτες μας η δυνατότητα μόνιμης απασχόλησης. Εσείς μας αγνοήσατε επιδεικτικά.
      Κύριοι της Κυβέρνησης, παραλάβατε, όπως είπε ο συνάδελφος προηγουμένως, μία εύρωστη οικονομικά εταιρεία με κέρδη 500.000.000 προ φόρων. Παρ’ όλα αυτά, καταφέρατε να την καταστήσετε ζημιογόνα με τις καινοτόμες ιδέες των μάνατζερ που εισάγατε και που εσείς διορίσατε. Αυτοί οι ίδιοι μάνατζερ ασχολήθηκαν πρώτα απ’ όλα με τις μαμούθ αυξήσεις των αποδοχών τους. Ο προκάτοχος του κ. Αθανασόπουλου εισέπραττε 200.000 ευρώ ετησίως. Οι αποδοχές του νυν Προέδρου και Διευθύνοντα Συμβούλου διπλασιάστηκαν σε σχέση με αυτές των προκατόχων του. Κατά τα άλλα, η αύξηση του Βουλευτή των 300 ευρώ σε όλους φαίνεται πάρα πολύ μεγάλη. Σε μία περίοδο μάλιστα όπου τα κέρδη της επιχείρησης ακολούθησαν καθοδική πορεία. Δεν ξέρω αν όταν μια επιχείρηση χάνει ή απαξιώνεται, ο διευθύνοντας σύμβουλος πρέπει να διπλασιάζει το μισθό του.      
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Ακούσαμε τον έναν σχεδιασμό μετά τον άλλον. 
      Σχεδιάσατε τον κατακερματισμό της εταιρείας σταδιακά σε έξι θυγατρικές, με απώτερο σκοπό την πώληση ολόκληρων των τμημάτων της διασπασμένης επιχείρησης. Δεν σας βγήκε.
      Σχεδιάσατε το κλείσιμο δεκατριών παλαιών μονάδων, εθελουσία έξοδο προσωπικού αλλά και σταδιακή απελευθέρωση τιμολογίων στο ρεύμα. Δυόμιση χιλιάδες MW είναι η συνολική ισχύς των μονάδων που θα είχαν τεθεί σταδιακά εκτός λειτουργίας, ή σε ψυχρή εφεδρεία. Υπολογίσατε ότι τέσσερις έως έξι ιδιωτικές μονάδες συνολικής ισχύος 2.400 MW θα είχαν κληθεί να καλύψουν το έλλειμμα από το κλείσιμο των μονάδων της Δ.Ε.Η..
      Την ίδια εποχή ο διευθύνων σύμβουλος της εταιρείας ζήτησε να μπει ρήτρα καυσίμων στα τιμολόγια. Σήμερα με την τιμή του πετρελαίου στα 48 δολάρια το βαρέλι, δεν ξέρω αν το λέει.
      Την ίδια εποχή ο Υπουργός Οικονομίας προωθεί σχέδιο για ιδιωτικοποίηση της εταιρείας. Ο ίδιος δεν έκρυψε ότι υποστηρίζει μια λύση πλήρους ιδιωτικοποίησης της Δ.Ε.Η. μαζί με την εκχώρηση του management σε ξένο ιδιώτη. 
      Κάνατε πολλές προσπάθειες να επιβάλετε τις λιθανθρακικές μονάδες, πιστεύοντας ότι θα λύσετε το ενεργειακό πρόβλημα της χώρας. Μετά την Πτολεμαϊδα, τον Αστακό Αιτωλοακαρνανίας, τη Λάρυμνα, το Βόλο, φθάσατε μέχρι την Καβάλα. Και αφού δεν μπορέσατε να κάμψετε την κοινωνική αντίδραση, τότε σχεδιάσατε την κατασκευή μονάδων εκτός Ελλάδος. Αλλά και αυτό δεν σας βγήκε. 
      Ο λόγος που επιμένατε τόσο για τις λιθανθρακικές μονάδες βεβαίως είναι ύποπτος. Εμείς ξέρουμε μόνο ότι η Ε.Β.Ε. είχε ήδη έτοιμες τις δύο μονάδες αφού αυτές είχαν απορριφθεί από το σχεδιασμό της Αυστρίας και αναζητούσαν επειγόντως πελάτη. Και η Ελλάδα είναι ο εύκολος πελάτης. 
      Επανήλθατε όμως, δεν μπορούσατε να κάνετε διαφορετικά στους λιγνίτες και υποσχεθήκατε μια μονάδα των τετρακοσίων πενήντα MW στην Πτολεμαΐδα, σε αντικατάσταση των τριών γερασμένων και ρυπογόνων υπαρχουσών μονάδων που λειτουργούν με ελάχιστη απόδοση. Θεωρήσατε βέβαιο ότι η μονάδα της Μελίτης περιοχή της Φλώρινας θα δημοπρατηθεί το Νοέμβριο του 2007. Μάλιστα, η απομάκρυνση του βοηθού Γενικού του κ. Μιζάν έχει άμεση σχέση με την καθυστέρηση της δημοπράτησης. Μέχρι σήμερα δεν έχουμε δει τεύχη για τις μονάδες Φλώρινας και Πτολεμαΐδας. Έχουμε υποσχέσεις όμως. 
      Πήρατε τη μεγάλη απόφαση να κατασκευάσετε μονάδα αερίου στη Μεγαλόπολη, μια μονάδα μαμούθ. Και το μέγα ερώτημα είναι, γιατί στη Μεγαλόπολη; Αφού οι πάντες γνωρίζουν ότι οι θερμικές μονάδες αερίου συμφέρει να κατασκευάζονται σε παραθαλάσσιες περιοχές, σε μια άγονη περιοχή παραθαλάσσια για προφανείς λόγους οικονομίας, αφού χρησιμοποιείται η θάλασσα για την ψύξη. Και η ψύξη στοιχίζει. Η ψύξη δημιουργεί ρύπανση, δημιουργεί όξινη βροχή.
      Κύριοι συνάδελφοι, το δράμα της Δ.Ε.Η., όπως χαρακτηριστικά αναφέρεται σε δημοσίευμα της «ΚΑΘΗΜΕΡΙΝΗΣ», έχει και συνέχεια. Ακούσαμε και διαβάσαμε ότι η Δ.Ε.Η. για  να καλύψει το έλλειμμά της σε λιγνίτη θα εισάγει πεντακόσιες χιλιάδες ξυλίτη από τα Σκόπια, με μια τιμή 20 έως 22 ευρώ ανά τόνο. Πρωτάκουστο και αυτό. Και βέβαια, θα εισήγαγε και τριακόσιες έως πεντακόσιες χιλιάδες τόνους λιθάνθρακα από τη Νότια Αφρική. Και αυτό έχει εγκαταλειφθεί. 
      Σήμερα, που η επιχείρηση βουλιάζει, η μετοχή της εταιρείας χάνει 22,5% της αξίας της σε μια παρακαλώ χρηματιστηριακή συνεδρίαση. Δεν έχει ξαναγίνει. Και οι ζημιές που ο κ. Αθανασόπουλος βιάστηκε  –και δεν κατάλαβα γιατί- να ανακοινώσει, φθάνουν και ξεπερνούν τα 250 έως 300.000.000 που μπορεί να φθάσουν.
      Σήμερα που το μέλλον της Δ.Ε.Η. είναι αβέβαιο αφού δεν υπάρχουν κεφάλαια για επενδύσεις και οι πιέσεις της διεύθυνσης της Δ.Ε.Η., είναι δικαιολογημένες εκεί που φθάσαμε. Βεβαίως και είναι δικαιολογημένες για τον κ. Αθανασόπουλο. Θέλουμε αυξήσεις, δεν υπάρχουν λεφτά, δεν υπάρχουν κεφάλαια, οι τράπεζες δεν δανειοδοτούν. Έτσι λοιπόν ο πολίτης ο οποίος καλείται να πληρώσει τους φουσκωμένους λογαριασμούς, δυσανασχετεί.
      Το Υπουργείο Ανάπτυξης προσπαθεί να πείσει ότι τις αποφάσεις για τις αυξήσεις τις παίρνει το ίδιο το Υπουργείο. Για το λόγο αυτό ο Υπουργός δήλωσε χαρακτηριστικά, η Δ.Ε.Η. μπορεί να εισηγείται, ο Υπουργός αποφασίζει.
      Μακάρι, κύριε Υπουργέ, να ήταν έτσι τα πράγματα. Όταν όμως η Δ.Ε.Η. σε δύο χρόνια έκανε αύξηση της τάξης του 24% εσείς σιωπήσατε, δεν μιλήσατε τότε. 
      Τα προβλήματα της Δ.Ε.Η. είναι αποτέλεσμα της απορρύθμισης και αποδιοργάνωσης που προκάλεσαν οι διοικήσεις που εσείς διορίσατε τρεις τον αριθμό. Για να βγει η επιχείρηση από την παρατεταμένη κρίση στην οποία παραμένει ακυβέρνητη εδώ και τέσσερα χρόνια, απαιτούνται συγκεκριμένα μέτρα. Στη δευτερολογία μου θα αναφέρω τα μέτρα. 
      ΠΡΟΕΔΡΕΥΟΥΣΑ (Βέρα Νικολαΐδου): ‘Εχετε εξαντλήσει και το χρόνο της δευτερολογίας σας, κύριε συνάδελφε. 
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Τελείωσα, κυρία Πρόεδρε. Στη δευτερολογία μου θα αναφέρω τα υπόλοιπα. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Δεν έχετε δευτερολογία. ‘Εχετε εξαντλήσει το χρόνο σας. Αυτό προσπαθώ να σας πω.
      Κυρίες και κύριοι συνάδελφοι, σας ενημερώνω ότι από το Κομμουνιστικό Κόμμα Ελλάδας έχει οριστεί, ως Κοινοβουλευτικός Εκπρόσωπος, ο Βουλευτής κ. Καραθανασόπουλος.
      Το λόγο έχει ο κ. Χρυσοχοΐδης, Βουλευτής του ΠΑ.ΣΟ.Κ..
      ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κυρία Πρόεδρε.
      Βιώνουμε τα τελευταία χρόνια ένα ιδιότυπο καθεστώς ακυβερνησίας στη χώρα, βιώνουμε την έλλειψη σχεδιασμού και στρατηγικής για τα πιο σημαντικά και στρατηγικά ζητήματα που αφορούν τον πλανήτη και συνεπώς και τη χώρα και βιώνουμε την ανικανότητα της Κυβέρνησης να μπορέσει να σχεδιάσει το παρόν και το μέλλον της χώρας.
      Ένα κλασσικό παράδειγμα ακυβερνησίας και ανικανότητας αποτελεί και η διαχείριση της ενεργειακής πολιτικής στη χώρα. Ασφαλώς υπάρχουν και άλλα κλασσικά παραδείγματα, κυρία Πρόεδρε, τις τελευταίες μέρες με την έλλειψη και την αυτοκατάργηση του κράτους. Την έλλειψη και την αυτοκατάργηση του κράτους στο χώρο της υγείας και τη διάλυση των νοσοκομείων, στο χώρο της παιδείας και σε όλους τους κοινωνικούς χώρους όπου έπρεπε να ασκείται πολιτική από την πλευρά της Κυβέρνησης. 
      Το παράδειγμα της Δ.Ε.Η. όμως και της ενεργειακής πολιτικής της χώρας, είναι ιδιαίτερα χαρακτηριστικό, διότι έχουμε αλλάξει τρεις διοικήσεις στη μεγαλύτερη επιχείρηση της χώρας, όπου από κερδοφόρα επιχείρηση, όπως είπε ο κ. Κατσιφάρας, έγινε ζημιογόνος. Και η τελευταία διοίκηση, κύριε Υπουργέ, ήρθε ως μαθητευόμενος μάγος, χωρίς κανένα σχεδιασμό, με μεγάλη επιπολαιότητα, διατάραξε την εργασιακή ειρήνη στο χώρο της επιχείρησης. Επιχείρησε να βάλει από το παράθυρο ξένους συνεταίρους στη Δ.Ε.Η. και τελικώς, το αποτέλεσμα είναι ότι η Δ.Ε.Η., μόνο η Δ.Ε.Η. και μόνο η αλβανική αντίστοιχη συνάδελφός της είναι ζημιογόνες επιχειρήσεις στην Ευρώπη και στην Ασία. ‘Ολες οι ηλεκτρικές εταιρείες των ανεπτυγμένων χωρών είναι κερδοφόρες και μάλιστα με υψηλή κερδοφορία. Και αυτό είναι επ’ ωφελεία των χωρών στις οποίες φιλοξενούνται και επ’ ωφελεία των εργαζομένων. 
      Μόνο η Δ.Ε.Η. λοιπόν και η αλβανική συνάδελφός της εταιρείας έχουν ζημιές. Αυτό είναι προς τιμήν τους και πρέπει να υπερηφανεύεται η Κυβέρνηση και η παρούσα διοίκηση! Αυτό είναι ένα δείγμα του πώς αντιλαμβάνεται και πώς κατανοεί η παρούσα διακυβέρνηση της χώρας τα επιτεύγματα και τις εθνικές κατακτήσεις, που αντί να τις πάει παραπέρα, αντί να τις μεγαλώσει, αντί να διευρύνει τις επιτυχίες, δυστυχώς όλο και περισσότερο έχουμε απαξίωση σε όλους τους τομείς. Και είναι χαρακτηριστικό αυτό, με κυριότερο βέβαια αυτήν τη στιγμή, την οικονομία, η οποία βουλιάζει μέρα με τη μέρα και αντιμετωπίζει το φάσμα της χρεοκοπίας.
      Το αποτέλεσμα είναι να πληρώσει τα σπασμένα ο καταναλωτής. Και εδώ, κυρία Πρόεδρε, υπάρχει ένα επιχείρημα από την πλευρά των κυβερνόντων. Λένε ότι έχουμε το θέμα των καυσίμων. Αλήθεια, κύριε Υπουργέ, ασχοληθείτε λίγο με τους διοικούντες στη Δ.Ε.Η., τι έκαναν για να περιορίσουν το κόστος των καυσίμων. Κάνανε λόγου χάριν συμφωνίες για προαγορές; Δημιούργησαν αποθήκες; Εξασφάλισαν τη δυνατότητα διαπραγμάτευσης μιας πολύ μεγάλης επιχείρησης όπως είναι η Δ.Ε.Η., να διαπραγματεύεται πολύ καλύτερες τιμές απ’ ό,τι ένας μικρός καταναλωτής; Τίποτα δεν έγινε από αυτά. Και όχι μόνον δεν έγινε τίποτα, αλλά δυστυχώς τα τελευταία χρόνια –παρακαλώ δείτε τα στοιχεία γιατί δεν έχω πολύ χρόνο- κάνουν πάρτι διάφοροι εισαγωγείς, με το τσαντάκι κάτω από τη μασχάλη, κύριοι συνάδελφοι, οι οποίοι κερδοσκοπούν σε βάρος της μεγαλύτερης επιχείρησης της χώρας και του ελληνικού λαού. Εάν αυτοί ήταν παραγωγοί, εν πάση περιπτώσει, θα μπορούσε να πει κανείς ότι αυτοί απασχολούν και κάποιους εργαζόμενους σ’ αυτήν τη χώρα και πληρώνουν και φόρους, αλλά δυστυχώς έγινε επ’ ωφελεία κάποιων εισαγωγέων, κομπραδόρων και μεταπρατών. 
      	Αλλά αυτή είναι η αντίληψή σας για την πολιτική και την οικονομία. Αυτή είναι η αντίληψή σας γι’ αυτήν τη χώρα. Αυτή είναι η αντίληψή σας ότι είμαστε τριτοκοσμική χώρα και ότι την εκμεταλλεύονται κάποιοι τύποι με τσαντάκια κάτω από τη μασχάλη τους. Κι αυτό είναι ντροπή.
      Θέλω να σας πω και κάτι ακόμη. Θα θέλαμε μια απάντηση εδώ σήμερα. στο Δ.Ε.Σ.Φ.Α. υπάρχουν επτά αιτήσεις για δημιουργία αντίστοιχων ισάριθμων μονάδων ηλεκτροπαραγωγής, γιγαντιαίες μονάδες φυσικού αερίου, πάνω από 400 MW η κάθε μία. Και επίσης, υπάρχουν άλλες τόσες περίπου –κι αν κάνω λάθος, παρακαλώ διορθώστε με- αιτήσεις για κατασκευή ηλεκτροπαραγωγών μονάδων για λιθάνθρακα. Το ερώτημά μου είναι το εξής: Τι θα τα κάνουμε όλα αυτά; Τι θα την κάνει τόση ηλεκτρική ενέργεια αυτή η χώρα; Θα κάνετε εξαγωγές; Πού; Σε ποιους; Στους Βούλγαρους που φτιάχνουν πυρηνικά εργοστάσια; 
      Εν πάση περιπτώσει, πρέπει να πείτε ότι έχετε ένα σχεδιασμό γι’ αυτήν τη χώρα, για το στρατηγικότερο και πιο αναπτυξιακό ζήτημα της εποχής μας, που αφορά μέσα στην κρίση και την οικονομία και την ανάπτυξη της χώρας και το αναπτυξιακό της μέλλον. 
      Τι θα το κάνουμε, λοιπόν, όλο αυτό; Ξέρετε τι θα το κάνουμε; Σε λίγο θα αρχίσουν όλοι αυτοί να βάζουν ζητήματα άλλου είδους. Θα γίνουν προστάτες του περιβάλλοντος και θα ζητούν να διακοπεί η λειτουργία των μονάδων λιγνίτη πάνω στη βόρεια Ελλάδα. Γιατί τότε θα γίνουν φιλοπεριβαλλοντικοί. Αυτό, όμως, λέγεται κάπως στην πολιτική. Εσείς το έχετε ονομάσει πως λέγεται. Εγώ θα το πω αλλιώς, ότι αυτό είναι απαράδεκτο, που το ανέχεστε αυτήν τη στιγμή και δεν σχεδιάζετε με σαφήνεια. Και να φέρετε και στην Εθνική Αντιπροσωπεία επίσημα ένα σχεδιασμό για να ξέρουμε πού θα πάει τα επόμενα χρόνια, επαναλαμβάνω, το στρατηγικότερο ζήτημα της χώρας, τι ενεργειακό μίγμα θα έχουμε, πόσες μονάδες θα αντικαταστήσουμε και θα εκσυγχρονίσουμε στο λιγνιτικό πεδίο Φλώρινας-Κοζάνης, πόση θα είναι η συμμετοχή του λιγνίτη στον ενεργειακό εφοδιασμό της χώρας, πόσο θα είναι το φυσικό αέριο και πόσες θα είναι οι Α.Π.Ε.. Και έρχομαι σ’ αυτό το ζήτημα.
      Προσθέσατε όλα αυτά τα χρόνια καμμιά εκατοστή ΜW, τη στιγμή που άλλες χώρες έχουν κάνει θαύματα στον τομέα αυτό, μάλιστα χώρες πολύ μικρότερες από μας και πολύ μικρότερων δυνατοτήτων. Η σκοτεινή Γερμανία –η σκοτεινή από πλευράς ήλιου εννοώ- έχει 15.500 MW ΑΠΕ, η Ισπανία έχει περίπου 3.500 MW και εμείς προσθέτουμε δέκα-δέκα. Για ποιο λόγο; Γιατί ακόμη τα φωτοβολταϊκά, όπως ξέρετε, δεν ψηφίστηκαν. Έχουμε τεσσεράμισι χρόνια καθυστέρηση. 
      Αλήθεια, πώς μπορεί κάποιος να δικαιολογήσει όλες αυτές τις πολιτικές; Εκείνο που έχει σημασία αυτήν τη στιγμή είναι τουλάχιστον να μη ληφθούν αποφάσεις στρατηγικού χαρακτήρα. 
      Η Ελλάδα αυτήν τη στιγμή έχει μια ευκαιρία, κύριε Υπουργέ. Και η ευκαιρία της είναι να δημιουργήσει μια μεγάλη ενεργειακή βιομηχανία με πολλές χιλιάδες θέσεις εργασίας που θα στηρίζεται και στην κατασκευή ΑΠΕ και στην εγκατάσταση και λειτουργία Α.Π.Ε. και στα υπόλοιπα καύσιμα που σας ανέφερα, έτσι ώστε πραγματικά να κάνουμε την κρίση ευκαιρία και μια νέα αφετηρία για μια νέα αναπτυξιακή πορεία της χώρας.
      Ευχαριστώ, κυρία Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο κ. Δημήτριος Τσιρώνης, Βουλευτής του ΠΑ.ΣΟ.Κ.
      ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, παρά την τρέχουσα επικαιρότητα, την απουσία και την απραξία της Κυβέρνησης και την παράλυση του κρατικού μηχανισμού το τελευταίο διάστημα, αλλά και τη δυσμενή και δυσφημιστική εικόνα της χώρας στη διεθνή σκηνή, στο εξωτερικό, είμαστε αναγκασμένοι, είμαστε υποχρεωμένοι να επιστρέψουμε στα πραγματικά προβλήματα της ελληνικής οικονομίας, της ελληνικής κοινωνίας και των Ελλήνων πολιτών, των Ελλήνων καταναλωτών. Είμαστε υποχρεωμένοι να επιστρέψουμε σε μια σκληρή πραγματικότητα. Τη σκληρή πραγματικότητα της αποτυχημένης οικονομικής πολιτικής της Κυβέρνησης, τη σκληρή πραγματικότητα της αποτυχημένης πολιτικής της μάχης της Κυβέρνησης στο μέτωπο της ακρίβειας, αλλά και της αποτυχίας της στο μέτωπο της ενέργειας. Σ’ αυτό το μέτωπο που μπορούσε η μάχη για την ενέργεια να κερδηθεί, έχετε τεράστιες ευθύνες που μέχρι σήμερα δεν μπορέσατε να βάλετε σε μια σωστή ρότα την ενεργειακή πολιτική της χώρας.
      Ο Έλληνας καταναλωτής σήμερα πληρώνει ένα δυσβάσταχτο τιμολόγιο για προμήθεια ηλεκτρικού ρεύματος από τη Δ.Ε.Η., που μόνο τα τελευταία δύο χρόνια, έχει αγγίξει το 25% και περίπου τόσο του επιφυλάσσεται και για το διάστημα 2009-2013, άλλο ένα 23% με 25%. Κι αυτό είναι συμπιεσμένο, είναι παραπλανητικό. Το πραγματικό το έχει εξαγγείλει αρχικά ο Πρόεδρος της Δ.Ε.Η. για 36% αυξήσεις και μετά από πολιτική πίεση έγινε τόσο. Ξέρετε πολύ καλά ότι δεν θα είναι αυτό το ζήτημα. Με τις μεθοδευμένες και στοχευμένες πολιτικές σας ενέργειες και παραλείψεις, οδηγήσατε τη Δ.Ε.Η. σε χρεοκοπία. Είναι στα πρόθυρα της χρεοκοπίας. Οδηγήσατε μια στρατηγικού χαρακτήρα επιχείρηση στα όρια της καταστροφής, στην κατάρρευση και στην απαξίωσή της.
      Είναι σίγουρο ότι με αυτήν την πολιτική που κάνατε όλα αυτά τα χρόνια υπονομεύσατε την πορεία και το ρόλο της Δ.Ε.Η. στην ελληνική οικονομία, στην ελληνική κοινωνία και στην ανάπτυξη της χώρας. Με μια σειρά μέτρα που λάβατε, μετατρέψατε μία κερδοφόρα επιχείρηση από το 2004 που είχε 502,3 εκατομμύρια ευρώ κέρδη, μόλις το πρώτο εννεάμηνο να έχει ζημιά 245.000.000 ευρώ και θα ξεπεράσει τα 300.000.000 ευρώ και μπορεί και περισσότερα. Είναι σίγουρα περισσότερα καθώς θα επιβαρύνονται με την αγορά δικαιωμάτων ρύπων, που ήδη φέτος απ’ ό,τι λέει στο business plan της Δ.Ε.Η., θα είναι 120.000.000 έως 150.000.000. 
      Αναλογιστείτε, όμως, από το 2013 όταν θα απαιτείται η αγορά του 100% των δικαιωμάτων των ρύπων ότι θα επιβαρυνθεί η Δ.Ε.Η. με 2.200.000.000 ευρώ  -προσέξτε το αυτό- για ρύπους. Αυτά σύμφωνα με μελέτη του Εθνικού Μετσόβιου Πολυτεχνείου. Αυτό σημαίνει επιπλέον 2.200.000.000 ευρώ στα αποτελέσματα της Δ.Ε.Η..
      Και ποιος θα κληθεί να τα πληρώσει όλα αυτά, κύριε Υπουργέ; Ο Έλληνας καταναλωτής. Δεν τον έχετε επιβαρύνει τόσα χρόνια υπέρμετρα; Δεν τον έχετε επιβαρύνει με μια σειρά λανθασμένες πολιτικές που κάνατε; Που πήρατε σκόπιμες αποφάσεις και μετατρέψατε μια εταιρεία κερδοφόρα σε ζημιογόνα; 
      Επιβαρύνεται το κόστος παραγωγής με μια σειρά μέτρα. Υιοθετήσατε από 16 Ιανουαρίου  2006 ένα νέο τρόπο υπολογισμού της οριακής τιμής του συστήματος, της τιμής –για να καταλαβαίνουν και όσοι μας ακούνε- που η Δ.Ε.Η. αγοράζει ρεύμα από τους ελεύθερους παραγωγούς και από τους εισαγωγής ηλεκτρικής ενέργειας. Και αγοράζει στην υψηλότερη τιμή απ’ ό,τι την παράγει στο πιο κοστοβόρο της εργοστάσιο. Και ενώ μπορούσατε να ζητήσετε την εξαίρεση του εργοστασίου του Κερατσινίου, που είναι το πιο κοστοβόρο, δεν το κάνατε. Δεν το έκανε Δ.Ε.Η. και προκαλεί ερωτηματικά γιατί αγοράζει ακριβά την ηλεκτρινή ενέργεια. Αυτή είναι αλήθεια. Και κάνετε δώρο, σε οικονομικά συμφέροντα, σε φίλους σας που ήταν εισαγωγείς και παρήγαγαν ηλεκτρική ενέργεια. Δεν αντικαταστήσατε καμμία νέα μονάδα για να πέσουν οι ρύποι, να γλιτώσουμε κόστος από τους ρύπους, που είμαστε αναγκασμένοι να τους πληρώσουμε, αλλά και συγχρόνως να πέσει το κόστος παραγωγής για τη Δ.Ε.Η. για να πληρώνει και φθηνότερο το ρεύμα στους άλλους.
      Μετατρέψατε το «ΑΛΟΥΜΙΝΙΟΝ ΤΗΣ ΕΛΛΑΔΟΣ», το Μυτιληναίο, από αυτοπαραγωγό σε συμπαραγωγό. Ο Πρόεδρος της Δ.Ε.Η. ήρθε στην Επιτροπή Παραγωγής και Εμπορίου στις 15 Οκτωβρίου και μας το είπε. Ογδόντα εκατομμύρια το χρόνο ζημιώνεται απ’ αυτήν την ιστορία η Δ.Ε.Η. Επιβαρύνεται υπέρμετρα και επιβαρύνεται. Και από την ΕΛ.ΠΕ. που μπήκε και απ’ όλες αυτές τις επιχειρήσεις που μετατράπηκαν σε συμπαραγωγούς.
      Δεν εντάξατε καμμία μονάδα στο σύστημα.
      Στη δευτερολογία μου, κυρία Πρόεδρε, θα πούμε για τα υπόλοιπα, ότι έχετε σκοπίμως επιβαρύνει τεράστια τα οικονομικά αποτελέσματα της Δ.Ε.Η.. Σε ορισμένες περιπτώσεις ελέγχεται και για απιστία κατά του δημοσίου, που δεν έχει πάει για το ζήτημα της οριακής τιμής του συστήματος στα δικαστήρια η Δ.Ε.Η. και δεν έχει προβεί σε καμμία αντικατάσταση παλαιών μονάδων παραγωγής.
      Μη γελάτε καθόλου. Αυτή είναι η αλήθεια, απιστία κατά των συμφερόντων του δημοσίου για το ζήτημα της οριακής τιμής του συστήματος. Αυτή είναι η αλήθεια, κύριε Υπουργέ. Αν θέλετε να την ακούσετε.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτά τα παιχνίδια του «μη γελάτε» όχι σε μένα, κύριε Τσιρώνη! Δεν γέλασα. Τα παιχνίδια εντυπώσεων όχι σε μένα!
      ΠΡΟΕΔΡΕΥΟΥΣΑ (Βέρα Νικολαϊδου): Σας παρακαλώ, κύριε Υπουργέ, θα τα πείτε όταν πάρετε το λόγο!
      ΔΗΜΗΤΡΙΟΣ ΤΣΙΡΩΝΗΣ: Πίσω σας μειδίασαν κάποιοι άλλοι, κύριε Υπουργέ. Να το ξέρετε! Δεν λέω σε σας προσωπικά. Έχετε την ευθύνη όσων κουβαλάτε μαζί σας, όλων των συνεργατών σας. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν χαμογέλασα και θέλω να το ανακαλέσετε!
      ΠΡΟΕΔΡΕΥΟΥΣΑ (Βέρα Νικολαϊδου): Παρακαλώ, όχι διάλογος μεταξύ σας!
      Κύριε Υπουργέ, κατ’ αρχάς δεν έχετε ζητήσει το λόγο. 
      Κύριε Τσιρώνη, έχετε ολοκληρώσει. 
      Η κ. Αντωνίου έχει το λόγο.
      ΤΟΝΙΑ ΑΝΤΩΝΙΟΥ: Κύριε Υπουργέ, κυρίες και κύριοι συνάδελφοι, καταθέσαμε την επερώτηση που συζητάμε σήμερα για να θέσουμε την Κυβέρνηση προ των ευθυνών της για την κατάσταση στην οποία έχει περιέλθει η ΔΕΗ. Το έργο αυτό βέβαια δυστυχώς το έχουμε ξαναδεί να παίζεται πολλές φορές ακριβώς με το ίδιο σενάριο σε όλες τις επιχειρήσεις δημοσίου συμφέροντος και στρατηγικής σημασίας για την οικονομία της χώρας μας. Κακοδιαχείριση, αδιαφάνεια, σπατάλες, στρατιές προνομιούχων στελεχών με υψηλούς μισθούς και μπόνους, κομματισμός, πελατειακές πρακτικές, απουσία κάθε ρεαλιστικού σχεδίου και τελικά απαξίωση των επιχειρήσεων για να διευκολυνθεί η ιδιωτικοποίησή τους. 
      Όταν το ίδιο έργο επαναλαμβάνεται σταθερά, όπως στην περίπτωση του Ο.Τ.Ε., του Ο.Σ.Ε., της Ολυμπιακής, των ΕΛ.ΤΑ., της «ΛΑΡΚΟ» και μίας σειράς άλλων επιχειρήσεων και οργανισμών, τότε δεν είναι ούτε τυχαίο γεγονός ούτε σύμπτωση. Είναι πια ένα μοντέλο. Είναι μία συνειδητή επιλογή καταλήστευσης και ξεπουλήματος της περιουσίας του ελληνικού λαού. Αντί να υπάρχει όφελος για τον καταναλωτή από την απελευθέρωση της αγοράς ηλεκτρικής ενέργειας και τον ανταγωνισμό, τα παιχνίδια που παίζονται ανάμεσα στην Κυβέρνηση, τη διοίκηση της Δ.Ε.Η. και τα ιδιωτικά συμφέροντα έχουν οδηγήσει σε πλήρη στρέβλωση κάθε έννοιας ανταγωνισμού. Το αποτέλεσμα είναι κάποιοι να πλουτίζουν και κάποιοι να χάνουν. Αυτοί που χάνουν βέβαια δεν είναι τα ιδιωτικά συμφέροντα, είναι οι καταναλωτές, είναι οι μικρομεσαίες επιχειρήσεις, είναι το περιβάλλον, είναι η ποιότητα ζωής, είναι η ελληνική οικονομία στο σύνολό της σε μία περίοδο ιδιαίτερα κρίσιμη. 
      Ο ‘Ελληνας πολίτης, κύριε Υπουργέ, ζητά να του εξηγήσετε πως η Δ.Ε.Η. από κερδοφόρα επιχείρηση που ήταν το 2004 έφτασε σήμερα να είναι ζημιογόνα ενώ είχε αυξηθεί υπερβολικά η τιμή του ρεύματος που πληρώνει ο καταναλωτής. Πώς το 2004 η Δ.Ε.Η. κέρδιζε 9,17 ευρώ για κάθε MWh που πουλούσε, ενώ σήμερα χάνει 4,84 ευρώ; Πώς έφτασε στο σημείο να είμαστε μαζί με την Αλβανία οι μόνες χώρες στην Ευρώπη που οι δημόσιες υπηρεσίες ηλεκτρικής ενέργειας αντιμετωπίζουν προβλήματα και ζημίες -το είπε πριν και ο κ. Χρυσοχοϊδης- όταν η Δ.Ε.Η. είναι ευρωπαϊκών προδιαγραφών εταιρεία ηλεκτρισμού; Εσείς τι απαντάτε; 
      Εσείς για να καλύψετε τις δικές σας ευθύνες, λέτε ότι φταίνε τα δικαιώματα των ρίπων, δηλαδή τα πρόστιμα που θα πληρώνουμε για το διοξείδιο του άνθρακα που εκπέμπουν οι μονάδες της Δ.Ε.Η., ότι φταίει η αύξηση της τιμής των πετρελαίων, ότι φταίει η μειωμένη τιμή του λιγνίτη και των υδατοπτώσεων. Πάντα δηλαδή για σας φταίνε κάποιοι άλλοι. Εσείς δεν έχετε καμμία ευθύνη. Αυτά που δεν λέτε όμως είναι ότι από το 2004 μέχρι το 2007 δεν προχωρήσατε σε εκσυγχρονισμό και σε αντικατάσταση των παλαιών μονάδων της Δ.Ε.Η. με νέες σύγχρονης τεχνολογίας. Καθυστέρηση απαράδεκτη, κύριε Υπουργέ! Το κόστος της αντικατάστασης θα ήταν πολύ μικρότερο από τα πρόστιμα που θα πληρώσουμε από τους ρύπους. 
      Δεν λέτε ότι αυξήσατε υπερβολικά και με διάφορες αλχημείες την τιμή στην οποία αγοράζει ρεύμα η ΔΕΗ από τους ιδιώτες. Η αύξηση της τιμής των καυσίμων θα δικαιολογούσε αύξηση μόνο κατά 16% και όχι κατά 100% κατά τη διετία 2006-2008. Δεν το λέμε εμείς, κύριε Υπουργέ, σας το λέει ο κ. Παλαιοκρασάς. Δεν λέτε ότι δεν υπάρχει αυτήν τη στιγμή μακροχρόνιος ενεργειακός σχεδιασμός της χώρας από την Κυβέρνησή σας, ότι δεν έχετε αποφασίσει ούτε θέλετε να αποφασίσετε από ποιες πηγές θα προέλθει ηλεκτρική ενέργεια στη χώρα και σε ποια ποσοστά, πόσο από ορυκτά καύσιμα, πόσο από αιολική ενέργεια, πόσο από φυσικό αέριο κλπ. Το αφήνετε και αυτό δήθεν να το ρυθμίσει η αγορά και ο ανταγωνισμός. Για ποια αγορά μιλάτε, κύριε Υπουργέ; Από τότε που απελευθερώθηκε η αγορά της ηλεκτρικής ενέργειας, για να σπάσει το μονοπώλιο της Δ.Ε.Η. και να ωφεληθεί ο καταναλωτής, μόνο ένας ιδιώτης παράγει ηλεκτρική ενέργεια, τα Ελληνικά Πετρέλαια, τα ΕΛ.ΠΕ., η ΕΝ.ΘΕΣ. και βέβαια η «ΑΛΟΥΜΙΝΙΟΝ ΤΗΣ ΕΛΛΑΔΟΣ» που το πράττει αυτό βέβαια μετά από αποχαρακτηρισμό της άδειάς της. Μετά την υψηλή τιμή που έχετε δώσει, αγοράζουν φθηνότερα ηλεκτρική ενέργεια, την πουλάνε στη Δ.Ε.Η. πανάκριβα και έχουν βέβαια τεράστια κέρδη. Το λογαριασμό τελικά τον στέλνετε στον καταναλωτή που πληρώνει το ρεύμα ακόμα πιο ακριβά. 
      Με τα χρήματα του καταναλωτή κάνατε τα παιχνίδια σας με τους ιδιώτες και ασκείτε την πελατειακή σας πολιτική οδηγώντας σε χρεοκοπία τη Δ.Ε.Η.. Το επόμενο βήμα, κύριε Υπουργέ, ποιο θα είναι; Ο τεμαχισμός και το ξεπούλημα της Δ.Ε.Η.; Το έχετε άλλωστε ξανακάνει όπως στον Ο.Τ.Ε.. 
      Δεν λέτε επίσης ότι έχετε αυξήσει το κόστος εξόρυξης του ελληνικού λιγνίτη με τις συμβάσεις που έχετε υπογράψει με ιδιώτες και την ίδια ώρα ετοιμάζεστε να προχωρήσετε σε κατασκευή μονάδων που θα λειτουργούν με εισαγόμενο λιθάνθρακα και θα ρυπαίνουν. Όπως αυτή η μονάδα που θέλετε να λειτουργήσει στη Λάρυμνα και βέβαια διαφωνεί και διαμαρτύρεται όλη η τοπική κοινωνία. Βέβαια εσείς δεν γνωρίζετε, αλλά στον προγραμματισμό η Δ.Ε.Η. έχει πει ότι θα λειτουργήσει η μονάδα το 2015. 
      Πόσες τέτοιες μονάδες σχεδιάζετε να φτιάξετε σε όλη χώρα και ποιος θα πληρώσει πάλι το κόστος για τους ρύπους; Πάλι ο καταναλωτής; Πάλι το περιβάλλον και η ποιότητα ζωής, κύριε Υπουργέ; Όμως, αυτή η πολιτική δεν κοστίζει μόνο ακριβά, αλλά είναι και επικίνδυνη για την ασφάλεια του ενεργειακού εφοδιασμού της χώρας μας. Δυστυχώς, όμως, για σας και ευτυχώς για τους πολίτες, ο κατήφορος αυτός θα τελειώσει σύντομα με την αποχώρηση της Κυβέρνησής σας, που έχει αποδειχθεί επικίνδυνη για τον τόπο σε όλους τους τομείς και πλέον έχετε χάσει οριστικά την εμπιστοσύνη του ελληνικού λαού. Γι’ αυτόν το λόγο, κύριε Υπουργέ, βλέπουμε αυτήν την ώρα να υπάρχουν κοινωνικά κινήματα σε όλη την Ελλάδα, οι αγρότες να είναι στους δρόμους, οι νέοι να αντιδρούν και να διαμαρτύρονται γι’ αυτές τις πολιτικές σας και να μην ψάχνετε να βρείτε είτε υποκινητές είτε υπονομευτές ή ξένες δυνάμεις που προσπαθούν να κάνουν κακό στην Κυβέρνηση και στις πολιτικές της. Εσείς φταίτε και αυτό θα το δούμε πολύ σύντομα στις επόμενες εκλογές. 
      Σας ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαϊδου): Ο κ. Ζωίδης έχει το λόγο. 
      ΝΙΚΟΛΑΟΣ ΖΩΙΔΗΣ: Κύριε Υφυπουργέ, νομίζω ότι παρέλκει η αναγκαιότητα να αναλύσουμε ξανά το σε ποια κατάσταση βρίσκεται σήμερα ο μεγάλος ενεργειακός κολοσσός της χώρας μας. Κατεδείχθη από τις τοποθετήσεις των συναδέλφων και η κακή οικονομική κατάσταση και η έλλειψη σχεδιασμού και το θολό τοπίο το οποίο πλανάται πάνω από τα ενεργειακά πράγματα της χώρας μας. Άλλωστε ο ίδιος ο Πρόεδρος και διευθύνων σύμβουλος της ΔΕΗ, ο κ. Αθανασόπουλος, πρόσφατα στην Επιτροπή μας παρεδέχθη, ομολογώ με ειλικρίνεια που ξάφνιασε, την υστέρηση όσον αφορά τις επενδύσεις για την κατασκευή νέων μονάδων που θα αντικαθιστούσαν τις παλιές και την κακή οικονομική κατάσταση την οποία προφανώς απέδωσε σε άλλους παράγοντες έξω από τον ίδιο και έξω από την πολιτική που ακολουθήθηκε και από την επιχείρηση και από την Κυβέρνηση. 
      Θα μείνω μόνο στα λεγόμενα του κ. Αθανασόπουλου. Γιατί νομίζω ότι θα πρέπει να δούμε πως μπορούμε να βγούμε από αυτό το τέλμα που όλοι μας βιώνουμε όσον αφορά τα ενεργειακά πράγματα της χώρας μας. 
      	Ο κ. Αθανασόπουλος, λοιπόν, προσδιόρισε ότι θα πρέπει να κινηθεί η επιχείρηση σε τρεις άξονες, που ενδεχομένως θα τη βγάλουν από τη δύσκολη θέση και ίσως θα δώσουν κάποιες ελπίδες στους πολίτες ότι δεν θα αντιμετωπίσουμε ακόμα χειρότερες μέρες όσον αφορά τα ενεργειακά μας πράγματα. Μίλησε για αύξηση της αποδοτικότητας, προφανώς αύξηση της αποδοτικότητας της ίδιας της επιχείρησης. Πώς μπορεί να γίνει αυτό όμως, κύριε Υπουργέ, όταν από τους εννέα γενικούς διευθυντές οι επτά διορισμένοι από την Κυβέρνηση και από τον ίδιο προέρχονται από χώρους έξω από το χώρο της βιομηχανίας; Είναι έμποροι, ίσως ικανά στελέχη της αγοράς, οι οποίοι όμως δεν έχουν καμμία σχέση με τη βιομηχανική παραγωγή. Αυτό δημιουργεί στους εργαζόμενους ένα κλίμα αποθάρρυνσης. Βλέπουν ότι δεν έχουν καμμία προοπτική εξέλιξης, βλέπουν ότι δεν έχουν τίποτα να περιμένουν όσον αφορά την καριέρα τους. Πώς θα αυξήσουν την αποδοτικότητά τους; 
      Μίλησε για αλλαγή επιχειρησιακού περιβάλλοντος που θα εξασφαλίζει ενιαίους κανόνες σε όλους τους συμμετέχοντες. Προηγουμένως η κ. Αντωνίου ανέφερε ποιοι συμμετέχουν. Ο ίδιος ο πρόεδρος και διευθύνων σύμβουλος αναφέρθηκε σ’ ένα στρεβλό, σ’ ένα κακό επιχειρησιακό περιβάλλον, που δεν ξέρω ποιος θα το διαμορφώσει. 
      Προφανώς εδώ υπάρχει μια διάσταση απόψεων για το δέον γενέσθαι μεταξύ της διοίκησης της Δ.Ε.Η. και της Κυβέρνησης και του Υπουργείου. Εάν δεν σας κάνει ο κ. Αθανασόπουλος ή αν δεν μπορεί να εφαρμόσει τις κυβερνητικές πολιτικές, αλλάξτε τον. Άλλωστε τόσοι και τόσοι έχουν φύγει. Εάν σας κάνει, ακολουθήστε αυτά που λέει και αφήστε εμάς να κάνουμε την κριτική μας. Έτσι όμως είμαστε σε τέλμα, κύριε Υφυπουργέ. Έτσι δεν γίνεται τίποτα. Έτσι μόνο θολό τοπίο και επισφάλεια υπάρχει στον Έλληνα πολίτη.
      	Ο τρίτος άξονας είναι ο εξορθολογισμός των τιμολογίων. Κομψή έκφραση. Ουσιαστικά νέες αυξήσεις. Αυτό, κύριε Υπουργέ, δεν είναι δυνατό να γίνει αποδεκτό από τον ελληνικό λαό. Αρκετά έχει πληρώσει. Αρκετά οι αυξήσεις βάρυναν λόγω των κακών πολιτικών που εφαρμόστηκαν και από την Κυβέρνηση και από τις διοικήσεις της Δ.Ε.Η. την τσέπη του Έλληνα καταναλωτή, η οποία χειμάζεται, η οποία στο οικονομικό περιβάλλον που ζούμε σήμερα δεν αντέχει άλλο, έχει τρυπήσει και ο Έλληνας έχει αρχίσει πλέον να μην μπορεί να αντεπεξέλθει ούτε στα άμεσα προβλήματα της διατροφής του. 
      Δεν μπορεί, λοιπόν, να γίνει αποδεκτή μια τέτοια πρόταση, μια τέτοια πρόθεση, ένας τέτοιος άξονας, όπως τον περιέγραψε ο κ. Αθανασόπουλος και πρέπει σαφώς να δεσμευτείτε τώρα εάν στις προθέσεις της Κυβέρνησης είναι να αποδεχθεί αυτές τις προτάσεις που ακούστηκαν από τον κ. Αθανασόπουλο και κατά καιρούς βλέπουν το φως της δημοσιότητας και από τα μέσα ενημέρωσης αλλά και από το παρασκήνιο όσον αφορά το δέον γενέσθαι.
      	Επίσης επιτρέψτε μου, θα αναφερθώ αναλυτικότερα στη δευτερολογία μου…
      	ΠΡΟΕΔΡΕΥΟΥΣΑ (Βέρα Νικολαΐδου): Δεν έχετε δευτερολογία, κύριε συνάδελφε.
      	ΝΙΚΟΛΑΟΣ ΖΩΙΔΗΣ: Ένα λεπτό, κυρία Πρόεδρε.
      	ΠΡΟΕΔΡΕΥΟΥΣΑ (Βέρα Νικολαΐδου): Ένα λεπτό και ολοκληρώνετε.
      	ΝΙΚΟΛΑΟΣ ΖΩΙΔΗΣ: Πείτε μας τι κάνετε σχετικά με την ενεργειακή πολιτική όσον αφορά το νησιωτικό χώρο. Επ’ αυτού θα επανέλθω.
      	ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κύριο συνάδελφο.
      	Το λόγο έχει ο Βουλευτής του ΠΑ.ΣΟ.Κ. κ. Φίλιππος Σαχινίδης.
      	ΦΙΛΙΠΠΟΣ ΣΑΧΙΝΙΔΗΣ: Ευχαριστώ, κυρία Πρόεδρε.
      	Η πορεία της Δ.Ε.Η., η οποία ανακοίνωσε ζημιές της τάξης των 245.000.000 ευρώ για το εννιάμηνο του 2008 αποτελεί το πλέον χαρακτηριστικό παράδειγμα αποτυχημένης διαχείρισης μιας εταιρείας δημοσίου συμφέροντος με στρατηγική σημασία από τις διοικήσεις που διόρισε η Κυβέρνηση της Νέας Δημοκρατίας. Σίγουρα δεν είναι το μοναδικό. Αν ανατρέξει κανείς στον προϋπολογισμό, θα διαπιστώσει ότι ως Κυβέρνηση η Νέα Δημοκρατία έχει αποτύχει στη διαχείριση όλων των εταιρειών που το δημόσιο έχει υπό τον έλεγχό του. Οι ζημιές συσσωρεύονται χρόνο με το χρόνο και τα χρέη των εταιρειών διογκώνονται. Επομένως η περίπτωση της Δ.Ε.Η. δεν αποτελεί σύμπτωση αλλά σύμπτωμα μιας αποτυχημένης διακυβέρνησης σε όλα τα επίπεδα, όπως γίνεται αντιληπτό από τα πρόσφατα γεγονότα τα οποία έφεραν την Ελλάδα στο επίκεντρο του διεθνούς ενδιαφέροντος. Σήμερα οι ηγεσίες των χωρών της Ευρώπης ανησυχούν μην προσβληθούν από τον ελληνικό «ιό» που οδηγεί σε κοινωνική, οικονομική και πολιτική παραλυσία. 
      	Η περίπτωση της Δ.Ε.Η. έχει τα δικά της ιδιαίτερα χαρακτηριστικά. Ίσως αποτελεί μοναδική περίπτωση εταιρείας με μονοπωλιακή ισχύ που καταγράφει ζημιές και μάλιστα αυτής της έκτασης ακόμα και μετά την αύξηση των τιμολογίων κατά 24% σε είκοσι δύο μήνες. Πιστεύω ότι χρειάζεται ειδική μεταπτυχιακή εργασία από οικονομολόγο για να εξηγήσει πώς συμβαίνει αυτό σε μία εταιρεία με μονοπωλιακή ισχύ.
      	Το ερώτημα είναι πώς φτάσαμε εδώ και ποιος ευθύνεται γι’ αυτήν την εξέλιξη. Μέτρο της σύγκρισης για να βγάλουμε τα συμπεράσματά μας είναι η Δ.Ε.Η. που σας παρέδωσαν οι κυβερνήσεις του ΠΑ.ΣΟ.Κ. Ανέφεραν οι συνάδελφοί μου, ο κ. Κατσιφάρας, ο κ. Χρυσοχοΐδης και άλλοι, ότι το 2004 ήταν μια εταιρεία κερδοφόρος και τα καθαρά κέρδη ήταν 310.000.000 ευρώ και ήταν μια εταιρεία η οποία κατάφερε να διοργανώσει με επιτυχία τους Ολυμπιακούς Αγώνες χωρίς να δημιουργηθεί κανένα πρόβλημα στην ηλεκτροδότηση της χώρας. Έκτοτε διορίσατε τρεις διαφορετικές διοικήσεις, για τις οποίες ειλικρινά θα ήθελα να μου πείτε με ποια κριτήρια τις επιλέξατε και πώς τις αξιολογείτε. 
      	Ο σημερινός πρόεδρος της Δ.Ε.Η. δήλωσε ότι δεν γνώριζε τα ενεργειακά πριν από την ανάληψη των καθηκόντων του, ευελπιστεί όμως ότι σύντομα θα ενημερωθεί για να μπορέσει να αξιοποιήσει τη δεδομένη τεχνοκρατική του επάρκεια. Υπάρχει όμως ένα πρόβλημα: Τα μαθήματα του διοικητή της Δ.Ε.Η. κοστίζουν πολύ ακριβά στον Έλληνα φορολογούμενο. Μέχρι σήμερα έχουν κοστίσει 245.000.000 ευρώ. Πότε θα ολοκληρώσει τον κύκλο κατάρτισής του, ώστε να ελπίζουμε σε καλύτερα αποτελέσματα για τη Δ.Ε.Η.;
      	Η διοίκηση της Δ.Ε.Η. υποστηρίζει ότι για τον «κατήφορο» των τιμών ευθύνονται οι διεθνείς τιμές του πετρελαίου. Εδώ όμως υπάρχει μία ιδιαιτερότητα στις επιδόσεις των διοικήσεων που διόρισε η Νέα Δημοκρατία, γιατί και επί των διοικήσεων του ΠΑ.ΣΟ.Κ. αυξήθηκαν οι τιμές του πετρελαίου, αλλά ταυτόχρονα αυξήθηκαν και τα κέρδη της εταιρείας.
      	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      	Θα πάρω και τη δευτερολογία μου, κυρία Πρόεδρε.
      	Το 2002 η τιμή του πετρελαίου ήταν 27 δολάρια το βαρέλι. Μεταξύ 2002 και 2004 η τιμή διπλασιάστηκε και έφτασε στα 45 δολάρια το βαρέλι, παρ’ όλα αυτά όμως η εταιρεία κατάφερε το χρονικό διάστημα που ήταν οι διοικήσεις του ΠΑ.ΣΟ.Κ. να αυξήσει την κερδοφορία της και να τη φτάσει στα 310.000.000 ευρώ το 2004 καθαρά κέρδη, όπως είπα και προηγουμένως.
      	Ακόμη και αν δεχτούμε τα επιχειρήματα ότι φταίνε, εν πάση περιπτώσει, οι υψηλές τιμές του πετρελαίου, το ερώτημα παραμένει αναπάντητο: Τι έκαναν οι διοικήσεις της Δ.Ε.Η. για να προφυλάξουν τη Δ.Ε.Η. από τον κίνδυνο των υψηλών τιμών των ενεργειακών πόρων; Ποια μέτρα πήραν, ποιες πρωτοβουλίες; Η ίδια η διοίκηση της Δ.Ε.Η. παραδέχεται -έχω μπροστά μου το επιχειρησιακό σχέδιο για το 2009-2014 το οποίο δημοσιοποιήθηκε στις 20 Νοεμβρίου του 2008- ότι θα μπορούσε βάσει αυτής της μελέτης, που έκανε μία εταιρεία συμβούλων, να εξοικονομήσει 750.000.000 ευρώ.
      	Ερώτημα: Τι έκανε μέχρι σήμερα στο πλαίσιο αυτής της προσπάθειας; Προχώρησε σε οποιαδήποτε ενέργεια για να μπορέσει να πετύχει κάποια εξοικονόμηση; Πιστεύω ότι αναγνωρίζετε και εσείς ότι η οριακή τιμή του συστήματος ευθύνεται για τις εξελίξεις στα αποτελέσματα της εταιρείας.
      	Η Δ.Ε.Η. θα μπορούσε να έχει πετύχει μεγαλύτερη εξοικονόμηση αν δεν ήταν τόσο κακή η κατάσταση των μονάδων του Αγίου Γεωργίου και του Αλιβερίου, οι οποίες με τη χαμηλή τους απόδοση εξωθούν την οριακή τιμή του συστήματος στα ύψη. Το ζήτημα όμως είναι ότι δεν έγινε τίποτα. Το αποτέλεσμα ήταν να νοθευτεί στην κυριολεξία ο ανταγωνισμός και να ευνοηθούν διάφοροι επιτήδειοι –έμποροι λέγονται σήμερα- εισαγωγείς και η Δ.Ε.Η. να πληρώνει τεράστια ποσά σε εισαγωγές και να υφίσταται τεράστιες ζημιές, κατά ομολογία της ίδιας περίπου 95.000.000 ευρώ ετησίως. Φέτος, απ’ ό,τι φαίνεται, είναι καταγεγραμμένες ζημιές της τάξεως των 47.000.000 ευρώ.
      	Ερωτώ: δεν υπάρχουν ευθύνες για τις εξελίξεις αυτές; Ποιος φταίει; Σας παρακαλώ, μην μου πείτε ότι κάποιοι άλλοι φταίνε ή ότι φταίνε οι διοικήσεις του ΠΑ.ΣΟ.Κ. 
      Σε μια περίοδο που η ελληνική οικονομία βρίσκεται αντιμέτωπη με τις πιο δυσμενείς κριτικές, όπου το κόστος δανεισμού του ελληνικού δημοσίου χθες ξεπέρασε κάθε ιστορικό προηγούμενο, το ερώτημα που θέλω να σας θέσω, κύριε Υπουργέ, είναι τι μέτρα πρόκειται να πάρετε προκειμένου να διασφαλίσετε τον Έλληνα φορολογούμενο, ώστε να μην προστεθούν στο υφιστάμενο υψηλό δημόσιο χρέος και τα χρέη της Δ.Ε.Η., ώστε να μην υποχρεωθεί στο μέλλον να πληρώνει ακόμα περισσότερα χρήματα, είτε με τη μορφή των τόκων είτε με τη μορφή οποιωνδήποτε άλλων επιβαρύνσεων με υψηλότερα τιμολόγια.
      	Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      	ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κύριο συνάδελφο.
      	Το λόγο έχει ο Υφυπουργός Ανάπτυξης κ. Σταύρος Καλαφάτης.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, κυρίες και κύριοι συνάδελφοι, με το ιδιότυπο συναίσθημα της χαρμολύπης έρχομαι να απαντήσω στην πολύ ενδιαφέρουσα επίκαιρη επερώτηση των συναδέλφων. Χαρά, γιατί θα είχαμε την ευκαιρία να συζητήσουμε για ένα πολύ επίκαιρο θέμα και να αναφερθούμε στα ζητήματα της ενεργειακής πολιτικής και να μιλήσουμε για το μέλλον ενός πολύ σημαντικού, ίσως του σημαντικότερου οργανισμού στη χώρα μας που αφορά στην ενέργεια και όχι μόνο. Και λύπη, γιατί μέσα από τις πρώτες τοποθετήσεις των συναδέλφων δεν μπόρεσα να διακρίνω τίποτα άλλο παρά αόριστες καταγγελίες, διεύρυνση του περιεχομένου της συζήτησης για να μπορέσουν κάποιοι συνάδελφοι να κάνουν και πολιτικές αναλύσεις που δεν έχουν αντικείμενο στη συζήτηση αυτή  και βεβαίως και να συνάγουν αυθαίρετα συμπεράσματα όσον αφορά στην υποτιθέμενη ανεπάρκεια της Κυβέρνησης και σε ζητήματα εκτός της ενέργειας. 
      Δεν πάνε παρά μονάχα δεκαπέντε μήνες που η Κυβέρνηση αυτή πήρε το πράσινο φως από την ελληνική κοινωνία για να συνεχίσει την υλοποίηση του προγράμματος που είχε εκπονήσει ουσιαστικά και για το οποίο είχε δεσμευθεί από το 2004. Πήρε ξανά λοιπόν τη λαϊκή εντολή και στα ενεργειακά θέματα να συνεχίσει την υλοποίηση της στρατηγικής της. Δεν πάνε παρά μονάχα δεκαπέντε μήνες που οι πολιτικές προτάσεις -αν υπήρξαν κάποιες- από τα κόμματα της Αξιωματικής Αντιπολίτευσης ή σε ποιο βαθμό έγιναν κατανοητές από την ελληνική κοινωνία ουσιαστικά απερρίφθησαν. 
      Έτσι λοιπόν βρισκόμαστε σήμερα να συζητήσουμε ένα πολύ επίκαιρο θέμα. Το πρόβλημα της Δ.Ε.Η., σε πόσο μεγάλο βαθμό είναι εκτεταμένο, ποια είναι η στόχευση, ποιες είναι οι λύσεις που προτείνονται. Δεν ακούστηκε καμμία ουσιαστική πρόταση από τους συναδέλφους. Ακόμα και αν τα πράγματα ήταν τόσο δραματικά, θα περίμενε κανείς να αρθρωθεί μια σοβαρή πρόταση. Μάταια όμως. Όπως μάταιη είναι και η επιχειρούμενη προσπάθεια από το ΠΑ.ΣΟ.Κ. να εμφανίζεται έτοιμο να αναλάβει την τύχη της χώρας σε μια περίοδο που η Κυβέρνηση μέσα στο πλαίσιο της διεθνούς χρηματοπιστωτικής κρίσης δείχνει μοναδικά αντανακλαστικά, παίζει πρωταγωνιστικό ρόλο διά μέσου του Πρωθυπουργού της στα διεθνή fora, αναλαμβάνει πρωτοβουλίες, διασφαλίζει ουσιαστικά σε βαθμό 100% τα συμφέροντα των πολιτών και των καταθετών, λαμβάνει άμεσα μέτρα σε άμεσες και έκτακτες περιστάσεις, όπως αυτές που συμβαίνουν και δημιουργούνται στη χώρα μας, δημιουργεί ένα θεσμικό πλαίσιο σε μεσομακροπρόθεσμο επίπεδο για να διασφαλίσει την επιχειρηματικότητα, το εμπόριο. Βρίσκεται λοιπόν σε μια φάση, που από τη μια πλευρά δρα στοχευμένα αποτελεσματικά τώρα, άμεσα, δίνονται οι εντολές και υλοποιούνται για να μπορέσουμε να θωρακίσουμε ακόμα περισσότερο την ήδη θωρακισμένη οικονομία μας ακριβώς λόγω της πολιτικής που ασκήθηκε τα προηγούμενα τεσσεράμισι χρόνια και από την άλλη πλευρά υλοποιούμε ένα μεσομακροπρόθεσμο πλάνο για την ενίσχυση της οικονομίας και βεβαίως τη βελτίωση της ανταγωνιστικότητας και της παραγωγικότητας. 
      Αναμέναμε, λοιπόν, στο πλαίσιο της είδησης αυτής μια πρόταση. Δεν ακούστηκε ποτέ. Γιατί πλέον νομίζω ότι το ΠΑ.ΣΟ.Κ. έχει μια συγκεκριμένη τακτική κατηγορεί τους άλλους για ευθύνες δικές του και δεν αναλαμβάνει ποτέ τις δικές του ευθύνες. 
      Ας έρθουμε λοιπόν στην ουσία της επερώτησης. 
      Κύριοι συνάδελφοι, τα δεδομένα που διαμορφώνονται στο διεθνές οικονομικό και επιχειρηματικό τοπίο προσδιορίζονται εκ νέου με διαστάσεις οικονομικής και επιχειρηματικής δράσης τα συστατικά ανάπτυξης, τις συνθήκες και τα μέσα πολιτικής που μας οδηγούν στην αειφόρο ανάπτυξη. Στην ισορροπία δηλαδή, μεταξύ οικονομικής προόδου, κοινωνικής συνοχής και προστασίας και διατήρησης του φυσικού πλούτου. Οι προκλήσεις είναι περιβαλλοντικές, ενεργειακές και φυσικά έχουν έντονο οικονομικό και επιχειρηματικό χαρακτήρα. Κυρίως όμως έχουν να κάνουν με τη συνειδητή επιλογή μας να εξασφαλίσουμε το αύριο σήμερα. 
      Οι προτεραιότητες είναι σαφείς, σε εθνικό και ευρωπαϊκό επίπεδο. Οι κεντρικοί στρατηγικοί στόχοι της Ευρωπαϊκής Επιτροπής στο πεδίο της κλιματικής αλλαγής με ορίζοντα το 2020 είναι βελτίωση της ενεργειακής απόδοσης κατά 20%, αύξηση του ποσοστού διείσδυσης των ανανεώσιμων μορφών ενέργειας στο ενεργειακό μείγμα στο επίπεδο του 20%, μείωση των εκπομπών αερίων του θερμοκηπίου κατά 20%, αύξηση του ποσοστού των βιοκαυσίμων στις μεταφορές στο 10%. 
      Στη χώρα μας για πρώτη φορά χαράσσεται και υλοποιείται ολοκληρωμένη εθνική ενεργειακή στρατηγική για όλο το φάσμα του τομέα της ενέργειας. Στρατηγική με ξεκάθαρους στόχους και επιλογές, με διακριτούς ρόλους μεταξύ του κράτους και των επιχειρήσεων. Με διαμόρφωση σύγχρονου θεσμικού πλαισίου για την ανάπτυξη των ενεργειακών αγορών, την εκπλήρωση των περιβαλλοντικών δεσμεύσεων της χώρας και την υλοποίηση των μεγάλων έργων για τις διεθνείς ενεργειακές διασυνδέσεις της χώρας. 
      Οι βασικοί άξονες στους οποίους αναπτύσσεται η εθνική ενεργειακή στρατηγική είναι η ασφάλεια του ενεργειακού εφοδιασμού με διαφοροποίηση των ενεργειακών πηγών και με παράλληλη ενδυνάμωση του γεωστρατηγικού ρόλου της χώρας στην ευρύτερη περιοχή. Στόχος μας –τον οποίο και πετυχαίνουμε- είναι να αναδειχθεί η Ελλάδα σε αξιόπιστο ενεργειακό κόμβο, κατοχυρώνοντας μια θέση κλειδί στον παγκόσμιο ενεργειακό χάρτη. Πραγματικά θα περίμενα να ακούσω και μια κουβέντα από τους συναδέλφους για τη σημαντική δουλειά που γίνεται στο κομμάτι της διαμόρφωσης μιας στρατηγικής θέσης στη διεθνή ενεργειακή αρένα, όπου η Ελλάδα παίζει πρωταγωνιστικό ρόλο. Η βόρεια Ελλάδα έχει ιδιαίτερο ενδιαφέρον να αναπτυχθεί και να δημιουργηθούν θέσεις εργασίας. Και βεβαίως θα περίμενα έστω μια αναφορά από κάποιους εκ των συναδέλφων. 
      Η εξοικονόμηση και η ορθολογική χρήση της ενέργειας. Ήδη η υλοποίηση της στρατηγικής μας βρίσκεται σε πλήρη εξέλιξη με παρεμβάσεις σταθμό σε κτήρια και ειδικές εκστρατείες ενημέρωσης για τους πολίτες. Η συμβολή του ενεργειακού τομέα στην παραγωγικότητα και ανταγωνιστικότητα της εθνικής οικονομίας στον υγιή ανταγωνισμό και στην ισόρροπη περιφερειακή ανάπτυξη. Η προστασία του περιβάλλοντος και η βιώσιμη ανάπτυξη στο πλαίσιο και των διεθνών υποχρεώσεων της χώρας. Επίκεντρο της πολιτικής μας για τη μείωση των εκπομπών αερίων του θερμοκηπίου είναι η διαφοροποίηση του σημερινού ενεργειακού μείγματος με την εισαγωγή καυσίμων με χαμηλότερες επιβλαβείς εκπομπές και διείσδυση των Α.Π.Ε. σε συνδυασμό με την εξοικονόμηση ενέργειας. 
      Αυτόν τον ενεργειακό σχεδιασμό, κυρίες και κύριοι συνάδελφοι, τον οριοθέτησαν για πρώτη φορά οι κυβερνήσεις της Νέας Δημοκρατίας. Γιατί αναφέρθηκαν κάποιοι εκ των συναδέλφων για  ανανεώσιμες πηγές ενέργειας, για ενεργειακό σχεδιασμό που είναι ανύπαρκτος. Πληροφορώ λοιπόν και νομίζω το γνωρίζουν καλύτερα απ’ όλους κάποιοι από τους συναδέλφους του ΠΑ.ΣΟ.Κ. ότι αυτές οι έννοιες, η αλλαγή του ενεργειακού μείγματος, η έμφαση στην προώθηση των ανανεώσιμων πηγών ενέργειας με θεαματικά αποτελέσματα πολλαπλάσια από αυτά που είχαν επιτευχθεί επί ημερών του ΠΑ.ΣΟ.Κ. είναι έννοιες που μπήκαν μέσα στην πολιτική αλλά και στην ορολογία της άμεσης εφαρμογής στο πεδίο της ενέργειας από τις κυβερνήσεις της Νέας Δημοκρατίας. 
      Πολλές φορές έχουμε κατηγορηθεί ότι ο σχεδιασμός αυτός δεν είναι συγκεκριμένος αλλά αφορά στη στοχοθεσία ή ότι είναι γενικόλογος. Κυρίες και κύριοι συνάδελφοι, μακροχρόνιος σχεδιασμός σε περιβάλλον Ευρωπαϊκής Ένωσης, σε περιβάλλον ανάπτυξης, ανταγωνιστικών αγορών, σε περιβάλλον που το γνωρίζουμε ιδιαίτερα τα τελευταία χρόνια πάρα πολύ καλά μετεξελίσσεται με καταιγιστικούς ρυθμούς, δεν μπορεί να γίνει με επιβολή πλάνου που θα είναι κεντρικά σχεδιασμένο και θα περιέχει πάρα πολύ συγκεκριμένα χαρακτηριστικά. Γίνεται με κατευθύνσεις πολιτικής και μέσω κατάλληλων κινήτρων και αντικινήτρων που σχετίζονται με την αποτελεσματικότερη χρήση των δικτύων και με τη βέλτιστη χρήση των εγχώριων πόρων και ιδίως με τη δυνατότητα δημιουργίας υπεραξίας από τη χρήση και κατανάλωση ηλεκτρικής ενέργειας. Αν η αγορά δεν λειτουργεί υπό ορθολογικούς όρους και δεν δίνονται τα αναγκαία σήματα για τη σωστή λειτουργία των κανόνων της αγοράς δεν είναι και δυνατή η προσέλκυση επενδυτών. 
      Κυρίες και κύριοι συνάδελφοι, γίνεται λόγος για τα οικονομικά αποτελέσματα της «Δ.Ε.Η. ΑΕ.». Έχω τονίσει πολλές φορές και σε ερωτήσεις συναδέλφων το προηγούμενο χρονικό διάστημα ότι ουδείς είναι ευχαριστημένος όταν καταγράφει ζημιές μια επιχείρηση όπως είναι η «Δ.Ε.Η. ΑΕ.». Στην ανακοίνωση των αποτελεσμάτων του εννιαμήνου 2008 πράγματι η εταιρεία καταγράφει ζημιές. Το ερώτημα που τίθεται είναι από πού προέρχονται αυτές οι ζημιές. 
      Τα οικονομικά αποτελέσματα της Δ.Ε.Η., όπως και κάθε εταιρείας, εξαρτώνται τόσο από παράγοντες, την πορεία των οποίων δεν ελέγχει η εταιρεία, όσο και από παράγοντες που βρίσκονται υπό τον έλεγχο της επιχείρησης και για την εξέλιξη των οποίων ευθύνεται. 
      Συγκεκριμένα οι παράγοντες που η Δ.Ε.Η. μπορεί να ελέγξει είναι η αποδοτικότητά της, που συνδέεται κυρίως με την αποδοτική λειτουργία των παγίων της και την παραγωγικότητα του προσωπικού της, οι εξωγενείς παράγοντες που η Δ.Ε.Η. δεν μπορεί να επηρεάσει στο επιχειρηματικό περιβάλλον όπου δραστηριοποιείται και είναι οι μεταβολές των τιμών των εισαγομένων καυσίμων –πετρέλαιο και φυσικό αέριο- και των αγορών ενέργειας. 
      Το 55% των εσόδων της εταιρείας, κύριοι συνάδελφοι, είναι άμεσα εκτεθειμένα στις διακυμάνσεις των διεθνών τιμών των καυσίμων. Όταν το πρώτο εξάμηνο του 2004 η συμμετοχή των φθηνών εγχώριων ενεργειακών πόρων, λιγνίτης και νερό, ήταν στο 66,6% της παραγωγής, το αντίστοιχο του 2008 ήταν στο 50,5%. Αντίστοιχα η συμμετοχή των υγρών καυσίμων και του φυσικού αερίου από το 25,1% αυξήθηκε στο 31,8% και όλοι γνωρίζουμε τις υψηλές τιμές που είχαν το πετρέλαιο και το φυσικό αέριο κατά το χρονικό διάστημα που πέρασε. 
      Στην περίπτωση που οι εξωγενείς παράγοντες ήταν σταθεροί, δηλαδή οι τιμές καυσίμων και αγορών ενέργειας, η υδροηλεκτρική παραγωγή και η σχέση εκμετάλλευσης των κοιτασμάτων λιγνίτη στα επίπεδα του 2004, η μισθοδοσία και οι λοιπές λειτουργικές δαπάνες αποπληθωρισμένα και δίχως να υπολογίζονται οι αυξήσεις των τιμολογίων, τότε τα αποτελέσματα της επιχείρησης θα ήταν βελτιωμένα σε θεαματικό βαθμό, με πρόσημο θετικό και πολύ υψηλότερη κερδοφορία από αυτή του πρώτου εξαμήνου του 2004. 
      Κατά συνέπεια φαίνεται ανάγλυφα ότι η αρνητική πορεία των αποτελεσμάτων της Δ.Ε.Η. δεν οφείλεται στην επιδείνωση της αποδοτικότητάς της ή της παραγωγικότητας των εργαζομένων της αλλά σε μεταβολές εξωγενών παραγόντων, οι οποίοι και δεν ελέγχονται από την επιχείρηση. 
      Το θέμα, βέβαια, σε κάθε περίπτωση δεν είναι να επισημαίνει κανείς μόνο το πρόβλημα, χρειάζεται και να δίνει λύσεις. Η λύση βρίσκεται στην ανάπτυξη της εταιρείας, στο σχεδιασμό και στην υλοποίηση σημαντικών επενδύσεων, τόσο στις κύριες δραστηριότητές της όσο και σε νέες, στην αξιοποίηση όλων των δυνατοτήτων για τη βελτίωση της αποδοτικότητας και την αύξηση των εσόδων της, στην αντιμετώπιση των οικονομικών λειτουργικών και των στρατηγικών προκλήσεων που έχει μπροστά της.
      Η «Δ.Ε.Η. Α.Ε.» στο πλαίσιο αυτό, εκπόνησε και υλοποιεί ένα φιλόδοξο επιχειρησιακό σχέδιο για την περίοδο 2009-2014. Σε αυτό προγραμματίζει επενδύσεις σε όλους τους τομείς των δραστηριοτήτων της ύψους 13,5 δισεκατομμυρίων ευρώ. Από αυτά –και είναι πολύ σημαντικό αυτό- τα 2,1 δισεκατομμύρια ευρώ αφορούν τις ανανεώσιμες πηγές ενέργειας.
      Οι νέες επενδύσεις περιλαμβάνουν την κατασκευή νέων μονάδων σε αντικατάσταση παλαιών ρυπογόνων και μη αποδοτικών, τη βελτίωση του μείγματος καυσίμων που χρησιμοποιεί η εταιρεία, τη μείωση του κόστους παραγωγής, τη βελτίωση και τον περιορισμό των περιβαλλοντικών επιπτώσεων των υπαρχουσών μονάδων. 
      Κυρίες και κύριοι συνάδελφοι, στις ημέρες μας ανάπτυξη του τομέα ηλεκτροπαραγωγής χωρίς σεβασμό στο περιβάλλον δεν μπορεί να υπάρξει. Προβλέπεται λοιπόν στο επιχειρησιακό σχέδιο μείωση των εκπομπών του διοξειδίου του άνθρακα κατά 25%, των οξειδίων του αζώτου κατά 39%, του διοξειδίου του θείου κατά 91% και των σωματιδίων κατά 56%. Οι μειώσεις αυτές θα γίνουν έως το 2014 και είναι ανά παραγόμενη κιλοβατώρα. 
      Περεταίρω οι νέες επενδύσεις αφορούν και στην ανάπτυξη των υποδομών δικτύων μεταφοράς και διανομής. Στο πλαίσιο αυτό το Δ.Σ. της Δ.Ε.Η. ενέκρινε τη στρατηγική παραγωγής που αφορά στην κατασκευή μιας μονάδας φυσικού αερίου ισχύος 800 MWh στη Μεγαλόπολη -ήδη κατατέθηκαν τέσσερις προσφορές στις 25-11-2008- δύο λιγνιτικών μονάδων ισχύος 450 MWh η κάθε μία στη Φλώρινα και στην Πτολεμαΐδα και δύο ανθρακικών μονάδων ισχύος 800 MWh η κάθε μία στο Αλιβέρι και τη Λάρυμνα αντίστοιχα. Επιπλέον έχει ήδη προκηρυχθεί η μονάδα «Μελίτη-2» στη Φλώρινα, για την οποία προβλέπεται η υποβολή των προσφορών το Φεβρουάριο του 2009, ενώ τον ίδιο μήνα εκτιμάται ότι θα γίνει και η σχετική προκήρυξη για τη λιγνιτική μονάδα της Πτολεμαΐδας.
      Στην ανακοίνωση του επιχειρησιακού σχεδίου αναπτύσσεται με σαφήνεια το χρονοδιάγραμμα υλοποίησης των επενδύσεων για την περίοδο 2009-2014 καθώς και οι πηγές χρηματοδότησης.
      Αντιλαμβάνεσθε, λοιπόν, κυρίες και κύριοι συνάδελφοι του ΠΑ.ΣΟ.Κ., ότι και σχέδιο υπάρχει αλλά και βούληση υλοποίησής του, σε αντίθεση με ό,τι συνέβαινε πριν αναλάβει τη διακυβέρνηση της χώρας η Κυβέρνηση Καραμανλή.
      Αναφέρετε στην επερώτησή σας την πολιτικά άδικη, για να μην πω απαράδεκτη θέση ότι μετακυλίουμε ζημίες στη Δ.Ε.Η. για να πλουτίσουν οι λίγοι. Κατ’ αρχάς αυτό είναι μία κατηγορία αναπόδεικτη και αστήρικτη, εκτός και αν η πρακτική που εφαρμόζατε σας οδηγεί να πιστεύετε ότι, όπως ενδεχομένως λειτουργούσατε, θα λειτουργούν και όλοι οι άλλοι. Δεν είναι έτσι. Χρησιμοποιείτε ως παράδειγμα γι’ αυτό την τροποποίηση της άδειας της «ΑΛΟΥΜΙΝΙΟΝ ΤΗΣ ΕΛΛΑΔΑΣ». Προφανώς εκ παραδρομής και όχι από άγνοια ή προχειρότητα. Θέλω να πιστεύω αναφέρετε στην επερώτησή σας την Αγροτικής Τράπεζας της Ελλάδος αντί για την «ΑΛΟΥΜΙΝΙΟΝ». Προφανώς έγινε κάποιο λάθος. 
      Κατ’ αρχάς να ξεκαθαρίσουμε λίγο τους όρους.. Ο ν. 3175/2003 διαχωρίζει την έννοια του παραγωγού από τον καταναλωτή, μεταξύ άλλων και με την καθιέρωση της χονδρεμπορικής αγοράς. Αν υπάρχει το όποιο νόημα στην έννοια του αυτοπαραγωγού, αυτό εμπίπτει στις διατάξεις του ν. 2373/1999, όπως τροποποιήθηκε. Αυτό που πρόκειται να συμβεί όταν λειτουργήσει κανονικά αυτή η μονάδα, δεν διαφέρει σε τίποτα από ό,τι συμβαίνει για παράδειγμα με την «ΕΝΕΡΓΕΙΑΚΗ ΘΕΣΣΑΛΟΝΙΚΗΣ» και τα ΕΛ.ΠΕ., μια εταιρεία που ανήκει σε έναν όμιλο που πουλά στη χονδρεμπορική και μια άλλη εταιρεία του ιδίου ομίλου που αγοράζει την ενέργεια με ρυθμιζόμενο τιμολόγιο, λόγω του μικρού βαθμού απελευθέρωσης από το μεγάλο εν λειτουργία προμηθευτή, που είναι η Δ.Ε.Η..
      Η συνεχής αναφορά σας σε παραγωγούς ηλεκτρικής ενέργειας, που σε άλλες δραστηριότητές τους είναι και ταυτόχρονα καταναλωτές, κάνει εμφανή την αδυναμία κατανόησης των μεταβολών, που επέφερε ακριβώς ο ν. 3175/2003. Με αυτόν περιορίστηκε η υποχρέωση κάθε παραγωγού να βρίσκει τελικούς πελάτες για την παραγωγή του, τα διμερή συμβόλαια όπως λέγονται, καθώς και οι αρχές απελευθέρωσης αγορών ηλεκτρισμού, όπως έχουν καθοριστεί από την Ευρωπαϊκή Ένωση.
      Προφανώς, κύριοι συνάδελφοι του ΠΑ.ΣΟ.Κ., έχετε ξεχάσει και τους νόμους που εσείς είχατε εισηγηθεί και είχατε ψηφίσει. 
      Η τροποποίηση, λοιπόν, της άδειας παραγωγής ως προς το χαρακτηρισμό ή την ισχύ ή τη μετοχική σύνθεση του φορέα γίνεται σύμφωνα με τις διατάξεις του κανονισμού αδειών, όπως έχει συμβεί πολλές φορές στο παρελθόν.
      Με το άρθρο 2 της οδηγίας 54/2003 καταργήθηκαν οι έννοιες «αυτοπαραγωγός», «ανεξάρτητος παραγωγός» και προστέθηκε «παραγωγός» και η μη ικανοποίηση του αιτήματος αλλαγής του χαρακτηρισμού από «αυτοπαραγωγός» σε «παραγωγό» θα παραβίαζε και την ελληνική αλλά, βεβαίως, και την κοινοτική νομοθεσία. 
      Τα περί ετήσιας ζημίας της Δ.Ε.Η. κατά 80.000.000 ή 50.000.000 ευρώ είναι παραπλανητικά. Αποσκοπούν μόνο στη δημιουργία αρνητικών εντυπώσεων. Κανείς δεν χαρίζει σε κανέναν χρήματα σε βάρος της Δ.Ε.Η.. 
      Η «ΑΛΟΥΜΙΝΙΟΝ» έχει ήδη ενταχθεί στο τιμολόγιο Α-150 και δεν πληρώνει πλέον τη Δ.Ε.Η. με βάση τη σύμβαση ειδικής τιμολόγησης του 1960. Εξάλλου όπως η ίδια η Δ.Ε.Η. αποδέχεται και αποτυπώθηκε αυτό σε δελτίο Τύπου στις 5 Μαρτίου 2008, η ένταξη της εν λόγω μονάδος στο ημερήσιο ενεργειακό πρόγραμμα θα οδηγήσει στην υποκατάσταση πανάκριβων εισαγωγών ρεύματος με εκτιμώμενο όφελος περί τα 7.000.000 ευρώ ετησίως. Επιπλέον η συμμετοχή της μονάδας στην ημερήσια αγορά ενδέχεται να οδηγήσει σε μείωση της οριακής τιμής του συστήματος. 
      Κατά συνέπεια δεν υφίσταται κερδοσκοπία σε βάρος της Δ.Ε.Η.. Η «ΑΛΟΥΜΙΝΙΟΝ ΤΗΣ ΕΛΛΑΔΑΣ» προμηθεύεται από τις 6 Μαρτίου 2008 ηλεκτρικό ρεύμα ως βιομηχανικός καταναλωτής με τιμολόγιο Α-150, όπως και όλοι οι βιομηχανικοί πελάτες της Δ.Ε.Η. στην υψηλή τάση.
      Έχετε πολλές φορές αναφερθεί κα στη σημερινή επερώτηση στην οριακή τιμή του συστήματος, έχετε δαιμονοποιήσει τον όρο και το θεωρείτε ως το δεινό που φταίει για όλα. 
      Κυρίες και κύριοι συνάδελφοι,  για την ανάπτυξη μιας υγιούς αγοράς ηλεκτρικής ενέργειας η τιμολόγηση της ενέργειας δεν μπορεί παρά να βασίζεται μόνο στο κόστος του προϊόντος που καταναλώνεται, δηλαδή στο κόστος που προκύπτει από την παραγωγή, μεταφορά και διανομή της ηλεκτρικής ενέργειας. Η οριακή τιμή του συστήματος πρέπει να αντικατοπτρίζει ακριβώς αυτό. Σε αντίθετη περίπτωση, αφ’ενός καταργείται η έννοια της αγοράς, καθώς δεν μπορεί να υπάρξει αγορά στην οποία η τιμή πώλησης του προϊόντος να είναι χαμηλότερη από το κόστος παραγωγής του, αφ’ετέρου οδηγεί τους παραγωγούς να λειτουργούν με βέβαιες ζημίες, ενώ ταυτόχρονα απομακρύνει όλους εκείνους που θα επιθυμούσαν να δημιουργήσουν νέες μονάδες παραγωγής, συμπεριλαμβανομένης και της Δ.Ε.Η.. Δεδομένης της σοβαρής έλλειψης  παραγωγικών μονάδων ηλεκτρισμού στη χώρα μας, η αποθάρρυνση επενδύσεων για νέες μονάδες θα ήταν καταστροφική για την εθνική οικονομία. 
      Το αποτυχημένο πρότυπο αγοράς που εισήγαγε ο ν. 2773/1999 δημιουργούσε τέτοιες στρεβλώσεις, ώστε δεν επέτρεψε την ορθολογική ανάπτυξη οποιασδήποτε αγοράς. Τις στρεβλώσεις αυτές επεχείρησε να άρει ο ν. 3175/2003 οι λεπτομέρειες του οποίου καθορίστηκαν με το νέο κώδικα διαχείρισης του συστήματος και συναλλαγών ηλεκτρικής ενέργειας του Μαΐου του 2005. Με το σχεδιασμό αυτόν εισήχθη το πρότυπο της χονδρεμπορικής αγοράς, το οποίο ήταν και το μόνο πρότυπο που είχε επιτυχία στις ευρωπαϊκές και διεθνείς αγορές με διάφορες παραλλαγές του. 
      Εσείς, τι είναι αυτό που προτείνετε, δεν μπορώ να καταλάβω, γιατί ποτέ ως τώρα δεν έχετε καταθέσει κάποια συγκεκριμένη πρόταση γι’ αυτό το θέμα. Μήπως στην επιδότηση της τιμής αυτής από τους φορολογούμενους, δηλαδή από τον προϋπολογισμό; Αυτό δεν είναι συμβατό ούτε με την ευρωπαϊκή αλλά ούτε και με την ελληνική νομοθεσία, παρά μόνο για τις ευπαθείς ομάδες του πληθυσμού για τις οποίες ήδη έχουν δρομολογηθεί κατάλληλα μέτρα. 
      Εμείς καταβάλλουμε σημαντικότατες προσπάθειες για την άρση των όποιων στρεβλώσεων στην αγορά ηλεκτρικής ενέργειας, για την αποκάλυψη του πραγματικού κόστους και τη λειτουργία  της παραγωγής και της πώλησής της σε συνθήκες υγιούς ανταγωνισμού, με σκοπό ακριβώς το όφελος των Ελλήνων καταναλωτών.
      Είναι φανερό, κυρίες και κύριοι συνάδελφοι, ότι η εν γένει επιχειρηματολογία σας για την επερώτηση που καταθέσατε είναι και άστοχη αλλά και ατεκμηρίωτη. Δεν προσφέρατε τίποτα δημιουργικό στον προβληματισμό για την ανάπτυξη της Δ.Ε.Η., όπως προσδοκούσα στην αρχή της συζήτησης, όπως σας ανέφερα. Η Κυβέρνηση με αίσθημα ευθύνης, με αποφασιστικότητα και σύνεση καταβάλλει τις απαιτούμενες προσπάθειες για τη λειτουργία μιας απελευθερωμένης αγοράς, με υγιή ανταγωνισμό για την ισχυροποίηση της «Δ.Ε.Η. Α.Ε.», ώστε να μπορεί να έχει πρωταγωνιστικό ρόλο  στη νέα εποχή των μεγάλων προκλήσεων και βεβαίως των μεγάλων αλλαγών. 
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, ερχόμενος το πρωί στη Βουλή άκουγα στα ραδιόφωνα τις συζητήσεις που γίνονται, όπου πολιτικοί, αναλυτές, επιστήμονες, καθηγητές, πανεπιστημιακοί και ακαδημαϊκοί και νέοι άνθρωποι επιχειρούν να προσεγγίσουν το λόγο αντίδρασης των νέων ανθρώπων αυτές τις μέρες. Είναι άραγε το γεγονός ότι αντιδρούν όλοι οι νέοι άνθρωποι στην εγκληματική πράξη ενός ανθρώπου της Αστυνομίας, ο οποίος στέρησε τη ζωή από ένα νέο παιδί; Φαίνεται πως όχι. Αυτό που προκύπτει από τις συζητήσεις και κυρίως από τις διευκρινίσεις που δίνουν οι ίδιοι οι μαθητές και οι νέοι άνθρωποι είναι ότι αισθάνονται ότι ζουν σε μια κοινωνία η οποία τους κοροϊδεύει, σε ένα πολιτικό σύστημα το οποίο λέει διαρκώς ψέματα, με μία Κυβέρνηση που δεν μπορεί να εγγυηθεί με τίποτα το μέλλον τους. Και αυτό δεν αφορά βεβαίως την εκπαιδευτική διαδικασία, την παιδεία ή κάποιον επί μέρους άλλον τομέα που έχει άμεση σχέση με τους μαθητές. Έχει άμεση σχέση με αυτό που αισθάνεται κάθε ελληνική οικογένεια στην καθημερινή της ζωή, στην οικονομική δραστηριότητα, στην εμπορική δραστηριότητα, σ’ αυτό που λέμε στη ζωή των Ελλήνων. 
      Παράδειγμα αυτής της πολιτικής της Κυβέρνησης είχαμε πριν από λίγο από την ομιλία του κυρίου Υπουργού, ο οποίος εγκαλούμενος από τους συναδέλφους του ΠΑ.ΣΟ.Κ. για την πολιτική της Κυβέρνησης στον τομέα της ενέργειας, στην τιμή του ηλεκτρικού ρεύματος, σ’ αυτό που ζει ο κάθε πολίτης, τις επιπτώσεις που έχει στην οικονομία, στην αγορά, στους οικογενειακούς προϋπολογισμούς, τι μας είπε; Αφού μας ευχαρίστησε για την ευκαιρία που του δώσαμε να έλθει στο Βήμα της Βουλής και να παρουσιάσει το τεράστιο κυβερνητικό έργο, κατανάλωσε όλο το χρόνο του όχι για να απαντήσει στα ερωτήματα, αλλά για να εξηγήσει ποιο είναι αυτό το έργο το οποίο βέβαια το βλέπει η Κυβέρνηση, το βλέπουν οι Υπουργοί αλλά ουδείς έτερος. Αυτό γίνεται σε όλους τους τομείς της κυβερνητικής πολιτικής. Αυτό βλέπει ο κόσμος. Γι’ αυτό αντιδρά ο κόσμος. Αυτό βλέπουν οι οικογένειες. Γι’ αυτό στενάζουν τα ελληνικά νοικοκυριά. Αυτό βλέπουν οι μαθητές. Γι’ αυτό αντιδρούν.
      Ας πάμε λοιπόν τώρα επί του συγκεκριμένου. Οικονομικά αποτελέσματα. Είναι ψευδής, κύριε Υπουργέ, η πληροφορία ότι υπάρχει συνεχής καθοδική πορεία στα οικονομικά αποτελέσματα της Δ.Ε.Η.; Είπατε ότι, δυστυχώς, φέτος έχουμε πρόβλημα. Μα η αλήθεια είναι ότι αν συγκρίνουμε  τα αποτελέσματα του τελευταίου εννεαμήνου, όπως ανακοινώθηκαν πριν από δύο εβδομάδες, η Δ.Ε.Η. καταγράφει ζημιές ύψους 244,6 εκατομμυρίων ευρώ και υπολογίζεται ότι μέχρι το τέλος του χρόνου, στο κλείσιμο του χρόνου θα ξεπεράσει τα 300.000.000 ευρώ ζημιές. Φέτος μόνο συμβαίνει αυτό; Τον προηγούμενο χρόνο; Τον πιο προηγούμενο χρόνο;
      Τι ακριβώς συμβαίνει; Από το 2004 όταν η Κυβέρνηση της Νέας Δημοκρατίας ήλθε στην εξουσία, η Δ.Ε.Η. είχε 256,2 εκατομμύρια καθαρά κέρδη του εννεαμήνου, την ίδια περίοδο δηλαδή. Και σήμερα τι έχει; Έχει 244,6 εκατομμύρια ζημιές. Αυτό είναι αποτέλεσμα της γενικής συγκυρίας; 
      Η αλήθεια είναι ότι καταφέρατε στα πέντε χρόνια να τη μετατρέψετε σε μια εταιρεία προβληματική, σε μια εταιρεία χωρίς αναπτυξιακό σχεδιασμό, η οποία καταρρέει μέρα με τη μέρα. Γιατί οι αριθμοί είναι αμείλικτοι. Αυτοί δεν λένε ψέματα. Ψέματα μπορεί να λένε οι Υπουργοί, αλλά οι αριθμοί παραμένουν ίδιοι. Οι ερμηνείες μπορεί να είναι λαθεμένες, αλλά οι αριθμοί παραμένουν πάντα σταθεροί. Και η αλήθεια είναι ότι η καθοδική πορεία των κερδών ξεκίνησε από το 2004 με πτώση 57% το 2005, 83% το 2006 και έφθασε να γίνει αυτή η πτώση που συνεχίζει από τότε μέχρι τώρα 212% στο πρώτο εξάμηνο του 2008. Επίσης η αλήθεια είναι όσον αφορά την πορεία της μετοχής, ότι αυτή στα πέντε χρόνια έχει απολέσει το 37,8% της αξίας της και η μέση τιμή της βρίσκεται σταθερά στις μέρες μας κάτω από τα 10 ευρώ για πολλούς μήνες, τους τελευταίους μήνες, πριν τη διεθνή κρίση –για να μην έλθει εδώ ξανά σαν αιτιολογία η διεθνής κρίση- και η εταιρεία έχει χάσει από κεφαλαιοποίηση περισσότερα από 6.000.000.000 ευρώ. 
      Και το ερώτημα είναι: υπάρχουν ευθύνες για τη μεγαλύτερη επιχείρηση της χώρας; Ποιος είναι ο χαμένος απ’ αυτή την κατάσταση; Ποιος είναι αυτός που καλείται να πληρώσει τα σπασμένα; Φυσικά ο Έλληνας πολίτης, ο ελληνικός λαός, που έχει έλθει τα τελευταία χρόνια αντιμέτωπος με όλες τις επιλογές σας σε όλους τους τομείς και βεβαίως με υπέρογκες και άνευ προηγουμένου αυξήσεις. 
      Είναι η πρώτη φορά, κυρίες και κύριοι συνάδελφοι, που στην Ελλάδα είχαμε στο οικιακό τιμολόγιο αύξηση 23,4% μέσα σε είκοσι δύο μόνο μήνες και συνολικά οι φορολογούμενοι από το 2005 έως σήμερα έχουν πληρώσει πάνω από 1.000.000.000 ευρώ. Πού είναι αυτά τα λεφτά; Έγιναν επενδύσεις; Αναπτύχθηκε η εταιρεία; Τι ακριβώς συνέβη; Τροφοδοτήθηκε η ανάπτυξη της χώρας; 
      Και αν δούμε τις συνέπειες των κυβερνητικών επιλογών στον πληθωρισμό και την ακρίβεια ταυτόχρονα –γιατί όπως γνωρίζετε, παίζει σημαντικότατο ρόλο η τιμή του ηλεκτρικού ρεύματος και η Δ.Ε.Η. στην κατάσταση της οικονομίας μας- τότε τα αποτελέσματα είναι τραγικά. Από το 2005 που αρχίζουν να γίνονται ορατά, που τα βλέπει ο κόσμος και η αγορά, τα αποτελέσματα από την εφαρμογή της νεοφιλελεύθερης πολιτικής σας η ακρίβεια καλπάζει, αλλά ο πληθωρισμός γίνεται ταξικός. Ο πληθωρισμός, δηλαδή, των χαμηλών εισοδημάτων, μέχρι 1.100 ευρώ το μήνα, έτρεχε το 2004 με 2,6% έναντι 2,9% του μέσου πληθωρισμού που προκύπτει από το γενικό δείκτη τιμών καταναλωτή. Η κατάσταση αυτή όμως αρχίζει να αλλάζει προοδευτικά και συνεχώς αυξάνεται από τότε μέχρι σήμερα, καθώς πέραν της αύξησης του πληθωρισμού, παρατηρήθηκαν ακόμα μεγαλύτερες αυξήσεις σε τιμές σε εκείνες τις κατηγορίες των αγαθών που έχουν τη μεγαλύτερη βαρύτητα στο καλάθι των φτωχών νοικοκυριών.
      Αυτή είναι η αλήθεια. Και την ίδια περίοδο έχουμε τις σημαντικότατες αυξήσεις στην τιμή του ρεύματος. Αυτή η εξέλιξη είναι που επιδείνωσε και επιδεινώνει ακόμη περισσότερο τα πραγματικά επίπεδα των χαμηλών εισοδημάτων. 
      Τώρα, σύμφωνα με τα στοιχεία της Εθνικής Στατιστικής Υπηρεσίας της Ελλάδος, την ίδια ακριβώς περίοδο οι αυξήσεις των τιμών των καυσίμων σε συνδυασμό με τις αυξήσεις των τιμολογίων της Δ.Ε.Η. είναι σχεδόν διπλάσιες στην Ελλάδα σε σχέση με την υπόλοιπη Ευρωζώνη, με ποιο αποτέλεσμα; Με αποτέλεσμα το κόστος της ενέργειας και οι δαπάνες λειτουργίας της κατοικίας να καθίστανται διπλάσια στην Ελλάδα από ότι στην υπόλοιπη Ευρώπη. Είναι προφανές, λοιπόν, ότι τα αίτια της διαφοράς αυτής δεν είναι αυτά που μας είπατε, κύριε Υπουργέ. Είναι αλλού. Οφείλονται πρώτα απ’ όλα στις συνθήκες των ολιγοπωλιακών καταστάσεων που διαμορφώνονται όλο και περισσότερο στην ελληνική αγορά στο σύνολό της και, βεβαίως, ο δεύτερος βασικός παράγων είναι η τιμολογιακή πολιτική της Δ.Ε.Η., η οποία μεταφέρει στους καταναλωτές τις ανεπάρκειες και τις καθυστερήσεις της Κυβέρνησης και των διοικήσεων της Δ.Ε.Η. στον τομέα της ενέργειας. 
      Ας πούμε δύο λόγια για την τιμολογιακή σας πολιτική. Η Κυβέρνηση της Νέας Δημοκρατίας, προκειμένου να αντισταθμίσει τις αρνητικές οικονομικές επιπτώσεις που υφίσταται η Δ.Ε.Η. εξαιτίας του τρόπου λειτουργίας της ημερήσιας αγοράς ηλεκτρικής ενέργειας -και αναφέρομαι στην οριακή τιμή του συστήματος, την οποία συνηθίζετε να ξεχνάτε- τι κάνει; Αναγκάζει την επιχείρηση να αγοράζει ακριβά την ηλεκτρική ενέργεια και να την πουλά φθηνά. Ταυτόχρονα, η Κυβέρνηση, σε συνεννόηση προφανώς με τη διοίκηση της Δ.Ε.Η., εφαρμόζει πολιτική αυξήσεων των τιμολογίων πάνω από τον πληθωρισμό, που δεν είναι όμως ικανή να αναχαιτίσει τη ραγδαία κάθοδο των οικονομικών αποτελεσμάτων της επιχείρησης και δικαιολογεί το υψηλό ποσοστό των αυξήσεων αυτών με την άνοδο των διεθνών τιμών -λέει- των καυσίμων, του πετρελαίου και του φυσικού αερίου και με την αγορά των δικαιωμάτων των ρύπων του διοξειδίου του άνθρακος, ισχυριζόμενη ότι σε αυτούς τους παράγοντες και μόνο σε αυτούς οφείλονται τα αρνητικά οικονομικά αποτελέσματα της Δ.Ε.Η.. Ακούσαμε τον κ. Αθανασόπουλο να υποστηρίζει κάτι τέτοιο εδώ στη Βουλή. 
      Βεβαίως, σας υπενθυμίζω, κυρίες και κύριοι συνάδελφοι, ότι, ανεξάρτητα από αυτά τα οποία λέει ο κύριος Υπουργός, ο κ. Αθανασόπουλος και οι υπόλοιποι, σύμφωνα με το επιχειρησιακό σχέδιο της επιχείρησης 2009-1014 που παρουσιάστηκε στις 18 Νοεμβρίου 2008, προβλέπεται σωρευτική αύξηση των τιμολογίων της ηλεκτρικής ενέργειας από το 2009 έως το 2013, πόσο λέτε; Κατά 23%. Σύμφωνα και με το σχέδιο, στην περίπτωση που θα ισχύσουν και οι κοινοτικές ρυθμίσεις που προωθούνται και συζητούνται μάλιστα σήμερα στο Συμβούλιο Κορυφής για την επιβάρυνση των εταιρειών ηλεκτροπαραγωγής με το 100% του κόστους των ρύπων που εκπέμπουν στην ατμόσφαιρα, τότε ξέρετε πόσο θα διαμορφωθούν αυτές οι αυξήσεις; Στο 35%. 
      Ποιος, λοιπόν, είναι ο σχεδιασμός των επιχειρήσεων με βάση αυτές τις εκτιμήσεις; Ποιος μπορεί να είναι ο σχεδιασμός των νοικοκυριών και των οικογενειακών προϋπολογισμών; Ποιος είναι ο ενεργειακός σχεδιασμός της χώρας; Ακούμε ότι υπάρχει ενεργειακός σχεδιασμός. Το μόνο που γνωρίζουμε εμείς, γιατί δεν ξέρω αν γνωρίζετε κάτι άλλο εσείς, είναι αυτό το οποίο έχετε παρουσιάσει και στη Βουλή και παντού. Είναι η γνωστή έκθεση ιδεών όπου καταγράφονται οι γενικές πληροφορίες που υπάρχουν σε όλο τον κόσμο, σε όλα τα sites,  σε όλα τα Μέσα Μαζικής Ενημέρωσης και σε όλους τους αναλυτές, σχετικά με τις τάσεις της λειτουργίας της ενεργειακής αγοράς του κόσμου, της παγκόσμιας ενεργειακής αγοράς. 
      Εδώ, όμως, ποιο είναι το σχέδιο που πρέπει να έχει υπ' όψιν του ο Έλληνας πολίτης, ο Έλληνας επιχειρηματίας, ο Έλληνας καταναλωτής; Εδώ έχουμε ανυπαρξία σχεδιασμού, έχουμε απροσδιόριστη προοπτική για τον ενεργειακό τομέα της χώρας μας, έχουμε εμφανή έλλειψη πολιτικής βούλησης. Έχουμε απόλυτη αδράνεια, η οποία έχει οδηγήσει στην αδυναμία εξασφάλισης της ενεργειακής επάρκειας για τη χώρα και ταυτόχρονα που επιτρέπει την κερδοσκοπία. Ο μακροχρόνιος ενεργειακός σχεδιασμός απουσιάζει. Και απουσιάζει με ευθύνη της Κυβέρνησης και μάλιστα τη στιγμή που σημειώνονται ραγδαίες εξελίξεις στο παγκόσμιο ενεργειακό τοπίο και η χώρα μας έπρεπε ήδη να έχει χαράξει με σαφήνεια τις προτεραιότητές της σ' αυτόν τον τομέα.
      Υπάρχει όμως και το χειρότερο, ότι, όπως φαίνεται, επειδή ο Υπουργός μάς είπε ότι εμείς δεν αντιλαμβανόμαστε τις αλλαγές οι οποίες συντελούνται με βάση τη νομοθεσία, με βάση τη λειτουργία της απελευθέρωσης της αγοράς ενέργειας, εκείνο το οποίο εγώ διαπιστώνω είναι ότι η Κυβέρνηση έχει αφήσει το μακροχρόνιο ενεργειακό σχεδιασμό στις δυνάμεις της αγοράς. Μπορείτε να μου υποδείξετε σε ποιο σημείο της κοινοτικής νομοθεσίας, της οδηγίας και του αντίστοιχου νόμου προβλέπεται ότι ο ενεργειακός σχεδιασμός αφορά τις δυνάμεις της αγοράς, όπως δηλώνει ο Υπουργός στη Βουλή, στη συνεδρίαση της Διαρκούς Επιτροπής Παραγωγής και Εμπορίου την 1η Οκτωβρίου, πριν από δυόμισι μήνες κατά τη συζήτηση της αντίστοιχης εκθέσεως που έγινε; Διαβάζω τα λόγια του: «Ο προσδιορισμός των ποσοστών συμμετοχής της κάθε μιας από τις παραπάνω πηγές στο σύνολο της ηλεκτροπαραγωγής δεν είναι ούτε εύκολος ούτε αναγκαίος. Τα ποσοστά συμμετοχής στο ισοζύγιο των διαφόρων καυσίμων σε όλες τις απελευθερωμένες αγορές αφορούν τους παραγωγούς, οι οποίοι αποφασίζουν ελεύθερα για τις επενδύσεις τους, οι οποίοι αναλαμβάνουν τους σχετικούς κινδύνους». Γενικά, σωστή θεωρητική τοποθέτηση. Πρακτικά όμως ξεχνάει ο Υπουργός προφανώς ότι η Δ.Ε.Η. είναι ένας παράγων της αγοράς, είναι ένας από τους παίκτες της αγοράς, ο οποίος και αυτός μπορεί να λειτουργεί προς όφελος αυτού που εξυπηρετεί, δηλαδή του δημοσίου συμφέροντος. Γιατί μην ξεχνάμε ότι αυτή η οδηγία της απελευθέρωσης της αγοράς, την οποία είχα την τιμή εγώ να εισηγηθώ σε ευρωπαϊκό επίπεδο, βασίζεται ακριβώς πάνω σ' αυτό, στην εξυπηρέτηση του δημοσίου συμφέροντος από τη μία πλευρά και των κανόνων του υγιούς ανταγωνισμού από την άλλη. Και αυτό τι σημαίνει στην πράξη; Σημαίνει ότι δίνει στη Δ.Ε.Η. τη δυνατότητα να λειτουργεί, να επενδύει, να επιχειρεί, δηλαδή, σε μια αγορά απελευθερωμένη, με ίδιους κανόνες με τους άλλους, αλλά διατηρώντας -και αυτή είναι η πρόβλεψη όλων των κυβερνήσεων για όλες τις εταιρείες δημοσίου συμφέροντος στον αντίστοιχο τομέα της ενέργειας σε ευρωπαϊκό επίπεδο- να προβλέπει με ποιον τρόπο θα επηρεάζει τη λειτουργία της αγοράς προς όφελος του δημοσίου συμφέροντος. Κάνει κάτι τέτοιο εδώ η Δ.Ε.Η.; Όχι. Ποιος είναι ο επιχειρησιακός σχεδιασμός της Δ.Ε.Η.; Κανένας. Ποια ήταν η επιλογή για τις επενδύσεις της Δ.Ε.Η.; Κανένας. 
      Ακούσαμε τον κύριο Υπουργό προηγουμένως να αναφέρεται σε επενδύσεις που «θα» γίνουν. Κύριε Υπουργέ, σας διαβεβαιώ: Και ο προκάτοχός σας εδώ σε αυτήν την Αίθουσα από το 2004 μέχρι σήμερα έλεγε ακριβώς τα ίδια. Βλέπετε κάτι να έχει γίνει στα πέντε χρόνια; Δεν έχει γίνει τίποτα. Σας διαβεβαιώ, λοιπόν, ότι όλος ο κόσμος, ο κόσμος της αγοράς, ο κόσμος των επιχειρήσεων, ο κόσμος της Δ.Ε.Η., οι εργαζόμενοι της Δ.Ε.Η., το σύνολο του ελληνικού λαού, ένα πράγμα ξέρει, ότι η επιλογή της μη επένδυσης στη Δ.Ε.Η. είναι πολιτική επιλογή της Νέας Δημοκρατίας. Αυτή είναι η αλήθεια. Είναι πολιτική επιλογή. Είναι πολιτική απαξίωση της εταιρείας. Είναι πολιτική που οδηγεί τη Δ.Ε.Η. στο μαρασμό και κυρίως στο να περιορίζεται ο χώρος της λειτουργίας της στην απελευθερωμένη αγορά υπέρ των άλλων συμφερόντων που λειτουργούν και εκείνα μέσα στην αγορά. 
      Και το χειρότερο όλων είναι αυτό το οποίο βλέπουν όλοι. Βλέπουν ότι η Κυβέρνηση παραμένει απαθής και παρακολουθεί μία κατάσταση η οποία εξελίσσεται μέσα στον περίβολο της Δημόσιας Επιχείρησης Ηλεκτρισμού. Η Κυβέρνηση εμφανίζεται ως θεατής σε αγώνα πυγμαχίας, όπου παρακολουθεί τη σύγκρουση των γιγάντων, των φίλιων οικονομικών της συμφερόντων. Τυχαίνει όλα τα συμφέροντα που δραστηριοποιούνται στο χώρο της Δ.Ε.Η. να είναι φίλια συμφέροντα προς τη Νέα Δημοκρατία. Παρακολουθεί, λοιπόν, τη σύγκρουσή τους για το ποιος θα πάρει το μεγαλύτερο μέρος της Δ.Ε.Η. ως λάφυρο, για το ποιος θα πάρει όχι το μεγαλύτερο μέρος της αγοράς ενέργειας στην Ελλάδα, που στο κάτω-κάτω της γραφής είναι θεμιτή επιδίωξη στο πλαίσιο του ανταγωνισμού, αλλά εδώ πέρα είναι πώς θα περιορίσουμε το χώρο της Δ.Ε.Η., πώς θα απαξιώσουμε την εταιρεία και πώς θα πάρουμε από τα «ιμάτια» της Δ.Ε.Η. τα περισσότερα και θα τα εντάξουμε στο δικό μας, στο δικό τους, των φίλιων οικονομικών συμφερόντων της Νέας Δημοκρατίας, επιχειρηματικό σχεδιασμό. 
      Αυτή την πραγματικότητα δυστυχώς δεν μπορείτε να την ανατρέψετε, κύριε  Υπουργέ. Είναι η πραγματικότητα την οποία βλέπουμε όλοι,  βλέπει όλη η Ελλάδα, όλος ο ελληνικός λαός και -το χειρότερο όλων- αυτή η πραγματικότητα κοστίζει πολλά. Κοστίζει στον Έλληνα πολίτη σήμερα, αλλά κοστίζει στο δημόσιο συμφέρον συνολικά και κυρίως κοστίζει στο μέλλον της χώρας μας. Αυτή την πραγματικότητα, δυστυχώς, απεδείχθη ότι η Κυβέρνηση της Νέας Δημοκρατίας ούτε θέλει ούτε μπορεί να την ανατρέψει, γι’ αυτό και καλά θα κάνετε, εάν πράγματι σας ενδιαφέρει το συμφέρον της χώρας, να διευκολύνετε εκείνους που πράγματι μπορούν και θέλουν να επιτύχουν σε μία Ελλάδα που της αξίζει, που μας αξίζει. Δυστυχώς αποδείξατε ότι εσείς ενδιαφέρεστε μόνο για την Ελλάδα των δικών σας συμφερόντων, τίποτε άλλο. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Συνεχίζουμε με τον Κοινοβουλευτικό Εκπρόσωπο της Νέας Δημοκρατίας κ. Ιωάννη Γιαννέλλη-Θεοδοσιάδη.
      	ΙΩΑΝΝΗΣ ΓΙΑΝΝΕΛΛΗΣ - ΘΕΟΔΟΣΙΑΔΗΣ: Ευχαριστώ, κυρία Πρόεδρε.
      Θεωρώ χρέος μου απέναντι στην αλήθεια και σε όσους μας ακούν να δώσω κάποιες απαντήσεις σε συναδέλφους επερωτώντες του ΠΑ.ΣΟ.Κ., οι οποίοι μου έδωσαν την αίσθηση ότι είτε κινούνται εκτός πραγματικότητας, εκτός του σημερινού πολιτικού χώρου, είτε αποκρύπτουν την αλήθεια. Αυτή την αίσθηση μου δώσατε. 
      	Ελέχθη προηγουμένως από τον κ. Χρυσοχοϊδη και από την κ. Αντωνίου ότι «ξεπουλάμε δημόσια περιουσία» και ότι επιχειρεί η Κυβέρνηση να βάλει τους ξένους συνεταίρους στη Δ.Ε.Η.. Για να δούμε λοιπόν αν έγινε αυτό και ποιοι το έκαναν. Κι είναι καιρός πια να βγει προς τα έξω η πραγματική εικόνα της Αξιωματικής Αντιπολίτευσης. Γιατί δεν έχετε να προσθέσετε κάτι θετικό, καμμία πρόταση. Απλώς λέτε κουβέντες για να δημιουργήσετε πρόβλημα, χωρίς να αντιστοιχεί στην πραγματικότητα. 
      	Σήμερα η Δ.Ε.Η. βρίσκεται στο ελληνικό Χρηματιστήριο. Ποιοι επώλησαν τη Δ.Ε.Η.; Αυτό είναι το πρώτο ερώτημα. Εγώ δεν θα πω  αυτό που είπε η κ. Αντωνίου, ότι «ξεπουλήθηκε» δημόσια περιουσία. Εγώ θα πω ότι «επώλησε». Ποιος επώλησε τη Δ.Ε.Η.; Με τρεις μετοχοποιήσεις το ΠΑ.ΣΟ.Κ. έδωσε το 49% της Δ.Ε.Η. στο ελληνικό Χρηματιστήριο. Άρα, λοιπόν, εσείς πουλήσατε και καλά κάνατε, κατά τη δική μου άποψη. Γιατί εμείς είμαστε υπέρ των ιδιωτικοποιήσεων, υπέρ των αποκρατικοποιήσεων. Με μια διαφορά: ότι εμείς το γράφουμε στο πρόγραμμά μας, το διακηρύττουμε δημόσια. Αλλά εσείς δεν έχετε το πολιτικό θάρρος να το πείτε δημόσια. Και αυτό είναι έλλειμμα για τη δημοκρατία. Όταν η Αξιωματική Αντιπολίτευση δεν λέει αυτά τα οποία έχει σκοπό να κάνει και τα αποκρύπτει, αυτό αποτελεί έλλειμμα για την ίδια τη δημοκρατία. 
      	Ήρθε λοιπόν το ΠΑ.ΣΟ.Κ. κι έδωσε το 49%. Ερωτώ: επώλησε από τη Δ.Ε.Η., από την περιουσία της Δ.Ε.Η. έστω και 1% η Νέα Δημοκρατία; Το 51% παραμένει ατόφιο στην ιδιοκτησία του ελληνικού δημοσίου. Εσείς πουλήσατε λοιπόν –και δεν θα πω «ξεπουλήσατε»- τη Δ.Ε.Η..
      Είπε ο κ. Χρυσοχοϊδης ότι επεχείρησε να βάλει ξένους συνεταίρους στη Δ.Ε.Η.. Μπήκαν ξένοι συνεταίροι στη Δ.Ε.Η.. Ποιοι έτρεχαν το 2001 στο Λονδίνο, στη Φραγκφούρτη, στο Μιλάνο και σε άλλες ευρωπαϊκές χώρες, για να βρουν επενδυτές να αγοράσουν τις μετοχές της Δ.Ε.Η., να βάλουν συνεταίρους στη Δ.Ε.Η. ξένους κι όχι Έλληνες; Ο τότε Υπουργός Οικονομίας κ. Χριστοδουλάκης μαζί με τον τότε Διοικητή της Δ.Ε.Η. κ. Νέζη. Αν αμφιβάλλει κάποιος, έχω εδώ τα στοιχεία και μπορώ να του τα δώσω οποιαδήποτε στιγμή. 
      	ΧΡΗΣΤΟΣ ΠΑΠΟΥΤΣΗΣ: Τι κάνανε;
      	ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Πούλησαν τη Δ.Ε.Η.. Αυτό έκαναν. 
      	ΧΡΗΣΤΟΣ ΠΑΠΟΥΤΣΗΣ: Πού; Πώς το κάνανε;
      	ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Πώς το έκαναν; Θα μας πείτε εσείς πώς το έκαναν. Είναι γνωστό πώς το κάνανε. 
      	ΧΡΗΣΤΟΣ ΠΑΠΟΥΤΣΗΣ: Γιατί λέτε ψέματα; Γιατί λέτε μεγάλες ανακρίβειες;
      	ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ:  Όχι. Δεν λέω ψέματα. Λέω αυτό: το 49% το πουλήσατε; Το πουλήσατε. Πείτε το.
      	ΧΡΗΣΤΟΣ ΠΑΠΟΥΤΣΗΣ: Παρουσίαση των μετοχών έκαναν. 
      	ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ:  Παρουσίαση των μετοχών. 
      	ΠΡΟΕΔΡΕΥΟΥΣΑ (Βέρα Νικολαΐδου): Κύριοι Κοινοβουλευτικοί Εκπρόσωποι, παρακαλώ όχι διάλογο μεταξύ σας!
      	ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ:  Παρακαλώ, κυρία Πρόεδρε.
      Κύριε Παπουτσή, όταν λέτε ότι μία τράπεζα, η Εθνική, που πήγε στην Αμερική ή άλλες τράπεζες, παρουσιάζει στους ξένους επενδυτές τις μετοχές και την κατάσταση της Δ.Ε.Η. τι σημαίνει αυτό; Τους προσκαλεί να αγοράσουν τις μετοχές.
      	ΧΡΗΣΤΟΣ ΠΑΠΟΥΤΣΗΣ: Παρουσίαση  μετοχών στις διεθνείς χρηματαγορές έκαναν, ως όφειλαν να κάνουν. 
      	ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Και καλά κάνατε. Δεν είναι κακό αυτό που κάνατε. Αλλά να μάθετε να λέτε την αλήθεια. Τι θα πει αυτό; Γιατί πήγαν έξω να δείξουν στους επενδυτές την οικονομική κατάσταση της Δ.Ε.Η. και την αξία των μετοχών; 
      	ΧΡΗΣΤΟΣ ΠΑΠΟΥΤΣΗΣ: Όφειλαν να το κάνουν. 
      	ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ:  Οφείλατε να το κάνετε. Βεβαίως και οφείλατε. Αλλά αυτή είναι η δική μας η πολιτική και εμείς το λέμε όταν το κάνουμε. Εσείς δυστυχώς λέτε ότι ξεπουλιέται δημόσια περιουσία. 
      Όσον αφορά τον Ο.Τ.Ε., πουλήσατε το 66% του Ο.Τ.Ε., ναι ή όχι; Πουλήσαμε εμείς το 3% και μιλάτε για ξεπούλημα του Ο.Τ.Ε.. Γιατί τα λέτε αυτά; Εγώ δεν θα πω τίποτα για το Κ.Κ.Ε.. Εγώ χαίρομαι. Έχει τελείως αντίθετη άποψη για τα θέματα αυτά: δεν πρέπει να γίνονται ιδιωτικοποιήσεις, δεν πρέπει να γίνονται αποκρατικοποιήσεις. Συμφωνώ. Εσείς όμως γιατί δεν το περνάτε στο πρόγραμμά σας; Γιατί δεν έχετε το πολιτικό θάρρος να το πείτε δημόσια; 
      Πάμε σ’ ένα άλλο θέμα τώρα. Γιατί είπατε ότι ήταν επί ΠΑ.ΣΟ.Κ. κερδοφόρος. Από την πώληση της Δ.Ε.Η. εισπράξατε 1.230.000.000. Ναι ή όχι; Βεβαίως, τα εισπράξατε. Και αν μεν τα χρήματα αυτά πήγαιναν σε επενδύσεις, θα έλεγε κανείς ότι πολύ καλά κάνατε. Πού πήγε το 1.230.000.000, για την ακρίβεια το 1.230.000.000; Πήγαν για να καλύψετε τα ελλείμματα του ταμείου των ασφαλισμένων στη Δ.Ε.Η.. Δεν πήγαν για την ανάπτυξη. Τα χρέη συσσωρεύονταν τότε στο ταμείο και πήγατε εσείς το δημόσιο πλούτο και τον καταθέσατε για να καλυφθούν τα ελλείμματα στο ταμείο των ασφαλισμένων της Δ.Ε.Η.. Είναι αλήθεια ή ψέματα; Κι αν αμφιβάλλει κανείς, έχω εδώ τις εφημερίδες της εποχής αυτής, την «ΕΛΕΥΘΕΡΟΤΥΠΙΑ», για να μην νομίζει κανείς ότι πάμε σε κάποια άλλη σημερινή κυβερνητική εφημερίδα, η οποία στηρίζει το δικό μας χώρο. Αυτή λοιπόν είναι η πραγματικότητα και οφείλετε να τα πείτε αυτά τα πράγματα. 
      	Τι κάνατε λοιπόν; Παρά το γεγονός ότι πουλήθηκε η μισή σχεδόν Δ.Ε.Η. και πήρατε περίπου ένα δισεκατομμύριο τριακόσια -αυτά πήγαν εκεί που σας είπα προηγουμένως- κάνατε και κάτι άλλο, το οποίο υποθήκευσε το μέλλον της Δ.Ε.Η.. Τι κάνατε; Δανειστήκατε 906.000.000 ευρώ, παρά το γεγονός ότι εισπράξατε όλα αυτά τα χρήματα -κι εδώ έχω πάλι τα στοιχεία για οποιονδήποτε συνάδελφο αμφιβάλλει- και χρεώσατε, ουσιαστικά υποθηκεύσατε το μέλλον της Δ.Ε.Η.. Και μιλάτε για κερδοφορία; Και να σας πω και κάτι άλλο, πολύ άσχημο που κάνατε; Παρά το γεγονός ότι εισπράχθηκαν όλα αυτά τα χρήματα από τη Δ.Ε.Η., παρά το γεγονός ότι με εγγύηση του ελληνικού δημοσίου δόθηκαν ως δάνειο τα 906.000.000 που ανέφερα προηγουμένως, παρά το γεγονός αυτό, το Δεκέμβρη του 2003 κάνετε αύξηση των τιμολογίων κατά 3% και το Νοέμβρη, που είχε προηγηθεί, κατά 2,5%. Αυτά γιατί τα αποκρύπτετε από τον ελληνικό λαό; Αυτή είναι η πραγματικότητα και οφείλετε να ξέρετε κι οφείλει να ξέρει και ο ελληνικός λαός πού βρισκόταν η κατάσταση τη Δ.Ε.Η. όταν την παρέλαβε η Νέα Δημοκρατία. 
      	Δεν θα αναφερθώ σ’ αυτό που είπε ο κ. Τσιρώνης για τον επιχειρηματία Μυτιληναίο. Εγώ δεν θα αναφερόμουν σε κανένα όνομα. Αναφέρθηκε εκείνος. Αλλά θα του απαντήσω ότι 24 Δεκεμβρίου του 2003, νομίζω, ασκήθηκε ποινική δίωξη από την εισαγγελέα τότε, την κ. Θεοδωροπούλου, εναντίον όλου του  Διοικητικού Συμβουλίου της Δ.Ε.Η. για χαριστικές πράξεις προς τη «ΜΕΤΚΑ», προς τον Όμιλο Μυτιληναίου. Ναι ή όχι; Μην αναφέρετε, λοιπόν, ονόματα, γιατί έχουμε τις απαντήσεις. Κι όχι μονάχα αυτό. Προηγήθηκε για την ελβετική «ATEL», -ξέρετε τι είχε συμβεί- και πάρα πολλά τα οποία δεν έχω το χρόνο να τα αναφέρω. 
      	Τελειώνοντας όμως θα ήθελα να πω κάτι άλλο, σ’ αυτό που αναφέρθηκε ο κ. Παπουτσής, για την πτωτική πορεία της μετοχής της Δ.Ε.Η.. Καλά, ζείτε σε άλλο κόσμο; 
      ΧΡΗΣΤΟΣ ΠΑΠΟΥΤΣΗΣ: Όχι βέβαια. 
      	ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Ασφαλώς και δεν ζείτε, ε; Και αυτό είναι το χειρότερο. Διότι αν ζείτε εδώ θα έπρεπε, κύριε Παπουτσή, να γνωρίζετε ότι το ελληνικό Χρηματιστήριο ακολουθώντας όλα τα χρηματιστήρια του κόσμου, έχει καταρρεύσει. Υπάρχει κατάρρευση του αμερικανικού χρηματιστηρίου, του χρηματιστηρίου του Λονδίνου, του δείκτη Nikkei. Όλα τα χρηματιστήρια του κόσμου βρίσκονται υπό κατάρρευση. Και η μόνη μετοχή που αντέχει είναι η μετοχή της Δ.Ε.Η.. Έπρεπε να έχετε το θάρρος να το πείτε. Είναι 12,5 περίπου ευρώ η σημερινή τιμή της, αν κοιτάξετε το Χρηματιστήριο. Ήταν στόχος τα 22 ευρώ. Όταν λοιπόν η «ηγέτης» του ελληνικού Χρηματιστηρίου, που είναι η Εθνική Τράπεζα, έχει κατέβει τρεις φορές κάτω από την αξία της…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε. 
      	ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Τελειώνω, κυρία Πρόεδρε. 
      Ήταν 48 ευρώ η τιμή της και σήμερα κατέβηκε κάτω από τα 13 ευρώ, ακολουθώντας τις διεθνείς εξελίξεις. Τρεις φορές και πλέον κατέβηκε κάτω. Η Δ.Ε.Η. στέκεται στο ύψος της και τις τελευταίες μέρες που υπάρχει μια πλαγιοκαθοδική τάση του ελληνικού χρηματιστηρίου, βλέπουμε ότι η μόνη η οποία ανεβαίνει είναι η Δ.Ε.Η.. Μην απαξιώνετε τη Δ.Ε.Η.! Αποτελεί δημόσια περιουσία. Την πουλήσατε -καλά κάνατε- αλλά εμείς θα την οδηγήσουμε στην κερδοφορία, διότι ασκούμε μια πολιτική η οποία είναι φιλολαϊκή πολιτική.
      Ευχαριστώ, κυρία Πρόεδρε. 
      	ΠΡΟΕΔΡΕΥΟΥΣΑ (Βέρα Νικολαΐδου): Κι εγώ ευχαριστώ.
      Το λόγο έχει  ο Κοινοβουλευτικός	 Εκπρόσωπος του Κομμουνιστικού Κόμματος Ελλάδας κ. Καραθανασόπουλος. 
      	 ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κυρία Πρόεδρε. 
      Κυρίες και κύριοι Βουλευτές, η σημερινή συζήτηση χαρακτηρίζεται από μια έντονη κριτική από μεριάς, μέχρι τώρα, του κόμματος της Αξιωματικής Αντιπολίτευσης ως προς την Κυβέρνηση, κατηγορώντας την για απουσία. Όμως αυτή την απουσία εμείς δεν την βλέπουμε. Εμείς βλέπουμε, αντίθετα, μια ένταση της αστυνομοκρατίας και του αυταρχισμού, αλλά και αξιοποίηση της τυφλής βίας για να απαντήσουν στους δίκαιους νεανικούς και λαϊκούς αγώνες μπροστά στα αδιέξοδα, στα προβλήματα, στην όξυνση των προβλημάτων που βιώνει η νεολαία, οι εργαζόμενοι, η λαϊκή οικογένεια ως απόρροια των πολιτικών που με συνέπεια εφαρμόζει και η σημερινή Κυβέρνηση αλλά εφάρμοσαν διαχρονικά και οι προηγούμενες κυβερνήσεις. 
      Αυτού του είδους η κριτική, η απουσία δηλαδή, εστιάζεται απέναντι στην Κυβέρνηση όσον αφορά και την ενεργειακή της πολιτική ή, στην καλύτερη περίπτωση, ως αδυναμία διαχείρισης ή τις ευθύνες του προέδρου της «Δ.Ε.Η. Α.Ε.» και διευθύνοντος συμβούλου.
      Επιτρέψτε μας να πούμε ότι αυτή η κριτική είναι άσφαιρη, όσο και αν παρουσιάζει οξυμένα χαρακτηριστικά. Και όχι μόνο είναι άσφαιρη, είναι και βαθύτατα αποπροσανατολιστική, γιατί προσπαθεί να αποκρύψει τη σύμπλευση που υπάρχει σήμερα –και όχι μόνο σήμερα, αλλά και διαχρονικά- ανάμεσα στην Κυβέρνηση και στην Αξιωματική Αντιπολίτευση και όσον αφορά και τα ενεργειακά ζητήματα, τη συμφωνία την οποία έχουν επιδείξει σε στρατηγικό επίπεδο. Ποιο είναι αυτό το επίπεδο; Είναι η συμφωνία τους όσον αφορά την προώθηση των αναδιαρθρώσεων στην εγχώρια αγορά και στον τομέα της ηλεκτρικής ενέργειας. Νέα Δημοκρατία και ΠΑ.ΣΟ.Κ. από κοινού, μαζί, ψήφισαν και την πρώτη ρύθμιση, αλλά και όλες τις ρυθμίσεις της απελευθέρωσης του τομέα της ηλεκτρικής ενέργειας, της υλοποίησης και της εφαρμογής αυτής της ευρωενωσιακής πολιτικής, αλλά και για την κατάργηση του κρατικού μονοπωλίου της Δ.Ε.Η.. 
      Και βεβαίως εμείς δεν καλλιεργούμε αυταπάτες όσον αφορά το ρόλο του κρατικού μονοπωλίου. Διευκόλυνε τη δράση του μεγάλου κεφαλαίου, δημιούργησε τις κατάλληλες υποδομές από χρήματα των Ελλήνων φορολογούμενων. Παρ’ όλα αυτά, όμως, η ιδιωτικοποίηση αυτού του κρατικού μονοπωλίου επιτάχυνε τις αρνητικές εξελίξεις των πραγμάτων. Προπαγάνδιζαν από κοινού τα κόμματα που ταυτίζονταν με τη λογική της απελευθέρωσης για τα ευεργετικά αποτελέσματα του ελεύθερου ανταγωνισμού. Πολύ σύντομα, όμως, αποδείχθηκε ότι όλα αυτά ήταν ένας μύθος, μια απάτη. Σήμερα οι μύθοι της αστικής προπαγάνδας καταρρέουν ο ένας μετά τον άλλον. 
      Πού οδήγησε η απελευθέρωση; Πρώτον, στον αυξανόμενο έλεγχο της αγοράς από μια χούφτα μονοπωλιακούς ομίλους σε επίπεδο Ευρωπαϊκής Ένωσης. Είναι ή δεν είναι πραγματικότητα; Βεβαίως. Πέντε ισχυροί μονοπωλιακοί όμιλοι ελέγχουν το 60% της αγοράς της ηλεκτρικής ενέργειας σε ευρωενωσιακό επίπεδο. Δημιουργία καρτέλ.
      Δεύτερον, έχουμε τη συμμαχία ανάμεσα στο ελληνικό και στο ξένο κεφάλαιο για τη διανομή της εγχώριας πίτας. Και αλήθεια, έπιασε ο πόνος το κεφάλαιο, είτε το εγχώριο είτε το αλλοδαπό, για να έχει ενεργειακή επάρκεια η χώρα μας, για να έχει φθηνή ενέργεια η λαϊκή οικογένεια; Όχι. Τα κέρδη τους θέλουν να διασφαλίσουν και μάλιστα αυτή η συμμαχία, αυτή η είσοδος του ιδιωτικού και ξένου κεφαλαίου έγινε με την αδρή κρατική στήριξη όχι μόνο όσον αφορά τη χρηματοδότηση των επενδύσεων -έως 60% φτάνει σε ονομαστικές τιμές, γιατί σε πραγματικές ξεπερνάει και το 100%- αλλά και ταυτόχρονα και με δύο κορυφαίες επιλογές: Πρώτον, τη σύναψη συμβάσεων διαθεσιμότητας ισχύος μεταξύ κράτους και ιδιωτών, που διασφαλίζουν στους ιδιωτικούς ομίλους για δώδεκα τουλάχιστον χρόνια ότι αν δεν μπορούν να πουλήσουν στην πράξη ηλεκτρικό ρεύμα σε ανταγωνιστική τιμή, στη χονδρική αγορά ενέργειας και, δεύτερον, με την ίδρυση της ημερήσιας κρατικής χονδρεμπορικής αγοράς ενέργειας, δηλαδή τον καθορισμό της οριακής τιμής, η οποία αυξάνεται με ραγδαίους ρυθμούς για να αγοράζει η Δ.Ε.Η. ακριβό ρεύμα και να το πουλάει φθηνά. Το παράδειγμα της «ΑΛΟΥΜΙΝΙΟΥΜ ΤΗΣ ΕΛΛΑΔΟΣ» είναι το τελευταίο και το πιο τρανό. 
      (Στο σημείο αυτό την Προεδρική Έδρα καταλαμβάνει ο  ΣΤ΄ Αντιπρόεδρος της Βουλής κ.  ΙΩΑΝΝΗΣ ΔΡΑΓΑΣΑΚΗΣ)
      Έτσι, λοιπόν, αυτή η διαδικασία διευκόλυνε την είσοδο των ιδιωτικών ομίλων στην αγορά ηλεκτρικής ενέργειας και ταυτόχρονα με τη δημιουργία της ενεργειακής κοινότητας στη Νοτιοανατολική Ευρώπη, που το 2005 το χειροκρότησε και το ΠΑ.ΣΟ.Κ. και η Νέα Δημοκρατία, δρομολόγησε την ελεύθερη και ανεμπόδιστη κίνηση κεφαλαίων και ενεργειακών εμπορευμάτων. Άρα, λοιπόν, γιατί ο πόνος σήμερα για τους εισαγωγείς ηλεκτρικής ενέργειας, αφού τότε αυτό θα ήταν το αποτέλεσμα; 
      Δεύτερο ζήτημα. Αυξήθηκε, ακριβώς εξαιτίας αυτής της απελευθέρωσης, ο βαθμός εκμετάλλευσης των εργαζομένων με δέσμη μέτρων: Εντατικοποίηση της εργασίας με κίνδυνο στην ασφάλεια ζωής, μείωση τον αριθμό των εργαζομένων, ελαστικοποίηση του χρόνου εργασίας, αλλά και ανατροπή των εργασιακών σχέσεων. Οι εργολάβοι είναι σημερινό φαινόμενο; Οι ελαστικές εργασιακές σχέσεις χαρακτηρίζουν μόνο τη σημερινή Κυβέρνηση; Και αυτό δεν είναι και ελληνική πρωτοτυπία. Σε πανευρωπαϊκό επίπεδο ο αριθμός των εργαζομένων στη Δ.Ε.Η. μειώθηκε από το 1993, ξεπέρασε το 28%, σε επίπεδο Ευρωπαϊκής Ένωσης ξεπερνάει το 40%. Ωφελήθηκε μήπως η λαϊκή οικογένεια; Όχι. Γιατί είχαμε αύξηση της τιμής του ηλεκτρικού ρεύματος που ξεπερνάει τον πληθωρισμό και όχι μόνο στη χώρα μας, αλλά και σε ευρωενωσιακό επίπεδο. Δανία, Βρετανία, Σουηδία έχουμε αυξήσεις που ξεπερνούν το 90% τη τελευταία πενταετία. Εξυπηρετήθηκε μήπως ο ενεργειακός σχεδιασμός; Όχι. Γιατί η επάρκεια γίνεται προς όφελος της κερδοφορίας και όχι των αναγκών. Αλλά και το μείγμα του ενεργειακού πακέτου είναι τέτοιο που να αξιοποιεί την κερδοφορία του κεφαλαίου.
      Έτσι, λοιπόν, η λογική «κερδοφόρα ή ζημιογόνα Δ.Ε.Η.» για το Κ.Κ.Ε. είναι ψευτοδίλημμα, γιατί είτε κερδοφόρα η Δ.Ε.Η. είτε ζημιογόνα και στη μια και στην άλλη περίπτωση ο λαός την πληρώνει είτε άμεσα, μέσω των υψηλών τιμολογίων, είτε έμμεσα, μέσω της κάλυψης των ελλειμμάτων.
      Εμείς, λοιπόν, βάζουμε καθαρά την διαχωριστική γραμμή. Η ενέργεια θα είναι εμπόρευμα, όπως είναι στον καπιταλισμό ή θα είναι κοινωνικό αγαθό για να μπορεί να υπάρχει και να συνδυάζει την ικανοποίηση ενός συνόλου κριτηρίων, όπως της επάρκειας, της μείωσης της εξάρτησης, της ασφάλειας της αγοράς της εργασίας, της φθηνής λαϊκής κατανάλωσης, της προστασίας του περιβάλλοντος και της δημόσιας υγείας. Αυτό μπορεί να γίνει κάτω μόνο από αυτήν τη λογική, δηλαδή από τη λογική της αμφισβήτησης, της απελευθέρωσης της αγοράς ηλεκτρικής ενέργειας ενάντια στην αντίθεση στην ιδιωτικοποίηση, στην αντίθεση στην ανταγωνιστικότητα και στην κερδοφορία του κεφαλαίου.
      Έτσι, λοιπόν, ο στόχος που πρέπει το λαϊκό  μαζικό κίνημα να προβάλει και στον τομέα της ηλεκτρικής ενέργειας, δεν είναι στραμμένος προς το παρελθόν, αλλά προς το νέο και το ελπιδοφόρο, δηλαδή στον ενιαίο κρατικό φορέα ενέργειας, στα πλαίσια μιας λαϊκής οικονομίας. 
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Και εμείς ευχαριστούμε.
      Η κ. Αμμανατίδου-Πασχαλίδου, έχει το λόγο.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε Πρόεδρε.
      Θα παρακαλέσω να μου δώσετε λίγο παραπάνω χρόνο για να πω και δύο λόγια για τον Αλέξανδρο που έφυγε άδικα.
      Πάνε έξι μέρες από τότε που ο δεκαπεντάχρονος Αλέξανδρος Γρηγορόπουλος δεν είναι στην αγκαλιά της οικογένειάς του, δεν είναι μαζί με τους φίλους του, δεν είναι ανάμεσά μας, δεν ζει.  Δεν ζει, γιατί οπλίστηκε το χέρι ενός ειδικού φρουρού από τις μεθοδευμένες πολιτικές ατιμωρησίας δημόσιων λειτουργών και δολοφόνησε ένα νέο άνθρωπο, δολοφόνησε τη νιότη και το μέλλον αυτού του τόπου. Δολοφόνησε τα παιδιά μας. Ο θυμός και η οργή των νέων, αλλά και όλης της κοινωνίας που βγαίνει και διαδηλώνει ειρηνικά από τον αναίτιο φόνο του Αλέξανδρου, δεν μπορεί να αντιμετωπίζεται με τόσο ωμή βία. 
      Εγκαλώ την Κυβέρνηση, αλλά και τα υπόλοιπα κόμματα του ελληνικού Κοινοβουλίου να σταματήσουν την έως και προβοκατόρικη πολιτική και να σκύψουν στα προβλήματα της παιδείας, της ανεργίας, της ανασφάλιστης εργασίας, προβλήματα τα οποία τονίζαμε εδώ και πάρα πολλά χρόνια ως Συνασπισμός Ριζοσπαστικής Αριστεράς, αλλά δεν μας ακούγατε. Όλα αυτά τα προβλήματα αν δεν τα λύσουμε, ένα πράγμα θα επιτευχθεί: Άλλη μία δολοφονία, μέσα από τον Αλέξανδρο, όλων των υπόλοιπων νέων, διότι μέσα από τη βία και τη σπέκουλα δεν μπορούμε να κάνουμε πολιτική.
      Έρχομαι τώρα στην επερώτηση. Κύριε Υπουργέ και κυρίες και κύριοι συνάδελφοι, η επερώτηση των συναδέλφων του ΠΑ.ΣΟ.Κ. έρχεται σε μία κρίσιμη στιγμή για τη Δ.Ε.Η. και τον ενεργειακό σχεδιασμό της χώρας μας. Ας εξετάσουμε, όμως και τις αιτίες που προκάλεσαν αυτή την κρίσιμη κατάσταση. 
      Η κριτική που ασκείται για την απαράδεκτη πορεία της Δ.Ε.Η. γενικά, αλλά και για τα ειδικότερα θέματα, όπως ο μακροχρόνιος σχεδιασμός, η ζημιογόνα πορεία της Δ.Ε.Η., η λειτουργία της που θίγει καταναλωτές και επιχειρήσεις και τέλος η παράδοσή της στα ιδιωτικά συμφέροντα βεβαίως και έχουν βάση. Μόνο που δεν πρόκειται για θέμα άστοχων πολιτικών και απαράδεκτων πρακτικών, αλλά είναι ένα αποτέλεσμα της νεοφιλελεύθερης πολιτικής και της προσαρμογής της στην κοινοτική νομοθεσία, που οι κυβερνήσεις της Νέας Δημοκρατίας και του ΠΑ.ΣΟ.Κ., εφάρμοσαν.
      Κάνει τα χατίρια των ντόπιων οικονομικών συμφερόντων. Τι να πούμε τώρα για τον Λάτση, για τον Μυτιληναίο και άλλους. Επομένως, σήμερα το ΠΑ.ΣΟ.Κ. θα πρέπει να κάνει και τη δική του αυτοκριτική και αυτό γιατί έχει μία τεράστια ευθύνη για την ιδιωτικοποίηση της Δ.Ε.Η. έως και 49%, την υποταγή στα κελεύσματα των ιδιωτών που οδήγησε τη Δ.Ε.Η. στην επενδυτική απραξία, σε έλλειψη επάρκειας ισχύος και σε black out που ξεκίνησε την αύξηση των τιμολογίων της σε βάρος των λαϊκών καταναλωτών και γενικά την απαξίωσή της. Η Δ.Ε.Η. όντως είναι η μεγαλύτερη δημόσια επιχείρηση στρατηγικής σημασίας -η οποία επηρεάζει το σύνολο της οικονομίας μας και δεν είναι δυνατόν να αφήνετε να επηρεάζεται από τις δυνάμεις της αγοράς ή να προσαρμόζεται στο κοινοτικό δίκαιο χωρίς να λαμβάνονται υπόψη οι ιδιαιτερότητες της χώρας μας.
      Οι νόμοι 2773/99 του ΠΑ.ΣΟ.Κ., 3175/2003 επίσης του ΠΑ.ΣΟ.Κ. και 3426/2005 της Νέας Δημοκρατίας, εναρμόνισαν την ελληνική νομοθεσία και την ισχύουσα κοινοτική οδηγία 54/2003 με στρεβλό και αδιέξοδο τρόπο, κύριε Υπουργέ, διότι σχολιάσατε τους παραπάνω νόμους όπως ακριβώς εσείς θέλατε, μόνο από τη δική σας πλευρά. 
      Επίσης, η μέγιστη αποδοτικότητα και κατ’ επέκταση η βιωσιμότητα της Δ.Ε.Η., της μεγαλύτερης επιχείρησης στη χώρα μας που έχει τεράστια προσφορά σε εθνικό επίπεδο, οικονομικό και εργασιακό, δεν αντιμετωπίζονται με σύνθετα, δύσχρηστα και πολυδάπανα επιχειρησιακά σχέδια αναδιάρθρωσης ούτε με την εκτίναξη των αποδοχών των διευθυντικών στελεχών της στα ύψη κατά τα πρότυπα των επιχειρήσεων της χρηματοπιστωτικής αγοράς. Η εμπειρία από το σύγχρονο «ενεργειακό γίγνεσθαι» της Ευρώπης είναι αντίθετη. 
      Η Δ.Ε.Η., μπροστά στον ανταγωνισμό της ενιαίας ευρωπαϊκής αγοράς ηλεκτρικής ενέργειας καλείται να αντιμετωπίσει προβλήματα όπως τον ανταγωνισμό, λόγω μεγέθους, με τις αντίστοιχες μεγάλες ευρωπαϊκές επιχειρήσεις ενέργειας, την πίεση των μετόχων της για την πάση θυσία αύξηση των τιμολογίων και των κερδών της, τις στρεβλώσεις και τις καθυστερήσεις στην παραγωγή ενέργειας και την επέκταση και συντήρηση των δικτύων της που προκλήθηκαν από τη βίαιη και ανορθολογική εναρμόνιση του ηλεκτροενεργειακού συστήματος της χώρας με την ενιαία ευρωπαϊκή αγορά ενέργειας. Ακόμη, καλείται να αντιμετωπίσει το μεθοδευμένο -μετά την περίφημη απελευθέρωση- καθορισμό της οριακής ρύθμισης του συστήματος, χρηματιστήριο πώλησης και αγοράς ηλεκτρικής ενέργειας που πλήττει θανάσιμα τη Δ.Ε.Η. και τη μετατρέπει σε ζημιογόνο επιχείρηση προς όφελος των ιδιωτικών συμφερόντων. Επίσης τα προβλήματα από τις ελεύθερες κομματικές παρεμβάσεις των εκάστοτε κυβερνήσεων του ΠΑ.ΣΟ.Κ., αλλά και της Νέας Δημοκρατίας στην ανάπτυξη, τη λειτουργία και την τιμολογιακή πολιτική της. Σε καμμία περίπτωση τα προβλήματα αυτά δεν αντιμετωπίζονται με το επιχειρησιακό σχέδιο του τεμαχισμού της. 
      Η διοίκηση της Δ.Ε.Η. υποστηρίζει ότι τα τιμολόγια της Δ.Ε.Η. πρέπει τώρα  να συνδεθούν με τις τιμές των καυσίμων, ώστε να εξυγιανθεί η επιχείρηση και να επιστρέψει στην κερδοφορία. Επιχειρεί να δικαιολογήσει το πρόβλημα κερδοφορίας που αντιμετωπίζει η Δ.Ε.Η. με τρόπο που δείχνει στην καλύτερη περίπτωση την ανεπάρκειά της για τα προβλήματα της επιχείρησης και τα αδιέξοδα που έχει οδηγήσει τη Δ.Ε.Η. και τον ενεργειακό τομέα η κυβερνητική πολιτική εδώ και πέντε χρόνια τώρα. 
      (Στο σημείο αυτό, κτυπάει το κουδούνι λήξεως του χρόνου ομιλίας της κυρίας Βουλευτού)
      Σας παρακαλώ, κύριε Πρόεδρε, λίγο ακόμη ανοχή.
      Σύμφωνα με στοιχεία που παραθέτει η ΓΕΝ.Ο.Π. – Δ.Ε.Η., αλλά και ειδικά η Δ.Ε.Η., υπερεκτιμά την επίδραση των τιμών του αργού πετρελαίου στην τιμή της ηλεκτρικής ενέργειας. Οι παραπάνω διαπιστώσεις και τα προβλήματα που αναδεικνύουν, πρέπει να αντιμετωπιστούν το ταχύτερο δυνατό, ώστε να αποτραπούν τα σημερινά αδιέξοδα που οδηγούν τη Δ.Ε.Η. και το ηλεκτρενεργειακό σύστημα σε πλήρη κατάρρευση. 
      Ο ΣΥ.ΡΙΖ.Α. έχει εγκαλέσει εγκαίρως την Κυβέρνηση να σταματήσει την εγκληματική πολιτική στον ενεργειακό τομέα σαν σύνολο, ενώ παράλληλα έχει ασκήσει κριτική παλαιότερα και στο ΠΑ.ΣΟ.Κ. γιατί δεν είχε προωθήσει τις ρυθμίσεις εκείνες που θα θωράκιζαν το ενεργειακό μας σύστημα και θα εξασφάλιζαν τον ασφαλή εφοδιασμό του συστήματος. Καλεί σήμερα την Κυβέρνηση και τη διοίκηση της Δ.Ε.Η. να σταματήσουν άμεσα αυτές τις απαράδεκτες και καταστροφικές μεθοδεύσεις στον ηλεκτροενεργειακό τομέα, ειδάλλως η ευθύνη για τα όσα θα ακολουθήσουν, θα είναι δική τους. 
      ΠΡΟΕΔΡΕΥΩΝ (Ιωάννης Δραγασάκης):  Ολοκληρώστε, όμως, κυρία συνάδελφε.
      ΛΙΤΣΑ ΑΜΜΑΝΑΤΙΔΟΥ – ΠΑΣΧΑΛΙΔΟΥ: Τελειώνω, κύριε Πρόεδρε.
      Ο ΣΥ.ΡΙΖ.Α. εκφράζει τη ριζική αντίθεσή του στο σπάσιμο της ενιαίας και καθετοποιημένης Δ.Ε.Η., στην αύξηση της εξάρτησης της Δ.Ε.Η. από τα ορυκτά καύσιμα και στη διατήρηση του ενεργειακού ρυπογόνου ακριβού μείγματος, στην αύξηση της εξάρτησης της Δ.Ε.Η. από τα εισαγόμενα καύσιμα και το λιθάνθρακα, στην ακύρωση του κοινωνικού χαρακτήρα της Δ.Ε.Η. και στις αυξήσεις των τιμολογίων, στη μείωση της συμμετοχής της Δ.Ε.Η. Α.Ε., στο ενεργειακό ισοζύγιο, στη διατήρηση των διατάξεων των απαράδεκτων κωδίκων συναλλαγών ενέργειας και προτείνει, βέβαια, αντικατάστασή τους με απλούστερους κανόνες λειτουργίας.
      ΠΡΟΕΔΡΕΥΩΝ (Ιωάννης Δραγασάκης):  Ολοκληρώστε, κυρία συνάδελφε. 
      ΛΙΤΣΑ ΑΜΜΑΝΑΤΙΔΟΥ – ΠΑΣΧΑΛΙΔΟΥ: Τελείωσα, κύριε Πρόεδρε.
      Όλοι έχουμε ευθύνη απέναντι στο μέλλον αυτού του τόπου. Κοινωνικό τιμολόγιο ζητούμε για τη Δ.Ε.Η., όχι στα ιδιωτικά συμφέροντα και βέβαια ένα σεβασμό στο περιβάλλον.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Δραγασάκης):  Ευχαριστούμε κι εμείς. 
      Ο κ. Πολατίδης έχει το λόγο για έξι λεπτά.
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
      Ακούσαμε και σήμερα τη γνωστή διαμάχη για τα προβλήματα στα οποία μονίμως η Κυβέρνηση της Νέας Δημοκρατίας λέει ότι για όλα φταίει το ΠΑ.ΣΟ.Κ. το οποίο ξεκίνησε μία σειρά από νόμους και πολιτικές και φυσικά το ΠΑ.ΣΟ.Κ., λέει, ότι τις πολιτικές τις οποίες σχεδίασε το ίδιο την περίοδο Σημίτη, δεν μπορεί να τις εφαρμόσει σωστά η Νέα Δημοκρατία και μία αλλαγή κυβερνήσεως φυσικά θα έλυνε τα πάντα. 
      Για να πούμε άλλο ένα χαρακτηριστικό στοιχείο, ο νόμος της απελευθέρωσης αγοράς ενέργειας, ισχύει από το 1999. Το 2002 μάλιστα, σε εφαρμογή αυτού του νόμου, η τότε Κυβέρνηση του ΠΑ.ΣΟ.Κ., έδωσε έξι άδειες παραγωγής ηλεκτρικής ενέργειας σε επιχειρηματίες και σε επιχειρήσεις, όπως τα «Ελληνικά Πετρέλαια», από τις οποίες έχουν υλοποιηθεί μόνο οι δύο και μάλιστα η μία με μεταφορά και της έδρας από το Βόλο που ήταν αρχικά στο εργοστάσιο «ΑΛΟΥΜΙΝΙΟΝ ΤΗΣ ΕΛΛΑΔΟΣ». 
      Επειδή, μονίμως στην Αίθουσα αυτή και γενικότερα επικαλούμαστε την Greenpeace και το WWF, ιδιαιτέρως κάποιες πολιτικές δυνάμεις, μεταξύ των οποίων και το ΠΑ.ΣΟ.Κ., θα πω ότι στην έκθεση του Συμβουλίου Εθνικής Ενεργειακής Στρατηγικής, στη σελίδα εβδομήντα επτά, λέει ότι η GREENPEACE σε συνεργασία με την ευρωπαϊκή πολιτική προτείνει ακριβώς αυτό, την αύξηση των τιμών της ενέργειας, ούτως ώστε να είναι αποτρεπτική η τιμή σε σχέση με την κατανάλωση, να μην υπάρχει δηλαδή υπερκατανάλωση. Τελικά, ισχύει ή δεν ισχύει αυτό για το ΠΑ.ΣΟ.Κ.; Και να μας πει για τη θέση που έχει σχετικά με την GREENPEACE.
      Γιατί είναι φθηνή, σχετικώς, η ηλεκτρική ενέργεια στην Ελλάδα; Είναι φθηνή γιατί έγιναν τεράστιες επενδύσεις στον ερευνητικό τομέα μέχρι περίπου τις αρχές της δεκαετίας του ’90. Αυτές οι τεράστιες επενδύσεις μπόρεσαν να δώσουν την ευκαιρία στον Έλληνα καταναλωτή να απολαμβάνει σήμερα σχετικώς φθηνές τιμές ενέργειας. Τι ακολουθήθηκε από εκεί και πέρα; Οι ιδεοληψίες περί «ελεύθερης αγοράς», περί του ότι θα έμπαιναν -από τότε ξεκίνησαν οι συζητήσεις- οι ιδιώτες επιχειρηματίες μέσα και θα κατόρθωναν να κάνουν τα «μαγικά πράγματα» τα οποία δεν μπορεί να κατορθώσει να κάνει η Δ.Ε.Η.. 
      Τι είδαμε όμως, έναντι αυτού; Είδαμε τις καταγγελίες Παλαιοκρασσά, τις οποίες, κύριε Υπουργέ, δεν τις ελέγξατε ποτέ. Το 2005 παραιτήθηκε ο πρώην Διοικητής, τότε, της Δ.Ε.Η., πρώην επίτροπος, πρώην Υπουργός της Νέας Δημοκρατίας, σημαντικό στέλεχος του Κόμματός σας. Παραιτήθηκε κάνοντας συγκεκριμένες καταγγελίες. Τυγχάνει να έχω ασχοληθεί επαγγελματικά με το χώρο της ενέργειας και σας λέω ότι πάρα πολλές από αυτές έχουν βάση. Τις εξετάσατε; Τι ακριβώς κάνετε προς αυτήν την κατεύθυνση, ούτως ώστε όλα αυτά τα οποία κατήγγειλε τότε ο κ. Παλαιοκρασσάς να μπορέσετε να τα αντιστρέψετε και να μην πληγώνουν τα αποτελέσματα της Δ.Ε.Η.; Αντιθέτως, προχωρήσατε σε ορισμένα προκλητικά πράγματα, όπως την εισαγωγή λιγνίτη από τα Σκόπια και μάλιστα από πράκτορες σκοπιανής προπαγάνδας, οι οποίοι το Μάιο του έτους που διανύουμε ίδρυσαν εταιρεία και τον Ιούνιο συμφώνησε η Δ.Ε.Η. μαζί τους, χωρίς να ελέγξει το ποιόν τους, χωρίς να ελέγξει ποιοι είναι. Ενώ πρώτα  δραστηριοποιούνταν στον τομέα της εμπορίας λαχανικών, ξαφνικά έγιναν εισαγωγείς λιγνίτη, με τους οποίους μάλιστα συμβάλλεται και η Δ.Ε.Η.. Υπάρχει μάλιστα μία νέα επένδυση, η οποία θα γίνει στην Κόρινθο από την «MOTOR OIL» σε συνεργασία με τον Μυτιληναίο. Και αυτή θα προσθέσει 80.000.000 ευρώ έλλειμμα στη Δ.Ε.Η.; Γιατί όπως μας είπε ο κ. Αθανασόπουλος, ήδη υπάρχει αυτή τη στιγμή το εργοστάσιο «ΑΛΟΥΜΙΝΙΟΝ ΤΗΣ ΕΛΛΑΔΟΣ», που με τον τρόπο λειτουργίας της αγοράς σήμερα, κοστίζει 80.000.000 ευρώ στη Δ.Ε.Η..
      Άρα, θα έχουμε άλλα 80.000.000 ευρώ, τα οποία θα πρέπει μέσω των αυξήσεων της τιμής του ηλεκτρικού ρεύματος να προστεθούν και αυτά στα βάρη της ελληνικής οικογένειας. 
      Πάμε, λοιπόν, σε κάποιες προτάσεις. Πρέπει να γίνει χρηματοδότηση για μείωση των ωρών αιχμής. Το πρόβλημα της ενέργειας στην Ελλάδα και σε όλες τις χώρες είναι η ανισοκατανομή στη διάρκεια του εικοσιτετραώρου της καταναλώσεως ηλεκτρικής ενέργειας. Η χρηματοδότηση δηλαδή μπορεί να γίνει για βελτίωση των κτηρίων και των διεργασιών στις βιομηχανίες, διότι σ’ αυτές τις εποχές ξέρετε ότι είναι πολύ δύσκολο να βρεθεί χρηματοδότηση από τις τράπεζες.
      Πρέπει να γίνει βελτίωση δικτύου και να πάμε σε νέες τεχνολογίες, να μην αντιγράψουμε το μοντέλο της Δ.Ε.Η. Έχουμε μία πολύ σημαντική εταιρεία, η οποία δημιουργήθηκε και είναι αυτή τη στιγμή ένας κολοσσός και σύμφωνα με τα δημοσιεύματα είναι η μεγαλύτερη εταιρεία στα Βαλκάνια. 
      Δεν νομίζω ότι υπάρχει σκοπιμότητα να δημιουργήσουμε νέες ιδιωτικές Δ.Ε.Η. Ο σκοπός είναι να έχουμε μία κεντρική Δ.Ε.Η., η οποία θα φέρει και το βάρος της υλοποιήσεως των όποιων εθνικών στρατηγικών και μικρές εταιρείες τοπικών συμφερόντων, οικιακούς παραγωγούς και αυτοπαραγωγούς, οι οποίοι θα δημιουργήσουν και μία πολύ καλύτερη κατανομή στην παραγωγή της ηλεκτρικής ενέργειας.
      Έχει γίνει πρόταση από Ρώσο ειδικό –είναι ανάμεσα στους δυό, τρεις καλύτερους ειδικούς για το λιγνίτη- να υπάρχει καύση και φυσικού αερίου μαζί με το λιγνίτη στα υπάρχοντα εργοστάσια, κάτι που μπορεί να ανεβάσει την απόδοση της ενέργειας από το 30% έως το 35%. Μπορεί μεν αυτό να φαίνεται λίγο, όμως σημαίνει ότι θα έχουμε μία μείωση 17% στο κόστος της Δ.Ε.Η. στην παραγωγή ενέργειας από λιγνίτη, που είναι περίπου το 48% της συνολικής παραγωγής ενέργειας. 
      Για όλες αυτές τις επενδύσεις, που κάποιος κακόπιστος θα μπορούσε να πει ότι εμείς στο Λαϊκό Ορθόδοξο Συναγερμό είμαστε «αιθεροβάμονες» και όλα αυτά δεν μπορούν να χρηματοδοτηθούν, ότι είναι μεν κάποιες καλές ιδέες, αλλά δεν μπορούν να χρηματοδοτηθούν, θα σας πω, κύριε Υπουργέ, ότι επί Κυβερνήσεώς σας η Εθνική Τράπεζα στο «τρύπιο σουρωτήρι» που λέγεται Τουρκία έκανε μια τεράστια επένδυση της τάξεως των 5.000.000.000 ευρώ, η οποία είναι τρεις φορές παραπάνω απ’ όσα χρειάζεται η Δ.Ε.Η. για να υλοποιήσει το επενδυτικό της πρόγραμμα. 
      Τώρα τελευταία έχει δώσει άλλα 700.000.000 ευρώ, εν μέσω της κρίσεως, προκειμένου να στηρίξει την τουρκική οικονομία και θα συνεχίσει να δίνει στο μέλλον, διότι δεν απεμπλέκεται απ’ αυτήν την επένδυση, με οποιοδήποτε έστω κόστος. Θα συνεχίσουν με αυτά τα χρήματα του ελληνικού λαού –μέσα στα οποία είναι και το πακέτο των 28.000.000.000 ευρώ- να χρηματοδοτούν ένα πραγματικά «τρύπιο σουρωτήρι» της Τουρκίας.
      Χρήματα υπάρχουν, αρκεί να τα στρέψετε από την κατανάλωση στις παραγωγικές επενδύσεις, ούτως ώστε να μπορέσουμε να πάμε σε πραγματική ανάπτυξη. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Πολατίδη. 
      Εισερχόμαστε στις δευτερολογίες. 
      Ο κ. Κατσιφάρας έχει το λόγο για τρία λεπτά. 
      ΑΠΟΣΤΟΛΟΣ ΚΑΤΣΙΦΑΡΑΣ: Ευχαριστώ, κύριε Πρόεδρε. 
      Ο κύριος Υπουργός απέφυγε –δεν νομίζω σκόπιμα αλλά- από πραγματική αδυναμία και από το πολιτικό πρόβλημα που έχει η Κυβέρνηση να κατανοήσει πού είναι η κρίση. 
      Κύριε Υπουργέ, πρέπει όλοι να γνωρίζουμε ότι αν δεν διαπιστώσεις το πρόβλημα, δεν μπορείς να το λύσεις. Και όσο η Κυβέρνηση κάνει πως δεν κατανοεί το πρόβλημα, τόσο μπαίνει πιο βαθιά και ενισχύει το ίδιο το πρόβλημα. 
      Σήμερα ο κύριος Υπουργός παρουσίασε ως μακροχρόνιο ενεργειακό σχεδιασμό μία έκθεση ιδεών, αυτή που κατατέθηκε στη Βουλή. Μόνο που απέφυγε ο κύριος Υπουργός να μας πει αν έχει πάρει την υπουργική απόφαση αυτή η έκθεση ιδεών και πότε έγινε αυτό. Μπορεί άμεσα να υλοποιηθεί έστω ένα από αυτά, τα οποία περιλαμβάνονται μέσα στο μακροχρόνιο ενεργειακό σχεδιασμό; 
      Πριν μας πει γι’ αυτό, καλό είναι ο κύριος Υπουργός να μας απαντήσει στο εξής: Το 2004 το Διοικητικό Συμβούλιο της Δ.Ε.Η. είχε πάρει απόφαση και ενέκρινε πρόγραμμα για 1.600 MW. 
      Το ερώτημα, κύριε Υπουργέ, είναι το εξής: Απ’ αυτή σας την απόφαση το 2004 προσθέσατε κανένα MW στο σύστημα; Είχατε πάρει απόφαση τότε. Προσθέσατε έστω ένα MW; Ρωτήστε το επιτελείο της Δ.Ε.Η. που είναι δίπλα σας, τους συμβούλους σας. Δεν προσθέσατε κανένα MW!
      Άρα, για τι μας μιλάτε; Για μια «νέα έκθεση ιδεών»; Έχετε πολιτική βούληση και πρόθεση να φύγετε από τις «εκθέσεις ιδεών» και να πάτε στην πραγματική άσκηση πολιτικής; Εμείς γι’ αυτό σας εγκαλούμε. 
      Κύριε Υπουργέ, αποφύγατε να μιλήσετε για την οριακή τιμή συστήματος. Ο κ. Αθανασόπουλος απεδέχθη μέσα στη Βουλή ότι πράγματι αυτή η μέθοδος έχει προβλήματα. Κι εμείς ερωτούμε: Αφού, κύριε Υπουργέ, έχει προβλήματα και οδηγεί τη Δ.Ε.Η. σε μία οικονομική κατάρρευση, γιατί δεν τον αλλάζετε; Τι εξυπηρετείτε που δεν τον αλλάζετε; Αφού τρία χρόνια που εφαρμόζεται, οδηγεί περαιτέρω τη Δ.Ε.Η. σε χρεοκοπία!
      Παραλάβατε, κύριε Υπουργέ, μία επιχείρηση με 500.000.000 ευρώ κέρδη το 2004. Και σήμερα την έχετε οδηγήσει στα 300.000.000 ευρώ ζημιές. Αντιλαμβάνεστε για τι μιλάμε; Το κατανοεί αυτό η Κυβέρνηση;
      Μιλήσαμε για τους ειδικούς συμβούλους, για τη στρατιά των ειδικών συμβούλων και ο κύριος Υπουργός το προσπέρασε. Εμείς δεν λαϊκίζουμε και το ξέρει πολύ καλά ο κύριος Υπουργός, θέλουμε όμως για τη στοιχειώδη ενημέρωση του ελληνικού λαού, ο οποίος είναι το θύμα και πληρώνει, να γνωρίζει κάποια πράγματα. 
      Ειδικός σύμβουλος με μισθό 120.000 ευρώ, κύριε Υπουργέ –πάνω από το μισθό του Υπουργού- ειδικός σύμβουλος με μισθό 106.000 ευρώ, ειδικός σύμβουλος με μισθό 140.000 ευρώ, ειδικός σύμβουλος με μισθό 80.000 ευρώ. Αυτά είναι ένα μέρος. 
      Έχει γραφεί στις εφημερίδες ότι είναι τριάντα τέσσερις οι ειδικοί σύμβουλοι που πληρώνει η Δ.Ε.Η. Το γνωρίζετε, κύριε Υπουργέ; Το εγκρίνετε, κύριε Υπουργέ; Εγκρίνετε αυτά τα νούμερα; Είναι σεβασμός στο δημόσιο χρήμα, σε μία εταιρεία που είναι προβληματική, να υπάρχουν αυτά τα νούμερα, να δίνετε αυτά τα ποσά, που προκαλούν τη νοημοσύνη και τη λογική; 
      Δεν υπάρχει μία ευαισθησία και ένας σεβασμός στο αντίστοιχο δημόσιο χρήμα; Γιατί, κύριε Υπουργέ, την προβληματικότητα της Δ.Ε.Η., μέσα απ’ αυτές τις συμπεριφορές την πληρώνει ο ελληνικός λαός στα τιμολόγια. Και σε λίγο θα κληθεί να βάλει από τον τακτικό προϋπολογισμό. 
      Κύριε Υπουργέ, πρόσφατα η Δ.Ε.Η. πήρε απόφαση  για δάνειο ύψους 2.000.000.000 ευρώ. Αυτά θα πάνε για επενδύσεις; Και σε ποιες επενδύσεις θα πάνε, κύριε Υπουργέ; Μπορείτε να μας πείτε; Πού είστε έτοιμοι αυτή τη στιγμή; 
      ΠΡΟΕΔΡΕΥΩΝ (Ιωάννης Δραγασάκης): Παρακαλώ ολοκληρώστε. 
      ΑΠΟΣΤΟΛΟΣ ΚΑΤΣΙΦΑΡΑΣ: Επίσης, θέλω μία απάντηση για τον αποχαρακτηρισμό της μονάδος από αυτοπαραγωγό σε συμπαραγωγό. Εμείς είπαμε, κύριε Υπουργέ, ότι θα έχει η Δ.Ε.Η. 80.000.000 ευρώ ζημιές; Μα ο διευθύνων σύμβουλος που εσείς τον ορίσατε το είπε στη Βουλή! Ο πρόεδρος της Δ.Ε.Η., ο διευθύνων σύμβουλος της Δ.Ε.Η.!
      Θα σας πω και κάτι ακόμη. Ξέρετε ότι η απόφαση στη Ρ.Α.Ε. ήταν 3-3 και πέρασε με τη ψήφο του Προέδρου; Και αν ήταν ευρωπαϊκός κανονισμός, θα υπήρχαν τρεις που θα καταψήφιζαν αυτό που κάνατε εσείς; Θα το έκαναν αυτό άνθρωποι που διορίσατε εσείς;
      Κύριε Πρόεδρε, η Κυβέρνηση πραγματικά ακόμη και σήμερα –και αυτό είναι το τραγικό- δεν κατανοεί τις διαστάσεις του προβλήματος, δεν κατανοεί πού έχει οδηγήσει τη Δ.Ε.Η., δεν κατανοεί ποιες είναι οι ευθύνες της απέναντι στον ελληνικό λαό, στον πολίτη καταναλωτή, απέναντι στο μέλλον το παραγωγικό, απέναντι στο μέλλον της οικονομίας και της χώρας.
      Το ΠΑ.ΣΟ.Κ. έχει άλλη πρόταση. Την έχει καταθέσει. 
      Κύριε Υπουργέ, εμείς ήρθαμε εδώ για να ελέγξουμε εσάς. Γι’ αυτό συζητάμε και την επίκαιρη επερώτηση. Το πρόγραμμά μας το έχουμε καταθέσει δημοσίως. Μιλάμε για το άλλο μοντέλο ανάπτυξης, που έχει επίκεντρο τη δράση στην οικονομία…
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε. 
      Βλέπετε και εσείς το χρόνο. Δεν έχει λογική μετά από ένα σημείο. 
      ΑΠΟΣΤΟΛΟΣ ΚΑΤΣΙΦΑΡΑΣ: Τελειώνω, κύριε Πρόεδρε. 
      Μέσα από εκεί βλέπουμε και ποιος πρέπει να είναι ο ενεργειακός σχεδιασμός της χώρας. Και πάντως, δεν θα είναι ο δικός σας, που έχει οδηγήσει σε αυτά τα οδυνηρά συμπεράσματα για τη χώρα, τους πολίτες και την οικονομία. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς, αλλά ας κάνουμε μία προσπάθεια να κλείσει η συζήτηση κανονικά, διότι είναι ανεξάντλητο το θέμα, όπως αντιλαμβάνομαι. Ο χρόνος, όμως, είναι περιορισμένος. 
      Ο κ. Τσιρώνης έχει το λόγο για δύο λεπτά. 
      ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, ποιος θα πίστευε πριν τέσσερα χρόνια, την περίοδο που η χώρα μας έκανε Ολυμπιακούς Αγώνες, ότι σήμερα, τέσσερα χρόνια μετά, εδώ στη Βουλή των Ελλήνων, θα συζητούσαμε για την οικονομική χρεοκοπία, την κατάρρευση, το μαρασμό και την απαξίωση της Δ.Ε.Η. Κανείς. Δεν θα το πίστευε ούτε ένας Έλληνας, ούτε ένας αξιόπιστος παρατηρητής ή οικονομικός σύμβουλος, ακόμη και διεθνής. 
      Δυστυχώς, όμως, σήμερα, εδώ στη Βουλή των Ελλήνων αντί να συζητάμε για την προοπτική, για το μέλλον, για το ενεργειακό ισοζύγιο, για το «ενεργειακό καλάθι» της χώρας, για το τι πρέπει να περιέχει στη νέα εποχή που διανύουμε, συζητάμε για τα χάλια και τα προβλήματα στον ενεργειακό τομέα της χώρας. Αυτή είναι η αλήθεια και αυτή είναι η πραγματικότητα. 
      Και να δεχθώ ότι ο Υπουργός έκανε μία αγωνιώδη και φιλότιμη προσπάθεια πριν από λίγο να μας πείσει ότι δεν έχει έτσι η κατάσταση. Δυστυχώς, κύριε Υπουργέ, η κατάσταση έτσι έχει και παρά τις επενδύσεις που είπατε ότι θα γίνουν 13,5 δισεκατομμυρίων, παρά τη βελτίωση του μείγματος των καυσίμων που θα χρησιμοποιεί η Δ.Ε.Η. για να βελτιωθούν οι ρύποι να μην πληρώνουμε μεγάλα πρόστιμα, παρά τη μείωση των εκπομπών του διοξειδίου του άνθρακα κατά 25%, παρά το ν. 3175/2003 που επικαλεσθήκατε, που ουσιαστικά προβλέπει την αντικατάσταση των παλιών μονάδων της Δ.Ε.Η.  
      Και μας είπατε: «Τι να κάνουμε; Να κάνουμε επιδότηση της τιμής από τον προϋπολογισμό;» Όχι, κύριε Υπουργέ, δεν χρειάζεται να κάνετε καμμία επιδότηση. Να τα ζητήσετε και να τα πάρετε πίσω ή να κόψετε αυτούς που έχουν ευνοηθεί σκανδαλωδώς, τους ελεύθερους παραγωγούς και τους εισαγωγείς, τους οποίους με βάση την οριακή τιμή του συστήματος, τους ευνοήσατε σκανδαλωδώς. Αυτή είναι η αλήθεια και αυτή είναι η πραγματικότητα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Όλα σήμερα γίνονται με γνώμονα να εξυπηρετούνται «φίλα προσκείμενα» οικονομικά συμφέροντα, να δίδονται έργα και δουλειές σε δικούς σας ανθρώπους, ανθρώπους οι οποίοι επενδύουν στον ενεργειακό χώρο με μηδενικό ρίσκο. Μόνο κέρδη έχουν. Δεν υπάρχει καμμιά άλλη επιχείρηση στην Ελλάδα, κανένας άλλος κλάδος, που να επενδύουν ιδιώτες με μηδενικό ρίσκο. Κανένας άλλος. Μόνο στον τομέα της ενέργειας. 
      Σήμερα έχετε αφήσει τα πράγματα στον ενεργειακό τομέα στην τύχη τους. Τη Δ.Ε.Η. την έχετε εγκαταλείψει πλήρως, την έχετε αφήσει και αυτήν να πορευθεί στην τύχη της και όχι μόνο αυτό, αλλά της έχετε βάλει και εμπόδια. 
      Για το πρώτο εμπόδιο είπαμε. Τους αυτοπαραγωγούς, τους κάνατε συμπαραγωγούς. Την επιβαρύνετε κάθε χρόνο κατά 80.000.000 ευρώ, με την οριακή τιμή του συστήματος, δεν επιτρέπεται να αυξηθεί η ισχύς της Δ.Ε.Η. μέχρι το 2010, έχετε κακοδιαχείριση, στρατιές καλοπληρωμένων συμβούλων, πολύ καλοπληρωμένων μάλιστα. Περισσότερα και απ’ ό,τι παίρνετε εσείς κύριε Υπουργέ, παίρνουν οι σύμβουλοι και διπλάσιες αμοιβές. Αυτή είναι η αλήθεια. Έχετε σε ομηρία τη Δ.Ε.Η. για νέες μονάδες παραγωγής, άδειες που τις έχουν οι ιδιώτες και δεν κάνει κανένας επενδύσεις και μας είπατε ότι πολλά θα γίνουν στο μέλλον. 
      Σήμερα τι γίνεται; Πέντε χρόνια δεν προσθέσατε ούτε ένα MW στο ενεργειακό ισοζύγιο της χώρας. Αυτή είναι η αλήθεια.
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε.
      ΔΗΜΗΤΡΙΟΣ ΤΣΙΡΩΝΗΣ: Τελειώνω, κύριε Πρόεδρε. 
      Γι’ αυτό σήμερα αναγκάζεστε να πάτε και να κάνετε αθρόες εισαγωγές ηλεκτρικής ενέργειας από το εξωτερικό, να την ακριβοπληρώνετε, με αποτέλεσμα να επιβαρύνεται ο τελικός καταναλωτής. 
      Έχετε ζημιώσει τη χώρα, έχετε βλάψει την επιχείρηση. Το μόνο που μπορείτε να κάνετε και να προσφέρετε, αν πραγματικά θέλετε να προσφέρετε, είναι να φύγετε για να σωθεί η χώρα και να σωθεί και άλλη μία στρατηγικού χαρακτήρα επιχείρηση, σαν τη Δ.Ε.Η.. 
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
      Ο κ. Ζωϊδης έχει το λόγο για δύο λεπτά.
      ΝΙΚΟΛΑΟΣ ΖΩΪΔΗΣ: Ευχαριστώ πολύ, κύριε Πρόεδρε. 
      Επιτρέψτε μου, κύριε Υπουργέ, στον ελάχιστο χρόνο της δευτερολογίας μου να εντοπίσω τις παρατηρήσεις μου σε ένα συγκεκριμένο γεωγραφικό χώρο που καλύπτει, όμως, πάνω από το 50% του συνόλου της χώρας. Αναφέρομαι στο νησιωτικό χώρο και στην ανυπαρξία ή εν πάση περιπτώσει, στη μη ξεκάθαρη πολιτική που έχει να κάνει με τη θωράκιση, από ενεργειακή άποψη, του νησιώτικου χώρου.
      Ξέρουμε ποιο είναι το ισχύον τιμολογιακό καθεστώς, ξέρουμε ότι η Δ.Ε.Η. πληρώνει, η ελληνική πολιτεία πληρώνει, για να έχουμε εμείς οι νησιώτες ενεργειακή επάρκεια. Θεωρούμε όμως ότι αυτό είναι αναφαίρετο δικαίωμά μας και υποχρέωση της πολιτείας. Προσφέρουμε αρκετά άλλα. Είναι λογικό να απαιτούμε από την ελληνική πολιτεία να καλύπτει ανάγκες, τις οποίες καλύπτει για όλους τους άλλους Έλληνες και σε άλλους τομείς. 
      Και φέρνω σαν παράδειγμα για την ανυπαρξία αυτής της πολιτικής, την εκκρεμότητα που υπάρχει σε τρεις όλες και όλες επενδύσεις που η Δ.Ε.Η. οφείλει να κάνει στο Νομό Δωδεκανήσου. Είναι το γνωστό νέο εργοστάσιο της Δ.Ε.Η. στη νότια Ρόδο. Τραβάει χρόνια αυτή η ιστορία και ακόμη είμαστε σε θολό τοπίο.
      Μάθαμε προσφάτως ότι έχουν υποβληθεί ενστάσεις στο διαγωνισμό που έγινε. Ακόμη δεν ξέρουμε. Θέλω να πω, κύριε Υπουργέ, εδώ απ’ αυτή τη θέση, ότι δεν θα δεχθούν πλέον οι κάτοικοι να ενισχυθεί το παλιό εργοστάσιο στη Σορωνή με νέους αεροστροβίλους και νέα ηλεκτροπαραγωγά ζεύγη. Δεν πρόκειται να δεχθούν οι κάτοικοι ξανά να καλυφθούν οι ενεργειακές ανάγκες της Ρόδου με ημίμετρα, τα οποία «πόρρω» απέχουν από την οριστική επίλυση του προβλήματος. 
      Το δεύτερο έργο είναι η ανάληψη της υποχρέωσης από τη Δ.Ε.Η. να κατασκευάσει ένα αιολικό πάρκο με ισχύ 5,25 MW. Έχει πάρει την άδεια εδώ και πολύ καιρό και δεν έχει κουνήσει το δακτυλάκι της. Δεν ξέρουμε τι γίνεται και σε αυτό το θέμα. 
      Τρίτο, στη νήσο Κω. Είναι η αντικατάσταση του δικτύου με δίκτυο υψηλής τάσης από το εργοστάσιο παραγωγής προς την πόλη της Κω, που είναι και ο μεγάλος καταναλωτής. Εκεί υπάρχει μία εμπλοκή με αντιδράσεις των κατοίκων, εκεί μιλούν για υπογειοποίηση. Πήρε πίσω η Δ.Ε.Η. και ξεκίνησε δειλά, δειλά και αφού έχει κάνει τις απαλλοτριώσεις για να ξεκινήσει την κατασκευή. Η κοινή γνώμη δεν έχει ενημέρωση, ούτε αν έγιναν αποδεκτά τα αιτήματά της, ούτε αν και πότε θα προχωρήσει η κατασκευή αυτού του δικτύου που είναι ζωτικής σημασίας για το νησί της Κω. 
      Αναφέρομαι σε δύο πολύ μεγάλους τουριστικούς προορισμούς, τον πρώτο και τον τρίτο για τη χώρα μας. Αντιλαμβάνεστε τι σημαίνει ανασφάλεια περί την ενεργειακή επάρκεια, τι επιπτώσεις έχει σε όλους τους τομείς της οικονομίας και όχι μόνο. 
      Περιμένουμε, κύριε Υπουργέ, επιτέλους να ασχοληθείτε σοβαρά και με το ενεργειακό πρόβλημα στο σύνολο του νησιωτικού χώρου και ειδικότερα στο Νομό Δωδεκανήσου, με τις παραμέτρους που σας ανέφερα προηγουμένως. 
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
      Ο κύριος Υπουργός έχει το λόγο. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, κυρίες και κύριοι συνάδελφοι, δύο σχόλια θα κάνω εκτός της συζήτησης. 
      Πρώτον, συνειδητά δεν έκανα κανένα σχόλιο, σχετικά με την απώλεια ενός νέου ανθρώπου, ενός τραγικού γεγονότος, γιατί βαθιά πιστεύω πως αυτό που μπορούμε και οφείλουμε να κάνουμε όλοι, πολίτες και πολιτικοί, είναι να σεβαστούμε τη μνήμη, να θρηνήσουμε και να προσευχηθούμε ο καθένας μόνος του, σιωπηλά.
      Δεύτερον, όσον αφορά τα πρόσφατα γεγονότα, κάποιοι εκ των συναδέλφων αναφέρθηκαν σε αυτά. Θα πω μονάχα ότι οι νέοι και οι νέες του 2008, η σύγχρονη γενιά, να είστε σίγουροι, κύριοι συνάδελφοι, ότι έχουν τη δυνατότητα και την ικανότητα, να μου επιτρέψετε τον όρο, να περνούν από ακτινογραφία σε χρόνο dt όλους όσους ασκούν οποιασδήποτε μορφής εξουσία, όλους όσους εκτίθενται στα μέσα μαζικής ενημέρωσης, όσους ασκούν δραστηριότητα στα πλαίσια των κοινών.
      Η άποψή μου είναι ότι, όσο περισσότερο εργαζόμαστε πραγματικά, με ειλικρίνεια, ανυπόκριτα, δημιουργικά, όλοι μαζί, χωρίς να μιλάμε και χωρίς να φωνασκούμε, αλλά επικεντρωμένοι, προσανατολισμένοι, ταγμένοι στη δημιουργία θετικού έργου, τόσο περισσότερο θα κερδίζουμε την αξιοπιστία της νέας γενιάς. 
      Αυτό που χρειάζεται τώρα ο τόπος και αυτό που απαιτούν οι νέοι άνθρωποι είναι πολλή δουλειά και λίγα λόγια. 
      Κύριε Πρόεδρε, κυρίες και κύριοι συνάδελφοι, άκουσα με προσοχή τις τοποθετήσεις των συναδέλφων. Σε πολλά από αυτά που ετέθησαν, ήμουν σαφής και συγκεκριμένος στην πρωτολογία μου, σε κάποια θα επανέλθω και κάποια θα απαντήσω επιπροσθέτως. 
      Σχετικά με τις αυξήσεις, θα  ήθελα να επισημάνω τα εξής: Καμμιά αύξηση δεν επιβλήθηκε για το 2007 και 2008 στα οικιακά τιμολόγια, ανεξαρτήτως παροχής για τετραμηνιαίες καταναλώσεις που δεν υπερβαίνουν τις 800 Kwh και τις πολύτεκνες οικογένειες. Και αυτό –και θα πρέπει να υπογραμμιστεί και να τονιστεί- αφορά το 43% των μετρητών της Δ.Ε.Η. Αφορά λοιπόν, κυρίες και κύριοι συνάδελφοι, η μη αύξηση, περίπου δυόμισι εκατομμύρια νοικοκυριά. Άρα λοιπόν, δεν υπάρχει κανένας λόγος να κόπτεται κάποιος για διασφάλιση των συμφερόντων από την πλευρά της Κυβέρνησης των αδύναμων κοινωνικών στρωμάτων, αφού αυτό έχει ήδη γίνει με πρωτοβουλία της ίδιας της Κυβέρνησης. 
      Στην επερώτησή σας αναφέρεστε σε αυξήσεις 23,4%, όταν από 1-12-2007 δόθηκε αύξηση 7% και από 1 Ιουλίου 2008 δόθηκε αύξηση 7%, επίσης. Οι αυξήσεις αυτές ήταν αναγκαίες λόγω της ανόδου των τιμών των καυσίμων, κάτι που γνωρίζετε, εκτός εάν αρνείστε ότι και η τιμή του πετρελαίου δεν «έσπαγε» το ένα ρεκόρ ανόδου μετά το άλλο. Σας επισημαίνω δε ότι το πετρέλαιο και το φυσικό αέριο συμμετέχουν κατά 31,8% στην παραγωγή ρεύματος της Δ.Ε.Η.. 
      Το τιμολόγιο της Δ.Ε.Η., κυρίες και κύριοι συνάδελφοι, είναι σε πραγματικές τιμές το χαμηλότερο μεταξύ των χωρών της Ευρώπης των είκοσι επτά, ενώ σε απόλυτες τιμές είναι το τρίτο χαμηλότερο. Αυτή είναι μία σχέση την οποία δεν είμαστε διατεθειμένοι –και το έχουμε δηλώσει εδώ όλοι οι εκπρόσωποι της ηγεσίας του Υπουργείου Ανάπτυξης-  να την αλλάξουμε και δεν θα την αλλάξουμε. Έχουμε πολλές φορές τονίσει ότι για το 2009 δεν πρόκειται να δοθεί καμμιά αύξηση  στο ρεύμα. 
      Περαιτέρω, με πρωτοβουλία της σημερινής πολιτικής ηγεσίας του ΥΠ.ΑΝ. ξεκίνησε η διαδικασία δημιουργίας του «κοινωνικού τιμολογίου». Το «κοινωνικό τιμολόγιο» είναι μια πρωτοβουλία μας για την ευνοϊκή αντιμετώπιση ευάλωτων κοινωνικών  ομάδων που έχουν μεγαλύτερο κίνδυνο να εκτεθούν στη λεγόμενη «ενεργειακή φτώχια». Είναι ένα  σημαντικό εργαλείο που συνδράμει αποφασιστικά στο κοινωνικό δίχτυ προστασίας, τον οποίο η Κυβέρνηση του Κώστα Καραμανλή δημιουργεί με σταθερό, συνετό  και αποφασιστικό τρόπο.
       Με επιστολή του Υπουργού κ. Φώλια ζητήθηκε από τη Ρ.Α.Ε. να εκπονήσει μελέτη για το «κοινωνικό τιμολόγιο». Ζητήθηκε, δηλαδή, η διερεύνηση, αξιολόγηση και διαμόρφωση στρατηγικής για την αντιμετώπιση της ενεργειακής φτώχιας. 
      Ταυτόχρονα, προχωρήσαμε σε επαφές με τους ενδιαφερόμενους, ξεκινώντας από την Ελληνική Συνομοσπονδία Ατόμων με Ειδικές Ανάγκες και αποτέλεσμα ήταν να  θεσπιστεί με Υπουργική Απόφαση στις 30 Ιουνίου του 2008 το «κοινωνικό τιμολόγιο» για καταναλώσεις μέχρι 800 Kwh. 
      Είμαστε στη διαδικασία διαμόρφωσης των κριτηρίων και της εφαρμογής τους. Αυτά τα κριτήρια θα μπορούσαν να είναι το ύψος της κατανάλωσης, το ετήσιο εισόδημα, η χρήση του ρεύματος. Άρα, βλέπετε ότι υπάρχουν πρωτοβουλίες ακριβώς για να προστατεύσουμε τις αδύναμες κοινωνικές ομάδες με συγκεκριμένα απτά αποτελέσματα. 
      Εκτεταμένες ήταν και οι αναφορές σας, κύριοι συνάδελφοι, στην απελευθέρωση της αγοράς. Δυστυχώς για σας, αλλά πρωτίστως για τη χώρα, ο τομέας του ηλεκτρισμού και της ενέργειας γενικότερα δεν αποτέλεσε εξαίρεση στην καθυστέρηση εκσυγχρονισμού και εναρμόνισης με τα ευρωπαϊκά και διεθνή τεκταινόμενα. 
      Η οδηγία 92/96 που αφορούσε την απελευθέρωση της αγοράς  ηλεκτρισμού και ήταν βασική επιλογή της Ευρωπαϊκής Ένωσης, αγνοήθηκε από τις τότε κυβερνήσεις του ΠΑ.ΣΟ.Κ.
      Ο πρώτος νόμος, ο ν. 2773, έγινε το 1999 και δεν οδήγησε σε άνοιγμα της αγοράς, ενώ η απελευθέρωση που θα γινόταν από το Φεβρουάριο του 2001 έμεινε στα χαρτιά. 
      Ο επόμενος ν. 3175/2003 παρ΄ότι ήταν στη σωστή κατεύθυνση, παρέμεινε ανενεργός, γιατί δεν υπήρχε η πολιτική βούληση της Κυβέρνησης του ΠΑ.ΣΟ.Κ να τον ενεργοποιήσει εκδίδοντας τους κώδικες της αγοράς.
      Επιπλέον, όταν σε όλη την Ευρώπη η πολιτική της απελευθέρωσης της αγοράς συζητιόνταν αναλυτικά και κατακτήθηκε ένα ελάχιστο επίπεδο πολιτικής συνεννόησης και έγιναν βήματα προς τα εμπρός, τότε η Ελλάδα με ευθύνη του ΠΑ.ΣΟ.Κ, κύριοι συνάδελφοι, ήταν απούσα. 
      Την εποχή που εσείς, κύριε Παπουτσή, περνούσατε την οδηγία 54/2003 –και προς τιμήν σας- ο τότε Υπουργός Ανάπτυξης της κυβέρνησής σας περνούσε το ν. 3175/2003 που δεν επέτρεπε στη  Δ.Ε.Η. τίποτα άλλο, παρά να αντικαταστήσει μονάδες έως και 1600 ΜW και η Ρ.Α.Ε. δεν έδινε άδειες μονάδων στη Δ.Ε.Η., ούτε καν από ανανεώσιμες πηγές και εμείς βεβαίως έχουμε εγκρίνει αντικατάσταση μονάδων 3200 ΜW..
      Μ’ αυτή τη λογική λοιπόν, με τη λογική της διχασμένης προσωπικότητας, της σύγχυσης στην εφαρμογή συγκεκριμένου στρατηγικού σχεδιασμού σε ένα τόσο σημαντικό ενεργειακό θέμα, όπως είναι ο στρατηγικός σχεδιασμός που συζητάμε, προσπαθούν κάποιοι να επιβάλουν την άποψη ότι είναι καλύτεροι για να διαχειριστούν τόσο σημαντικά θέματα;
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Υφυπουργού)
      Μα, οι αποδείξεις έρχονται από το παρελθόν και οι αποδείξεις αυτές, δυστυχώς, δεν τιμούν το κόμμα της Αξιωματικής Αντιπολίτευσης.
      Η Δ.Ε.Η. βρέθηκε ανέτοιμη και απροετοίμαστη να λειτουργήσει αποτελεσματικά σε ένα ανταγωνιστικό περιβάλλον. Δεν προετοιμάσατε ούτε τη Δ.Ε.Η., κύριοι συνάδελφοι, ούτε τη χώρα, καθώς το πλαίσιο λειτουργίας της αγοράς που διαμόρφωσε ο ν. 2773/99 δεν είχε επιτρέψει την ανάπτυξη οποιουδήποτε ανταγωνισμού, οπότε δεν ήταν δυνατόν να φανούν οι δυσλειτουργίες και τα μειωμένα αντανακλαστικά της επιχείρησης. 
      Η προηγούμενη πολιτική ηγεσία του Υπουργείου Ανάπτυξης με επικεφαλής τον σημερινό Πρόεδρο της Βουλής κ. Δημήτρη Σιούφα μετά από έναν εξαντλητικό διάλογο έφερε -και η Βουλή ψήφισε νόμο- που αντιμετώπισε αποτελεσματικά το θέμα εναρμονίζοντας τη χώρα με τα ευρωπαϊκά δεδομένα. 
      Όλοι αναγνωρίζουμε, κυρίες και κύριοι συνάδελφοι, ότι υπάρχει έλλειμμα ισχύος σήμερα. Πού οφείλεται αυτό το έλλειμμα; Από το 1995 έως και το 2003, κυρίες και κύριοι συνάδελφοι, μόνο μία απόφαση του διοικητικού συμβουλίου της Δ.Ε.Η. αφορούσε σε υλοποίηση έργου ένταξης -όχι προκήρυξης έργου ή ανάθεσης που είχε αποφασιστεί- νέων μονάδων στο σύστημα. Αυτή αφορά στο «Λαύριο 5», που λήφθηκε το 2002. 
      Σε όλο το κρίσιμο διάστημα -και εν όψει Ολυμπιακών Αγώνων- δεν πήρατε κανένα μέτρο για την αντιμετώπιση του προβλήματος της επάρκειας ρεύματος, αλλά και για την ανάπτυξη της Δ.Ε.Η. Γνωρίζετε, βέβαια, ότι η κατασκευή και ένταξη μίας μονάδας μεγάλου μεγέθους απαιτεί πέντε έως επτά χρόνια και εσείς δεν πήρατε καμμία απόφαση τότε που έπρεπε. Να, λοιπόν, πού οφείλεται η καθυστέρηση που εσείς οι ίδιοι καταγγέλλετε. Σε εσάς και μόνο και αποκλειστικά. 
      Μπορώ να αναγνωρίσω αυτή την πρωτοτυπία, βεβαίως, του ΠΑ.ΣΟ.Κ. να κατηγορεί τους άλλους για θέματα που αυτό ευθύνεται και για προβλήματα που το ίδιο δημιούργησε. Πώς, λοιπόν, θα υλοποιηθούν έργα που δεν έχουν σχεδιαστεί και προγραμματιστεί ποτέ; Μαγικά ραβδιά δεν υπάρχουν ούτε μαθητευόμενοι μάγοι, παρά μόνο ίσως στο κόμμα της Αξιωματικής Αντιπολίτευσης.
      Σε αντίθεση με σας, από το 2004 έως σήμερα, έχουν ληφθεί έξι αποφάσεις για υλοποίηση νέων μονάδων συνολικής ισχύος 3.500 MW. Από τις 7 Μαρτίου του 2004 έως σήμερα, έχουν χορηγηθεί στη «Δ.Ε.Η. Α.Ε.» σαράντα μία άδειες παραγωγής από συμβατικά καύσιμα συνολικής ισχύος 3.488 MW, μία άδεια διανομής θερμικής ενέργειας ισχύος 70 MW, τρεις άδειες εγκατάστασης συνολικής ισχύος 438 MW, δύο άδειες λειτουργίας συνολικής ισχύος 774 MW. Και αυτά ήταν γνωστά, κυρίες και κύριοι συνάδελφοι. 
      Κυρίες και κύριοι συνάδελφοι, σας επαναλαμβάνω ότι ανεξάρτητα από τα νούμερα, δεν δηλώνει κανένας ότι είναι ικανοποιημένος, ότι είναι ευχαριστημένος, όταν η Δ.Ε.Η. καταγράφει ζημιές. Γνωρίζετε ότι η Δ.Ε.Η. λειτουργεί ως ανώνυμη εταιρεία εισηγμένη στο Χρηματιστήριο και την ευθύνη λειτουργίας την έχει το Διοικητικό Συμβούλιο που ελέγχεται από τη γενική συνέλευση των μετόχων. 
      Κλείνοντας, και με την ευκαιρία της ολοκλήρωσης της δευτερολογίας μου, θα ήθελα να σημειώσω ότι η Δ.Ε.Η. είναι μία από τις μεγαλύτερες εταιρείες της εθνικής μας οικονομίας, εργοδότης χιλιάδων εργαζομένων και με διαχρονική προσφορά των υπηρεσιών της σε όλους τους Έλληνες, σε όλη την Ελλάδα. Γι’ αυτό και είναι ευθύνη όλων μας να παραμείνει υγιής και ανταγωνιστική. 
      Εμείς ως Κυβέρνηση θα προχωρήσουμε σ’ αυτό. Θέλουμε να ενδυναμώσουμε τη Δ.Ε.Η. και να ενισχύσουμε το ρόλο της στη διεθνή αγορά. Για μας, η στόχευση είναι δεδομένη: Απελευθερωμένη αγορά με υγιή ανταγωνισμό, μέγιστη προστασία του καταναλωτή, λειτουργική και σύγχρονη Δ.Ε.Η. στην υπηρεσία του καταναλωτή. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
      Κυρίες και κύριοι συνάδελφοι, θα ήθελα να ανακοινώσω στο Σώμα ότι η Πρόεδρος της Κοινοβουλευτικής Ομάδας του Κουμουνιστικού Κόμματος Ελλάδας κ. Αλέκα Παπαρήγα και είκοσι ένας Βουλευτές του Κόμματός της, κατέθεσαν πρόταση νόμου: «Ρύθμιση σχέσεων Πολιτείας και Εκκλησίας, θρησκευτικές ενώσεις και κατοχύρωση της θρησκευτικής ελευθερίας», η οποία παραπέμπεται στην αρμόδια Διαρκή Επιτροπή. 
      Το λόγο έχει ο κ. Παπουτσής για τέσσερα λεπτά για να δευτερολογήσει. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε. 
      Επιτρέψτε μου, όμως, στην αρχή να εκφράσω τη λύπη μου –γιατί τα νέα έρχονται και έρχονται κατά τη διάρκεια της συνεδρίασης- τη βαθειά μου θλίψη για την απώλεια μιας σημαντικής πολιτικής προσωπικότητας του ελληνισμού, του Προέδρου της Κυπριακής Δημοκρατίας Τάσσου Παπαδόπουλου, ο οποίος συνέβαλε τα μέγιστα στον αγώνα του Κυπριακού Ελληνισμού και στην προσπάθεια όλων των Ελλήνων –Κυπρίων και Ελλήνων- για την ανεξαρτησία της Κύπρου, για την κυριαρχία της Κυπριακής Δημοκρατίας. Βεβαίως, ήταν και ο πρώτος Πρόεδρος της Κυπριακής Δημοκρατίας που συμμετείχε στη Σύνοδο της Ευρωπαϊκής Ένωσης, από τη στιγμή που η Κυπριακή Δημοκρατία έγινε μέλος της Ευρωπαϊκής Ένωσης. 
      Θα τον θυμόμαστε πάντα με σεβασμό στη μνήμη του και αναγνώριση στην τεράστια προσφορά του. 
      Επανερχόμενος όμως στα σχόλια επί της απάντησης του κυρίου Υπουργού, θέλω να πω ότι παρακολούθησα το χρονόμετρο. Μίλησε ο Υπουργός περίπου δέκα λεπτά. Τα επτά λεπτά από το χρόνο της ομιλίας του τα αφιέρωσε στην αντιπαράθεση με το ΠΑ.ΣΟ.Κ.. 
      Τον άκουγα με προσοχή και αναρωτιόμουν. Εάν ο κύριος Υπουργός ήταν Βουλευτής της Αντιπολίτευσης –και ήταν Βουλευτής της Αντιπολίτευσης το 2004 πριν τις εκλογές- και μιλούσε για ένα θέμα της ενέργειας, τι διαφορετικό θα έλεγε; Θα έλεγε τα ίδια ακριβώς τα οποία λένε όλοι οι συνάδελφοι της Νέας Δημοκρατίας επί πέντε χρόνια που διακυβερνά η Νέα Δημοκρατία, για να καλύψουν την παταγώδη αποτυχία της πολιτικής τους στον τομέα αυτό. Ό,τι όμως και να πει ο Υπουργός, ό,τι και να πουν οι συνάδελφοι της Νέας Δημοκρατίας, η ουσία είναι μία, ότι σήμερα έχουμε black-out όχι μόνο στο ρεύμα, αλλά έχουμε black-out στην κερδοφορία της Δ.Ε.Η., γεγονός αναμφισβήτητο.
      Η ουσία είναι μία επίσης. Ότι εισερχόμεθα στην περίοδο των παχιών αγελάδων για τους εισαγωγείς ρεύματος στην Ελλάδα. Πολύς κόσμος θα κερδοφορήσει στην πλάτη του Ελληνικού Λαού και στην πλάτη της Δημόσιας Επιχείρησης Ηλεκτρισμού της χώρας μας. Γιατί είμαστε σ’ αυτήν την εποχή; Πρώτα απ’ όλα λόγω της περιορισμένης και μάλιστα, κάτω από τα διεθνή όρια εφεδρείας ισχύος που διαθέτει το ελληνικό ηλεκτρικό σύστημα. Και βεβαίως υπάρχουν πολιτικές ευθύνες γι’ αυτό, υπάρχουν κυβερνητικές ευθύνες γι’ αυτό, για την καθυστέρηση της εγκατάστασης των νέων μονάδων παραγωγής. Όπως επίσης, έχουμε μειωμένη εφεδρεία ισχύος  λόγω της μικρής διαθεσιμότητας των νερών, αλλά και των λιγνιτικών μονάδων, οι οποίες βγαίνουν εκτός λειτουργίας του συστήματος, λόγω κακής συντήρησης ή λόγω βλαβών. 
      Αυτά όμως είναι θέματα τα οποία αφορούν την ίδια τη διοίκηση και την Κυβέρνηση που εποπτεύει τη διοίκηση της Δ.Ε.Η.. Στο ερώτημα, τι έκανε η Κυβέρνηση σ’ αυτές τις κατευθύνσεις, η απάντηση είναι πάντοτε, τίποτα. 
      Άκουσα δε τον Κοινοβουλευτικό Εκπρόσωπο της Νέας Δημοκρατίας, ο οποίος ούτε λίγο ούτε πολύ μας είπε γιατί ομιλεί το ΠΑ.ΣΟ.Κ., γιατί ομιλούμε εμείς και πού βρίσκουμε το θράσος να κάνουμε έλεγχο στην Κυβέρνηση της Νέας Δημοκρατίας όταν είμαστε εμείς οι οποίοι πουλήσαμε –λέει- τη Δ.Ε.Η.. Και όχι μόνον αυτό, αλλά θα έλεγα με τη σειρά μου, με μία θρασύτατη προσπάθεια, επιχείρησε να διαστρεβλώσει πλήρως την αλήθεια και να παρουσιάσει τους υπουργούς της κυβέρνησης του ΠΑ.ΣΟ.Κ., οι οποίοι υποστήριζαν την περιουσία του ελληνικού δημοσίου, δηλαδή τις μετοχές της Δ.Ε.Η. οι οποίες εκτέθηκαν στις διεθνείς χρηματαγορές και ουσιαστικά ενίσχυαν την αξία της, υποστηρίζοντας δηλαδή την αξία της, να την παρουσιάσουν ως μία προσπάθεια ξεπουλήματος της Δημόσιας Επιχείρησης Ηλεκτρισμού της χώρας μας. Μα, αυτά λέτε στον κόσμο και πιστεύετε ότι θα σας πιστέψει  κανένας;
      Κύριε Πρόεδρε, κυρίες και κύριοι συνάδελφοι, το ΠΑ.ΣΟ.Κ. δεν αμφισβητήθηκε ποτέ του: Για την καθαρή του θέση, ότι το 51% της Δ.Ε.Η. είναι αδιαπραγμάτευτη θέση, είναι αδιαπραγμάτευτη περιουσία του ελληνικού λαού και του ελληνικού δημοσίου συμφέροντος. Τελεία και παύλα! Ουδείς τόλμησε να αμφισβητήσει ποτέ αυτήν την αλήθεια. 
      Πώς είναι δυνατόν λοιπόν να επιτρέπετε στους συναδέλφους της Νέας Δημοκρατίας, κύριε Υπουργέ, να παραποιούν με τόσο βάναυσο τρόπο την αλήθεια και μάλιστα επιχειρηματολογώντας από το Βήμα της Βουλής και απευθυνόμενοι και στον ελληνικό λαό; 
      Ολοκληρώνω, κύριε Πρόεδρε, με ένα σχόλιο. Όλοι οι συνάδελφοι του ΠΑ.ΣΟ.Κ. που πήραμε το λόγο, αλλά έχω την αίσθηση και οι άλλοι συνάδελφοι των άλλων κομμάτων, όταν δεν έβαλαν εναντίον του ΠΑ.ΣΟ.Κ. και όταν δεν επιχειρούσαν και εκείνοι την ισοπέδωση των πάντων και την απαξίωση της πολιτικής του ΠΑ.ΣΟ.Κ., ωστόσο όλοι οι συνάδελφοι των κομμάτων στάθηκαν σε ένα βασικό στοιχείο: Ότι έχουμε ανυπαρξία στρατηγικής. Και αυτή είναι η αλήθεια.
      Η Κυβέρνηση πρέπει να αναλάβει τις ευθύνες της για την ανυπαρξία στρατηγικής. Υπάρχει όμως και η άλλη εκδοχή, να υπάρχει στρατηγική, αλλά να εντάσσεται και να εντοπίζεται σε ένα κρυφό σχέδιο, αυτό το οποίο φοβόμαστε, αυτό το οποίο φοβούνται οι εργαζόμενοι, αυτό το οποίο διαπιστώνουν πολλοί παράγοντες της αγοράς, ότι η Κυβέρνηση ενδιαφέρεται για την απαξίωση της Δ.Ε.Η., για τη μείωση της αξίας της, με στόχο το ξεπούλημα. Και εδώ η έννοια δεν είναι πώληση μετοχών και υποστήριξη των μετοχών του 49%, είναι ξεπούλημα κυριολεκτικά. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς, κύριε Παπουτσή.
      Ο κύριος Υπουργός έχει το λόγο.
      Κύριε Υπουργέ, σας αρκούν δύο λεπτά;
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Νομίζω ότι θα είναι αποτυχημένη η προσπάθειά μου να είμαι συνεπής στα δύο λεπτά. Θα προσπαθήσω το καλύτερο δυνατόν. Ευχαριστώ πολύ, κύριε Πρόεδρε.
      Θα ήθελα κατ’ αρχάς να εκφράσω τα συλλυπητήρια μου, τη βαθύτατη θλίψη μου για την απώλεια ενός μεγάλου πολιτικού άνδρα, του πρώην Προέδρου της Κυπριακής Δημοκρατίας, του Τάσσου Παπαδόπουλου. Ας είναι ελαφρύ το χώμα που θα τον σκεπάσει.
      Επανερχόμενος στην τριτολογία μου θα ήθελα δώσω μερικές σποραδικές απαντήσεις σε θέματα που έθεσαν οι συνάδελφοι. 
      ‘Εργα στα νησιά: Να έχουμε στο μυαλό μας, κύριοι συνάδελφοι, ότι εκτός από τον σχεδιασμό και προγραμματισμό ανάπτυξης του συστήματος μεταφοράς, έχουμε ήδη μελετήσει και δρομολογήσει πλήθος έργων για την κάλυψη των ενεργειακών αναγκών των νησιών. Ενδεικτικά αναφέρω: Δημιουργία και λειτουργία εκατοντάδων MW από Α.Π.Ε., δημιουργία νέων υποδομών, παραδείγματος χάριν για L.Ν.G., υγροποιημένο αέριο, διασυνδέσεις Κυκλάδων και άλλων νησιών.
      Σχετικά με την «έκθεση ιδεών», όπως χαρακτηρίστηκε από κάποιους εκ των συναδέλφων, ο στρατηγικός εθνικός σχεδιασμός, θα ήθελα να πω ότι η έκθεση ιδεών, όπως την αναφέρετε, περιέχει σαφείς στρατηγικούς άξονες, μείγμα ηλεκτροπαραγωγής, σαφείς στόχους για ανάπτυξη Α.Π.Ε., σαφή στρατηγική κατεύθυνση και πολιτική διαχείριση της ζήτησης. Ένα στρατηγικό πλάνο, ένας στρατηγικός σχεδιασμός, αυτά τα στοιχεία οφείλει να εμπεριέχει και όσοι γνωρίζουν σχετικά με στρατηγικό σχεδιασμό, αντιλαμβάνονται ότι αυτά είναι τα χαρακτηριστικά που πρέπει να εμπεριέχονται.
      Ο Υπουργός επίσης -κύριε Κατσιφάρα, είχατε αναφερθεί εσείς- κατέθεσε την έκθεση του στρατηγικού εθνικού ενεργειακού σχεδιασμού στη Βουλή. Συνεπώς, την ενέκρινε. 
      Σχετικά με τους διευθυντές, οι έξι από τους οκτώ διευθυντές, προέρχονται από τη Δ.Ε.Η. και δεν είναι σωστός ο αριθμός που αναφέρθηκε από κάποιον συνάδελφο.
      Οι αμοιβές των συμβούλων σε ποσοστιαία κλίμακα είναι πολύ μικρές σε σχέση με το μέγεθος και το έργο της Δ.Ε.Η.. Σε κάθε περίπτωση όμως και θα πρέπει να το γνωρίζετε αυτό, κύριοι συνάδελφοι, οι κατευθύνσεις της πολιτικής ηγεσίας του Υπουργείου Ανάπτυξης, είναι να χρησιμοποιούνται τα απολύτως αναγκαία στελέχη και με πλήρως αιτιολογημένες αποδοχές, ανάλογα με τα προσόντα που απαιτεί η κάθε θέση. Αυτή είναι η κατεύθυνση που έχει δοθεί από την ηγεσία του Υπουργείου Ανάπτυξης. 
      Σχετικά  με τις Α.Π.Ε. δεν θέλω να αναφερθώ πολύ. Προφανώς κάποιοι εκ των συναδέλφων του ΠΑ.ΣΟ.Κ. δεν γνωρίζουν πολλά. Δεν γνωρίζουν, όπως προείπα, ότι οι Ανανεώσιμες Πηγές Ενέργειας μπήκαν όχι μονάχα σε επίπεδο στρατηγικής διαμόρφωσης του αύριο στον ενεργειακό τομέα, αλλά και σε επίπεδο εφαρμοσμένης πολιτικής από το 2004 ουσιαστικά. Αυτό αποδεικνύεται από το γεγονός ότι το 2004 ήταν 480 MW από Α.Π.Ε. και το 2008 είναι 1350. Άρα, προφανώς τα αποτελέσματα μιλούν από μόνα τους.
      Να ολοκληρώσω λέγοντας ότι πολλοί συνάδελφοι έθεσαν το θέμα ότι η Νέα Δημοκρατία παρέλαβε το 2004 μία πολλά υποσχόμενη Δημόσια Επιχείρηση με σχέδιο για περαιτέρω ανάπτυξη εντός και εκτός Ελλάδος. Βεβαίως κανένας δεν μας πληροφόρησε σ’ αυτήν την Αίθουσα ποια ακριβώς νέα έργα ηλεκτροπαραγωγής είχαν προγραμματιστεί και ενεργοποιηθεί ως προς τις διαδικασίες ανάθεσής τους, ποια δίκτυα μεταφοράς επί ΠΑ.ΣΟ.Κ. ή άλλα έργα ενίσχυσης του συστήματος είχαν δρομολογηθεί. 
      Τι είχε γίνει για τις διασυνδέσεις των νήσων, ώστε να καταστεί δυνατή η αξιοποίηση του αιολικού δυναμικού των νήσων. Τι είδους προγράμματα βρισκόντουσαν στο στάδιο πραγματοποίησης σε σχέση με την ανάπτυξη της Δ.Ε.Η. εκτός Ελλάδας. Δεν υπήρχε κανένα στοιχείο μακροχρόνιου σχεδιασμού. 
      Είπε κάποιος συνάδελφος του ΠΑ.ΣΟ.Κ. στην Αίθουσα, ότι ήταν μία βιώσιμη, κερδοφόρα εισηγμένη στο Χρηματιστήριο. Παραλείπει, όμως, να μας πληροφορήσει για την πλήρη εγκατάλειψη των προγραμμάτων συντήρησης των μονάδων και του συστήματος και δεν μας ενημερώνει για τη συνεισφορά αυτών των παραλείψεων στη δημιουργία πρόσκαιρου και πλασματικού κέρδους εκείνη την εποχή. 
      Κυρίες και κύριοι συνάδελφοι, εμείς έχουμε προχωρήσει και έχουμε εφαρμόσει συγκεκριμένη πολιτική με συγκεκριμένα αποτελέσματα. Μέρος, λοιπόν, των οικονομικών αποτελεσμάτων την περίοδο 2002-2004 οφείλεται και στην ελλιπή επένδυση στην υποδομή των δικτύων. 
      Εγώ θα καταθέσω για τα Πρακτικά τον απολογισμό του «σχεδίου δράσης διαχείρισης ζήτησης αιχμής κατά την καλοκαιρινή περίοδο 2008», όπου αναφέρεται αναλυτικά το έργο το οποίο έχει γίνει τα τελευταία χρόνια, για να αποδειχθεί με συγκεκριμένους αριθμούς, με συγκεκριμένη τακτική, ποια είναι η συνεισφορά της Κυβέρνησης αυτής στα ζητήματα αυτά. 
      (Στο σημείο αυτό ο Υφυπουργός κ. Σταύρος Καλαφάτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τέλος, καταλαβαίνω ότι είναι θεμιτό να ασκείτε κριτική και καταλαβαίνω ότι είναι και μέσα στα πλαίσια των αρμοδιοτήτων και των υποχρεώσεων του Κόμματος της Αξιωματικής Αντιπολίτευσης να ασκεί έλεγχο και κριτική. Είναι θεμιτό αυτό. Είναι θεμιτό επίσης κάποιος να πιστεύει ότι μπορεί να διοικήσει καλύτερα, να λειτουργήσει καλύτερα ως κυβέρνηση από εκείνον ο οποίος ασκεί τη διακυβέρνηση της χώρας μια δεδομένη χρονική στιγμή. Όμως και σήμερα δυστυχώς, απεδείχθη ότι και στη μία περίπτωση και στην άλλη περίπτωση αυτό δεν ισχύει για το Κόμμα της Αξιωματικής Αντιπολίτευσης. Αντί να υπάρξει μία γόνιμη, θετική, χρήσιμη, δημιουργική, αν θέλετε, κριτική, υπήρχε μία αοριστολογία, υπήρχε μία καταγγελία και υπήρχε και ένα μείγμα πολιτικού λόγου, που θα ήθελε περισσότερο να διαμορφώσει μία εικονική πραγματικότητα, όσον αφορά το πώς θα μπορούσαν να είναι τα πράγματα, εάν δεν είχαμε εμείς τη διακυβέρνηση της χώρας. 
      Παράλληλα, αντιλαμβάνεστε ότι το μείγμα είναι εκρηκτικό όταν αυτή η αθέμιτη κριτική που ασκήθηκε εδώ, ή αν θέλετε η κριτική που ασκήθηκε, αλλά με στοιχεία εντόνως ατεκμηρίωτα σε συνδυασμό με την εμπειρία που έχουμε και μέσα σε αυτήν την Αίθουσα, αλλά και σε όλη τη χώρα, της άσκησης της διακυβέρνησης από το ΠΑ.ΣΟ.Κ., όπου είχε ευκαιρίες να αποδείξει στο κρίσιμο και σημαντικό αυτό ζήτημα του ενεργειακού σχεδιασμού, ότι νοιάζονταν, είχε κατά νου να υλοποιήσει συγκεκριμένο έργο. Όμως, απεδείχθη ότι αυτό ήταν «έπεα πτερόεντα». 
      Έτσι, θα ήθελα με το κλείσιμο αυτής της συζήτησης να πω ότι η νέα διακυβέρνηση, η Κυβέρνηση της Νέας Δημοκρατίας, η Κυβέρνηση του Κώστα Καραμανλή θα συνεχίσει να υλοποιεί στρατηγικό σχεδιασμό στα πλαίσια της βιώσιμης αειφόρου ανάπτυξης, θα συνεχίσει να διασφαλίζει με συγκεκριμένες πρακτικές, στρατηγικές, με μέτρα που λαμβάνει, να στηρίζει τον υγιή ανταγωνισμό. Προσδοκούμε ότι μέσα σε έναν κόσμο που αλλάζει με καταιγιστικούς ρυθμούς, σε έναν κόσμο που οι περιβαλλοντικές προκλήσεις είναι ιδιαίτερα έντονες, που οι νέες τεχνολογίες παίζουν ολοένα και πιο σημαντικό ρόλο, η Ελλάδα, η χώρα μας, με τη συμβολή όλων μας, όλων των πολιτικών δυνάμεων, θα μπορέσει να κερδίσει και να διαδραματίσει το δικό της πρωταγωνιστικό ρόλο. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε. 
      Κυρίες και κύριοι συνάδελφοι, κηρύσσεται περαιωμένη η συζήτηση της υπ΄αριθμ. 30/11/3.11.2008 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Ανάπτυξης, σχετικά με τη Δ.Ε.Η..
      Κυρίες και κύριοι συνάδελφοι, ενημέρωσα τον Πρόεδρο της Βουλής για το θλιβερό γεγονός για το οποίο μας ενημέρωσε ο κ. Παπουτσής. 
      Θα ήθελα να ανακοινώσω ότι το Προεδρείο της Βουλής εκφράζει τη θλίψη του για το θάνατο του τέως Προέδρου της Κυπριακής Δημοκρατίας. Συμμετέχει στο πένθος της Κυπριακής Δημοκρατίας και του Ελληνισμού. 
      Το λόγο έχει ο κ. Τραγάκης. 
      ΙΩΑΝΝΗΣ ΤΡΑΓΑΚΗΣ: Κύριε Πρόεδρε, θα ήθελα και εγώ από την πλευρά της Νέας Δημοκρατίας να εκφράσω τη συμπαράστασή μου προς τον κυπριακό ελληνισμό και γενικά προς όλο τον ελληνισμό για το χαμό ενός μεγάλου ηγέτη του Τάσου του Παπαδόπουλου. 
      Και αισθάνομαι και προσωπικά την ανάγκη, επειδή με τον αείμνηστο Πρόεδρο γνωριζόμασταν, να εκφράσω τα ειλικρινή μου συλλυπητήρια και να πω ότι ο χαμός του θα αφήσει πιο ορφανή  και την Κύπρο και γενικά τον ελληνισμό. Διότι απέδειξε πως σε δύσκολες στιγμές, σε δύσκολες ώρες ήταν ένας μεγάλος πατριώτης. 
      Συλλυπούμεθα τον Κυπριακό Ελληνισμό. 
      Ευχαριστώ. 
      ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, σας καλώ να τηρήσουμε ενός λεπτού σιγή. 
      (Όλοι οι παρευρισκόμενοι στην Αίθουσα όρθιοι τηρούν ενός λεπτού σιγή)
      Αιωνία του η μνήμη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής:
      Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των Προϋπολογισμών Ορισμένων Ειδικών Ταμείων και Υπηρεσιών οικονομικού έτους 2009.
      Η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της Εισαγγελικής Αρχής για τη χορήγηση άδειας άσκησης ποινικής δίωξης κατά Βουλευτών.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.00’ λύεται η συνεδρίαση για την προσεχή Δευτέρα 15 Δεκεμβρίου 2008 και ώρα 18.00΄ με αντικείμενο εργασιών του Σώματος: Α) Κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί και Β) νομοθετική εργασία, ψήφιση στο σύνολο του σχεδίου νόμου του Υπουργείου Εσωτερικών: «Αναδιοργάνωση της δημοτικής αστυνομίας και ρυθμίσεις λοιπών θεμάτων αρμοδιότητας Υπουργείου Εσωτερικών», σύμφωνα με τη συμπληρωματική ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ
Συνεδρίαση  12.12.2008                                                           σελ.3

Τελευταία Αποθήκευση:	17/12/2008 12:41:00 μμ	Από:	L.venetikidou
Εκτυπώθηκε:	17/12/2008 12:24:00 μμ

