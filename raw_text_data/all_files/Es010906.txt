
Πέμπτη 6 Σεπτεμβρίου 2001
ΣΥΝΕΔΡΙΑΣΗ ΚΗ΄
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α΄ ΕΙΔΙΚΑ ΘΕΜΑΤΑ
Επικύρωση Πρακτικών,
Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Γεωργίας: "Εθνικό Σύστημα Προστασίας της Αγροτικής Δραστηριότητας και άλλες ρυθμίσεις θεμάτων",
2. Κατάθεση Έκθεσης Διαρκούς Επιτροπής:
Η Διαρκής Επιτροπή Δημόσιας Διοίκησης και Δικαιοσύνης κατεθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: "Υπαίθρια διαφήμιση, συμπολιτείες δήμων και κοινοτήτων και άλλες διατάξεις",
ΟΜΙΛΗΤΕΣ
Επί του σχεδίου νόμου του Υπουργείου Γεωργίας
ΑΝΩΜΕΡΙΤΗΣ Γ.,
ΑΡΓΥΡΗΣ Ε.,
ΚΟΥΤΡΟΥΜΠΛΗΣ Π.,
ΜΠΑΣΙΑΚΟΣ Ε.,
ΞΗΡΟΤΥΡΗ Α.,
ΣΤΡΑΤΑΚΗΣ Ε.,
ΣΤΡΙΦΤΑΡΗΣ Σ.,
ΤΣΙΠΛΑΚΟΣ Κ.,
ΦΩΤΙΑΔΗΣ Η.,

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΚΗ΄
Πέμπτη 6 Σεπτεμβρίου 2001
Αθήνα, σήμερα στις 6 Σεπτεμβρίου 2001, ημέρα Πέμπτη και ώρα 10.46΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του νομοσχεδίου 
του Υπουργείου Γεωργίας: "Εθνικό Σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας".
Στη χθεσινή συνεδρίαση ψηφίστηκαν τα άρθρα 1 έως 21.
Στη σημερινή συνεδρίαση θα συζητηθεί η ενότητα των άρθρων 22, 23, 24 του νομοσχεδίου.
Κύριε Υπουργέ, έχετε να κάνετε κάποιες νομοτεχνικές παρατηρήσεις στα άρθρα που θα συζητηθούν σήμερα;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Όχι, κύριε Πρόεδρε, τις έχω διανείμει όλες από εχθές.
ΠΡΟΕΔΡΟΣ (Απόστολος Κακλαμάνης): Καλώς.
Ο εισηγητής της Πλειοψηφίας κ. Εμμανουήλ Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
Στη σημερινή συνεδρίαση ξεκινάμε με το δεύτερο μέρος των άρθρων του νομοσχεδίου. Όλο αυτό το δεύτερο μέρος ρυθμίζει θέματα αρμοδιότητας του Υπουργείου Γεωργίας.
Μπαίνουμε στο άρθρο 22 που αναφέρεται σε θέματα που αφορούν την πώληση κτηνιατρικών φαρμακευτικών προϊόντων. Γίνονται τροποποιήσεις στα άρθρα του ν. 2538/1997 και προστίθεται ένα εδάφιο, στο οποίο αναφέρεται ότι για τη χορήγηση άδειας γενικής πώλησης κτηνιατρικών φαρμάκων και προϊόντων που προορίζονται για ιχθείς, ο ενδιαφερόμενος αντί του πτυχίου που αναφέρεται στο προηγούμενο εδάφιο μπορεί να έχει και πτυχίο Βιολογικού Τμήματος Ανωτάτου Εκπαιδευτικού Ιδρύματος της ημεδαπής ή να έχει πτυχίο Χημικού Τμήματος Α.Ε.Ι. της ημεδαπής ή εν πάση περιπτώσει εκείνη την ειδικότητα που είναι αναγκαία για να μπορεί να καλύψει αυτήν την ανάγκη ή να έχει τη γνώση που χρειάζεται για την πώληση αυτών των φαρμάκων.
Στο ίδιο άρθρο προβλέπονται διαδικασίες και προστίθενται ή αντικαθίστανται άρθρα του ν. 2538/1997 στο πώς θα εκτελούνται επακριβώς οι συνταγές και όλα τα συναφή με τη σωστή διαδικασία πώλησης αυτών των φαρμάκων, έτσι ώστε να προστατεύεται και ο καταναλωτής και το κοινό, ιδιαίτερα για φάρμακα που έχουν ναρκωτικές ουσίες και όλα τα σχετικά, όπως αναφέρεται και διατυπώνονται στο συγκεκριμένο άρθρο.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Εδώ υπάρχει ένα ζήτημα, που νομίζω, κύριε Υπουργέ, ότι πρέπει να το αντιμετωπίσουμε. Υπάρχουν γεωτεχνικοί που έχουν από το 1973, που ψηφίστηκε ο πρώτος νόμος, που αφορά την πώληση των φαρμάκων, που έχουν άδειες πώλησης αυτών των φαρμάκων. Σήμερα με το νόμο αυτό ερχόμαστε να τους απαγορεύσουμε να πωλούν τα φάρμακα, μετά ενδεχόμενα και από εικοσαετή προϋπηρεσία ή λειτουργία στο χώρο, χωρίς να έχει δημιουργηθεί ποτέ πρόβλημα.
Θα ήθελα, λοιπόν, να δείτε τη δυνατότητα για τους γεωτεχνικούς που έχουν την άδεια αυτή εδώ και είκοσι χρόνια, να διατηρηθεί τουλάχιστον μέχρι τη συνταξιοδότησή τους. Νομίζω ότι είναι ένα ζήτημα, το οποίο πρέπει να αντιμετωπίσουμε, να το προβλέψουμε μέσα από τη νομοθετική ρύθμιση, για να μη δημιουργήσουμε προβλήματα σε κοινωνικές ομάδες που εν πάση περιπτώσει ασχολούνται με μία δουλειά, την κάνουν καλά μέχρι σήμερα, έχουν πτυχίο γεωτεχνικού και δεν θα πρέπει να τους δημιουργήσουμε προβλήματα στην από εδώ και πέρα πορεία τους, μέχρι τουλάχιστον τη συνταξιοδότησή τους.
Στο ίδιο άρθρο με βάση το αποτέλεσμα της απογραφής του Α.Σ.Ο., το 80% περιέρχεται στην ανώνυμη συνεταιριστική εταιρεία και το 20% μπορεί να πηγαίνει στο Υπουργείο Γεωργίας και να καλύπτει δραστηριότητες πολιτιστικές, επιμορφωτικές, εκπαιδευτικές και άλλες που καλύπτει το Υπουργείο.
Στη συνέχεια του ίδιου άρθρου προστίθεται παράγραφος, στο άρθρο 22 του ν. 2538/1997, με το οποίο ο χρόνος υπηρεσίας προσωπικού τον οποίο είχε διανύσει στη συνεταιριστική οργάνωση Διαχείρισης Νωπών Προϊόντων, την επονομαζόμενη ΣΚΟΠ, θεωρείται ως χρόνος πραγματικής υπηρεσίας για κάθε συνέπεια στη νέα υπηρεσία. Αυτό είναι σωστό γιατί κάποιοι άνθρωποι που δούλεψαν αρκετά χρόνια σε κάποιες υπηρεσίες, σήμερα τα χρόνια αυτά δεν αναγνωρίζονται ούτε ως χρόνια προϋπηρεσίας ούτε με τις όποιες άλλες συνέπειες μπορούν να έχουν. 
Όμως θεωρώ ότι εξακολουθούμε εδώ να αφήνουμε να διαιωνίζεται μια αδικία που έχει παρατηρηθεί στο Υπουργείο Γεωργίας. Δηλαδή ενώ το Υπουργείο Γεωργίας την περίοδο του 1987, αν θυμάμαι καλά, ή λίγο νωρίτερα, προσέλαβε κάποιους τεχνικούς για να καλύψουν ανάγκες συνεταιριστικών οργανώσεων, στη συνέχεια μετά την πρώτη σύμβαση τους πήρε ως υπαλλήλους του κι όμως τα χρόνια που έχουν διανύσει στις συνεταιριστικές οργανώσεις δεν προσμετρώνται, δεν προσμετράται δηλαδή ο χρόνος αυτός ως χρόνος προϋπηρεσίας, με αποτέλεσμα να δημιουργείται μια αδικία και να υπάρχουν πάρα πολλές περιπτώσεις τέτοιων συναδέλφων που έχουν την αίσθηση ότι αδικούνται από τις ρυθμίσεις που έχουν γίνει. Νομίζω, λοιπόν, ότι είναι μια καλή ευκαιρία να προστεθεί σ' αυτό το άρθρο, όπου αναφέρονται οι υπάλληλοι της ΣΚΟΠ να μπει "και άλλων συνεταιριστικών οργανώσεων", ώστε να καλυφθεί αυτό το κενό που έχει δημιουργηθεί ιδιαίτερα στο Υπουργείο Γεωργίας. Νομίζω ότι είναι μια λύση που θα ικανοποιήσει έναν κόσμο που ουσιαστικά έχει λειτουργήσει σε υπηρεσίες, του Υπουργείου Γεωργίας, έχει λειτουργήσει σε άλλες υπηρεσίες αλλά ασκώντας εργασίες που αφορούν το Υπουργείο Γεωργίας. Θα λύσουμε αυτό το πρόβλημα και θα ικανοποιήσουμε το αίτημά τους που είναι και δίκαιο, διότι όποια ένσημα ή όποιες άλλες υποχρεώσεις είχαν τις οποίες κάλυψαν, αυτές δεν μπορούν να τις επωφεληθούν.
Στο ίδιο άρθρο προβλέπεται η σύσταση επιτροπών για τη διενέργεια ελέγχων στα νωπά προϊόντα με απόφαση του οικείου νομάρχη σε κάθε περιοχή, σε κάθε νομαρχία. Προβλέπεται η σύνθεση της επιτροπής και δίνεται βαρύτητα στην τριμελή αυτή επιτροπή, την ευθύνη της επιτροπής να την έχει ο αρμόδιος ιχθυολόγος, ακριβώς επειδή έχει την εξειδικευμένη γνώση που θα μπορούσε ενδεχόμενα να καλύψει τα όποια προβλήματα παρουσιάζονται σ' αυτής της μορφής τα προϊόντα. Και βέβαια προβλέπει το άρθρο να γίνονται με την παρουσία και των τριών μελών της επιτροπής οι έλεγχοι, ακριβώς για να μη μένουν κενά σ' αυτόν το έλεγχο. Και νομίζω ότι είναι πολύ σημαντικό αυτό, όπως προβλέπεται, διότι παρατηρούμε και παρακολουθούμε το τελευταίο διάστημα να δημιουργούνται πολλά προβλήματα γύρω από την ποιότητα των τροφίμων και ιδιαίτερα αυτών των τροφίμων που είναι φθαρτά, με αποτέλεσμα να χρειάζεται να εντατικοποιείται αυτής της μορφής ο έλεγχος αλλά όχι μόνο να εντατικοποιείται, να γίνεται ουσιαστικός και νομίζω ότι αυτό καλύπτεται από τη διάταξη, όπως ακριβώς προβλέπεται στο συγκεκριμένο άρθρο.
Πηγαίνουμε τώρα στο άρθρο 23, μέσω του οποίου γίνονται τροποποιήσεις και καταργούνται διατάξεις του ν. 2520/1997. Με το άρθρο αυτό ουσιαστικά μιλούμε για τον Οργανισμό Εκπαίδευσης και Κατάρτισης των αγροτών, τον επονομαζόμενο "ΔΗΜΗΤΡΑ". Και βέβαια σ' αυτό το άρθρο αναφέρεται ότι προστίθενται παράγραφοι, οι οποίες αναφέρονται στις εξής περιπτώσεις: συγκεκριμένα στο Τεχνικό Επαγγελματικό Εκπαιδευτήριο Α' κύκλου σπουδών, γεωργοκτηνοτροφικής κατεύθυνσης, αρμοδιότητας του Υπουργείου Γεωργίας που ιδρύθηκε στο Νομό Καρδίτσας, στα Τεχνικά Επαγγελματικά Εκπαιδευτήρια Α' κύκλου σπουδών, εποπτείας του Υπουργείου Γεωργίας, που ιδρύονται σύμφωνα με το ν. 2640/1998. Επίσης η παράγραφος 5 του άρθρου 11 του ν.2520/1997 καταργείται και αντικαθίσταται ως εξής: "Το μόνιμο και με σχέση εργασίας ιδιωτικού δικαίου προσωπικό, που υπηρετεί κατά τη δημοσίευση του παρόντος νόμου στις σχολικές μονάδες των περιπτώσεων των άρθρων, όπως προβλέπονται, εξακολουθεί να προσφέρει τις υπηρεσίες του και μετά τη μεταφορά του στον ΟΓΕΕΚΑ και πάντως για χρονικό διάστημα όχι μεγαλύτερο της πενταετίας. Το προσωπικό αυτό θεωρείται αποσπασμένο". Στη συνέχεια αναφέρονται οι σκοποί του Οργανισμού και γίνονται συμπληρώσεις ή αντικαταστάσεις στους σκοπούς που αναφέρονται στον ιδρυτικό νόμο του Οργανισμού Εκπαίδευσης "ΔΗΜΗΤΡΑ".
Εκείνο που θέλω να παρατηρήσω στο συγκεκριμένο άρθρο, στις συγκεκριμένες προθέσεις, είναι ότι επισυμβαίνει με τις τροποποιήσεις αυτές η κατάργηση των περιφερειακών επιτροπών που προβλεπόταν για τη συμβολή και τη συνδρομή τους στην κατάρτιση των προγραμμάτων σε περιφερειακό επίπεδο, που όπως γνωρίζουμε όλοι μας, σε κάθε περιφέρεια οι ανάγκες ενδεχόμενα να είναι εντελώς διαφορετικές.
Με αυτήν, λοιπόν, τη σκοπιμότητα έγιναν αυτές οι περιφερειακές επιτροπές και καταργούνται με τις διατάξεις αυτές. Εδώ νομίζω ότι πρέπει να σταθείτε, κύριε Υπουργέ, γιατί μπορεί σ' αυτήν τη φάση να μην είναι πολύ ορατή η χρησιμότητά τους, αλλά πρέπει να επεκταθεί η δραστηριότητα του οργανισμού εκπαίδευσης των αγροτών και η επέκταση αυτή να καλύψει όλες τις ομάδες ή όλες τις κατηγορίες των αγροτών και όχι μόνο των νέων, όπως σε μεγάλο ποσοστό καλύπτει σήμερα. Είναι σίγουρο ότι η χρησιμότητα των περιφερειακών επιτροπών και η περιφερειακή οργανωτική δομή του οργανισμού θα συμβάλει ουσιαστικά στην αναβάθμισή του. Θα συμβάλει όχι μόνο στην αναβάθμιση του οργανισμού, αλλά κυρίως στην αναβάθμιση του αγροτικού κόσμου μέσω της επιμόρφωσης, επειδή ακριβώς ο αγροτικός κόσμος θα πληροφορείται, θα επιμορφώνεται στα θέματα ιδιαίτερα που τον απασχολούν, στα θέματα της περιοχής του, στα θέματα που είναι υψηλού ενδιαφέροντος για εκείνον και που ενδεχόμενα να μην προβλέπονται στα προγράμματα που θα καταρτίζονται από το κεντρικό συμβούλιο ή από διαδικασίες που οι ίδιοι δεν θα μπορούν να λάβουν γνώση. 
Νομίζω ότι αυτό έχει ιδιαίτερη σημασία και πρέπει να το προσέξουμε με την έννοια ότι έτσι ουσιαστικά συμβάλλουμε στο ποια μορφής εκπαίδευση θα πρέπει να περάσουμε στην περιφέρεια. Επιπλέον δε αξιοποιούμε τοπικές, κοινωνικές δυνάμεις. Μια περιφέρεια μπορεί να έχει μεγαλύτερο δυναμισμό από μια άλλη, μπορεί να έχει καλύτερο στελεχιακό δυναμικό και μπορεί να συμβάλλει με πιο καλό τρόπο, πράγμα που δημιουργεί μια ανταγωνιστικότητα μεταξύ των περιφερειών. Ασφαλώς αυτή η ανταγωνιστικότητα και η συναγωνιστικότητα που προάγεται συμβάλλει στη γενικότερη αναμόρφωση του όλου συστήματος και του επιπέδου μόρφωσης και γνώσης των αγροτών. 
Στο ίδιο άρθρο προβλέπονται ποιοι θα είναι οι διευθυντές των κέντρων εκπαίδευσης "ΔΗΜΗΤΡΑ". Βέβαια προβλέπεται εδώ ότι διευθυντές των κέντρων εκπαίδευσης "ΔΗΜΗΤΡΑ" θα είναι οι υπάλληλοι των κλάδων ΠE του οργανισμού, που μπορεί να είναι και αποσπασμένοι. 
Εδώ θα έλεγα ότι ίσως χρειάζεται να προσθέσουμε ότι οι κλάδοι ΠE που έχουν τη δυνατότητα θα πρέπει να είναι ΠE Γεωτεχνικοί κατά προτεραιότητα ή ενδεχόμενα ΠE Οικονομικοί, αλλά με εξειδίκευση στην αγροτική οικονομία, διότι έτσι ουσιαστικά συμβάλλουμε στην αναβάθμιση αυτών των εκπαιδευτικών κέντρων. Καταλαβαίνετε ότι αν υπάρχουν διευθυντές από άλλους κλάδους που δεν είναι συναφείς ή δεν είναι γνώστες του αντικειμένου, διαμορφώνεται ένα αρνητικό κλίμα σε επίπεδο κέντρου εκπαίδευσης με αποτέλεσμα αυτό να έχει αρνητικές επιπτώσεις. 
Στο ίδιο άρθρο προβλέπονται ποιες είναι οι θέσεις και τα προσόντα του τακτικού προσωπικού κατά κλάδους και αναφέρονται λεπτομερειακά σ' αυτό.
Επίσης στο ίδιο άρθρο αντικαθίσταται η παράγραφος 5 του άρθρου 2 του 2732 ότι η έκθεση πρέπει να υποβάλλεται από τα κέντρα στον Υπουργό Γεωργίας ή στην υπηρεσία που ορίζεται με απόφαση ή δημοσιεύεται στην Εφημερίδα της Κυβερνήσεως. Αυτό τείνει να αντικαταστήσει τη συμμετοχή των περιφερειακών τμημάτων. Νομίζω ότι, αν πάμε στην αρχική διατύπωση του ιδρυτικού νόμου των εκπαιδευτικών κέντρων, ίσως αυτό εδώ να μη χρειάζεται ή εν πάση περιπτώσει καλύπτεται, γιατί ουσιαστικό έργο των επιτροπών αυτών ήταν η συμμετοχή τους στα προγράμματα, αλλά και ο απολογισμός της δουλειάς, δηλαδή αυτό που λέμε εδώ "έκθεση" που γίνεται σε περιφερειακό επίπεδο. 
Με το άρθρο 24 μπαίνουμε στις διαδικασίες του οργανισμού ελέγχου και προβλέπονται αντικαταστάσεις άρθρων του 2637/98. Μέσα από τις αντικαταστάσεις αυτές και τις συμπληρώσεις προσδιορίζεται ο σκοπός και οι αρμοδιότητες του οργανισμού ΟΠΕΚΕΠΕ, που είναι η διαχείριση των πιστώσεων του Ευρωπαϊκού Γεωργικού Ταμείου, η πρόληψη και η πάταξη κάθε ατασθαλίας. Αυτοί είναι οι σκοποί. 
Στη συνέχεια, οι αρμοδιότητες είναι ο έλεγχος των δικαιολογητικών πληρωμής και η αναγνώριση και εκκαθάριση των δαπανών που βαρύνουν τον Ειδικό Λογαριασμό Εγγυήσεων Γεωργικών Προϊόντων, η έγκριση της πληρωμής τους, η έκδοση εντολών πληρωμής σε βάρος του ΕΛΕΓΕΠ, η τήρηση στοιχείων και αρχείων των γενομένων πληρωμών, η διενέργεια κάθε είδους ελέγχου, η συγκέντρωση των στοιχείων, η άσκηση των αρμοδιοτήτων που περιγράφονται στην παράγραφο 2 του άρθρου 3, η εισήγηση για την έκδοση αποφάσεων και η έκδοση εγκυκλίων και οδηγιών, η έκδοση και η χορήγηση πιστοποιητικών εισαγωγών και εξαγωγών, καθώς και πιστοποιητικών προκαθορισμού της εισφοράς, η άσκηση ύστερα από απόφαση του Υπουργού Γεωργίας ως εντολοδόχου του ελληνικού δημοσίου των αρμοδιοτήτων της αγοράς και εκποίησης προϊόντων της αγοραστικής παρέμβασης, η άσκηση των αρμοδιοτήτων που περιγράφονται στην παράγραφο 5 του προεδρικού διατάγματος 385, η φύλαξη των εγγυητικών επιστολών, η συμμετοχή στην κατάρτιση των δανειακών συμβάσεων, η άσκηση των αρμοδιοτήτων που περιγράφονται στο άρθρο 6 του προεδρικού διατάγματος 385, η κατάρτιση και η σύναψη διοικητικών συμβάσεων, η αποστολή των μηνιαίων καταστάσεων, η συμμετοχή στην εκπροσώπηση στα αρμόδια όργανα της Ευρωπαϊκής Επιτροπής. 
Για την πραγματοποίηση του σκοπού του ΟΠΕΚΕΠΕ ο Γενικός Διευθυντής, καθίσταται Υπόλογος Διαχείρισης του ΕΛΕΓΕΠ.
Επίσης με απόφαση του Υπουργού Γεωργίας ή και τυχόν συναρμοδίου Υπουργού που δημοσιεύεται στην Εφημερίδα της Κυβερνήσεως, μπορεί να ανατίθεται μέρος ή όλες οι αρμοδιότητες που περιγράφονται στην προηγούμενη παράγραφο, σε υπηρεσίες του Υπουργείου Γεωργίας, των περιφερειών ή των νομαρχιακών αυτοδιοικήσεων, κάτι που θα συμβάλει στη δυνατότητα να υπάρξουν προγραμματικές συμβάσεις ή άλλης μορφής συμφωνίες και συμβάσεις για τη διεξαγωγή εργασιών του ΟΠΕΚΕΠΕ. 
Στη συνέχεια, το άρθρο αναφέρεται στη νομική συνδρομή .
Προχωρώ στο τελευταίο μέρος του συγκεκριμένου άρθρου που αναφέρεται στην "ΑΓΡΟΓΗ" -γιατί τελειώνει και ο χρόνος- για να πω ότι πράγματι ο νόμος που αναφέρεται στη δημιουργία της -όπως συνηθίζεται να λέγεται- τράπεζας γης, προϋπάρχει από το 1998 και είναι γεγονός ότι στην πράξη, αυτός ο νόμος δεν έχει λειτουργήσει ή τουλάχιστον δεν έχει αποδώσει αυτά που ανέμεναν οι αγρότες. Βέβαια με τις τροποποιήσεις που γίνονται εδώ και με το να μετατραπεί ο οργανισμός αυτός σε ανώνυμη εταιρεία με την επωνυμία "ΑΓΡΟΓΗ" προστίθενται μέσα από τις διατάξεις του άρθρου οι σκοποί που είναι η συμβολή της στη βελτίωση της ανταγωνιστικότητας της αγροτικής οικονομίας και ειδικότερα επιδιώκει την αποτελεσματικότερη λειτουργία της αγοράς της αγροτικής γης, τη διατήρηση ή δημιουργία βιώσιμων αγροτικών εκμεταλλεύσεων, την υποστήριξη και διευκόλυνση της εγκατάστασης νέων αγροτών σε αγροτικές εκτάσεις και γενικότερα τη διατήρηση των αγροτών στην ύπαιθρο.
Για την εξυπηρέτηση αυτών των σκοπών, η ανώνυμη εταιρεία προωθεί και συμβάλλει σε δραστηριότητες για τη συγκέντρωση, τήρηση και μέριμνα παροχής πληροφοριών, για την αξιολόγηση και αποτίμηση της αγοραίας αξίας, για την αγορά και διαχείριση αγροτικών εκτάσεων, για την ανάληψη με συμβάσεις που συνάπτει με το ελληνικό δημόσιο ή άλλους φορείς ή φυσικά πρόσωπα της διαχείρισης καλλιεργήσιμων εκτάσεων, τη διαχείριση κοινοχρήστων, διαθεσίμων ή άλλων εκτάσεων και ακινήτων του δημοσίου που παραχωρούνται στην εταιρεία, την παροχή γνωμοδοτήσεων, την εκπόνηση κάθε είδους μελετών, την ανταλλαγή ιδιωτικών δασικών εκτάσεων με άλλες αγροτικές, τη διενέργεια οποιασδήποτε άλλης εργασίας ή δραστηριότητας που σχετίζεται με τους ευρύτερους σκοπούς της εταρείας.
Μ' αυτόν τον τρόπο μπορεί να ιδρύει ή να συμμετέχει σε επιχειρήσεις, να συγκροτεί δίκτυα συνεργασίας και όλα αυτά που δημιουργώντας τα, διευκολύνουν την καλύτερη δυνατή λειτουργία της εταιρείας, ώστε να μπορέσει να συμβάλει στην κατεύθυνση και στο σκοπό για τον οποίο ιδρύθηκε.
Στο σημείο αυτό θα ήθελα να παρατηρήσω ότι πράγματι προβλέπονται κάποιες διαδικασίες με τις καινούριες ρυθμίσεις, που στόχο και σκοπό έχουν να συμβάλουν στο καλύτερο ή αν θέλετε στο γρηγορότερο αποτέλεσμα των διεργασιών αυτών. Υπάρχουν όμως παράπονα από πολλές πλευρές ότι και η προβλεπόμενη από το νόμο αυτό διαδικασία, θα δημιουργήσει προβλήματα ή εν πάση περιπτώσει δεν θα μπορέσει να ικανοποιήσει τις ανάγκες, όπως ακριβώς διαμορφώνονται και να καλύψει όλες τις περιπτώσεις. 
Εγώ θα έλεγα ότι ίσως, καταργώντας τις παλιές ρυθμίσεις που ήταν χρονοβόρες, που ήταν διαδικασίες που δεν απέδιδαν, θα πρέπει να εξουσιοδοτήσουμε τον Υπουργό, ώστε με κοινές υπουργικές αποφάσεις ή μόνο με αποφάσεις του Υπουργείου Γεωργίας να ρυθμιστούν με τον καλύτερο τρόπο κάθε φορά, για να έχουν τη δυνατότητα να προσαρμόζονται τα δεδομένα, όπως ακριβώς διαμορφώνονται στην αγορά.
Διότι όταν μιλάμε για αγοραπωλησίες, υπάρχουν προβλήματα, ενδεχομένως οι συνήθειες και οι νοοτροπίες από περιοχή σε περιοχή αλλάζουν και αυτά μπορεί να τα λαμβάνει υπόψη του ο Υπουργός και να τα συμπεριλαμβάνει σε κάθε περίπτωση σε υπουργικές αποφάσεις, που στόχο και σκοπό θα έχουν να διευκολύνουν. Βέβαια μπαίνει θέμα πώς θα βγαίνουν αυτές οι υπουργικές αποφάσεις ή πότε θα βγαίνουν αυτές οι υπουργικές αποφάσεις για να λειτουργήσει επιτέλους η τράπεζα γης. Θα μπορούσαμε να βάλουμε και χρονικό προσδιορισμό για την έκδοση αυτών των υπουργικών αποφάσεων, ώστε να καλύψουμε το κενό αυτό που έχει δημιουργηθεί και βέβαια αυτό θα μας διευκολύνει και προς την κατεύθυνση ότι δεν θα χρειαστεί μετά από δύο, τρία χρόνια να ξαναρθούμε εδώ με νέες νομοθετικές ρυθμίσεις για να διορθώσουμε ενδεχόμενα τα όποια ζητήματα έχουν δημιουργηθεί, αφού αυτά δεν είναι επί της ουσίας, αλλά είναι τεχνικά προβλήματα. 
Θα έλεγα, λοιπόν, ότι αυτός ο τρόπος αντιμετώπισης είναι ίσως ο καλύτερος, αφού ξέρουμε ότι μέχρι σήμερα οι διατάξεις που υπήρχαν δεν απέδωσαν και ενδεχομένως αυτές εδώ να μην αποδώσουν τα αναμενόμενα. Να αποδώσουν ίσως περισσότερο και γι' αυτό νομίζω ότι είναι πολύ χρήσιμο να δούμε αυτήν τη διάσταση, πώς δηλαδή με υπουργικές αποφάσεις μπορεί να ρυθμίζονται αυτά τα λεπτομερειακά ζητήματα που θα ήταν χρήσιμο να αλλάζουν κατά καιρούς ή να συμμορφώνονται προς τις απαιτήσεις της κοινωνίας και τις ανάγκες που διαμορφώνονται σε αυτά τα επίπεδα. 
Εκείνο που έχει σημασία είναι ότι με τις διατάξεις του νόμου αυτού που συζητάμε γίνεται μια προσπάθεια να κατοχυρωθεί το δικαίωμα προτίμησης. Εάν μπορέσουμε αυτό να το κάνουμε συνείδηση στην κοινωνία, συνείδηση στις περιφέρειες της χώρας μας όπου υπάρχει αγροτική γη και πρέπει να χρησιμοποιείται, νομίζω ότι θα έχουμε συμβάλει ουσιαστικά προς την κατεύθυνση που λέμε ότι η γη πρέπει να ανήκει στον αγρότη και βέβαια μόνο με αυτόν τον τρόπο θα λύσουμε το μείζον πρόβλημα του μεγέθους της αγροτικής εκμετάλλευσης. Δηλαδή ναι μεν εμείς μπορεί να μην μπορούμε να συναγωνιστούμε στα μεγέθη τις εκλογικές εκμεταλλεύσεις της Ευρωπαϊκής Ένωσης, της Αμερικής και του Καναδά, αλλά τουλάχιστον θα πρέπει να πάμε σε μεγέθη τέτοια που μπορούν να δημιουργήσουν προϋποθέσεις βιωσιμότητας εκμεταλλεύσεως στον αγροτικό χώρο, ιδιαίτερα όταν στις μέρες μας προσπαθούμε να επιδιώξουμε να γίνουν αυτές οι επιχειρήσεις ανταγωνιστικές και που βέβαια μία παράμετρος της ανταγωνιστικότητάς τους είναι και το μέγεθός τους. Πολλές φορές μάλιστα όχι μόνο το μέγεθός τους, αλλά η ύπαρξή τους σε ένα συγκεκριμένο χώρο και όχι η πολυδιάσπασή τους, που είναι το χαρακτηριστικό των ελληνικών αγροτικών εκμεταλλεύσεων. 
Τελειώνω, κύριε Πρόεδρε, λέγοντας μόνο ότι θα πρέπει -και αυτό θα το δω στη δευτερολογία μου- εάν μπορούμε με συγκεκριμένες προτάσεις που μου έχουν στείλει και φορείς, όπως για παράδειγμα η ομοσπονδία αγροτικών συλλόγων Νομού Ηρακλείου, να δούμε πως πραγματικά διευκολύνουμε τη δυνατότητα μεταβίβασης. Εξάλλου, ήταν και μια θέση της ΓΕΣΑΣΕ και της ΣΥΔΑΣΕ στην επιτροπή, όταν συζητούσαμε το πώς θα διευκολυνθούν οι διαδικασίες που θα αφορούν την "ΑΓΡΟΓΗ".
ΠΡΟΕΔΡΕΥΩΝ (Κωνσταντίνος Γείτονας): Τα του Ηρακλείου το αφήσατε για το τέλος, για μεγαλύτερη έμφαση, πιστεύω. 
Το λόγο έχει ο εισηγητής της Νέας Δημοκρατίας, κ. Φωτιάδης, ο οποίος χθες αυτοαπεκλήθη υψηλός. Να είναι υψηλή και η ομιλία σας, λοιπόν. 
ΗΛΙΑΣ ΦΩΤΙΑΔΗΣ: θα ήθελα να επανέλθω κύριε Πρόεδρε, με το εξής: Λέγοντας υψηλός, εννοούσα το ήθος και τη συμπεριφορά, την οποία έχετε και σεις και πιστεύω ότι προσπαθούσα να σας φθάσω. Αυτό εννοούσα. Πάλι είστε υψηλότερος από εμένα από εκεί που είστε. 
Κύριε Πρόεδρε, κύριοι Υπουργοί, κύριοι συνάδελφοι, θα ξεκινήσω από το άρθρο 22 και θα αναφερθώ στα κτηνιατρικά φάρμακα. Ο ν. 2538/97 παρά τις όποιες αδικίες ως προς τα κεκτημένα δικαιώματα των γεωτεχνικών που ασκήθηκαν επί τριάντα έτη μπορούμε να πούμε ότι προσδιόριζε τα επαγγελματικά δικαιώματα. Υπάρχει μία κατατεθειμένη τροπολογία για την άρση των αδικιών εις βάρος των κτηνιάτρων και γεωπόνων, που ασκούσαν εμπορία έως και το 1997, την οποία πρέπει να αποκαταστήσετε, δίνοντας τη δυνατότητα εμπορίας γεωργικών και κτηνιατρικών φαρμάκων μέχρι συνταξιοδότησής τους. Εδώ θέλω μία απάντηση διότι αποτελεί μία αδικία. 
Με το άρθρο 22 έρχεται η Κυβέρνηση και τεμαχίζει το ενιαίο των κτηνοτροφικών φαρμάκων και ομιλεί για κτηνιατρικά φάρμακα ιχθύων. Σε λίγο θα μιλήσουμε ίσως και για κτηνιατρικά άλλων, πουλιών, κυνών κλπ. Πρέπει να ληφθεί σοβαρά υπόψη ειδικότερα σήμερα η εξειδικευμένη γνώση της φαρμακολογίας και ο σημαντικός ρόλος των κτηνιάτρων και όλων των γεωτεχνικών. 
Όσον αφορά τον Ο.Γ.Ε.Ε.Κ.Α. "ΔΗΜΗΤΡΑ" νομίζω ότι είναι ένας πολυδάπανος οργανισμός, ο οποίος τέσσερα χρόνια προσπαθεί να σταθεί λειτουργικά, χωρίς ουσιαστικά να προσφέρει κανένα έργο εκπαίδευσης και ενημέρωσης. Επί της ουσίας, κύριε Υπουργέ, εκχωρείτε το δικαίωμα της ενημέρωσης για τα θέματα της πολιτικής στον τομέα της γεωργίας σε ιδιωτικό φορέα και με τις τροποποιήσεις των άρθρων 23 που εισάγετε επιχειρείτε να καταστήσετε τον Οργανισμό Εκπαίδευσης Κατάρτισης και Απασχόλησης, ένα μεγάλο κέντρο κατάρτισης εθνικής και διεθνούς εμβέλειας, ένα ΚΕΚ δηλαδή. 
Είναι ορατός ο κίνδυνος ο ΟΓΕΕΚΑ να εκτραπεί, κύριε Υπουργέ, του σκοπού του, για τον οποίο συστήθηκε και να καταστεί τελικά μια κερδοσκοπικού χαρακτήρα επιχείρηση, η οποία παράλληλα θα ασκεί τον επικοινωνιακό και προπαγανδιστικό ρόλο του εκάστοτε Υπουργού Γεωργίας. Είναι ένα σημείο το οποίο πρέπει να προσέξουμε ιδιαίτερα, γιατί αναφερόμαστε σε έναν οργανισμό μη κερδοσκοπικού χαρακτήρα. 
Είμαστε κατηγορηματικά αντίθετοι με το πνεύμα αυτής της λειτουργίας όπως τείνει να καταστεί, με τις ρυθμίσεις του άρθρου 23 παράγραφος 6 διότι αλλοιώνεται ο χαρακτήρας και ο σκοπός ίδρυσης του οργανισμού. Εμείς ζητούμε ο ΟΓΕΕΚΑ "ΔΗΜΗΤΡΑ" να εφαρμόζει την πολιτική του Υπουργείου Γεωργίας, στα πάσης φύσεως προγράμματά του που κατ΄εντολή θα εκτελεί. 
Όσον αφορά τον ΟΠΕΚΕΠΕ η Νέα Δημοκρατία από το 1997 ήταν κάθετα αντίθετη στη διάλυση των Οργανισμών Καπνού, Βάμβακος και Γάλακτος, που στήριζαν αποτελεσματικά αυτά τα βασικά προϊόντα για την ελληνική γεωργία, αλλά και έδιναν τη δυνατότητα της όσο πιο γρήγορης καταβολής των κοινοτικών ενισχύσεων στους αγρότες. 
Με το σχέδιο νόμου που συζητούμε καταργούνται πλέον αυτοί οι οργανισμοί και ανατίθεται ο σοβαρότατος ρόλος της καταβολής των κοινοτικών ενισχύσεων ύψους 1,3 τρισεκατομμυρίων δραχμών ετησίως στον ΟΠΕΚΕΠΕ. Όμως αυτός ο οργανισμός έχει την κατάλληλη οργάνωση και στελέχωση, έτσι ώστε να επιτελέσει με επιτυχία αυτό το έργο; Εμείς απαντούμε δυστυχώς όχι.
Μήπως γνωρίζετε, κύριε Υπουργέ, ποιες συνταγματικές ρυθμίσεις παραβιάζονται και ποια προβλήματα θα προκύψουν στην πορεία με την καταβολή των κοινοτικών ενισχύσεων, αλλά και στο προσωπικό το οποίο, αν θέλετε, υποχρεωτικά αποσπάται σε αυτόν τον οργανισμό;
Έχω βεβαίως να κάνω πολλές διορθώσεις στα άρθρα, αλλά έχω την αίσθηση ότι δεν θα προλάβουμε. Είναι ορισμένα πράγματα τα οποία πρέπει να δείτε με την δέουσα προσοχή. Εξάλλου είναι γνωστή η γνωμοδότηση του Νομικού Συμβουλίου του Κράτους, αριθμός 428/25.6.2001, η οποία αποφαίνεται για την αντισυνταγματικότητα των ρυθμίσεων που προωθείτε. 
Επιδεικνύετε μια παράξενη εμμονή για μια ρύθμιση ιδιωτικής κατεύθυνσης, ενώ είναι γνωστό ότι η Κομισιόν σύμφωνα με τις κοινοτικές οδηγίες αναγνωρίζει ως μόνο υπόλογο φορέα για τις πληρωμές, κρατικό φορέα που θα διαθέτει τους κατάλληλους μηχανισμούς για τον έλεγχο των πληρωμών των επιδοτήσεων. Δημιουργείτε όμως μεγάλο κίνδυνο το όλο σύστημα του ΟΠΕΚΕΠΕ να καταρρεύσει αμέσως με την έναρξη της λειτουργίας του από αδυναμία πληρωμής των κοινοτικών ενισχύσεων και αυτό είναι κάτι το οποίο θα είναι καταστροφικό για τους αγρότες.
Θα ήθελα να σταθώ λίγο στους δύο Οργανισμούς Βάμβακος και Καπνού. Δεχθείτε, ίσως με την δέουσα προσοχή και τη δική μου ευαισθησία σαν γεωτεχνικός, να σας πω δύο τρία πράγματα για τους Οργανισμούς Βάμβακος και Καπνού.
Με την κατάργηση του Οργανισμού Βάμβακος θα εγκαταλειφθεί παντελώς η τεχνική στήριξη της βαμβακοκαλλιέργειας με άμεση επίπτωση στη μείωση του εισοδήματος του βαμβακοπαραγωγού. Θα δημιουργηθεί σοβαρό πρόβλημα στον κλάδο της κλωστοϋφαντουργίας με την τελευταία επικρατούσα κατάσταση πανσπερμίας στο βαμβάκι, χωρίς να υπάρχει ο εξειδικευμένος φορέας, ο Οργανισμός Βάμβακος, που μπορεί να δώσει τη λύση στο πρόβλημα. 
Μέχρι στιγμής δεν βρέθηκαν φορείς που θα αναλάβουν την ταξινόμηση του εκκοκκισμένου και τη σποροπαραγωγή, αντικείμενα που δεν μπορούν βάση νόμου να καταργηθούν. Τίθεται, λοιπόν, το ερώτημα: Πώς ο συνάδελφος γεωπόνος, ο οποίος θα βρίσκεται τώρα ή στη νομαρχιακή αυτοδιοίκηση ή οπουδήποτε τον αποσπάτε, να φροντίσει για το βαμβακοκαλλιεργητή, ο οποίος θα πηγαίνει και δεν θα έχει γραφεία να αποταθεί; Τι ακριβώς θα μάθει αυτός ο άνθρωπος για το θέμα της καλλιέργειας και της φυτοπροστασίας; Είναι ένα ερώτημα, το οποίο πρέπει να δείτε με μεγάλη προσοχή, κύριε Υπουργέ. Το έχουμε επαναλάβει και το ξαναεπαναλαμβάνουμε.
Όσον αφορά τον Οργανισμό Καπνού, είναι γεγονός ότι αυτός με το εξειδικευμένο γεωτεχνικό και καπνοτεχνικό προσωπικό που διέθετε επί σειρά ετών στήριξε αποτελεσματικά το προϊόν, συνέβαλε στη βελτίωση της ποιότητάς του, διαμόρφωνε αξιόπιστη πολιτική, όσον αφορά τη στήριξή του στις Βρυξέλλες και βέβαια έπαιξε σημαντικό ρόλο στην προστασία του καπνοπαραγωγού.
Τα τελευταία χρόνια ήταν σημαντική και απαραίτητη η συμβολή των γεωπόνων, του Οργανισμού Καπνού, των πρωτοβάθμιων ελέγχων στις παραλαβές των καπνών. 
Το ερώτημα είναι το εξής: Τώρα που το μεγαλύτερο ποσοστό αυτών έχουν μετατεθεί στις Νομαρχιακές Αυτοδιοικήσεις, ποιοι θα στελεχώσουν τις επιτροπές αυτές; Μήπως τελικά η έλλειψη προσωπικού οδηγήσει σε πέρα των ημερομηνιών, που ορίζονται από τους κανονισμούς της Ευρωπαϊκής Ένωσης, παραλαβές των καπνών με συνέπεια σοβαρές εμπλοκές και καθυστερήσεις στην καταβολή των επιδοτήσεων; 
Είναι επίσης ένα πολύ σοβαρό θέμα και πρέπει να το δείτε με υπευθυνότητα, κύριε Υπουργέ.
Στον Ο.Π.Ε.Κ.Ε.Π.Ε. έχουμε ορισμένες διορθώσεις σε ορισμένα άρθρα που αν χρειαστεί θα αναφέρω στη δευτερολογία μου. Έχουμε αναφερθεί στο ρόλο του Ο.Π.Ε.Κ.Ε.Π.Ε. και νομίζω ότι ένας ιδιωτικού δικαίου οργανισμός δεν θα μπορεί να ανταποκριθεί πλήρως στις υποχρεώσεις του.
Όσον αφορά την "ΑΓΡΟΓΗ", την Εταιρεία Αξιοποίησης Αγροτικής Γης, είμαστε αντίθετοι σε κάθε θεσμό αδικαιολόγητης παρέμβασης που θέλει την ελευθερία συναλλαγών και τη διάθεση αγροτικών ακινήτων. Το μέτρο αυτό, πέρα από την προσπάθεια της Κυβέρνησης να μειώσει τις τιμές των χωραφιών, οδηγεί και σε μεγάλη καθυστέρηση στις αγοραπωλησίες με τελικό θύμα τον αγρότη.
Έχω την αίσθηση ότι, αν αναλογιστούμε και το κόστος όλων αυτών, θα έχουμε ένα σοβαρότατο πρόβλημα. Και αναφέρομαι στους παραγωγούς, στους αγρότες που θα θέλουν για οποιοδήποτε λόγο, έστω για ένα σοβαρό, ένα θλιβερό γεγονός που μπορεί να τους συμβεί, να δώσουν ένα κτήμα. Θα περάσει τόσο μεγάλο χρονικό διάστημα, το οποίο δυστυχώς δεν θα είναι σε θέση να τον καλύψει. Και αν, Θεός φυλάξοι, ένας άνθρωπος θελήσει να πουλήσει το ακίνητό του αυτό, γιατί έχει έναν άνθρωπο ασθενή στην οικογένειά του, θα περιμένει τους τρεις ή τους έξι ή τους δέκα μήνες, για να μην πω ένα χρόνο, ανάλογα με τις συνθήκες, για να ανταποκριθεί στα έξοδα, τα οποία τον περιμένουν;
Είναι βέβαια γνωστή και η θέση των τριών αγροτικών οργανώσεων, της ΠΑ.Σ.Ε.ΓΕ.Σ., της ΣΥ.Δ.Α.ΣΕ. και της ΓΕ.ΣΑ.ΣΕ. σε όλα αυτά, τα οποία έχουμε συζητήσει προηγουμένως, δηλαδή και στο θέμα της αξιοποίησης της αγροτικής γης και στο θέμα του "ΔΗΜΗΤΡΑ" και στο θέμα του Ο.Π.Ε.Κ.Ε.Π.Ε. 
Νομίζω ότι όλα αυτά παρουσιάζουν σοβαρό ενδιαφέρον. Και θα πρέπει η πολιτεία σαν υπεύθυνη, αλλά και εσείς, κύριε Υπουργέ, να τα δείτε με τη δέουσα προσοχή. 
Θα ήθελα να κλείσω την πρωτολογία μου, κύριε Πρόεδρε, αναφερόμενος σε ορισμένα άρθρα, που αφορούν τον Ο.Π.Ε.Κ.Ε.Π.Ε. διότι αναφέρεται ότι στα άρθρα 1 έως 12 καταργείται ο Ο.ΠΙ.ΓΟΛ. Ποιος θα ασκεί τελικά τον καταστατικό έλεγχο της διαχείρισης των τριών τρισεκατομμυρίων ετησίως;
Έχουμε ένα άλλο άρθρο, στο οποίο αναφέρεστε. Είναι δυνατόν ένα τμήμα των κοινοτικών χρηματικών ενισχύσεων του τομέα των εγγυήσεων που βαρύνει Ε.Λ.Ε.ΓΕ.Π. να ανατίθεται σε οργανισμό πληρωμών -αρχή πληρωμής, ν. 2860/2000- ο οποίος είναι δημόσια υπηρεσία της κεντρικής υπηρεσίας του Υπουργείου Γεωργίας, ενώ αντιστοίχως ομοειδείς πράξεις, που αφορούν κοινοτικές χρηματικές ενισχύσεις του τομέα εγγυήσεων να ανατίθεται σε οργανισμό πληρωμής νομικού προσώπου ιδιωτικού δικαίου; Πώς είναι δυνατόν ένα νομικό πρόσωπο ιδιωτικού δικαίου να συντάσσει τον προϋπολογισμό του Ε.Λ.Ε.ΓΕ.Π., ο οποίος συνίσταται από τη Βουλή των Ελλήνων και αποτελεί παράρτημα του τακτικού προϋπολογισμού; Πώς είναι δυνατόν ένας ιδιώτης να προσδιορίζει κυρώσεις και να τις επιβάλλει; Εάν χρειαστεί κάποια στιγμή να επιβάλουμε μία κύρωση, υπέρ ποίου θα εισπράττονται τα έσοδα και με ποιες διαδικασίες; Όταν επιβάλλονται κυρώσεις, σε ποιο δικαστήριο θα προσφεύγει ο ενδιαφερόμενος, ο οποίος θα έχει πιθανόν αντιρρήσεις; Πώς δικαιολογείται η αντιμισθία για εργασία εντός ωραρίου τη στιγμή που για την ίδια προσφορά εργασίας προς τη ΓΕ.ΔΙ.Δ.Α.Γ.Ε.Π. δεν προβλεπόταν αντίστοιχη διάταξη; Και αυτό αναφέρεται στο άρθρο 17.
Έχετε κάνει ήδη αναγκαστικές αποσπάσεις και αναφέρετε ότι θα γίνει ρύθμιση των αποσπάσεων. Μα ούτως ή άλλως είναι αναγκαστικές. Για ποιο προσωπικό θα γίνει η ρύθμιση τέλος πάντων; Πρέπει να το ξέρουμε. Εξάλλου, κύριε Υπουργέ, οι αντίστοιχες αποσπάσεις προσωπικού στον Οργανισμό "ΔΗΜΗΤΡΑ" προβλέπει και αίτηση του ενδιαφερομένου.
Δύο άρθρα, το 23 και το 24, στο ίδιο νομοσχέδιο με διαφορετικές ρυθμίσεις. Γιατί; Ποιος είναι ο λόγος;
Στην ίδια διάταξη που αφορά τις αποσπάσεις υπαλλήλων που έγιναν μέχρι την έναρξη της λειτουργίας, έχετε ήδη την καθολική αντίδραση των συνδικαλιστικών οργανώσεων του Υπουργείου σας που ήδη βρίσκονται σε απεργιακές κινητοποιήσεις. Ποιος θα αναλάβει το κόστος για τον οργανισμό και την αδυναμία λειτουργίας του μετά τις ομαδικές προσφυγές τους που σίγουρα θα δικαιωθούν;
Είναι μερικά ερωτήματα, τα οποία πρέπει να λάβετε την υποχρέωση να τα μελετήσετε με μεγαλύτερη διάθεση για να τροποποιηθούν και κάποια στιγμή να δικαιωθούν και οι συνάδελφοι οι οποίοι αποσπώνται και οι άνθρωποι οι οποίοι θα λειτουργούν σε ένα οργανισμό που ο ένας είναι δημοσίου δικαίου και ο άλλος θα είναι ιδιωτικού δικαίου. Υπάρχουν πάρα πολλές λεπτομέρειες τις οποίες πρέπει να δείτε και νομίζω ότι πρέπει να αναθεωρήσετε πάρα πολλά για να μην επανέλθω στο χθεσινό που είπα ότι πρέπει κάποια στιγμή να έρθετε με ένα καινούριο νομοσχέδιο εφ' όλης της ύλης για να μπορούμε να το δούμε.
Θα ήθελα να κλείσω, κύριε Πρόεδρε, με αυτές τις παρατηρήσεις, γιατί νομίζω ότι τα άρθρα τα οποία αφορούν τον ΟΠΕΚΕΠΕ είναι πολύ σπουδαία και πρέπει να τα δούμε με τη δέουσα προσοχή. Στη δευτερολογία μου θα συμπληρώσω αυτά τα οποία χρειάζονται, αφού ακούσω τις απαντήσεις του αρμόδιου Υπουργού. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης, Κοινοβουλευτικός Εκπρόσωπος του Κομμουνιστικού Κόμματος Ελλάδος έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ : Ευχαριστώ, κύριε Πρόεδρε.
Κατ' αρχάς θα πω δυο κουβέντες για το πρώτο άρθρο που συζητάμε, για την τροποποίηση και συμπλήρωση των διατάξεων του ν. 2538 σε σχέση με την εμπορία των κτηνιατρικών φαρμάκων. Θα συμφωνούσα με την πρόταση του εισηγητή του ΠΑΣΟΚ γι' αυτούς τους ανθρώπους, οι οποίοι ασκούν αυτήν τη δουλειά είκοσι πέντε χρόνια περίπου και έχουν αποκτήσει μία εμπειρία την οποία δεν μπορεί να την έχει ο απόφοιτος, σ' αυτούς δηλαδή που δίνετε από εδώ και πέρα το δικαίωμα να εμπορεύονται τα κτηνιατρικά φάρμακα και τα φάρμακα των ιχθύων. Είναι παλιά ιστορία και ο καυγάς συνεχίζεται. Δεν θέλω να επεκταθώ περισσότερο. Νομίζω ότι μπορεί να γίνει αυτό το πράγμα μέχρι να τελειώνουν τουλάχιστον αυτοί που έχουν πάρει την άδεια να πουλάνε τέτοια φάρμακα και η εξειδίκευση νομίζω δεν είναι τέτοια που να απαιτούνται τόσα προσόντα. Όμως δεν θα επιμείνω σ' αυτό.
Για τον Οργανισμό "ΔΗΜΗΤΡΑ" μου δίνει την εντύπωση ότι το Υπουργείο Γεωργίας θα μετατραπεί σε ένα κομμάτι που θα είναι Υπουργείο Παιδείας. Και επειδή εμείς πιστεύουμε ότι η παιδεία πρέπει να είναι ενιαία, δεν νομίζω ότι θα προσφέρει τίποτα παραπάνω, το μόνο που μπορεί να προσφέρει είναι να βολευτούν μερικοί "υμέτεροι" με υψηλές αποδοχές και όχι μόνο της τωρινής Κυβέρνησης υμέτεροι, αλλά και της αυριανής και της μεθαυριανής με παχυλές αμοιβές. Το έργο που θα παράγουν δεν θα είναι ούτε αυτό που ήταν, αν θέλετε, από τα ΚΕΓΕ και θα ξεκοπεί τελείως από το πρακτικό αντικείμενο που πρέπει να εκπαιδεύονται και οι νέοι αγρότες, αλλά και οι αγρότες που είναι στην παραγωγή. Νομίζουμε ότι για την ενημέρωση των αγροτών είχαμε τα ΚΕΓΕ, μπορεί να μην λειτουργούσαν καλά, δεν ήταν ευθύνη όμως του νομοθετικού περιεχομένου που είχαν τα ΚΕΓΕ, ήταν ευθύνη του εκάστοτε Υπουργού, των εκάστοτε Κυβερνήσεων που δεν έδειχναν την απαιτούμενη βαρύτητα στα ΚΕΓΕ για να προσφέρουν πραγματικά στον αγρότη την επιστημονική κατάρτιση και την τεχνική κατάρτιση για να τον βοηθήσουν στην εξάσκηση του επαγγέλματός του. Είμαστε αντίθετοι με τη δημιουργία του οργανισμού.
Εάν θέλουμε τεχνικά επαγγελματικά λύκεια δεν θα πρέπει να γίνει αυτό που έγινε και με τη μεταρρύθμιση, όπου τα μισά παιδιά θεωρήθηκε ότι δεν είναι ικανά να ακολουθήσουν πανεπιστημιακή καριέρα και τα ρίξαμε στα τεχνολογικά εκπαιδευτικά ιδρύματα. Εκεί είναι μια άλλη υπόθεση όπου χρειάζεται αναβάθμιση. Δεν θα πρέπει όμως κάθε Υπουργείο για τα σχετικά του αντικείμενα να φτιάχνει τεχνικό επαγγελματικό εκπαιδευτήριο. Να φτιάξει δηλαδή το Υπουργείο Συγκοινωνιών, το ΥΠΕΧΩΔΕ, όλα δηλαδή τα Υπουργεία να φτιάξουν και ένα τεχνικό επαγγελματικό εκπαιδευτήριο.
Επαναλαμβάνω ότι το "ΔΗΜΗΤΡΑ" όσα χρόνια λειτουργεί δεν έκανε τίποτε άλλο εκτός απ' αυτό που είπα, δηλαδή να βολευτούν μερικοί και μάλιστα με υψηλούς μισθούς αυξάνοντας υπερβολικά τις δαπάνες. Αν θέλετε οι δαπάνες για τα ΚΕΓΕ ήταν πολύ λιγότερες απ' ό,τι είναι για το "ΔΗΜΗΤΡΑ". Δεν έχει έννοια νομίζω να συζητήσουμε τις τροπολογίες αυτές. Εμείς πιστεύουμε ότι πρέπει να καταργηθεί ο Oργανισμός "ΔΗΜΗΤΡΑ" και οι αρμοδιότητές του να περιέλθουν στα κέντρα επαγγελματικής γεωργικής επαγγελματικής κατάρτισης και όχι στα τεχνικά επαγγελματικά εκπαιδευτήρια, όπως είναι εδώ και πάει να γίνει.
Θέλω να πω κάτι για τη γεωργική γη. Κύριε Υπουργέ, αν θέλετε πραγματικά να μεταβιβαστεί η γεωργική γη σ' αυτούς που την καλλιεργούν, αυτό δεν γίνεται μ' αυτές τις διαδικασίες κατά την ταπεινή μου άποψη. Μπορούν να δοθούν κίνητρα και αντικίνητρα. ΄Ενας που έχει π.χ. εκατό στρέμματα και δεν τα καλλιεργεί ποτέ, μπορούμε να του βάλουμε μια φορολογία δυσβάστακτη, ώστε να τον αναγκάσουμε να τα πουλήσει. Και αυτός που θα τα αγοράσει και αποδειγμένα είναι αυτοκαλλιεργητής να έχει φορολογικές εκπτώσεις. ΄Ετσι νομίζουμε ότι μπορεί να περάσει η γη σ' αυτούς που την καλλιεργούν. Ενώ αντίθετα μ' αυτόν τον τρόπο το μόνο που θα κάνετε είναι να συγκεντρώσετε τη γη και να τη δώσετε σ' αυτούς που όχι μόνο δεν θα την καλλιεργούν, αλλά που θα τη νοικιάζουν μετά στους αγρότες δυσβάστακτα όπως γίνεται και τώρα, χωρίς αν θέλετε κανέναν έλεγχο και με διάφορους εκβιασμούς. Ξέρετε ότι καπνοπαραγωγοί που καλλιεργούν την ποικιλία βιρτζίνια, πληρώνουν ενοίκια πενήντα και εξήντα χιλιάδες το χρόνο. Ιδιοκτήτες γεωργικών εκτάσεων χωρίς να καλλιεργούν οι ίδιοι καπνό διαπραγματεύονται με τους παραγωγούς παίρνοντας έτσι και την επιδότηση. Χωρίς δηλαδή να καλλιεργεί αυτός καπνό μπορεί να εμπορεύεται και να παίρνει αρκετά ποσά από τον αυτοκαλλιεργητή. Δε νομίζουμε ότι μπορεί έτσι να λυθεί το πρόβλημα. Το αποτέλεσμα θα είναι προς την αντίθετη κατεύθυνση. Η γη θα συγκεντρωποιηθεί στα χέρια των λίγων, οι οποίοι δεν θα είναι καλλιεργητές. Θα πρέπει κατά τη γνώμη μας να αποσυρθεί αυτό το άρθρο. 
΄Ερχομαι τώρα στον ΟΠΕΚΕΠΕ. Προχθές ο κύριος Υπουργός είπε ότι η έρευνα, μάλλον τα προϊόντα της έρευνας πληρώνονται και πρέπει να πληρώνονται. Μέχρι τώρα οι βαμβακοπαραγωγοί και οι καπνοπαραγωγοί δεν πλήρωναν τη δουλειά την οποία έκανε ο Οργανισμός Καπνού και ο Οργανισμός Ελαιολάδου. Τα προϊόντα τους δεν πληρώνονταν, τα έπαιρναν τσάμπα. Δηλαδή, οι συμβουλές και οτιδήποτε άλλο δινόταν τσάμπα. 
Βέβαια το νομοσχέδιο το οποίο ψηφίσαμε προ μηνός αρμοδιότητος του Υπουργείου Ανάπτυξης, αναφορικά με την έρευνα, αλλά και η κατάργηση του Οργανισμού Βάμβακος και του Οργανισμού Καπνού είναι εναρμονισμένα με την γενικότερη πολιτική σας. Μάλιστα εδώ θέλω να θέσω και εγώ δύο ζητήματα. Δεχθήκαμε ή θα δεχθούμε, δεν ξέρω μέχρι πού θα το φθάσετε, την κατάργηση των επιδοτήσεων στα καπνά, χωρίς κανένα δισταγμό. Εγώ δεν καπνίζω. Είμαι αντικαπνιστής. Το πρόβλημα όμως δεν είναι αυτό και πρέπει να το καταλάβουμε όλοι μας. Οι καπνοβιομηχανίες θα ακολουθήσουν την αντικαπνιστική εκστρατεία και θα κλείσουν ή και αυτή η αγορά των τόσων εκατομμυρίων κιλών καπνού που καταναλώνονται στην Ελλάδα με τσιγάρα, θα είναι από καπνά, τα οποία θα εισάγουμε από την Αμερική ουσιαστικά, γιατί εκεί παίζεται το παιχνίδι, στον Παγκόσμιο Οργανισμό Εμπορίου;
Και ερχόμαστε εμείς ουσιαστικά να βοηθήσουμε σε αυτήν την κατεύθυνση χωρίς να εξασφαλίσουμε αν θέλετε και εναλλακτική λύση. Δεν είναι και πολλοί οι καπνοπαραγωγοί, παλιά ήταν πολλοί τώρα έχουν φθάσει πενήντα πέντε χιλιάδες - εξήντα χιλιάδες άνθρωποι οι οποίοι κύριο αγροτικό εισόδημα έχουν τώρα πια τον καπνό. Και όμως εμείς διαλύουμε τον Οργανισμό Καπνού, πάμε το ένα αντικείμενο στο ΕΘΙΑΓΕ το οποίο θα πληρώνει το προϊόν της έρευνας, όποια έρευνα και όποια ποικιλία θέλει να αλλάξει ο παραγωγός θα την πληρώνει πανάκριβα, γιατί θα είναι προϊόν της έρευνας κάποιου ερευνητή που θα χρηματοδοτήσει το ΕΘΙΑΓΕ. Γιατί έτσι λέει ο νόμος για την έρευνα, όποιος χρηματοδοτεί έχει και το προϊόν της έρευνας. Το ίδιο ουσιαστικά ισχύει και με τον Οργανισμό Βάμβακος που εδώ μπορεί να μην είναι έτσι ακριβώς τα πράγματα γιατί το ινστιτούτο βάμβακος έχει κάνει μια καλή ερευνητική δουλειά. Όμως και εκεί τα αποτελέσματα με τη λεγόμενη παγκοσμιοποίηση, με την αθρόα και ανεξέλεγκτη εισαγωγή βαμβακοσπόρων ουσιαστικά έχουν μπει στο περιθώριο οι δοκιμασμένες και καλές ποικιλίες, αλλά επειδή οι άλλοι έχουν διαφήμιση, διαθέτουν περισσότερα λεφτά για να προωθήσουν τα προϊόντα τους, οι ποικιλίες, οι ελληνικές ουσιαστικά βρέθηκαν στο περιθώριο, ενώ δεν είναι καλύτερες οι ξένες ποικιλίες που καλλιεργούνται στο βαμβάκι.
Όσον αφορά αυτά που γίνονται στον ΟΠΕΚΕΠΕ. Ξέρετε το κομφούζιο. Πήγατε τους υπαλλήλους του Οργανισμού Καπνού, δεν ξέρω που έκαναν αιτήσεις, που τους διαθέσατε και τώρα τους ξαναμαζεύετε. Το ίδιο γίνεται με τον Οργανισμό Βάμβακος. 
Και εδώ είναι ένα ζήτημα και ήθελα να το αναφέρω. Δεν έχει πληρώσει το ΙΚΑ. Σ' αυτούς που είναι στον Οργανισμό Βάμβακος είναι και ασφαλισμένοι στο ΙΚΑ, τους χρωστάει ο Οργανισμός Βάμβακος ακόμη δυο χρονών ασφάλιστρα στο ΙΚΑ. 
Θέλω να πω ότι ορισμένα πράγματα πριν τα προχωρήσετε και όπως προχωρήσατε βέβαια και με την ίδρυση του ΟΠΕΚΕΠΕ -τα διάβασε ο κ. Μπασιάκος χθες, ακούσαμε και τις απόψεις του κυρίου Υφυπουργού- χρειάζεται περισσότερη προσοχή, να μην παίζουμε με τόσο σοβαρά ζητήματα και όχι με τη μετάταξη αν θέλετε πέντε, δέκα, είκοσι ή εκατό εργαζομένων που δεν θέλουν ή θα θέλουν ή δεν ξέρω τι. Όμως είναι πολύ σοβαρό το θέμα και νομίζω ότι όπως ήταν με τον Οργανισμό Βάμβακος και με τον Οργανισμό Καπνού -τουλάχιστον στα δυο αυτά αντικείμενα- και με τον Οργανισμό Γάλακτος, το πώς δινόταν οι επιδοτήσεις νομίζω ότι με λίγο περισσότερο, αν θέλετε, έλεγχο και πίεση από το Υπουργείο Γεωργίας, θα μπορούσαν καλύτερα και να εποπτεύονται. Και να μη γίνονται οι λαθροχειρίες που γίνονται και τα πανωγραψίματα όπως ξέρετε ή αυτό που γίνεται με τα καπνά, όποιος έχει μια ποσόστωση δέκα τόνων δεν καλλιεργεί καθόλου καπνό και όποιος παράγει έναν τόνο παραπάνω και τον πουλάει κοψοχρονιά και παίρνει αυτός την επιδότηση, ουσιαστικά, τα ξέρετε αυτά και νομίζω ότι δεν λύνονται με τον ΟΠΕΚΕΠΕ. Περισσότερο θα πολλαπλασιαστούν και θα γίνουν μεγαλύτερα. Γι' αυτό δεν μπορούμε να ψηφίσουμε και αυτό το άρθρο. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η ειδική αγορήτρια του Συνασπισμού της Αριστεράς και της Προόδου κα Ξηροτύρη.
ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Ευχαριστώ κύριε Πρόεδρε. 
Θα αρχίσω με τα θέματα του Οργανισμού "ΔΗΜΗΤΡΑ". Είναι γεγονός ότι και αυτά τα τρία χρόνια από της σύστασης του οργανισμού αυτού, δεν υπήρξε το αναμενόμενο αποτέλεσμα. Αυτή τη στιγμή δε η αναδιάρθρωση η οποία γίνεται και η προσθήκη άλλων αρμοδιοτήτων κυρίως της εκπαίδευσης των αγροτών που μεταφέρεται στο "ΔΗΜΗΤΡΑ" από τη Νομαρχιακή Αυτοδιοίκηση, δεν μας βρίσκει σύμφωνους. Γιατί το σύστημα ΔΗΜΗΤΡΑ έγινε για την εκπαίδευση των νέων αγροτών, για προγράμματα κατάρτισης και το πράσινο πιστοποιητικό είναι ένα εκπαιδευτικό σύστημα.
Από την άλλη πλευρά αυτό μαζί με κάποιες άλλες παραλείψεις του Υπουργείoυ Γεωργίας έδρασε εντελώς αποπροσανατολιστικά ούτως ώστε να εγκαταλειφθεί ακόμη περισσότερο η περιφερειακή -σε τοπικό και νομαρχιακό επίπεδο δηλαδή- εκπαίδευση, η κατάρτιση, και η ενημέρωση των αγροτών. Το κυριότερο θέμα για μας, κύριε Πρόεδρε και κύριε Υπουργέ, είναι η κατάρτιση, η συνεχής ενημέρωση και η φιλική συνεργασία του γεωτεχνικού επιστήμονα με τον αγρότη.
Ο αγρότης σήμερα, αν θέλουμε να κάνουμε αγροτική πολιτική, αν θέλουμε να συνεργαστούμε μαζί του για να λύσουμε και τα προβλήματά του, αλλά και για να έχουμε μία εθνική αγροτική πολιτική και να τον καθοδηγήσουμε σ' αυτόν το δύσκολο περιβάλλον, το οποίο διαμορφώνεται για τον Έλληνα αγρότη, πρέπει να σταθούμε κοντά του και στα θέματα της κατάρτισης, της ενημέρωσης, της πληροφόρησης και της εκπαίδευσης. Είναι για μας ένα από τα βασικότερα θέματα προκειμένου να προχωρήσει και να αναπτυχθεί η αγροτική πολιτική και ο αγροτικός τομέας. 
Ο Έλληνας αγρότης θα πρέπει να είναι ενημερωμένος και για να καλλιεργεί σωστότερα τη γη του και για να διεκδικεί καλύτερα αυτά που του ανήκουν. Με τον εκπαιδευτικό οργανισμό "ΔΗΜΗΤΡΑ" σε καμία περίπτωση αυτό δεν επιτυγχάνεται. Θα πρέπει το Υπουργείο Γεωργίας -κι έτσι είναι- να έχει την πλήρη αρμοδιότητα και την ευθύνη για τα θέματα ενημέρωσης και πληροφόρησης των αγροτών μέσα από τις υπηρεσίες του και μέσα από τις Νομαρχιακές Αυτοδιοικήσεις. Σε καμία περίπτωση δεν πρέπει τα κέντρα αυτά να μεταφερθούν στο "ΔΗΜΗΤΡΑ". Το Υπουργείο Γεωργίας ούτε εκσυγχρόνισε ούτε βελτίωσε αυτήν την κατάσταση της εκπαίδευσης των αγροτών. Έχει να κάνει στελέχωση των υπηρεσιών του με επιστήμονες εδώ και δεκαπέντε χρόνια κ.ο.κ. 
Εμείς, κύριε Υπουργέ, δεν είναι δυνατόν να ακούμε ότι στέλνετε στην περιφέρεια τους γεωτεχνικούς και δεν πηγαίνουν. Εμείς ξέρουμε ότι όπως και άλλα επαγγέλματα, έτσι και οι γεωτεχνικοί έχουν μεγάλη κρίση στο επάγγελμά τους και πολύ περισσότερο έχουν μεγάλη κρίση όπως όλοι οι εξειδικευμένοι επιστήμονες της χώρας μας στο να τους αποδίδουν ρόλους και στη Δημόσια Διοίκηση, που τους ανήκουν. Τους έχετε καταντήσει (κι αυτούς ελάχιστους) μόνο στο να δίνουν τις επιδοτήσεις ή να κάνουν τους λογαριασμούς. Το βασικό τους αντικείμενο που είχαν τόσα χρόνια, αυτό τους το επιστημονικό αντικείμενο που σπούδασαν, να είναι δηλαδή κοντά στον 'Ελληνα αγρότη και να υποστηρίξουν και να ασκούν οι ίδιοι αγροτική πολιτική και κυρίως στην ύπαιθρο, τους το έχετε αφαιρέσει σταδιακά. 
Και τώρα πηγαίνετε να μεταφέρετε όλη αυτήν τη διαδικασία, που είναι η ουσιαστική διαδικασία του Υπουργείου σας, σ' έναν οργανισμό "ΔΗΜΗΤΡΑ" που του δίνετε και τη δυνατότητα στη συνέχεια να συνεργάζεται με ιδιωτικά γραφεία κλπ. Θα μας πείτε τώρα τη δικαιολογία που μας λένε κι άλλοι Υπουργοί: "Μα έτσι θα πάρω κονδύλια από την Ευρωπαϊκή ΄Ενωση". Δεν τελειώνει αυτός ο φαύλος κύκλος ποτέ. Στο τέλος θα παίρνουμε τα κονδύλια από την Ευρωπαϊκή ΄Ενωση εφόσον θα διοχετεύουμε στα ιδιωτικά γραφεία, ακόμη και σε ιδιωτικά γραφεία του εξωτερικού που δήθεν έχουν την εμπειρία κλπ., γνώσεις και ενημέρωση που αφορούν σε άλλα ζητήματα και όχι στα ζητήματα της εθνικής μας αγροτικής πολιτικής. 
Δεν συμφωνούμε, λοιπόν, για όλους αυτούς τους λόγους. Εσείς τουλάχιστον μ' αυτό το νομοσχέδιο καταργήστε την ένταξη των νομαρχιακών κέντρων στο "ΔΗΜΗΤΡΑ" και δώστε μια πνοή στη Νομαρχιακή Αυτοδιοίκηση, η οποία έχει αποκοπεί από τα θέματα της γεωργίας και των δασών. Για μας δεν νοείται αυτοδιοίκηση και ιδιαίτερα νομαρχιακή, εάν κατ' εξοχήν δεν ασκεί μαζί με το Υπουργείο, που έχει τον εθνικό και επιτελικό ρόλο, τα θέματα της αγροτικής πολιτικής, τα θέματα της προστασίας του περιβάλλοντος και τα θέματα της χωροταξικής πολιτικής.
Όσον αφορά στο θέμα της αγροτικής γης: Όπως είπα και στην ομιλία μου επί της αρχής πηγαίνετε να διορθώσετε μια κατάσταση, γιατί βέβαια δεν απέδωσε σε τίποτα, παρ' όλο που ήταν μια θετική διάταξη, η προστασία της διαχείρισης της αγροτικής και της γεωργικής γης. Πηγαίνετε να τη διορθώσετε και αυτό που επιτυγχάνετε είναι να κάνετε περισσότερο γραφειοκρατικό και εντελώς αναποτελεσματικό όλο αυτό το σύστημα.
Εμείς δεν λέμε να μη γίνει βελτίωση στο σύστημα, αλλά αυτή δεν είναι βελτίωση.
Γι΄ αυτό το λόγο είμαστε και εμείς υπέρ του να αποσυρθεί αυτό το θέμα, όχι όμως για να παραπεμφθεί στις καλένδες, αλλά με την υποχρέωση να φέρετε πάρα πολύ σύντομα ένα σωστό και αποτελεσματικό σύστημα, που να μπορεί από τη μία πλευρά να προστατεύει και να διαχειρίζεται σωστά τα θέματα της αγροτικής γης και απο την άλλη πλευρά να μην παρεμβάλλει τεράστιες δυσκολίες και καθυστερήσεις στα θέματα της αγοραπωλησίας, δηλαδή σε θέματα τα οποία άπτονται βέβαια των δικαιωμάτων της ιδιοκτησίας του κάθε πολίτη και πόσο μάλλον και του Έλληνα αγρότη.
Θέλουμε να πούμε ότι θα ήταν πολύ σημαντικό να το διορθώσετε για να γίνει αποτελεσματικό. Εμείς δεν έχουμε το χρόνο να σας προτείνουμε τη διόρθωση την οποία πρέπει να κάνετε για να γίνει αποτελεσματικότερη αυτή η διαδικασία. Εμείς εκείνο που έχουμε να σας προτείνουμε, είναι να το κάνετε όσο το δυνατόν πιο γρήγορα, γιατί αυτήν τη στιγμή νομοθετήματα και τροπολογίες που έρχονται από τα άλλα Υπουργεία όπως για τα θέματα της διεξαγωγής των Ολυμπιακών Αγώνων, αλλά και από το Υπουργείο Ανάπτυξης και από άλλα Υπουργεία, καταστρατηγούν βασικές διατάξεις και αποδυναμώνουν πλήρως τα όργανα της πολιτείας στην άσκηση του χωροταξικού τους σχεδιασμού, στην άσκηση της προστασίας του περιβάλλοντος, της προστασίας ακόμα και της αγροτικής γης, αλλά και των δασικών εκτάσεων. 
Άλλωστε, δεν είναι άσχετα όλα αυτά τα θέματα με τις τροποποιήσεις στο άρθρο 24 του Συντάγματος κ.ο.κ. Αυτή τη στιγμή γίνεται εντελώς το αντίθετο με την προστασία και της γεωργικής γης και της δασικής γης και του φυσικού μας περιβάλλοντος και με ένα ευρύτερο και δημοκρατικό χωροταξικό σχεδιασμό. 
Δυσκολεύτηκα πολύ στο να καταλήξω να ζητήσω και εγώ την απόσυρση αυτού του άρθρου, ακριβώς, κύριε Υπουργέ, για να μην θεωρηθεί ότι δεν συμβάλλει το κόμμα μου, ο Συνασπισμός, που έχει ιδιαίτερη ευαισθησία σε αυτό, στο να διαχειριζόμαστε πραγματικά τη γεωργική γη με κριτήρια και της αγροτικής μας ανάπτυξης και πολιτικής και με χωροταξικά κριτήρια, δηλαδή με κριτήρια δημόσιου συμφέροντος. 
΄Οσον αφορά στα θέματα του ΟΠΕΚΕΠΕ έχουμε πει πάρα πολλές φορές για όλη αυτή την αναστάτωση, την οποία δημιουργήσατε στο Υπουργείο Γεωργίας. Από τη μία πλευρά έχετε καταργήσει πολύ αξιόλογους οργανισμούς, για το οποίο έχουμε διαφωνήσει όχι μόνο εμείς, αλλά και τα άλλα κόμματα. Από την άλλη πλευρά, δεν έχετε λειτουργήσει τους οργανισμούς τους οποίους εσείς υποστηρίξατε. Αυτήν τη στιγμή προσπαθείτε με μετατάξεις και αποσπάσεις που με τον τρόπο που τις επιβάλλετε και μέσα από αυτό το νομοσχέδιο σε καμία περίπτωση δεν συνιστούν χρηστή διοίκηση και δεν βρίσκουν σύμφωνους τους εργαζόμενους. Για παράδειγμα, στο άρθρο 17, στην παράγραφο 10 εδάφιο δ΄ λέτε: "Κατά παρέκκλιση κάθε άλλης αντίθετης διάταξης για τις ανάγκες σε προσωπικό του ΟΠΕΚΕΠΕ κατά την πρώτη τετραετία από τη συγκρότηση στο σώμα του διοικητικού του συμβουλίου, επιτρέπεται με απόφαση του Υπουργείου Γεωργίας, που εκδίδεται ύστερα από εισήγηση του διοικητικού συμβουλίου του ΟΠΕΚΕΠΕ και γνώμη του οικείου υπηρεσιακού συμβουλίου του Υπουργείου Γεωργίας, να αποσπώνται στον οργανισμό χωρίς αίτησή τους υπάλληλοι του Υπουργείου Γεωργίας". 
Ζητάμε να το αποσύρετε. Να υπάρχει η σύμφωνη γνώμη και βέβαια και η σύμφωνη γνώμη της υπηρεσίας που υπηρετούσε μέχρι τώρα ο υπάλληλος. Δεν φτάνει δηλαδή που καταργείτε πλήρως τους παλιούς οργανισμούς που λειτούργησαν πάρα πολύ καλά στο Υπουργείο σε μία εποχή δύσκολη για το Υπουργείο, αλλά δημιουργείτε και μία τέτοια κατάσταση με αυτού του τύπου τις αποσπάσεις στο προσωπικό σας, που δεν ξέρω πώς περιμένετε τα νέα σχήματα που δημιουργείτε να αποδώσουν.
Να πούμε πάλι στην κριτική μας που σας είχαμε κάνει με τον ΟΠΙΛΟΓ, τον οποίο τώρα τον καταργείτε, όταν πριν από κάποια χρόνια είχατε πει πολύ σπουδαία πράγματα για τη λειτουργία αυτού του αυτοτελούς συλλογικού οργάνου του δημοσίου τομέα. 
Προχθές ξεκινήσατε τη λειτουργία του ΟΠΕΚΕΠΕ. Δεν ξέρουμε βέβαια με ποιο τρόπο θα λειτουργήσει αυτό το πολύ σημαντικό όργανο, στο οποίο έχετε συμπεριλάβει όλους τους άλλους οργανισμούς με την κατάργηση η οποία γίνεται. 
Εδώ θα πρέπει να μας εκθέσετε τον τρόπο με τον οποίο θα οργανωθεί, θα ενισχυθεί και θα λειτουργήσει ο οργανισμός, διότι εμείς θεωρούμε ότι αυτός ο οργανισμός με αυτόν τον τρόπο που οργανώνεται δεν θα αποδώσει και θα έχουμε τεράστια προβλήματα στην καθοδήγηση αλλά ακόμα και στο πολύ σημαντικό θέμα της πληρωμής των λογαριασμών, των κατευθύνσεων προς τους αγρότες, ρόλο που έπαιζαν μέχρι τώρα οι οργανισμοί βάμβακος, καπνού, ελαιολάδου κλπ. 
Δεν έχω κάποια άλλα θέματα αυτήν τη στιγμή. Τελείωσα όσον αφορά τα άρθρα που είχαμε πει ότι θα συζητήσουμε.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Καλώς, κυρία Ξηροτύρη. 
Κύριε Υπουργέ, έχουν ζητήσει το λόγο τρεις συνάδελφοι. Προτείνω να προηγηθούν, εάν δεν έχετε αντίρρηση.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Συμφωνώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κουρουμπλής έχει το λόγο.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, σε μια εποχή που ο αγροτικός κόσμος περνάει πραγματικά μια κρίση, το νομοσχέδιο αυτό επιχειρεί να δώσει λύσεις και απαντήσεις σε μια σειρά προβλημάτων που ταλανίζουν, προβληματίζουν και ταλαιπωρούν τον αγροτικό κόσμο. 
Σε ό,τι αφορά το "ΔΗΜΗΤΡΑ", πρέπει να ομολογήσουμε ότι ο οργανισμός αυτός δημιούργησε πολλές προσδοκίες, χωρίς να έχουμε μέχρι σήμερα εκείνα τα αποτελέσματα που θα βοηθούσαν σε μια πολύ δύσκολη, ιδιαίτερα ανταγωνιστική περίοδο σε ευρωπαϊκό και παγκόσμιο επίπεδο όπου χρειάζεται να έχουμε σωστά ενημερωμένους και καταρτισμένους αγρότες.
Δεν μπορέσαμε σε αυτό το επίπεδο χαμηλών στελεχών, πρωτοβάθμιου θα έλεγα ή δευτεροβάθμιου επιπέδου στελέχη, να έχουμε εκείνα τα στελέχη που θα είναι απαραίτητα για να μπορούν να είναι σύγχρονοι επαγγελματίες στον αγροτικό χώρο. Και βεβαίως οι παρεμβάσεις που γίνονται σήμερα προσδοκούν να δώσουν αυτό το αποτέλεσμα, το αναγκαίο αποτέλεσμα για να έχουμε αγρότες οι οποίοι πραγματικά να μπορούν να ανταγωνιστούν στο περιβάλλον το σημερινό. 
Όμως ενδεχομένως, κύριε Πρόεδρε και κύριε Υπουργέ, μήπως το πρόγραμμα των νέων αγροτών θα έπρεπε να συνδεθεί με την κατάρτιση αυτή. Δηλαδή ένας αγρότης που θα μπει σε ένα τέτοιο πρόγραμμα, να έχει αποφοιτήσει από ένα πρόγραμμα "ΔΗΜΗΤΡΑ", γιατί έτσι πραγματικά θα έχει μια καλύτερη κατάρτιση και μια δυνατότητα καλύτερη να αξιοποιήσει αυτές τις δυνατότητες που θα του παρέχει το νέο πρόγραμμα αγροτών.
Το δεύτερο θέμα έχει να κάνει με την ενημέρωση των αγροτών. Πρέπει να στελεχωθούν οι υπηρεσίες που δημιουργεί το Υπουργείο σε κάθε δήμο. Και αν δεν μπορεί να παρθεί μόνιμο προσωπικό, μπορεί να παρθεί προσωπικό όχι βέβαια για ένα χρόνο αλλά ένα τριετές, ένα τετραετές πρόγραμμα που πραγματικά θα αξιοποιήσει όλο αυτό το πλούσιο επιστημονικό δυναμικό που διαθέτει η χώρα. Και είναι βέβαιο ότι αυτός ο κόσμος θα αποδώσει με τη δουλειά που κάνει τα χρήματα που θα δαπανηθούν για τις προσλήψεις του.
Κύριε Υπουργέ, υπάρχει μια πληροφορία για τις επιδοτήσεις των καπνών, ότι η Ευρωπαϊκή Ένωση με μια λογική αληθοφανή πάνω στο ζήτημα του αντικαπνιστικού αγώνα επιχειρεί να περιορίσει την καλλιέργεια του καπνού. Στην Ελλάδα και ιδιαίτερα στην πατρίδα μου, την Αιτωλοακαρνανία, το 40% του παραγόμενου προϊόντος στο νομό είναι καπνά. 
Ένα σημαντικό ποσοστό των κατοίκων της περιοχής, αλλά και ολόκληρης της Ελλάδος, ασχολούνται και ζουν από τα καπνά. Αυτή η πολιτική στην Ευρωπαϊκή Ένωση είναι αληθινή; Δηλαδή θα σταματήσει το κάπνισμα σταματώντας την καλλιέργεια του καπνού στην Ευρώπη; Το πιστεύει αυτό κανείς, κύριε Υπουργέ; Ή κάποιοι κύκλοι θέλουν να αγοράζουν πολύ πιο φθηνά καπνά από χώρες όπως είναι η Ζιμπάμπουε και άλλες χώρες κι έτσι να ενισχυθούν οι βιομηχανίες εις βάρος της αγροτικής παραγωγής στην Ευρώπη και ιδιαίτερα στην Ελλάδα; Δεν θα το δεχθούμε και πιστεύω ότι πρέπει να αντιτάξει το Υπουργείο σθεναρή αντίσταση απέναντι σε τέτοιου είδους λογικές. Και βεβαίως δεν πρέπει να προστρέχουμε ως Ελλάδα πρώτοι στα ζητήματα του αντικαπνιστικού αγώνα, προκειμένου να εξυπηρετούμε, ενδεχομένως με την καλή μας προαίρεση, τέτοιου είδους λογικές που υπάρχουν στην Ευρωπαϊκή Ένωση. 
Ένα άλλο ζήτημα που έχει να κάνει με την έρευνα. Βεβαίως, θα πρέπει να προχωρήσει η έρευνα. Σας λέω ότι μιλάμε για αναδιαρθρώσεις και δεν υπάρχουν σε περιφερειακό επίπεδο γεωτεχνικά ινστιτούτα, που να καθοδηγήσουν τους αγρότες τι πρέπει να καλλιεργήσουν σε συγκεκριμένες περιοχές. Αυτό, λοιπόν, το πλούσιο επιστημονικό δυναμικό που έχουμε, θα πρέπει να αξιοποιηθεί σ' αυτές τις πρωτοβουλίες. Δεν μπορεί μόνο με μετατάξεις να απαντούμε σ' αυτά τα ζητήματα.
Ένα άλλο θέμα που έχει να κάνει με την περίφημη Τράπεζα Γης. Δεν απέδωσε ο νόμος, κύριε Υπουργέ. Πότε θα αποδώσει; Για να ψηφίσω αυτήν, τη διάταξη σε ό,τι με αφορά, ειλικρινά θα επιφυλαχθώ, αν τουλάχιστον δεν γίνει δεκτή η πρόταση του εισηγητή του ΠΑΣΟΚ να υπάρχει προθεσμία στις υπουργικές αποφάσεις. Διότι αλλιώς πάλι φοβάμαι ότι θα πάμε σε μία περίοδο η οποία δεν θα έχει τέλος. 
Επειδή όμως, κύριε Πρόεδρε, λόγω της παράλληλης λειτουργίας και των επιτροπών δεν μπόρεσα να εγγραφώ στην κατ' αρχήν συζήτηση, θα ήθελα να πω και δυο λόγια σε ό,τι αφορά τον ΕΛΓΑ, γιατί ο ΕΛΓΑ είναι ένας οργανισμός που αγγίζει γενικά την αγροτική παραγωγή. Θα πρέπει, λοιπόν...
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, δεν θα είχα αντίρρηση, αλλά όπως ξέρετε, έχουν ψηφισθεί οι διατάξεις. 
ΠΑΝΑΓΙΩΤΗΣ ΚΟΥΡΟΥΜΠΛΗΣ: Εντάξει. Είναι ένα θέμα όμως, κύριε Πρόεδρε, το οποίο μας ταλανίζει. Ενδεχομένως ο κύριος Υπουργός μέχρι το τέλος να έχει τη δυνατότητα κάτι να κάνει.
ΠΡΟΕΔΡΕΥΩΝ (Κωνσταντίνος Γείτονας): Δεν είναι σωστό να συζητούμε εντός ψηφισμένων διατάξεων. 
ΠΑΝΑΓΙΩΤΗΣ ΚΟΥΡΟΥΜΠΛΗΣ: Δυο λόγια θα πω. 
ΠΡΟΕΔΡΕΥΩΝ (Κωνσταντίνος Γείτονας): Καλώς, συνεχίστε και τελειώνετε.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Θα ήθελα, λοιπόν, να πω ότι θα πρέπει πράγματι ο κρατικός προϋπολογισμός σε μια πολύ δύσκολη περίοδο για τον αγροτικό κόσμο να στηρίξει τον ΕΛΓΑ. Γιατί πραγματικά ο ΕΛΓΑ έρχεται να λύσει πολύ μεγάλα προβλήματα και βεβαίως πρέπει να καλύψει και περιπτώσεις που μέχρι σήμερα δεν κάλυπτε. Σας λέω ένα παράδειγμα, ότι μία ασθένεια στο βιρτζίνι, η λεγόμενη ασθένεια φυτόφθορο, κατέστρεψε πέρσι την παραγωγή της Αιτωλοακαρνανίας και ο ΕΛΓΑ δεν μπορούσε από τις ισχύουσες διατάξεις του να καλύψει τον αγρότη. Πώς θα ζήσει αυτή η οικογένεια; Είναι, λοιπόν, ένα πολύ μεγάλο ζήτημα σε ό,τι αφορά αυτό το θέμα και βεβαίως είναι πάρα πολύ σημαντικές οι διατάξεις που δίνουν τη δυνατότητα πλέον να πάνε οι επιδοτήσεις απευθείας στον αγρότη. 
Όμως ξέρετε, κύριε Υπουργέ, ότι πληρώνουμε πάρα πολλά πρόστιμα στην Ευρωπαϊκή Ένωση από την υποχρέωση που έχουν πολλές φορές οι αγροτικοί συνεταιρισμοί να παρακρατούν ένα ποσοστό απ' αυτήν την επιδότηση. Θα πρέπει να εξασφαλιστούν πιστώσεις, ώστε να πληρώνει το Υπουργείο τους συνεταιρισμούς της Ενώσεως Γεωργικών Συνεταιρισμών για να μην υποχρεούμεθα να πληρώνουμε στην Ευρωπαϊκή Ένωση δεκάδες δισεκατομμυρίων απ' αυτήν την αναγκαία επιλογή του συνεταιριστικού κινήματος.
Ακόμη, κύριε Υπουργέ, πρέπει να προχωρήσει το ταχύτερο η προσπάθεια συνένωσης των Ενώσεων Γεωργικών Συνεταιρισμών. Έχει καθυστερήσει σε μια περίοδο που η απληστία του εμπορίου, η πρωτόγονη και πραγματικά προκλητική απληστία του εμπορίου το οποίο σε κάθε τομέα της αγροτικής οικονομίας έχει γίνει ένα μονοπώλιο ή ολιγοπώλιο εις βάρος και του αγρότη και του καταναλωτή, ενώ φαίνεται από στοιχεία ότι σε ευρωπαϊκό επίπεδο έχουμε τριπλάσια κέρδη του εμπορίου, ο αγρότης δεν πληρώνεται και ο καταναλωτής πληρώνει, με αποτέλεσμα να κερδίζουν κάποιοι. 
Και πιστεύω ότι μέσα από τις συνενώσεις θα δημιουργήσουμε εκείνα τα μεγάλα οικονομικά μεγέθη στον αγροτικό κόσμο, τα οποία θα τολμήσουν να μπουν κα στη διακίνηση του προϊόντος, για να προστατευθεί ο παραγωγός.
Κλείνω, κύριε Πρόεδρε, με μία ακόμη παρατήρηση: Κύριε Υπουργέ, τώρα με τις πρόωρες συντάξεις όταν μία οικογένεια έχει την ισόβια σύνταξη πολύτεκνης μάνας και αυτή είναι μεγαλύτερη από το ποσό που μπορεί να έχει μία αγρότισσα, δεν δέχονται την αίτησή της για πρόωρη συνταξιοδότηση. Αυτό πρέπει να το δείτε. Δεν μπορεί να συνδέεται η ισόβια σύνταξη της πολύτεκνης μάνας με την αγροτική παραγωγή και να αποκλείονται μία σειρά άνθρωποι εξαιτίας αυτού του γεγονότος.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιπλάκης δεν είναι εδώ.
Το λόγο έχει ο κ. Κοντός.
ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, κυρία και κύριοι συνάδελφοι, τα συζητούμενα άρθρα του νομοσχεδίου αναφέρονται κυρίως σε δύο οργανισμούς του Υπουργείο Γεωργίας, τον Οργανισμό Γεωργικής Επαγγελματικής Εκπαίδευσης Κατάρτισης και Απασχόλησης, τον "ΔΗΜΗΤΡΑ", και στον Οργανισμό Πληρωμών και Ελέγχου Ποιοτικών Ενισχύσεων, Προσανατολισμού και Εγγυήσεων, τον ΟΠΕΚΕΠΕ.
Πριν όμως μιλήσουμε για τους δύο αυτούς οργανισμούς, θεωρώ σκόπιμο ότι πρέπει να γίνει και μία αναφορά γενικότερη για τους οργανισμούς του Υπουργείου Γεωργίας, διότι υπάρχει η πεποίθηση ότι κάτω από την ομπρέλα του Υπουργείου Γεωργίας υπάρχουν οργανισμοί οι οποίοι και μεγάλο κόστος έχουν για τον Έλληνα φορολογούμενο, αλλά και τελικά έχουν πολύ μικρή προσφορά στον Έλληνα αγρότη.
Μήπως τελικά στους οργανισμούς του Υπουργείου βρίσκουν στέγη τα κομματικά στελέχη σας, αλλά και οι φίλοι των Υπουργών, οι οποίοι τελικά παρά τις πολύ ψηλές αμοιβές τους -είναι παραπλήσιες οι αμοιβές με αυτές υψηλόβαθμων στελεχών του ιδιωτικού τομέα- δεν καταβάλλουν προσπάθειες για την αποτελεσματική στήριξη των αγροτών, αλλά συλλέγουν δυνάμεις για να είναι ετοιμοπόλεμοι προεκλογικά;
Και τελικά πείτε μας ποιο είναι το ετήσιο κόστος λειτουργίας των οργανισμών αυτών. Θα ήθελα να αναφέρω ενδεικτικά αμοιβές στελεχών κάποιων οργανισμών, που έχουν περιέλθει στη διάθεσή μου. Για παράδειγμα στον "ΔΗΜΗΤΡΑ", που, όπως θα πω και μετά, δεν έχει και αξιόλογη δραστηριότητα, ο πρόεδρος έχει μηνιαία αντιμισθία ένα εκατομμύριο τριακόσιες χιλιάδες δραχμές, ο διευθύνων σύμβουλος ένα εκατομμύριο εκατό χιλιάδες δραχμές και οι γενικοί διευθυντές από ένα εκατομμύριο δραχμές, κύριε Υπουργέ. Και βέβαια έχουν και τις αποζημιώσεις για τα διοικητικά συμβούλια.
Να πούμε για τον ΟΠΕΚΕΠΕ, ο οποίος ιδρύθηκε το 1997 και μέχρι σήμερα δραστηριότητες δεν έχει. Ο πρόεδρος παίρνει δύο εκατομμύρια δραχμές το μήνα, ένα εκατομμύριο πεντακόσιες χιλιάδες δραχμές ο αντιπρόεδρος, ένα εκατομμύριο διακόσιες χιλιάδες δραχμές ο γενικός διευθυντής. Τι πράγματα είναι αυτά; Δεν μπορώ να καταλάβω. Τι να πω!
Και στους άλλους οργανισμούς βέβαια οι μηνιαίες αποδοχές των μελών του διοικητικού συμβουλίου -χωρίς ουσιαστική προσφορά- είναι παραπλήσιες ή μπορούμε να πούμε, και ανώτερες.
Όσον αφορά τα του "ΔΗΜΗΤΡΑ", θα ήθελα να πω ότι ο οργανισμός αυτός συστήθηκε με το ν. 2520/1997 και μέχρι σήμερα -τέσσερα συνολικά χρόνια- παρά τις παχυλές αμοιβές, που προανέφερα, των μελών του διοικητικού συμβουλίου, δεν κατόρθωσε να αποκτήσει την απαιτούμενη οργανωτική, λειτουργική και θεσμική ετοιμότητα για να αναλάβει δράσεις και ενέργειες στο Γ' Κοινοτικό Πλαίσιο Στήριξης. Παρ' ότι εμφανίζεται να αποτελεί ένα φορέα υλοποίησης μέτρων που αναφέρονται στην αρχική εκπαίδευση, τη συνεχιζόμενη κατάρτιση και στην ενημέρωση και πληροφόρηση των αγροτών και κατοίκων της υπαίθρου, η στελεχιακή του υποδομή είναι σχεδόν ανύπαρκτη και δυσανάλογη οργανωτικά με το μέγεθος των αρμοδιοτήτων του.
Τώρα, βέβαια, λέτε ότι θα γίνουν προσλήψεις. Οι διαδικασίες των προσλήψεων δεν είναι διαφανείς και, όπως είπα χθες και ο Επίτιμος Πρόεδρος της Νέας Δημοκρατίας κ. Μητσοτάκης, προσλαμβάνετε δύο δικηγόρους σε έναν οργανισμό που μέχρι τώρα τουλάχιστον δεν έχει καμία δραστηριότητα.
Πέραν αυτών, οφείλουμε να πούμε ότι όσον αφορά την παράγραφο β΄ του άρθρου 22, σχετικά με την επιχορήγηση του οργανισμού, προεκλογικά, κύριε Υπουργέ, επιχορηγήθηκε ο "ΔΗΜΗΤΡΑ" με εξακόσια πενήντα εκατομμύρια δραχμές, χωρίς τη σύμφωνη γνώμη των καθ' ύλη αρμοδίων υπηρεσιών του Υπουργείου Γεωργίας, για δήθεν αξιολόγηση του έργου εκπαίδευσης και κατάρτισης στα πλαίσια του Β' Κοινοτικού Πλαισίου Στήριξης.
Πέραν αυτών όμως εφόσον αναφερόμαστε στην εκπαίδευση των αγροτών πρέπει να επισημανθεί ότι η Ελλάδα έχει μηδενική απορροφητικότητα, σύμφωνα με στοιχεία της ευροστάτ, κονδυλίων για προγράμματα εκπαίδευσης των αγροτών και βέβαια σε σχετική λίστα των χωρών της Ευρωπαϊκής Ένωσης κατέχουμε την τελευταία θέση. Χωρίς όμως προγράμματα εκπαίδευσης, χωρίς προγράμματα αγροτών μπορούμε να μιλάμε για να αναδιάρθρωση καλλιεργειών, για βιολογικές και οικολογικές καλλιέργειες, για μείωση του κόστους παραγωγής των αγροτικών προϊόντων, για αναβάθμιση της ποιότητας των αγροτικών προϊόντων και για τη μετατροπή των νέων αγροτών μας σε επαγγελματικά στελέχη με εξειδίκευση σε αγροτικές εκμεταλλεύσεις;
Όσον αφορά τον ΟΠΕΚΕΠΕ οφείλουμε να παρατηρήσουμε ότι οι υπό κατάργηση οργανισμοί, ο Οργανισμός Βάμβακος, ο Οργανισμός Καπνού, ο Οργανισμός Ελαιολάδου και ο Οργανισμός Γάλακτος, διαδραμάτισαν ένα σοβαρότατο ρόλο, όπως και εσείς επανειλημμένα έχετε παραδεχθεί, στη στήριξη των βασικών αγροτικών προϊόντων μας, αλλά κυρίως στη διαμόρφωση πολιτικής όσον αφορά τα μεγέθη παραγωγής, τις ποικιλίες, τις τιμές, τις επιδοτήσεις, την ποιότητα, τις συνθήκες παραγωγής και τις εξαγωγικές διαδικασίες. Οι Οργανισμοί αυτοί διέθεταν εξειδικευμένα στελέχη τα οποία είχαν τη δυνατότητα μέσα από πολύχρονη εμπειρία και επιστημονικές γνώσεις να βρίσκονται δίπλα στον αγρότη και να στηρίζουν αποτελεσματικά την αγροτική παραγωγή. 
Είπα προχθές στην ομιλία μου ότι διαβλέπω την αγωνία σας, κύριοι Υπουργοί, για το τι θα συμβεί εάν υπάρξει οποιοδήποτε πρόβλημα, αφού ο ΟΠΕΚΕΠΕ, ούτε την ανάλογη στελέχωση τουλάχιστον μέχρι τώρα διαθέτει, ούτε την ανάλογη εμπειρία στην καταβολή των επιδοτήσεων στους αγρότες, το ύψος των οποίων ανέρχεται περίπου σε ένα τρισεκατομμύριο τριακόσια εκατομμύρια δραχμές. Θα πρέπει να ξέρετε ότι στην πολύ δύσκολη οικονομική θέση που βρίσκονται οι αγρότες μας οποιαδήποτε εμπλοκή ή καθυστέρηση στην καταβολή των επιδοτήσεων θα είναι καταστροφική. Και βέβαια οι ευθύνες σας γι' αυτήν την αβεβαιότητα που οδηγείτε τον αγροτικό τομέα, θα είναι πολύ μεγάλες. 
Η διάλυση των Οργανισμών όμως είναι βέβαιο ότι θα δημιουργήσει και δύο άλλες μεγάλες κατηγορίες προβλημάτων, προβλήματα πρακτικής φύσεως, δηλαδή ποιος θα κάνει τους πρωτοβάθμιους ελέγχους στον καπνό, ποιος θα είναι στα εκκοκκιστήρια κατά τη διάρκεια παραλαβής βάμβακος. Και αυτές είναι διαδικασίες που πρέπει να γίνουν έγκαιρα και σε καθορισμένες ημερομηνίες, που προσδιορίζονται από κανονισμούς της Ευρωπαϊκής Ένωσης, διότι άλλως θα έχουμε προβλήματα όπως ανέφερα και στην καταβολή των επιδοτήσεων. 
Βέβαια το μεγάλο θέμα είναι ποιος θα διαμορφώνει πολιτική, διότι οι οργανισμοί αυτοί λόγω της εξειδίκευσης που είχαν, προετοίμαζαν και την ατζέντα των συζητήσεων και στις Βρυξέλλες. Η απαξίωση του Οργανισμού Βάμβακος μπορούμε να πούμε ότι ήταν και ένας και από τους σημαντικότερους λόγους που στις Βρυξέλλες είχαμε αυτό τον κανονισμό που υπογράψατε, που εμείς θεωρούμε καθώς και όλες οι συνεταιριστικές οργανώσεις ότι είναι καταστροφικός για το βαμβάκι. 
Ολοκληρώνοντας πρέπει να τονιστεί για άλλη μία φορά το εξής: Και από την κακή οργάνωση και λειτουργία των οργανισμών του Υπουργείου Γεωργίας αλλά και από τους πειραματισμούς που επιχειρείτε στον ΟΠΕΚΕΠΕ, αλλά και από την κατάργηση των τόσο σοβαρών αυτών οργανισμών ή δεν αντιλαμβάνεστε ότι η ελληνική γεωργία χρειάζεται σοβαρή στήριξη για την επιβίωσή της ή ότι γνωρίζετε τα μεγάλα προβλήματα, αλλά ο αγροτικός κόσμος, δεν αποτελεί άμεση προτεραιότητα στις πολιτικές σας. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, με τη δεύτερη ενότητα των άρθρων πραγματικά συμβάλλουμε με τις αλλαγές που κάνουμε σε επιμέρους βασικούς οργανισμούς άσκησης αγροτικής πολιτικής της χώρας μας. Θεωρούμε ότι με την ολοκλήρωση της θεσμικής θωράκισής τους ότι πραγματικά δημιουργούμε κάτι καινούριο θεσμικά στον αγροτικό τομέα της οικονομίας. Υπάρχει μία βασική διαφορά φιλοσοφίας τουλάχιστον με τη Νέα Δημοκρατία. 
Πρέπει να ξεκαθαρίσω, επειδή τέθηκαν πάλι τα θέματα των οργανισμών πληρωμών της αγρογής και του Οργανισμού "ΔΗΜΗΤΡΑ", ότι για μας αυτά δεν είναι κάποιοι σκόρπιοι κρίκοι μας αλυσίδας, αλλά εντάσσονται μέσα στη βασική φιλοσοφία μας για το κράτος που έχουμε δομήσει και λειτουργούμε και αυτό λέει πρώτον ότι έχουμε κεντρική κυβέρνηση, κράτος στρατηγείο, το οποίο ασκεί μόνο πολιτικές και δεύτερον ότι στηριζόμαστε στις περιφέρειες και στις Νομαρχιακές Αυτοδιοικήσεις για να κάνουν το αναπτυξιακό και εφαρμοστικό μέρος αυτών που αποφασίζουμε. Και όσον αφορά την Τοπική Αυτοδιοίκηση, πολύ σύντομα από φέτος, ίσως από το τέλος αυτού του χρόνου, θα πάμε για πρώτη φορά στην ιστορία του τόπου μας να δημιουργήσουμε κοντά σε αυτήν ή στη συμπολιτεία ή στους διαδημοτικούς συνδέσμους, γραφεία αγροτικής ανάπτυξης, ξεπερνώντας έτσι το φράγμα της Νομαρχιακής Αυτοδιοίκησης, όπου είναι σήμερα η τελευταία βαθμίδα οργάνωσης των γεωτεχνικών μας υπηρεσιών. 
Μέσα, λοιπόν, σε αυτό το πρότυπο διοίκησης εμείς που θέλουμε το Υπουργείο Γεωργίας να ασχολείται με τη στρατηγική των αγροτικών θεμάτων της χώρας και με τις πολιτικές, μετατρέπουμε το Υπουργείο σ' ένα επιτελικό όργανο το οποίο δεν θα ασκεί κάποιες λειτουργίες. Αυτές οι λειτουργίες θα ασκούνται είτε από εξειδικευμένους οργανισμούς, όπως αυτούς που φτιάξαμε και σήμερα συμπληρώνουμε για την πλήρη θεσμική λειτουργία τους, είτε μέσα από τη Νομαρχιακή και Τοπική Αυτοδιοίκηση. Έτσι το Υπουργείο Γεωργίας θα αποφασίζει τι θέλουμε για την έρευνα, την εκπαίδευση ή άλλα θέματα στην Ελλάδα και η υλοποίηση αυτών των θεμάτων θα γίνεται από εξειδικευμένους οργανισμούς, μέσα από ένα πλήρως αποκεντρωμένο σύστημα διοίκησης. Αυτός είναι και ο λόγος που αποφασίσαμε στο χώρο των πληρωμών να δημιουργήσουμε ένα καινούριο σύστημα διαχείρισης -τον ΟΠΕΚΕΠΕ όπως λέμε και που συζητάμε σήμερα- των κοινοτικών επιδοτήσεων φυσικά. Ο οργανισμός αυτός συνενώνει τις σκόρπιες λειτουργίες που υπήρχαν σήμερα σε πολλούς φορείς. Ρώτησε κάποιος γιατί έκανε δύο χρόνια να συγκροτηθεί. Έκανε δύο χρόνια να συγκροτηθεί γιατί δεν μπορεί να συγκροτηθεί οποιαδήποτε στιγμή, διότι θα κατέρρεε ένα σύστημα που λειτουργούσε και δεν θα μπορούσαμε ενδιάμεσα να πληρώσουμε τους παραγωγούς. Πρέπει να σας θυμίσω ότι το έτος πληρωμών, το έτος FEOGA που λέμε στη γλώσσα μας, αρχίζει στις 16 Οκτωβρίου και τελειώνει στις 15 Οκτωβρίου του επόμενου χρόνου. Άρα έπρεπε να γίνει σε αυτήν την περίοδο. Δεν μπορούσε να γίνει σε άλλες περιόδους που πληρώναμε παραδείγματος χάριν τα βαμβάκια και τα καπνά. Παρ' όλο αυτά για να αρχίσει να λειτουργεί έγιναν ο Κανονισμός Οικονομικής Διαχείρισης, ο Κανονισμός Προμηθειών, ο Κανονισμός Οργανωτικής Διάρθρωσης και λειτουργίας, ο Κανονισμός Κατάστασης Προσωπικού, ο Κανονισμός Διαδικασιών Πληρωμών, ο Κανονισμός Διαδικασιών Ελέγχου, ο Κανονισμός Επιβολής Κυρώσεων. Έχουμε δεκατέσσερις κανονισμούς, οι οποίοι έγιναν με πειθαρχία και σαφήνεια και φυσικά κανένα θέμα και αυτό θέλω να το σχολιάσω γιατί το έθεσε ο συνάδελφος κ. Φωτιάδης- συνταγματικότητας δεν υπάρχει. Είναι πολλές οι απόψεις του Νομικού Συμβουλίου του Κράτους. Αυτές ερχόμαστε και συμπληρώνουμε. Σας παρακαλώ να διαβάσετε την έκθεση της Επιστημονικής Επιτροπής της Βουλής.
ΕΥΑΓΓΕΛΟΣ ΜΠΑΣΙΑΚΟΣ:Δεν είναι μόνο αυτό.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Διαβάστε την έκθεση της Επιστημονικής Επιτροπής της Βουλής η οποία λέει, ότι αυτό που κάνουμε εδώ είναι η αποδοχή των απόψεων του Νομικού Συμβουλίου του Κράτους. 
Εμείς, λοιπόν, στήσαμε έναν ενιαίο Οργανισμό Πληρωμών και έχουμε ένα στόχο: Μέσα από αυτόν τον Οργανισμό Πληρωμών να πληρώνονται οι αγρότες κατ' ευθείαν στον προσωπικό τους λογαριασμό, χωρίς κράτησης από κανέναν ούτε ενδιάμεσους φορείς του κράτους ούτε συνεταιρισμούς ούτε κανέναν. Αυτό είναι ένα πολύ μεγάλο βήμα, μία μεγάλη τομή η οποία θα αρχίσει να υλοποιείται από τις 16 Οκτωβρίου που αρχίζει το νέο έτος FEOGA.
Από την άλλη πλευρά θέλουμε να στηρίξουμε αυτό το σύστημα με διαφάνεια και αξιοπιστία. Και τι κάναμε: Συμφωνήσαμε με τις συνεταιριστικές οργανώσεις και την ΠΑΣΕΓΕΣ ότι αυτοί θα μαζεύουν τα στοιχεία, θα κάνουν το λεγόμενο DATA ENTRY των στοιχείων, και μετά θα το επεξεργαζόμαστε εμείς ηλεκτρονικά και οι Νομαρχιακές Αυτοδιοικήσεις θα κάνουν τους επιβαλλόμενους ελέγχους στο 5% περίπου. Και πρέπει να σας πω ότι οι Νομαρχιακές Αυτοδιοικήσεις πλην μιας ή δυο έκαναν πολύ καλά τη δουλειά τους σε όλο αυτό το ενδιάμεσο διάστημα έτσι ώστε αυτό το ολοκληρωμένο σύστημα διαχείρισης επιδοτήσεων πλέον να είναι μηχανογραφημένο και να λειτουργεί προς το συμφέρον των αγροτών με ταχύτητα και αποτελεσματικότητα. 
Πρέπει δε να υπογραμμίσω ότι για πρώτη φορά στην ιστορία και του τόπου το Υπουργείο Γεωργίας υπέγραψε με όλες τις νομαρχίες προγραμματικές συμφωνίες -τους θεωρούμε έναν άλλο εταίρο που κάνουν μια άλλη δουλειά για εμάς- με αμοιβή συγκεκριμένη και όχι χωρίς πόρους και χρήματα. Αυτό είναι κάτι καινούριο αν θέλετε στα θέματα Δημόσιας Διοίκησης. Συμφωνήσαμε και υπογράψαμε ήδη για το σύστημα που έτρεξε προγραμματική συμφωνία και θα υπογράψουμε έτσι ώστε όλα τα θέματα τα οποία έχουν σχέση με καπνά με βαμβάκι με λάδι με οτιδήποτε να μπορούν πραγματικά να εκτελούνται μέσα σε μια πειθαρχημένη διαδικασία. Αυτό είναι ένα μεγάλο βήμα. Και πρέπει να πω ότι αυτό θα απλοποιηθεί ακόμα περισσότερο διότι πήραν μια απόφαση στο Συμβούλιο Υπουργών Γεωργίας την οποία ενέκρινε και το Ευρωπαϊκό Κοινοβούλιο βάσει της οποίας για επιδοτήσεις μέχρι χίλια διακόσια πενήντα ευρώ δηλαδή πάνω από τετρακόσιες χιλιάδες που θα καταβάλλονται σε αγρότες για τα επόμενα χρόνια μέχρι το 2005 δεν θα χρειάζεται οι αγρότες να φέρνουν τα αρκετά έγγραφα, πιστοποιητικά δικαιολογητικά τα οποία κάθε χρόνο φέρνουν για να πάρουν αυτό το ποσό. Αυτό είναι ένα μεγάλο βήμα. Θα απαλλάξει το 50%-60% των Ελλήνων αγροτών από όλη αυτήν τη γραφειοκρατική διαδικασία διότι θα παίρνουν το ποσό με βάση τα ποσά που έπαιρναν την τελευταία τριετία μέχρι το 2005 χωρίς καμία καθυστέρηση...
ΙΩΑΝΝΗΣ ΒΑΡΒΙΤΣΙΩΤΗΣ : Μετά το 2005 .
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Όχι, από το 2002 μέχρι το 2005 . 
Αρχίζει, λοιπόν, από το 2002 ένα νέο σύστημα μέσα σε αυτό το νέο σύστημα πληρωμών το οποίο πραγματικά θα απαλλάξει τους αγρότες από πολλές γραφειοκρατικές διαδικασίες.
Θέλω να κάνω και ένα σχόλιο: Πολλές φορές μιλάμε για τις απορρίψεις δαπανών ή για τους καταλογισμούς σε βάρος της χώρας μας. Θέλω, λοιπόν, στη Βουλή να κάνω ένα σχόλιο που δίνει την πραγματική εικόνα.
Πρώτον η Ελλάδα είναι τελευταία στις απάτες μεταξύ των δεκαπέντε χωρών στον αγροτικό τομέα. Η Ελλάδα είναι μεταξύ των δύο τελευταίων σε παρατυπίες στον αγροτικό τομέα για να μην δημιουργούνται οι εικόνες, ότι οι αγρότες μας ή οι μηχανισμοί τους ή όλοι εμείς σαν Ελλάδα είμαστε τέτοιοι που κάνουμε απάτες, παρατυπίες κλπ. Και πρέπει να σας πω ότι επί των συνολικών δαπανών οι απορρίψεις ή οι αναστολές αντιστοιχούν στο 2,2% . Είμαστε δηλαδή σε μία από τις τελευταίες πάλι θέσεις μεταξύ των δεκαπέντε χωρών της Ευρωπαϊκής Ένωσης. Δηλαδή έχουμε απορροφήσει δέκα τρισ δραχμές επιδοτήσεων από το 1981 μέχρι σήμερα και οι καταλογισμοί που μας έκαναν ήταν μόνο διακόσια είκοσι δισεκατομμύρια δραχμές και όλα οφείλονται στους καταλογισμούς που έγιναν λόγω των Νομαρχιακών Αυτοδιοικήσεων και των συνεταιριστικών οργανώσεων όταν δεν έκαναν καλά τη δουλειά τους. 
Στήνουμε, λοιπόν, έναν οργανισμό ο οποίος θα διαχειρισθεί στο εξής τις επιδοτήσεις που είναι ύψους ενός τρισεκατομμυρίου δραχμών ετησίως με πλήρη έλεγχο. Καταργούμε τον Ο.ΠΙ.ΛΟΓ. - το είπα και προ ημερών- έναν οργανισμό που κάναμε γιατί άλλαξε το Σύνταγμα. Ο Ο.ΠΙ.ΛΟΓ. είχε σαν διοικητικά όργανα πρόεδρο, διευθύνοντα σύμβουλο, αντιπρόεδρο κλπ μέλη του Ελεγκτικού Συνεδρίου. Από τη στιγμή που ψηφίσαμε στη Βουλή ότι δεν μπορούν οι δικαστές και τα μέλη φυσικά του Ελεγκτικού Συνεδρίου να συμμετέχουν σε διοικητικά όργανα έπρεπε να καταργηθεί. Αλλά -και εδώ το ψηφίζουμε- ο ΟΠΕΚΕΠΕ θα ελέγχεται από το Ελεγκτικό Συνέδριο, ελέγχεται ούτως ή άλλως από το Ευρωπαϊκό Ελεγκτικό Συνέδριο και θα ελέγχεται και από ελεγκτικούς μηχανισμούς ιδιωτικούς όπως γίνεται και με τη ΔΙΔΑΓΕΠ κατά καιρούς, για να ελέγξουμε τους ισολογισμούς τους. 
ΙΩΑΝΝΗΣ ΒΑΡΒΙΤΣΙΩΤΗΣ: Ελεγκτικούς μηχανισμούς, ορκωτούς λογιστές εννοείτε, κύριε Υπουργέ;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Όχι. Ελεγκτικές εταιρείες τις οποίες εγκρίνει και το Ευρωπαϊκό Ελεγκτικό Συνέδριο.
Εμείς με το νέο Οργανισμό και το νέο σύστημα πιστεύουμε ότι με αξιοπιστία και με ταχύτητα και με διαφάνεια θα διαχειριστούμε πλέον τις επιδοτήσεις τις οποίες πετύχαμε να πάρουμε από τις διαπραγματεύσεις της Ατζέντα 2000 -είναι επτά τρισεκατομμύρια για την περίοδο της Ατζέντα 2000- έτσι ώστε και οι παραγωγοί να είναι ικανοποιημένοι και όλο το σύστημα διαφανές.
Πρέπει να σας πω -για να μην ξαναειπωθεί- ότι η ΔΙΔΑΓΕΠ έκλεισε τον κύκλο της, από το 1981 μέχρι σήμερα έκλεισε αυτός ο κύκλος. Δεν υπάρχουν στην Ευρωπαϊκή Ένωση μοντέλα. Όλα τα κράτη έχουν οργανισμούς που είναι ιδιωτικοί, που είναι δημόσιοι, που είναι ανώνυμες εταιρείες και φυσικά πρέπει να σας πω ότι αυτό το μοντέλο έχει συζητηθεί με τα ευρωπαϊκά όργανα και έχει γίνει αποδεκτό. Και μάλιστα αν υπήρχε κάτι για το οποίο θα μπορούσε κανείς να μας μεμφθεί είναι ότι πιθανόν το καθυστερήσαμε μισό ή ένα χρόνο.
Όσον αφορά τη δεύτερη μεγάλη τομή, που ολοκληρώνεται θεσμικά σ' αυτό το νομοσχέδιο, είναι η εταιρεία "ΑΓΡΟΓΗ Α.Ε." Όλοι ερχόμαστε εδώ και λέμε για τον πολυτεμαχισμό του κλήρου, για το μικρό κλήρο, για τη χαμηλή ανταγωνιστικότητα. Πώς θα γίνει αυτό, αν δεν έχουμε μία τράπεζα γης ώστε να βοηθήσει τον αγρότη -και ιδιαίτερα το νέο αγρότη- να αποκτήσει γη, ώστε να δώσουμε πρώτο δικαίωμα σε εκείνους που είναι εκεί στο χωριό, στην κοινότητα; Δεν θα ήθελα να το πω αυτό αλλά έχω την εντύπωση ότι όσοι αρνούνται τουλάχιστον αυτή την εταιρεία είναι σαν να θέλουν τη συνέχιση της πώλησης της Αγροτικής Γης σε μεγαλοϊδιοκτήτες, σε μεγαλοδικηγόρους και σε μεγαλοπαράγοντες ορισμένων περιοχών. Εδώ δεν κάνουμε κάποιον μηχανισμό, ο οποίος σταματάει μία διαδικασία από το να πουλήσει κάποιος ένα αγροτεμάχιο. Εδώ απλώς λέμε: Θέλεις να πουλήσεις το αγροτεμάχιό σου; Πρώτα μέσα από μία διαδικασία θα το μάθει ο συγχωριανός σου, θα το μάθει εκείνος που έχει το γειτονικό χωράφι, γιατί αυτό θέλουμε. Αν θέλει το χωράφι που εσύ πουλάς να το πάρει ο διπλανός σου ή να το πάρει κάποιος άλλος μέσα από εκεί για να συνεχίσει την καλλιέργεια, να το πάρει και όχι εκείνος ο οποίος απλά σε μία πόλη έχει κάποια λεφτά.
Εδώ οι ίδιοι εμείς ως Βουλευτές πολλές φορές κατηγορούμε την Κυβέρνηση ότι επιτρέπει αυτήν την ισοπέδωση στα θέματα της προστασίας της αγροτικής γης. Και εδώ ερχόμαστε να προστατεύσουμε όχι μόνο την αγροτική γη αλλά και τη γη υψηλής παραγωγικότητας. Με αφορμή άλλο θέμα πριν από δύο μήνες όταν πια όλοι έλεγαν ότι θα διψάσουμε, εγώ τουλάχιστον είπα ότι και λόγω της έλλειψης διαχρονικά, νερού αν δεν πάρουμε μέτρα -και παίρνουμε μέτρα- αλλά και για άλλους λόγους δεν θα διψάσουμε, θα πεινάσουμε. Καταστρέψαμε διαχρονικά τη γη υψηλής παραγωγικότητας...
ΠΡΟΕΔΡΕΥΩΝ (Κωνσταντίνος Γείτονας): Απαισιόδοξο μήνυμα...
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): ... βαφτίσαμε κάποιες βραχώδεις εκτάσεις "δασικές εκτάσεις" και τις προστατεύουμε και αφήσαμε να καταπατηθεί για οικιστικούς, βιομηχανικούς ή άλλους λόγους η γη υψηλής παραγωγικότητας.
Πιστεύω ότι κάνουμε ένα πολύ σημαντικό βήμα. Κάνουμε ένα πολύ σημαντικό βήμα και δίνουμε στον αγρότη τη δυνατότητα πραγματικά να βρει τρόπους μέσα και από τις απαλλαγές που έχουμε δώσει, -να σας θυμίσω ότι οι φορολογικές απαλλαγές ξεκινούν από τα σαράντα εκατομμύρια και φθάνουν τα εκατόν ογδόντα εκατομμύρια από φέτος- φορολογικές απαλλαγές για τη μεταβίβαση γης, για τις κληρονομιές, για τις διαδοχές και για τις πωλήσεις και έτσι συνδυάζοντας τις φορολογικές απαλλαγές με τη δυνατότητα που δίνουμε στον αγρότη μιας περιοχής να αγοράσει το χωράφι του διπλανού του πρώτος αυτός -προτιμησιακή σχέση, αυτός πρώτος και μετά όλοι οι άλλοι- πιστεύω ότι κάνουμε ένα σημαντικό βήμα στο θέμα της γης και ειδικότερα στο θέμα της ενοικίασης της γης.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Ένα λεπτό ακόμη, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, ολοκληρώστε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, δεν θα μιλήσω για τον Οργανισμό "ΔΗΜΗΤΡΑ". Λειτουργεί, έχει δεκατρία ΤΕΕ, θα εκπαιδεύσει μέχρι το τέλος του χρόνου πάλι τρεισήμισι χιλιάδες αγρότες επαγγελματικής κατάρτισης. Στήθηκε, λειτουργεί και πιστεύω ότι με το σύστημα που έχουμε επιλέξει θα λειτουργήσει εκπληρώνοντας όλους τους σκοπούς τους οποίους έχουμε θέσει.
Θέλω όμως να κάνω δύο σχόλια σε αυτά που ειπώθηκαν. Εμείς τιμάμε το ρόλο του γεωτεχνικού και χαίρομαι γιατί το ΓΕΩ.Τ.Ε.Ε. έχει αναγνωρίσει ότι επί των ημερών μου, μετά από είκοσι τεσσάρων χρόνια διαφωνιών και συζητήσεων, για πρώτη φορά αναγνωρίστηκε το επάγγελμα του γεωτεχνικού. Το γεωτεχνικό τον τιμάμε και τον θέλουμε κοντά στον αγρότη και αυτός είναι ο ρόλος του. Γι' αυτό και όλες αυτές οι λειτουργίες που σήμερα υπάρχουν μαζί με τις προσλήψεις που κάνουμε -χίλιες εκατόν πενήντα προσλήψεις μόνο στις κεντρικές υπηρεσίες και στους εποπτευόμενους οργανισμούς και περίπου δύο με τρεις χιλιάδες προσλήψεις σε όλες τις Νομαρχιακές Αυτοδιοικήσεις- πραγματικά θα στηρίξουμε το έργο τους.
Είναι γεγονός ότι υπάρχει ένα θέμα με την προϋπηρεσία των γεωτεχνικών του Υπουργείου Γεωργίας που ήταν παλαιότερα στους συνεταιρισμούς. Αυτή τη διάταξη την έχουμε έτοιμη. Δεν μπορούσαμε να την εντάξουμε σ' αυτό το νομοσχέδιο, διότι έχει συνταξιοδοτικού χαρακτήρα διατάξεις και αυτές, σύμφωνα με το Σύνταγμα που ψηφίσαμε, θα πρέπει να περάσουν με νόμο του Υπουργείου Οικονομικών. Θα το στείλουμε στο Υπουργείο Οικονομικών, ώστε να λυθεί και αυτό το θέμα.
Πιστεύουμε ότι με τις διατάξεις που φέρνουμε ενώπιόν σας για τα θέματα της διαχείρισης των επιδοτήσεων της αγροτικής γης, αλλά και τα θέματα του Οργανισμού "ΔΗΜΗΤΡΑ" ολοκληρώνουμε ένα θεσμικό πλαίσιο, το οποίο θα λειτουργήσει υπέρ του αγρότη και της αγροτικής οικονομίας της οποίας την τελευταία δεκαετία έχουμε δει σημαντικά βήματα. Η Εθνική Στατιστική Υπηρεσία ανακοίνωσε χθες τα αποτελέσματα της απογραφής που έκανε, της δεκαετίας και φαίνονται τα θετικά βήματα. Αλλά πιστεύω ότι μέσα από τις πολιτικές του Γ' Κοινοτικού Πλαισίου Στήριξης και της "ΑΤΖΕΝΤΑ 2000" θα ολοκληρώσουμε αυτά τα βήματα, ώστε πραγματικά να φθάσουμε σ' αυτό που ονομάζουμε "νέα γεωργία", μία γεωργία επιχειρηματική, μία γεωργία που να μπορεί να σταθεί μέσα στο διεθνές περιβάλλον.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός εκπρόσωπος της Νέας Δημοκρατίας, κ. Μπασιάκος έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Θέλω να κάνω ένα σχόλιο, κύριε Πρόεδρε, ότι αλίμονο αν και αυτό το νομοθέτημα έχει την τύχη των προηγούμενων. Είναι γνωστό ότι καμία από τις νομοθετικές σας πρωτοβουλίες δεν έχει πετύχει. Αλίμονο για σας αν αντίστοιχη τύχη έχουν και οι διατάξεις του υπό ψήφιση νομοσχεδίου.
Η Νέα Δημοκρατία βέβαια καταψηφίζει, όπως είπαμε, το νομοσχέδιο και δεν έχει κανένα λόγο να ζητάει την εφαρμογή ή την επιτυχία των θεσμών αυτών που οδηγούν μάλλον σε μείωση του αγροτικού εισοδήματος και σε συρρίκνωση της αγροτικής δραστηριότητας στην περιφέρεια.
Ξεκινώ με ορισμένες παρατηρήσεις σχετικά με τον Οργανισμό "ΔΗΜΗΤΡΑ".
Προηγουμένως ο κ. Κοντός ο Βουλευτής της Νέας Δημοκρατίας κατήγγειλε τις υψηλές απολαβές των μελών του διοικητικού συμβουλίου του "ΔΗΜΗΤΡΑ" που δεν παρέχουν κανένα απολύτως ουσιαστικό έργο. Είναι γνωστό ότι μέχρι τώρα ο Οργανισμός "ΔΗΜΗΤΡΑ" δεν έχει παρουσιάσει καμία απολύτως δραστηριότητα. Σας κατήγγειλα και στη συζήτηση επί της αρχής ότι έχει εισπράξει εξακόσια πενήντα εκατομμύρια για να αξιολογεί προγράμματα του Υπουργείου Γεωργίας και δεν έχει να παρουσιάσει κανένα απολύτως έργο εκπαίδευσης νέων αγροτών ή άλλων αγροτών, ώστε να τους ενισχύσει και να τους συνδράμει στην προσπάθειά τους να καλλιεργούν με νέες μεθόδους καλλιέργειας ή να γνωρίζουν τις διεθνείς εξελίξεις και να γνωρίζουν και τις καταναλωτικές διαθέσεις διεθνώς και στην Ευρωπαϊκή Ένωση. 
Το μόνο που κάνετε είναι να μειώνετε την εκπροσώπηση των αγροτών στο διοικητικό συμβούλιο, ενώ θα έπρεπε οι αγρότες να έχουν βαρύνοντα λόγο στη διαδικασία κατάρτισης και των εκπαιδευτικών προγραμμάτων, αλλά και στη διάδοση των πληροφοριών και των εξελίξεων αυτών μέσω των προγραμμάτων. 
Βέβαια κάνετε και κάτι άλλο, το οποίο φαίνεται από την έκθεση του Γενικού Λογιστηρίου, ότι θα επιβάλλετε ετήσιο κόστος ύψους ενός δισεκατομμυρίου τριακοσίων εκατομμυρίων δραχμών για νέες προσλήψεις. Να μας το πείτε και αυτό. Προσλαμβάνετε καινούριο προσωπικό, χωρίς να υπάρχει κανένα έργο μέχρι τώρα, εδώ και τρία, τέσσερα χρόνια που έχει συσταθεί το "ΔΗΜΗΤΡΑ" και θα υπάρχει κόστος κατά το Γενικό Λογιστήριο ύψους 1,3 δισεκατομμυρίων δραχμών για νέες προσλήψεις. Μπορεί να είναι και περισσότερο, εγώ όμως αναφέρομαι στην εκτίμηση του Γενικού Λογιστηρίου. 
Άρα, το " ΔΗΜΗΤΡΑ" είναι ένας άλλος οργανισμός μαϊμού μέχρι τώρα -θα το έλεγα έτσι, θα μου επιτραπεί η έκφραση- ο οποίος σε καμία περίπτωση δεν προοιωνίζει καλύτερες μέρες για την εκπαίδευση, ενημέρωση και γνώση τελικά των αγροτών γύρω από τα πολύ σημαντικά θέματα.
Τώρα, έρχομαι στο δεύτερο μεγάλο ζήτημα του ΟΠΕΚΕΠΕ. 'Εχει γίνει πολύ κουβέντα για το ζήτημα αυτό. Πρέπει πρώτα απ' όλα να διευκρινίσουμε ότι μεσολάβησε μία τριετία από τότε που συστάθηκε ο ΟΠΕΚΕΠΕ που καρκινοβατούσε και δεν έκανε απολύτως τίποτα. Ένα μεσοδιάστημα καταργούσε ή δεν καταργούσε τους Οργανισμούς Βάμβακος, Καπνού και Ελαιολάδου. 
Πιθανόν να προβληματιστήκατε και από αυτά που είχε πει στην επιτροπή τον Απρίλιο του 1998 ο κ. Αργύρης και να είχατε μία αμφιβολία αν θα πρέπει να προχωρήσετε σ' αυτά που έλεγε ο κ. Αργύρης τότε ή σ' αυτά που λέει τώρα και να τα εισηγείστε εσείς μέσω του νομοσχεδίου.
Ο κ. Αργύρης πολύ σωστά τότε σας είπε ότι, έστω και αν οι πληρωμές άλλαζαν διαδικασία στην καταβολή τους, θα μπορούσαν οι άλλοι Οργανισμοί, Βάμβακος, Καπνού, Ελαιολάδου, Γάλακτος να εξακολουθήσουν να λειτουργούν και να παρέχουν την πολύχρονη εμπειρία τους, τη γεωτεχνική τους υποστήριξη στους αγρότες. Βέβαια πρέπει να είναι εκσυγχρονιζόμενοι Οργανισμοί -ελέχθη προηγουμένως πολύ σωστά και από τον κ. Στριφτάρη και συμφωνούμε απόλυτα- για να αποφύγουμε τα δεινά τα οποία είχαν συσσωρευθεί στους τομείς του βάμβακος, του καπνού, του ελαιολάδου κ.ο.κ. τα τελευταία χρόνια.
Εσείς δεν κάνατε τίποτα απολύτως για την εξυγίανση και δεν βελτιώνετε καθόλου τον τρόπο λειτουργίας, είτε του ΟΠΕΚΕΠΕ είτε των ινστιτούτων στα οποία μεταφέρετε την αρμοδιότητα και το καθήκον για να δίνουν αυτές τις συμβουλές στους αγρότες. Το πώς θα γίνεται δεν μας το λέτε. Ο κ. Αργύρης μας είχε πει ότι τα ινστιτούτα είναι σε νηπιακή ηλικία ακόμα και το δέχομαι απόλυτα.
Το ζήτημα εδώ είναι ότι ο νέος οργανισμός, όπως καθορίζεται από το νομοσχέδιο -και βέβαια είναι ασαφείς οι διατάξεις, πολλά ρυθμίζονται από υπουργικές αποφάσεις- δεν εγγυάται την καλύτερη λειτουργία. Δηλαδή ο αγρότης πρακτικά δεν θα έχει καμία βελτίωση στη συναλλαγή του με τις υπηρεσίες αυτές. Αυτό είναι το ζητούμενο. 
Πρέπει να ξέρουν οι συνάδελφοι που δεν ασχολούνται και πολύ με τα ζητήματα της γεωργίας, ότι οι Νομαρχιακές Αυτοδιοικήσεις οι οποίες αναλαμβάνουν το βάρος του ελέγχου των δηλώσεων που είναι ένα πολύ σημαντικό κομμάτι της διαδικασίας εγκρίσεως των κοινοτικών επιδοτήσεων στους αγρότες, έχουν εκφράσει ζωηρές επιφυλάξεις για την ανάληψη αυτής της αρμοδιότητας, γιατί θεωρούν ότι είμαστε ανέτοιμοι και το θεσμικό πλαίσιο δεν τους καλύπτει. 
Όταν, λοιπόν, οι Νομαρχιακές Αυτοδιοικήσεις που ζητούσαν αυτή την αρμοδιότητα έχουν εκφράσει επιφυλάξεις, ουσιαστικά προδιαγράφουν, προβλέπουν την αποτυχία του συστήματος. Δεν θα υπάρχει, λοιπόν, βελτίωση, δεν θα υπάρχει επίσπευση της καταβολής των επιδοτήσεων. 
Μια πρώτη γεύση των παρανομιών και παρατυπιών, που πρόκειται να συμβούν με τον ΟΠΕΚΕΠΕ -γιατί λογικά δεν θα υπάρχουν και επαρκείς έλεγχοι- είναι ότι ήδη την ώρα που μιλάμε, η εντολή που έχει δοθεί είναι να υπάρχει δειγματοληπτικός έλεγχος για την ταξινόμηση του βάμβακος στο 5% μόνο -το λέω και στους συνεργάτες του κυρίου Υπουργού που μας παρακολουθούν- και όχι στο σύνολο της παραγωγής, όπως επιτάσσει η εθνική νομοθεσία. Είναι μια παρανομία, η οποία γίνεται τώρα. 
Άρα, λοιπόν, μειώνετε τους ελέγχους, μειώνετε τις δειγματοληπτικές αξιολογήσεις -και αυτό είναι παράνομο- γιατί ακριβώς δεν έχετε τις προϋποθέσεις τις θεσμικές και του προσωπικού να προχωρήσετε στην εφαρμογή των κείμενων διατάξεων. 
Ο κύριος Υπουργός σε μια προσπάθεια να παραπληροφορήσει, όπως το κάνει τελευταία δυστυχώς, την κοινή γνώμη και τους αγρότες μας είπε "εμείς επιτύχαμε την κατάργηση των παρακρατήσεων από τις κοινοτικές επιδοτήσεις". 
Είναι γνωστό στο Σώμα και στη κοινή γνώμη ότι μέχρι τώρα επί πολλά χρόνια παρακρατούνται παρανόμως κάποια ποσά, ένα μέρος των κοινοτικών επιδοτήσεων από την Αγροτική Τράπεζα, από τον ΕΛΓΑ, από τους συνεταιρισμούς. Και ενώ σας πιέζαμε όλοι και οι αγρότες και οι φορείς τους και τα πολιτικά κόμματα, να καταργήσετε τις παρακρατήσεις και υπήρχε και εντολή από την Ευρωπαϊκή Ένωση, εσείς συνεχίζατε μέχρι πρόσφατα. Ακόμα και τώρα γίνεται αυτό. 
Όταν, λοιπόν, σας απείλησαν με την επιβολή προστίμων από την Ευρωπαϊκή Ένωση αναγκαστήκατε πολύ καθυστερημένα να καταργήσετε αυτές τις παρακρατήσεις. Προσπαθείτε, λοιπόν, να οικειοποιηθείτε ένα μέτρο, το οποίο σας επιβλήθηκε με την απειλή επιβολής προστίμου, το οποίο μέτρο όμως στηρίζατε παλαιότερα. Στηρίζατε, δηλαδή, την παρακράτηση μέρους των κοινοτικών επιδοτήσεων. 
Εν πάση περιπτώσει, για να καταλήγουμε και να μιλάμε ειλικρινά σ' αυτήν την Αίθουσα, τι σχέση έχει ο ΟΠΕΚΕΠΕ με την κατάργηση των παρακρατήσεων; Αυτό θα πρέπει να μας το πείτε. Γιατί συνδέετε την εξαγγελία της λειτουργίας του ΟΠΕΚΕΠΕ με την κατάργηση των παρακρατήσεων; Νομίζω ότι αυτό θίγει τη νοημοσύνη μας. Τι σας εμπόδιζε να καταργήσετε τις παρακρατήσεις, ανεξάρτητα από τη λειτουργία του ΟΠΕΚΕΠΕ; 
Ή μας λέτε το άλλο βαρύγδουπο -γιατί αυτό προσπαθήσατε να πείτε προς τα έξω, αφού δεν είχατε και επιχειρήματα για τον ΟΠΕΚΕΠΕ- ότι τώρα οι αγρότες θα εισπράττουν τις επιδοτήσεις τους απευθείας στον τραπεζικό τους λογαριασμό. Τι σας εμπόδιζε να το κάνετε αυτό τα τελευταία χρόνια; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εσείς. 
ΕΥΑΓΓΕΛΟΣ ΜΠΑΣΙΑΚΟΣ: Εμείς από το 1993 σας εμποδίζαμε; Δεν το κατάλαβα αυτό. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μας καταγγέλλατε. 
ΕΥΑΓΓΕΛΟΣ ΜΠΑΣΙΑΚΟΣ: Σε τι σας καταγγέλλαμε; Αν δίνατε απευθείας στον αγρότη την επιδότηση, αν ήθελε να την πάρει προαιρετικά στον τραπεζικό του λογαριασμό; Ποιος σας εμπόδιζε; Ποιος από τα στελέχη της Νέας Δημοκρατίας έχει κάνει δήλωση περί του αντιθέτου; Σας προκαλώ να μου πείτε, επειδή λέτε ότι σας εμποδίζαμε εμείς. Σαφέστατα και έπρεπε να καταβάλλονται στους τραπεζικούς λογαριασμούς κατ' αρχήν προαιρετικά και εν συνεχεία στο σύνολό τους. Και τώρα να το κάνετε στο μεσοδιάστημα με επιταγές. 
Εκείνο που θέλω να τονίσω -και θέλω να το ακούσουν και οι συνάδελφοι- είναι ότι δεν έχει καμία σχέση η λειτουργία του ΟΠΕΚΕΠΕ με την καταβολή στους τραπεζικούς λογαριασμούς των επιδοτήσεων. 
Πρώτα από όλα ξέρετε γιατί δεν το θέλατε αυτό; Γιατί εσείς παρακρατούσατε μέρος των επιδοτήσεων. Γι' αυτό δεν το κάνατε, διότι θέλετε να παρακρατήσετε κακώς, παρατύπως, κατά τρόπον αντισυμβατικό με το Κοινοτικό Δίκαιο, τις κοινοτικές επιδοτήσεις. 
Και βέβαια, δεν δικαιούστε να μιλάτε για επιδοτήσεις, για καταβολή επιδοτήσεων, για εξασφάλιση του εισοδήματος των αγροτών, εσείς που καταγγέλλεστε για απώλεια κοινοτικών πόρων, για καθυστερήσεις στην εφαρμογή κοινοτικών προγραμμάτων του Β΄ Κοινοτικού Πλαισίου Στήριξης -εδώ έχουμε μεγάλες απώλειες- για κατανομή μέσω του Γ΄ Κοινοτικού Πλαισίου Στήριξης ποσών λιγότερων κατά 14% σε σχέση με το Β΄ Κοινοτικό Πλαίσιο Στήριξης και γενικότερα για την αποτυχία σας στο σύνολο σχεδόν των διαπραγματεύσεων όταν κρίνονται στην Ευρωπαϊκή Ένωση κρίσιμα εθνικά αγροτικά ζητήματα, όπως πρόσφατα με το βαμβάκι, με τον καπνό, με τα οπωροκηπευτικά, με το ελαιόλαδο, με το σκληρό σιτάρι, με τις εκτάσεις τις οποίες μειώσατε με δική σας συμφωνία σε απαγορευτικό, πολύ χαμηλό επίπεδο και δεν μπορούν οι αγρότες να καλλιεργήσουν σιτηρά, οι αγρότες που περιορίζουν την καλλιέργεια του βάμβακος και το θεωρείτε μεγάλη επιτυχία, χωρίς να εξηγείτε βέβαια τι θα γίνει αυτή η έκταση η οποία δεν μπορεί να καλλιεργηθεί με βαμβάκι εξαιτίας των πιέσεων και των περιορισμών που επιβάλλετε εσείς. 
Όλα αυτά, λοιπόν, έχουν δημιουργήσει μία ασφυκτική κατάσταση στο αγροτικό εισόδημα και στη δυνατότητα καλλιέργειας του αγρότη, ο οποίος σε καμία περίπτωση δεν μπορεί να εξασφαλίσει ικανοποιητικό εισόδημα σε σχέση με τις τεχνολογικές εξελίξεις, διότι μας λέτε ότι αυξάνετε ενδεχομένως η παραγωγή ή δεν ξέρω τι άλλο. Αυτό δεν οφείλεται στην πολιτική σας, οφείλετε σε νέες τεχνολογικές εξελίξεις. Αν είχατε και καλούς θεσμούς προφανώς θα είχαμε βελτίωση του αγροτικού εισοδήματος. Αν μεριμνούσατε για την καλύτερη διάθεση, με ικανοποιητικούς όρους, των αγροτικών προϊόντων σε άλλες αγορές, προφανώς θα είχαμε βελτίωση του αγροτικού εισοδήματος. 
Τώρα, λοιπόν, παρά την τεχνολογική πρόοδο, παρά τις δυνατότητες που μας δίνει η επιστήμη εμείς έχουμε συρρίκνωση του αγροτικού εισοδήματος όπως φαίνεται σε όλες τις στατιστικές και της Ευρωπαϊκής Ένωσης, τα τελευταία χρόνια, επί των ημερών σας. Σας είπα ένα παράδειγμα, των πανηγυρικών εξαγγελιών του κ. Αργύρη για την αύξηση του εισοδήματος των καπνοπαραγωγών, όταν η ίδια η ανακοίνωσή του τον διέψευδε. Υπάρχει σταθερό εισόδημα μειωμένο κατάτι από το 1996 μέχρι το 2000 και το θεωρεί επιτυχία, παρά την αύξηση του τιμαρίθμου και παρά την αύξηση του κόστους παραγωγής.
Με αυτές, λοιπόν, τις διαστρεβλωμένες εκτιμήσεις λανθασμένων, παραπλανητικών στοιχείων προσπαθείτε να εξαπατήσετε την κοινή γνώμη και τον αγροτικό κόσμο της χώρας μας; 
Όσον αφορά τώρα τις όποιες βελτιώσεις πιστεύω ότι θα μπορούσατε να επιφέρετε τεχνολογικές βελτιώσεις, ανεξάρτητα από το αν θα ψηφιζόταν αυτή η διάταξη του νομοσχεδίου ή όχι, να έχετε ένα λογισμικό, να έχετε ενιαία μηχανογραφική σύνδεση όλων των υπηρεσιών και να επισπεύδετε έτσι τον έλεγχο και τελικά την καταβολή των επιδοτήσεων. Και κάτι αντίστοιχο να γίνει βέβαια και στον τομέα των αποζημιώσεων.
Όσον αφορά τώρα τον ΟΠΕΚΕΠΕ, επειδή σταθήκατε, κύριε Υπουργέ, σε ένα νομικό ζήτημα, ενώ δεν είστε νομικός -δεν ξέρω τι σας έχουν πει οι συνεργάτες σας- θέλω να σας πω ότι πράγματι υπάρχει μία νεότερη γνωμοδότηση του Νομικού Συμβουλίου του κράτους, η οποία έχει κατατεθεί στις 31 Αυγούστου, πολύ καθυστερημένα και η οποία αναφέρεται στον προληπτικό έλεγχο του Ελεγκτικού Συνεδρίου για τις επιδοτήσεις μέσω του ΟΠΕΚΕΠΕ, αφού ορίσατε υπόλογο το Γενικό Διευθυντή, αλλά δεν μας λέτε εάν τελικά ο ΟΠΕΚΕΠΕ θα καταρτίζει διοικητικές πράξεις. Και αυτές οι διοικητικές πράξεις πώς είναι δυνατόν να μην υπόκεινται στον έλεγχο των διοικητικών δικαστηρίων αλλά μόνο των πολιτικών δικαστηρίων; 
Έχετε, λοιπόν, ένα μεγάλο ζήτημα, πώς θα επιβάλλονται κυρώσεις και καταλογισμοί από την πλευρά του ΟΠΕΚΕΠΕ, που θα είναι ένα νομικό πρόσωπο ιδιωτικού δικαίου. Ένα είναι αυτό. 
Δεύτερον, σε ποιο δικαστήριο θα προσφεύγει ο δικαιούχος της επιδότησης; Στο πολιτικό δικαστήριο ή στο διοικητικό; 
Υπάρχει και ένα άλλο ζήτημα με τους υπαλλήλους. Κάνετε αναγκαστικές αποσπάσεις δημοσίων υπαλλήλων, τους εξομοιώνετε με υπαλλήλους του ιδιωτικού δικαίου και τους στερείτε το δικαίωμα να προσφύγουν, αν έχουν αντιρρήσεις για την απόσπασή τους ή για την υπηρεσιακή τους εξέλιξη. Και μάλιστα εδώ τονίζω ότι δεν έχει προηγηθεί ερώτημα στο υπηρεσιακό τους συμβούλιο. Δεν μπορούν, λοιπόν, να προσφύγουν και αγνοούν που θα προσφύγουν. Ποια θα είναι η υπηρεσιακή τους εξέλιξη όταν έχουν αντίρρηση στην αναγκαστική μετάταξή τους, απόσπασή τους; Και ποιος θα ασκεί τον πειθαρχικό τους έλεγχο, εφόσον ο ΟΠΕΚΕΠΕ είναι ένα νομικό πρόσωπο ιδιωτικού δικαίου; 
Τους αποσπάτε, λοιπόν, αναγκαστικά, χωρίς της αίτησή τους, ενώ ζητάτε αίτηση για την απόσπαση στο "ΔΗΜΗΤΡΑ" και επομένως τους εγκλωβίζετε σ' αυτήν τη διαδικασία, χωρίς να έχουν δικαίωμα αντιρρήσεων και προσφυγών.
Βέβαια, υπάρχει αντισυνταγματικότητα λόγω καθολικής διαδοχής της ΔΙΔΑΓΕΠ από τον ΟΠΕΚΕΠΕ. Η ΔΙΔΑΓΕΠ ασκεί μία δημόσια αρμοδιότητα, μία δημόσια λειτουργία. Είναι μία κρατική δημόσια υπηρεσία και μεταφέρει την αρμοδιότητα σε ένα νομικό πρόσωπο ιδιωτικού δικαίου.
Βεβαίως υπάρχει αντισυνταγματικότητα. Κάνετε δε και κάτι άλλο παράτυπο. Επισπεύδοντας τη λειτουργία του ΟΠΕΚΕΠΕ, την τυπική λειτουργία, επιβάλλετε στους υπαλλήλους πλασματική, λέει, μεταβίβαση αρμοδιοτήτων και υπηρεσίας. Πλασματική, πριν ψηφιστούν οι διατάξεις. Είναι και αυτό μήπως νόμιμο; Μάλιστα με δική σας υπουργική απόφαση. 
Θα σας πω κάτι που έχει σημασία, γι' αυτό το θέμα των διαδικασιών στα δικαστήρια. 
Ο έγκριτος δημοσιογράφος του "ΒΗΜΑΤΟΣ" ο κ. Παπαγιαννίδης ο οποίος συμβαίνει να είναι και συμφοιτητής μου, σε άρθρο του στο φιλοκυβερνητικό "ΒΗΜΑ" στις 19 Αυγούστου, μιλάει για αρνησιδικία, ότι το όλο σύστημα οδηγεί σε αρνησιδικία. Δεν θα μπορούν, δηλαδή, οι αγρότες να προσφύγουν κατά των όποιων πράξεων του ΟΠΕΚΕΠΕ. Θέλω τουλάχιστον την τελευταία στιγμή να το δείτε γιατί θα υπάρξουν προβλήματα και λόγω της αδυναμίας των δικαιούχων να προσφύγουν και λόγω της αδυναμίας ενδεχομένως των δημοσίων υπαλλήλων να προσφύγουν κατά των αναγκαστικών αποσπάσεών τους.
Τέλος στον πολύ λίγο χρόνο που έχω, θέλω να αναφερθώ σε ένα κορυφαίο ζήτημα το οποίο αφορά την παρέμβασή σας την κρατικίστικη παρέμβαση -σας διακατέχει κρατικίστικη αντίληψη στο θέμα αυτό- στην ελεύθερη δυνατότητα αγοραπωλησίας της αγροτικής γης .
(Στο σημείο αυτό την Προεδρική Έδρα καταλαμβάνει ο Γ΄Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Εδώ δεν πρόκειται για διευκόλυνση σε νέους αγρότες ή σε οποιονδήποτε άλλον με ικανοποιητικούς όρους που θα έβρισκε σύμφωνη και τη Νέα Δημοκρατία, προφανώς και τα άλλα κόμματα της Βουλής. Είμαι βέβαιος γι' αυτό. Εδώ πρόκειται περί μιας αδικαιολόγητης, απαράδεκτης παρεμβολής στη διαδικασία των ελεύθερων συναλλαγών αγοραπωλησίας αγροτικής γης χωρίς να παρέχεται κανένα ουσιαστικό κίνητρο. Δώστε κίνητρα δανειακά, κίνητρα φορολογικά, φτιάξτε ενδεχομένως μια τράπεζα γης να έχετε την πληροφόρηση αν θέλετε επιβάλλετε στον αγρότη να γνωστοποιεί την πώλησή του στο κοινοτικό ή τώρα στο δημαρχιακό κατάστημα μια βδομάδα πριν το πουλήσει. Έχει μια λογική αυτό. Αλλά είναι δυνατό να παρεμβαίνει η "ΑΓΡΟΓΗ";. Προσέξτε με, για να ενημερωθούν οι κύριοι συνάδελφοι.
Μπορεί η "ΑΓΡΟΤΙΚΗ ΓΗ", η εταιρεία "ΑΓΡΟΓΗ", όπως την ονομάζετε τώρα, να προτιμήσει την αγορά αυτού του ακινήτου. Θα την προτιμήσει, λέει, στην τιμή που θέλει αυτή. Αυθαίρετα καθορίζει μια τιμή, όποια θέλει. Εάν ο αγρότης θέλει να πουλήσει σε κάποιον, βρίσκει τον αγοραστή, η εταιρεία λέει, όχι δεν θα το πουλήσει. Βρήκε αγοραστή, συνεφώνησε μ' αυτόν, έχει ανάγκη, θέλει να σπουδάσει τα παιδιά του, θέλει να πάει κάποιον στο νοσοκομείο και έχει άμεση ανάγκη να εισπράξει ένα ποσό. Δεν μπορεί να το πουλήσει έστω και αν βρήκε τον αγοραστή, έστω και αν συμφώνησαν στο τίμημα. Πρέπει να υποστεί μια πολύμηνη διαδικασία καθυστερήσεων. Και τελικά μπορεί να πουληθεί το χωράφι σε κάποιον με χαμηλότερη τιμή σε σχέση με εκείνη με την οποία συμφώνησε με τον υποψήφιο αγοραστή. Αυτά μας λέτε. Προς τι αυτή η διαδικασία και η καθυστέρηση;
Και κάτι άλλο πολύ ουσιαστικό. Δίνετε μετοχικό κεφάλαιο στην "ΑΓΡΟΓΗ" δύο δισεκατομμύρια. Σας το είπα και στην πρωτολογία μου. Και θέλετε να κάνει διαρθρωτική πολιτική ή "ΑΓΡΟΓΗ" με τα δύο δισεκατομμύρια!. Κατανείμετε τα δύο δισεκατομμύρια σε όλη τη χώρα και θα δείτε ότι μέχρι διακόσια στρέμματα το πολύ σε κάθε νόμο μπορεί να αγοράσει η "ΑΓΡΟΤΙΚΗ ΓΗ". Και κάτι πολύ σημαντικό. Εάν το χωράφι το οποίο το παίρνει, ας πούμε, με διακόσιες χιλιάδες το στρέμμα, το πουλήσει ακριβότερα η "ΑΓΡΟΓΗ" για να επιβιώσει οικονομικά, να καλύψετε τα μεγάλα λειτουργικά κόστη, τότε θα ζημιωθεί ο αγρότης που τα αγοράζει, ο οποίος αν δεν υπήρχε η "ΑΓΡΟΤΙΚΗ ΓΗ" θα το έπαιρνε φθηνότερα. Εάν το πουλήσει φθηνότερα που θα ήταν θεμιτό για τους αγρότες, τότε θα χάσει η "ΑΓΡΟΤΙΚΗ ΓΗ", διότι θα γίνει προβληματική η επιχείρηση. Περί αυτού πρόκειται. Δηλαδή, παρεμβάλλεται μια διαδικασία, γίνεται ένας άλλος πολυδάπανος οργανισμός, καθυστερούν οι αγοραπωλησίες, δεν επιτυγχάνετε τη μείωση του τιμήματος χωρίς τη ζημιά του πρώην ιδιοκτήτη και δίνετε και κάποια άλλη δυνατότητα ύποπτη και διαβλητή. Λέει ότι θα συναλλάσσονται τα στελέχη της "ΑΓΡΟΓΗΣ" ώστε να βρουν φόρμουλα διαπραγμάτευσης και κοινής γραμμής του αγοραστή με τον πωλητή. Δηλαδή τι θα κάνει; Θα κάνει το μεσίτη, στο τίμημα;. Είναι δυνατόν; Θα κάνει διαπραγμάτευση αυτή η εταιρεία, που φαντάζομαι ότι είναι δημόσιου χαρακτήρα, με το μεσολαβητή για την εξεύρεση τιμήματος; Και πώς θα αποφύγετε τα σκάνδαλα και με ποια κριτήρια θα αγοράζει η "ΑΓΡΟΓΗ" χωράφια και με ποια κριτήρια θα πουλάει και σε ποιον χωράφια η "ΑΓΡΟΓΗ";. Εννοώ αδιάβλητα κριτήρια. 
Γι' αυτούς, λοιπόν, τους λόγους και για άλλους οι οποίοι έχουν εκτεθεί και από τους συναδέλφους εδώ θεωρούμε ότι και αυτή η διαδικασία είναι απόλυτα διαβλητή, είναι διαδικασία καθυστέρησης της ελεύθερης διάθεσης των χωραφιών και σε καμιά περίπτωση δεν βοηθάει τη διάθεση της αγροτικής γης για το σχηματισμό βιώσιμης εκμετάλλευσης και την εξασφάλιση ενός ικανοποιητικού εισοδήματος από τους αγρότες. Εμείς ζητάμε την απόσυρση του συνόλου των διατάξεων της ενότητας που συζητάμε.
ΠΡΟΕΔΡΕΥΩΝ (Κωνσταντίνος Βρεττός): Θα ξεκινήσουμε με τη δευτερολογία του κ.Τσιπλάκη.
Ορίστε, κύριε Τσιπλάκη, έχετε το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, θα σας έλεγα ότι αν η Νέα Δημοκρατία είχε διαισθανθεί τη διαδρομή του χρόνου, την άποψη την ακλόνητη ότι όταν μέτρα, όχι ευνοϊκά για την πορεία της αγροτικής δραστηριότητας λαμβάνονται από την Κυβέρνηση, ότι μπορεί, δηλαδή, να παρεμβληθεί και να ανακόψει αυτά τα μέτρα, τα αρνητικά για την αγροτική δραστηριότητα, να είστε βέβαιοι ότι ακόμη περισσότερο σε αντίθεση με την Κοινοβουλευτική μας δύναμη και τη θεσμική δυνατότητα να παρεμβαίνουμε σε σας, θα νιώθαμε επηυξημένα ενισχυμένοι και να είστε βέβαιοι ότι θα νιώθαμε και δικαιωμένοι, διότι τα λαμβανόμενα μετά από παρεμβάσεις μας μέτρα, θα απεδεικνύοντο στη διαδρομή του χρόνου ότι θα ήταν θετικά για την αγροτική δραστηριότητα. Αυτή είναι μια γενική επισήμανση, για να μην υπάρχει διαχρονικά επαναλαμβανόμενο αυτό το οποίο περνάτε και επικοινωνιακά στον κόσμο, ότι κυβερνά το ΠΑΣΟΚ αλλά φταίει η Νέα Δημοκρατία.
Από κει και πέρα, επί της ουσίας των συζητούμενων διατάξεων, η Νέα Δημοκρατία πράγματι επιμένει στην άρση αυτών των διατάξεων, γιατί φοβούμεθα ότι άλλη μια φορά θα επιβεβαιωθούμε, όπως κατά καιρούς κάναμε, σε παρεμβάσεις που στο παρελθόν σε ανάλογες περιπτώσεις εσείς δρομολογήσατε. Επισημάνθηκε από τη Νέα Δημοκρατία για τον ΟΠΕΚΕΠΕ, τον οργανισμό αυτό στον οποίο δίνετε συντονιστικό και εποπτικό, αν θέλετε, ρόλο, εν μέρει εκτελεστικό συγκεκριμένων συμπεριφορών με στόχο την εξυγίανση του συστήματος καταβολής των επιδοτήσεων, ότι όταν εδρομολογείτο η θεσμοθέτησή του, ο ίδιος ο Υφυπουργός κ. Αργύρης, είχε εκφράσει μια πλήρως αιτιολογημένη άποψη αντίθετη με τα όσα τότε επιδιώξατε να θεσμοθετήσετε και χρονικά μετά πάροδο τριών ετών, θα έλεγα μεταβατικής περιόδου λειτουργίας αυτού του συγκεκριμένου οργανισμού, δίδετε σήμερα άλλη μια διετία δοκιμαστικής λειτουργίας, κάτι το οποίο υποδηλώνει ότι σε μια ευνομούμενη δημοκρατική ευρωπαϊκή κοινωνία, όπου κάποια πράγματα είναι ξεκαθαρισμένα και όπου κυρίως το ουσιαστικό περιεχόμενο κάποιων συμπεριφορών που εν προκειμένου είναι το χρήμα δίδεται από άλλους, εμείς δεν έχουμε τίποτε άλλο παρά να το εκταμιεύσουμε στον απλό πολίτη. Δείχνει, λοιπόν, αυτή η συμπεριφορά σας επί πενταετία της παλινδρόμησης και όχι της θεσμοθέτησης σε οριστικό επίπεδο του τι θα γίνεται, ότι σίγουρα κάπου όλη αυτή η διαδικασία πάσχει.
Λέει, λοιπόν, η Νέα Δημοκρατία, ότι το ζήτημα της καταβολής ετησίως των κοινοτικών ενισχύσεων που είναι ένα μέγιστης αξίας ζήτημα για την παραμονή του αγροτικού κόσμου στην ύπαιθρο, για την ανακοπή αυτής της φθίνουσας καθημερινά πορείας φυγής, δηλαδή του κόσμου από την αγροτική περιφέρεια -σ' αυτό το μέγιστο ζήτημα- θα μπορούσε με εξυγίανση συγκεκριμένων θεσμικών οργάνων που κατά καιρούς υπήρξαν, να καταβάλλεται στις συγκεκριμένες ενισχύσεις εμπρόθεσμα. Και γιατί το λέει αυτό η Νέα Δημοκρατία; Γιατί είναι της άποψης ότι η θεσμική λειτουργία της ελληνικής πολιτείας, δεν είναι και σε σαθρά θεμέλια και αν διαχρονικά διατηρήθηκαν ως χώρα, είναι ότι πολλές φορές ο "πατριωτισμός" των υπαλλήλων οι οποίοι υπηρετούν κάποια θεσμικά όργανα αλλά και η εν γένει διάρθρωσή τους εξυπηρετούσε κάποια βασικά στάνταρντ και έτσι μπορέσαμε διαχρονικά να υλοποιήσουμε κάποιες κυβερνητικές συμπεριφορές. Δεν είναι σώνει και καλά, να το πω λαϊκά, βέβαιο εκ των προτέρων, ότι επειδή πρέπει να πληρωθούν αυτές οι κοινοτικές ενισχύσεις για να εξυγιανθεί το σύστημα, πρέπει να κάνουμε νεότερους οργανισμούς τους οποίους θα τους εξοπλίσουμε και με νέα διοικητικά όργανα, καθώς και υπαλλήλους. Διότι εκείνο το οποίο διαχέει, αν θέλετε, το όλο νομοθέτημα και όχι μόνο το συγκεκριμένο, είναι ότι κατά καιρούς, στο υπάρχον θεσμικό πλαίσιο προστίθενται άλλα όργανα, τα οποία έχουν και διοικητικές υπηρεσίες, αλλά έχουν και υπαλλήλους υπό πρόσληψη σύμφωνα με συγκεκριμένα κριτήρια. Εκείνο δηλαδή το οποίο εδραιώνεται ως άποψη στο λαό είναι ότι καθημερινά κομματικοποιείτε το κράτος. Να είμαι πιο συγκεκριμένος. Εκείνο το οποίο επείγει, είναι ο Έλληνας αγρότης στις κοινοτικές ενισχύσεις που εμπρόθεσμα μπαίνουν στα ελληνικά ταμεία, να τις παίρνει και ο Έλληνας πολίτης εμπρόθεσμα. Διότι εκείνο το οποίο βιώνει ο Έλληνας πολίτης είναι ότι στο καταλυτικό χρονικό όριο που θέτει η Ευρωπαϊκή Ένωση, τότε συνήθως παίρνει αυτές τις ενισχύσεις τις κοινοτικές και πολλές φορές τις παίρνει κατά παρέκκλιση των συγκεκριμένων προθεσμιών.
Και θα σας έλεγα ότι πολλές φορές έχουν απειληθεί και έχουν καταλογισθεί και πρόστιμα εξ αυτής της συμπεριφοράς. Επομένως η Νέα Δημοκρατία πίστευε διά της εξυγίανσης αυτού του συστήματος, όχι της καταργήσεως των Οργανισμών Βάμβακος, Καπνού, Γάλακτος, ΔΙΔΑΓΕΤ, ότι θα μπορούσατε να κάνετε κάποιες διαρθρωτικού χαρακτήρα παρεμβάσεις, να έχετε εξασφαλίσει την πληρωμή των κοινοτικών ενισχύσεων εμπροθέσμως -και δεν θα πρέπει να έρχεσθε να λέτε ότι, ως αναγκαιότητα θέσπισης αυτού του οργανισμού προκύπτει διότι πρέπει να καταβάλλονται σε τραπεζικούς λογαριασμούς τα χρήματα, διότι έτσι θα εξασφαλισθεί η μη παρακράτηση συγκεκριμένων παρακρατήσεων που γίνονται κατά καιρούς υπέρ ορισμένων φορέων ΕΛΓΑ., ΑΤΕ κλπ.- ότι δεν απαιτούσε η ύπαρξη, η θεσμοθέτηση αυτού του οργανισμού διά του νομοσχεδίου, προκειμένου να υπάρξει εξασφάλιση της συγκεκριμένης καταβολής της εμπρόθεσμης προς τους αγρότες. Όσον αφορά την "ΑΓΡΟΓΗ", επιμένω και εγώ ως νομικός ότι σε καμιά περίπτωση δεν μπορεί να τίθεται ως προϋπόθεση παραδεκτού μιας συγκεκριμένης σύμβασης, το γεγονός ότι πρέπει να γίνεται ενημέρωση και να αναμένουμε συγκεκριμένες χρονικές προθεσμίες σε ένα όργανο που έχει την επωνυμία "ΑΓΡΟΓΗ", προκειμένου βέβαια να διασφαλίσουμε κάποια σκοπιμότητα επί της οποίας θέλω να πιστεύω ότι όλοι συμφωνούμε. Είναι λανθασμένη αυτή η ρύθμιση, γιατί θα οδηγήσει σε βλάβη πράγματι των αγροτών στους οποίους αναφύονται έκτακτες ανάγκες λόγω σπουδών των παιδιών τους, ή, αν θέλετε, λόγω υγειονομικών αναγκών, αυτή η παρέλκυση της διαδικασίας και πολλές φορές η οδήγηση σε είσπραξη χρημάτων αγοραπωλησίας υποδεέστερων της πραγματικής αξίας των ακινήτων. Νομίζω ότι η στόχευση δεν είναι καθόλου σωστή και θεωρούμε ότι αυτήν τη διάταξη πρέπει η Κυβέρνηση να την αποσύρει. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο εισηγητής της Πλειοψηφίας κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Κύριοι συνάδελφοι, θέλω να ξεκινήσω εκφράζοντας την ικανοποίησή μου με τη δήλωση του Υπουργού για την αναγνώριση της προϋπηρεσίας των γεωτεχνικών που υπηρετούν στο Υπουργείο Γεωργίας και που παλαιότερα υπηρετούσαν στις συνεταιριστικές οργανώσεις, διότι έτσι λύνεται ένα χρόνιο πρόβλημα. Ευελπιστώ δε ότι σύντομα θα έρθει στη Βουλή από το Υπουργείο Οικονομικών για να ξεπεραστεί αυτό το χρόνιο πρόβλημα.
Δεν άκουσα και θα ήθελα να τονισθεί αν αυτό που είπαμε σε σχέση με τις άδειες που κατείχαν γεωτεχνικοί, δηλαδή γεωπόνοι, δασολόγοι, κτηνίατροι, για την πώληση γεωργικών και κτηνιατρικών φαρμάκων, εάν γίνεται δεκτό ότι αυτοί οι άνθρωποι μπορούν να διατηρήσουν τη δυνατότητα να πωλούν φάρμακα τουλάχιστον μέχρι να έχουν τη δυνατότητα να ασκούν αυτό το επάγγελμα. Διότι αν μετά από είκοσι χρόνια τους αφαιρέσουμε τις άδειες, καταλαβαίνετε ότι δημιουργούμε μείζον πρόβλημα.
Θέλω να τελειώσω τη δευτερολογία μου, κάνοντας μία αναφορά στα όσα ακούστηκαν περί κινήτρων. Όντως θα πρέπει να υπάρχουν κίνητρα προκειμένου η αγροτική γη να καταλήξει στα χέρια των αγροτών. Θα έλεγα όμως ότι μέσα από τις διαδικασίες και τις προβλέψεις του νομοσχεδίου αυτού, δεν μπορούμε παρά να συμβάλουμε γιατί έχουμε ψηφίσει όντως το νόμο που αφορά τους νεοεισερχόμενους στη γεωργία αγρότες, μία διάταξη η οποία λέει ότι αν ο αγρότης ανεξάρτητα από ηλικία αλλά εν πάση περιπτώσει στη διάρκεια της παραγωγικής του ζωής έχει το πράσινο πιστοποιητικό στα χέρια του, αυτός μπορεί να τύχει ακριβώς όλων αυτών των ενισχύσεων και κινήτρων που έχει και ο νεοεισερχόμενος στη γεωργία αγρότης. Αυτό είναι μια πραγματική κατάσταση, είναι μια εξέλιξη που εν πάση περιπτώσει αν την αξιοποιήσουμε μπορούν να έχουν όλοι οι αγρότες της παραγωγικής ηλικίας τα κίνητρα εκείνα που χρειάζονται για να δημιουργήσουν εκμεταλλεύσεις ή να προχωρήσουν σε αγορές ή να έχουν φορολογικές απαλλαγές ή ό,τι άλλο είναι εκείνο που μπορεί να συμπεριληφθεί στη λέξη κίνητρα, προκειμένου να προχωρήσουμε σ' αυτήν την κατάκτηση. Γι' αυτό και η επιμονή μου στη συζήτηση που αφορά τον Οργανισμό "ΔΗΜΗΤΡΑ" είναι ότι θα πρέπει να δούμε με ποιες λειτουργίες η επιμόρφωση που προσφέρει κατάρτιση γενικεύεται και πώς θα φθάσουμε να πάρουν, ει δυνατόν, όλοι οι αγρότες μας τα πράσινα πιστοποιητικά που προβλέπονται και εδώ και στην Ευρώπη.
Σε σχέση με την "ΑΓΡΟΓΗ" είπα και στην πρωτολογία μου ότι πράγματι θα πρέπει να δούμε το θέμα των προθεσμιών και των ημερομηνιών που μπαίνουν, σε συνδυασμό βέβαια πάντα με την κατοχύρωση του δικαιώματος προτίμησης. Θα έλεγα, επειδή ξέρω ότι είναι και στις προθέσεις του Υπουργείου και της πολιτικής ηγεσίας ότι θα πρέπει να αξιοποιήσουμε τον πιο κοντινό στο φορέα αγρότη που είναι ίσως η Τοπική Αυτοδιοίκηση είτε υπό την μορφή του δήμου είτε της συμπολιτείας που προβλέπεται να γίνει σύντομα, νομίζω ότι σ' αυτήν την περίπτωση θα πρέπει να αφαιρέσουμε εκείνες τις διατάξεις που εμπλέκουν διαδικασίες σε επίπεδο νομού, Νομαρχιακής Αυτοδιοίκησης. 
Να δούμε, δηλαδή, την εμπλοκή μόνο, είτε με τη μορφή προγραμματικών συμβάσεων είτε εξουσιοδοτήσεων σε υπαλλήλους της συμπολιτείας ή των δήμων σε συγκεκριμένους υπαλλήλους κατά το πρότυπο και στο σύστημα ενδεχόμενα που τις αρμοδιότητες αυτές τις ασκούν για άλλους φορείς του δημοσίου, όπως είναι ο ΟΓΑ με τη διαδικασία των ανταποκριτών, ώστε μέσα σε τακτές χρονικές προθεσμίες που μπορεί να είναι δεκαπέντε ημερών ανάλογα με τις ανάγκες ένα μήνα κλπ στο χώρο της τοπικής κοινωνίας να αρχίσουν και να τελειώνουν όλες εκείνες οι διεργασίες που χρειάζονται προκειμένου να κατοχυρώνεται αυτό το δικαίωμα προτίμησης γιατί ασφαλώς μετά την εξάντληση των προθεσμιών αυτών παύει να ισχύει το δικαίωμα προτίμησης και την αγοραπωλησία ή την αγορά μπορεί να την κάνει ο οποιοσδήποτε. 
Σε αυτή, λοιπόν, την κατεύθυνση θα ήθελα να παρακαλέσω τον κύριο Υπουργό να ξαναδεί αυτό το θέμα, ώστε απαλλάσσοντας ή αποφεύγοντας κάποιες διατυπώσεις που υπάρχουν μέσα στο νομοσχέδιο ή καταργώντας τες, να δούμε πως πραγματικά μπορούμε να συντομεύσουμε τους χρόνους. Αυτό, όπως είπα και στην πρωτολογία μου, είναι απαίτηση πολλών τοπικών φορέων όπως είναι για παράδειγμα που ανέφερα την ομοσπονδία αγροτικών συλλόγων Ηρακλείου. Ήταν όμως και απαίτηση των κεντρικών συνδικαλιστικών οργανώσεων των αγροτών, της ΓΕΣΑΣΕ και της ΣΥΔΑΣΕ κατά τη συζήτηση στην επιτροπή. Με αυτή, λοιπόν, την έννοια πιστεύω ότι πρέπει να υπάρξουν εκείνες οι διαφοροποιήσεις σε αυτά τα άρθρα ώστε να μπορέσουμε να λειτουργήσουμε το δικαίωμα προτίμησης που είναι το ζητούμενο για να πάει η γη στους αγρότες που την έχουν ανάγκη να δημιουργήσουν βιώσιμες εκμεταλλεύσεις και ομογενείς ή εν πάση περιπτώσει ενιαίες βιώσιμες εκμεταλλεύσεις, θα μπορούσα να πω σωστότερα. Και εν πάση περιπτώσει να μη δημιουργούμε προσχώματα ή προβλήματα σε περιπτώσεις αναγκών που με το μακρύ χρόνο που θα μεσολαβεί, θα δημιουργούνται αυτές οι καταστάσεις. 
Με αυτές τις παρατηρήσεις θα ήθελα να κλείσω τη δευτερολογία μου και να παρακαλέσω τον Υπουργό να κάνει τις ανάλογες διορθώσεις, γιατί πραγματικά έτσι θα συμβάλλουμε και θα ικανοποιήσουμε και αιτήματα και απόψεις που υπάρχουν ώστε η Τράπεζα Γης να λειτουργήσει προς την κατεύθυνση για την οποία τη θεσμοθετήσαμε και για την οποία προσπαθούμε να βελτιώσουμε τις διατάξεις του προηγούμενου νόμου. 
Ευχαριστώ πολύ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Πριν δώσω το λόγο στον κ. Φωτιάδη, να σας ανακοινώσω ότι η Διαρκής Επιτροπή Δημόσιας Διοίκησης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών Δημόσιας Διοίκησης και Αποκέντρωσης "Υπαίθρια Διαφήμιση, Συμπολιτείες Δήμων και Kοινοτήτων και άλλες διατάξεις".
Το λόγο έχει ο εισηγητής της Νέας Δημοκρατίας κ. Ηλίας Φωτιάδης. 
ΗΛΙΑΣ ΦΩΤΙΑΔΗΣ: Ευχαριστώ, κύριε Πρόεδρε. 
Κύριε Πρόεδρε, κύριοι Υπουργοί, θα ήθελα να αναφερθώ στο άρθρο 22 παράγραφος 9 που με μεγάλη έκπληξη και απογοήτευση διαπιστώσαμε ότι στο ανωτέρω σχέδιο νόμου δεν συμπεριλαμβάνεται διάταξη για την αναγνώριση της προϋπηρεσίας των μελών μας στην αγροτική συνεταιριστική οργάνωση ΑΣΟ. Είναι αυτοί οι άνθρωποι που είναι μεν αλλά έχουν και επιπλέον, υπάρχουν άνθρωποι γεωπόνοι οι οποίοι δυστυχώς δεν συμπεριλαμβάνονται.
Πιστεύω ότι υπάρχουν πάρα πολλά κενά και στα υπόλοιπα άρθρα 23 και 24. 
Στην πρωτολογία μου δεν είχα τη δυνατότητα να αναφερθώ σε όλα, αλλά κάποια στιγμή θα ήθελα να αναφερθώ στο άρθρο 23 παράγραφος 6 που πρέπει να προστεθεί οπωσδήποτε η φράση "μη κερδοσκοπικού χαρακτήρα", διαφορετικά θα πάψει να λειτουργεί προς το συμφέρον του δημοσίου ο οργανισμός αυτός. Στην παράγραφο 15 συμπληρώνουμε: "Να βαρύνει τον Οργανισμό πλην των δημοσίων υπαλλήλων, οι οποίοι εξακολουθούν μισθοδοτούμενοι από την υπηρεσία από την οποία αποσπώνται. Είναι ορισμένα πράγματα τα οποία πρέπει να τα δείτε, κύριε Υπουργέ. 
Στις παραγράφους 18 και 20 του ιδίου άρθρου αναφερόμαστε στα προσόντα και διαδικασίες επιλογής των διευθυντών στα κέντρα "ΔΗΜΗΤΡΑ" και στα τεχνικά επαγγελματικά εκπαιδευτήρια. 
Επειδή η εκπαίδευση των αγροτών στα παραπάνω κέντρα και στα ΤΕΕ αφορά ανάπτυξη ειδικών μαθημάτων αγροτικού ενδιαφέροντος, καταλαβαίνετε ότι είναι θεωρητικά και πρακτικά, θεωρούμε απαραίτητο ότι οι διευθυντές των κέντρων "ΔΗΜΗΤΡΑ" και των τεχνικών επαγγελματικών εκπαιδευτηρίων ΤΕΕ, να είναι γεωτεχνικοί τουλάχιστον εάν όχι γεωπόνοι. Είναι κάτι πολύ σημαντικό, διότι έτσι θα επιτελέσουν και μία πρόοδο. 
Ερχόμαστε στο άρθρο 24. Στην παράγραφο 2 του άρθρου 14 του ν. 2637/98, αφορά οργανισμό ΟΠΕΚΕΠΕ με τη μορφή νομικού προσώπου του δημοσίου δικαίου. 
Το άρθρο 14 σήμερα αφορά οργανισμό ιδιωτικού δικαίου. Επομένως θα πρέπει να εξεταστεί εάν αυτές οι αρμοδιότητες, όπως είπε και ο κύριος Υπουργός που δίνονται στον οργανισμό με τη μορφή του ως νομικό πρόσωπο ιδιωτικού δικαίου, συνάδουν με τη συνταγματική νομιμότητα. 
Μας είπε ότι συνάδουν. Εμείς έχουμε τις επιφυλάξεις μας και πρέπει να το δούμε. 
Στην παράγραφο 19δ΄: Με αποφάσεις ρυθμίζονται θέματα απογραφής, παράδοσης και παραλαβής της μεταβιβαζόμενης περιουσίας. Και ερωτώ: Χωρίς να ψηφιστεί η διάταξη έχετε ήδη, κύριε Υπουργέ, προχωρήσει στην έκδοση της απόφασης 371387/16.8.2001 και προβλέπεται πλασματική παράδοση απ' ό,τι φαίνεται στο άρθρο 1, παράγραφος 2. Πώς είναι δυνατόν περιουσία του δημοσίου να παραδίδεται πλασματικά και μάλιστα χωρίς καμία ευθύνη για τον οργανισμό ιδιωτικού δικαίου; Αν κάνω κάποιο λάθος, διορθώστε με. Προφανώς οι ευθύνες παραμένουν γι' αυτούς τους υπαλλήλους που παραδίδουν στο πόδι. 
Είναι δυνατόν να προχωρείτε σε διαφορετικού είδους ρυθμίσεις για ίδια θέματα σε διαφορετικά άρθρα της ίδιας απόφασης, όπως είπαμε και στην παράγραφο 21; Πώς είναι δυνατόν νομικό πρόσωπο ιδιωτικού δικαίου να ορίζεται καθολικός διάδοχος αναλαμβάνοντας αρμοδιότητες έκδοσης εκτελεστών διοικητικών πράξεων και συμβάσεις ιδιωτικών πράξεων; Έχουμε αντισυνταγματικότητα και πρέπει οπωσδήποτε να εξεταστεί αυτό από τη Βουλή. 
Για την "ΑΓΡΟΓΗ": Τα έχει πει και ο κ. Μπασιάκος, ο Κοινοβουλευτικός Εκπρόσωπος. Στο άρθρο 56 εξακολουθεί να διατηρείται μία λαθεμένη επιβολή του μέτρου της μη κατάτμησης που δεσμεύει ανεξάρτητα όλες τις χαρακτηριζόμενες γαίες υψηλής παραγωγικότητας χωρίς προηγούμενο χωροταξικό σχεδιασμό και προβλεπόμενες μελλοντικές χρήσεις γης, ενώ παράλληλα παρέχει δυνατότητες καταστρατήγησης του μέτρου, δηλαδή άδεια Υπουργού, άδεια Υπουργείου Αγροτικής Ανάπτυξης. 
Εμείς, κύριε Πρόεδρε και κύριοι Υπουργοί, ήρθαμε εδώ με όλη τη διάθεση να βοηθήσουμε και από πλευράς μας και με την ιδιότητα του γεωτεχνικού. Διαπιστώνουμε όμως μετά λύπης μας ότι ούτε ο αγροτικός κόσμος μπορεί να απολαύσει τα αγαθά που πρέπει να απολαύσει ούτε οι συνάδελφοι γεωπόνοι, οι οποίοι ταλαιπωρούνται. Ξέρετε ότι οι συνάδελφοι γεωπόνοι παρέχουν τεχνικές συμβουλές στους αγρότες. Βεβαιώνουν τις επιχορηγήσεις κι εφαρμόζουν με λίγα λόγια όλα τα προγράμματα που εσείς σαν Υπουργείο τους αναθέτετε. Οι γεωπόνοι των Νομαρχιακών Αυτοδιοικήσεων είναι λιγότεροι απ' αυτούς που προβλέπετε. Ίσως γι΄ αυτόν το λόγο είναι και οι χαμηλότερα αμειβόμενοι. Νομίζω ότι είναι οι χαμηλότερα αμειβόμενοι δημόσιοι υπάλληλοι. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό ακόμη, κύριε Πρόεδρε. 
Κλείνοντας κι επειδή κλείνει ένα μεγάλης σημασίας κεφάλαιο, κύριε Υπουργέ, θα ήθελα να αναφέρω ότι πιστεύω ότι αγνοείτε παντελώς σαν Κυβέρνηση τον αγροτικό κόσμο της χώρας: Τους ανθρώπους που έχουν προσφέρει στην οικονομία της χώρας, τους ανθρώπους του μόχθου και τους πρωτοστάτες σε όλους τους εθνικούς αγώνες, που παρακολουθούν με αγωνία, με προσμονή. Επιτέλους να αντισταθείτε και να κάνετε γι΄ αυτούς κάτι γιατί πραγματικά το αξίζουν. Ταλαιπωρούνται, κουράζονται, ιδρώνουν και πέφτουν να κοιμηθούν κατακουρασμένοι. Εκτός εάν εφαρμόζετε κατά γράμμα τα λόγια που μεγάλου λογοτέχνη και φιλόσοφου Λάρος Φουκώ, ο οποίος έλεγε: "Η σωματική κόπωση δεν επιτρέπει την πνευματική κόπωση. Και αυτό κάνει τους φτωχούς ευτυχισμένους". Εάν εφαρμόζετε αυτό, έχετε απόλυτο δίκαιο. Εμείς θα θέλαμε να αναθεωρήσετε για να μπορούν και οι άνθρωποι αυτοί να ζήσουν και ο ιδρώτας που χύνουν στα κτήματα σε όλη την Ελλάδα να αποδώσει καρπούς. 
Ευχαριστώ πάρα πολύ.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, δύο ζητήματα θέλω να θίξω. Το ένα είναι για την "ΑΓΡΟΓΗ" και θα ήθελα να πω στον κύριο Υπουργό ότι και οι καλόγεροι που βάφτιζαν το κρέας ψάρι δεν μπόρεσαν να το αλλάξουν. Το ψάρι έμεινε ψάρι. Και ότι θα παραδοθεί η γη στο μεγάλο κεφάλαιο μ' αυτήν την μεθοδολογία είναι αυταπόδεικτο. 
Και να μη μας πει ότι είναι μια μοντέρνα ιδέα. Αυτή η ιδέα στη Γαλλία είχε γίνει το 1965 με 1966 επί Ντε Γκώλ και οδήγησε ακριβώς εκεί. Υπάρχει κι ένα ντοκιμαντέρ που το έχει προβάλει η ΕΤ1 για το πώς μεταβιβάστηκε τουλάχιστον η γη από τους φτωχούς αγρότες και έγιναν οι μεγάλες καπιταλιστικές επιχειρήσεις στην Ευρώπη. Και αυτός είναι ο στόχος. Και δεν είναι καινούριο το μέτρο. Βέβαια ο καπιταλισμός στην Ελλάδα αναπτύσσεται πολύ αργά.
Αυτό το πράγμα θυμίζει αναχρονισμό, γιατί άλλες οι συνθήκες ήταν τότε στη Γαλλία, άλλες οι συνθήκες είναι τώρα και δεν έχουμε εναλλακτική λύση για τους αγρότες.
Είπα και στην πρωτολογία μου ότι εάν θέλει η Κυβέρνηση να βοηθήσει να περάσει η γη σε αυτούς που την καλλιεργούν αυτοπρόσωπα και όχι σε μεγάλες καπιταλιστικές επιχειρήσεις που θα έχουν και Έλληνες εργάτες και ξένους στη δούλεψή τους, δεν έχει παρά να βοηθήσει στη συνεταιριστικοποίηση της γης και όχι να βοηθήσει με το νομοσχέδιο ή και με τις τροπολογίες που έφερε για αλλαγή ορισμένων άρθρων σε σχέση με τους συνεταιρισμούς.
Εδώ θα κάνω μία παρένθεση. Και άλλες δύο τροπολογίες σήμερα, κύριε Υπουργέ. Είπαμε τέσσερις. Νομίζω ότι δεν είναι καλό να έχουμε την τελευταία στιγμή τροπολογίες.
Θα έλεγα, λοιπόν, ότι πρέπει να αποσυρθεί αυτή η διάταξη για τη δημιουργία της Τράπεζας Γης. Ξέρουμε βεβαίως ότι το κράτος είναι μεσίτης μεταξύ των συμφερόντων των πολλών για να εξυπηρετούνται οι πολλοί, αλλά τώρα εάν το Υπουργείο Γεωργίας και η "Α.Ε. ΑΓΡΟΓΗ" γίνουν μεσίτες μεταξύ του φτωχού αγρότη, τι μεσιτικό θα πάρουν; Αυτό το μεσιτικό κάποιος θα το επιβαρυνθεί. 
Εάν θέλετε, αντί να προχωρήσουμε σε αυτό που φαίνεται ότι το εγκαταλείπουμε, στο Εθνικό Κτηματολόγιο, που θα καθόριζε πραγματικά και την προστασία της γης και την πραγματική της αξία και θα μπορούσε καθένας να ξέρει τι αγοράζει και τι πουλάει, θα μπορούσαμε να βοηθήσουμε με πολλούς άλλους τρόπους να μεταβιβαστεί η γη σε αυτούς που την καλλιεργούν και στους συνεταιρισμούς τους.
Θέλω να πω και δύο λόγια για τον ΟΠΕΚΕΠΕ. Θα πω ένα προσωπικό παράδειγμα από όταν ίσχυαν τα πρόστιμα που έβαζαν οι δήμοι για τα παρκαρίσματα σε ιδιωτικές εταιρείες. Πολλές φορές μου έκοψαν πρόστιμο. Και επίτηδες άφηνα να μου κόψουν πρόστιμο. Δεν το πλήρωσα ποτέ και κανένας δεν με ενόχλησε. Ήλθαν βέβαια τα δικαστήρια του κράτους και είπαν ότι ιδιώτης δεν μπορεί να εισπράττει ή να ελέγχει πράξεις για τις οποίες είναι υπεύθυνο το δημόσιο. 
Νομίζω ότι αυτή η απλοχεριά στο να κάνουν τον έλεγχο οι ιδιώτες θα προσκρούσει και θα έχουμε πολύ περισσότερα προβλήματα -αν τώρα είχαμε μερικά προβλήματα- και στους ελέγχους. Με πολλή προσπάθεια των κυβερνήσεων -καλά έκανε και έγινε αυτή η προσπάθεια- μπήκε σε μία ρότα και ο έλεγχος στα διπλογραψίματα του βαμβακιού, στο λάδι, στα κατσικοπρόβατα -αυτά τα ξέρετε, μην τα επαναλαμβάνω- και στις χωματερές. Ευτυχώς τελείωσαν οι χωματερές και δεν έχουμε τώρα να φορτώνουμε το φορτηγό με φελιζόλ και να ρίχνουμε και δύο ροδάκινα από πάνω και να πουλάμε ροδάκινα. Ευτυχώς, λοιπόν, που καταργήθηκαν, για τη σαπίλα που καλλιεργούσαν στον αγροτικό κόσμο όλες αυτές οι μεθοδεύσεις με την ανοχή, εάν θέλετε, των κυβερνήσεων. Νομίζω ότι θα δημιουργηθούν πολύ περισσότερα προβλήματα απ΄ ότι υπήρχαν μέχρι σήμερα και η Κυβέρνηση θα είναι υπόλογη. Δεν συμφωνώ απόλυτα ότι είμαστε τελευταίοι στις απάτες. Βεβαίως σε σχέση με αυτά που παίρνουν οι Γερμανοί, εμείς παίρνουμε ένα υποπολλαπλάσιο και φυσικά εάν εκεί γίνει μία απάτη, θα είναι πολύ μεγαλύτερη από ό,τι γίνεται στην Ελλάδα. 
Το θέμα είναι ότι καλλιεργήθηκε αυτή η νοοτροπία, κύριε Υπουργέ, και μάλιστα με το αζημίωτο για τις κυβερνήσεις σε θέματα δέσμευσης, αποπροσανατολισμού και ελαστικοποίησης των συνειδήσεων. Και τώρα θα είναι ακόμα πιο δύσκολο με τον ΟΠΕΚΕΠΕ να ελεγχθούν τέτοιες καταστάσεις, τις οποίες εμείς τουλάχιστον τις είχαμε καταγγείλει από την αρχή αυτών των φαινομένων.
Θυμάμαι και τελειώνω με αυτό, κύριε Πρόεδρε, ότι κάποτε ήταν Υπουργός Γεωργίας ο κ. Ποττάκης και είχαμε πάει με το μακαρίτη τον Καλούδη να διαμαρτυρηθούμε ακριβώς για τις χωματερές. Ξέρετε τι μας είπε; "Και τι σας ενδιαφέρει εσάς για τα λεφτά της Ευρωπαϊκής Ένωσης;" 
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η ειδική αγορήτρια του Συνασπισμού της Αριστεράς και της Προόδου κα Ασημίνα Ξηροτύρη-Αικατερινάρη.
ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Θα επανέλθω στα θέματα του Οργανισμού "ΔΗΜΗΤΡΑ". 
Μέσα στο πλαίσιο του ενδιαφέροντός του που σε όλες του τις τοποθετήσεις επιδεικνύει ο Υπουργός και για την αποκέντρωση και για την εκπαίδευση του αγρότη και για την ανάπτυξη της αγροτικής πολιτικής, τουλάχιστον έτσι διατυπώνει το λόγο του και κυρίως στο ότι εκτιμά τους γεωτεχνικούς- θα πρέπει να αποσύρει το ότι τα κέντρα εκπαίδευσης που αυτήν τη στιγμή ανήκουν στις νομαρχιακές αυτοδιοικήσεις θα ανήκουν ως κέντρα στο "ΔΗΜΗΤΡΑ" και όλη η λειτουργία τους θα καθορίζεται από το διοικητικό συμβούλιο του "ΔΗΜΗΤΡΑ". 
Νομίζω ότι εδώ δεν χρειάζονται πολλά λόγια. Αυτό πρέπει να αλλάξει για να εφαρμόσουμε αυτήν την πολιτική την οποία λέμε. Άλλος είναι ο σκοπός του "ΔΗΜΗΤΡΑ". Δεν επιτέλεσε τους σκοπούς τουλάχιστον σε περιφερειακό επίπεδο τους οποίους έπρεπε να επιτελέσει. Δεν χρειάζεται να του δίνουμε και άλλα θέματα και δεν μπορεί να χρησιμοποιείται από την άλλη πλευρά σαν να είναι μια προσφορά στον Έλληνα αγρότη και μια προσφορά στο έργο το οποίο έχει επιτελέσει μέχρι τώρα ο γεωτεχνικός, παρ΄ όλο που εδώ και δεκαπέντε χρόνια έχουν στελεχωθεί τουλάχιστον οι νομαρχιακές υπηρεσίες από επιστήμονες γεωτεχνικούς. Πολύ περισσότερο δε όταν πραγματικά το "ΔΗΜΗΤΡΑ" αποκτά τη δυνατότητα να συμβάλει και να μεταφέρει ένα μέρος του έργου του σε ιδιωτικές εταιρείες. ΄Ετσι, ενίσχυση της αυτοδιοίκησης και της αποκέντρωσης, συμβολή στην πληροφόρηση και στην ενημέρωση του Έλληνα αγρότη δεν μπορεί να γίνει με αυτόν τον τρόπο σε καμία περίπτωση. Συγκεντροποιείται το σύστημα και το σύστημα της εκπαίδευσης με αυτά εδώ τα οποία ορίζετε στο άρθρο 23. 
Θα επαναλάβω πάλι για τα θέματα του ΟΠΕΚΕΠΕ δύο, τρία πολύ βασικά στοιχεία. 
Δεν είναι δυνατό να παραμείνει η παράγραφος δ' στο άρθρο 17. Δεν μπορεί να κηρύξετε πόλεμο με το προσωπικό σας, κύριε Υπουργέ. Δεν μπορεί να γίνει αυτό. Εγώ φαντάζομαι ότι είναι αντίθετο και με το Δημοσιοϋπαλληλικό Κώδικα. Χωρίς καμία αίτηση, χωρίς καμία γνώμη ούτε καν της υπηρεσίας; Δηλαδή πού θα απευθυνθεί αυτός ο υπάλληλος τον οποίο τον μεταθέτετε από εδώ και από εκεί; Αυτό το θέμα θα πρέπει να το δείτε. Και βέβαια με τέτοιου είδους μετατάξεις οι οποίες είναι αντιδεοντολογικές και αντιϋπαλληλικές δεν μπορείτε να λύσετε το μεγάλο οργανωτικό πρόβλημα που έχετε για τον ΟΠΕΚΕΠΕ. Αυτήν τη στιγμή συγχωνεύτηκαν οργανισμοί οι οποίοι τελούσαν επί σειρά ετών το έργο τους, εξειδικευμένα. Είχε ο καθένας από αυτούς τους οργανισμούς σαφέστατο οργανόγραμμα της υπηρεσίας του και ήξερε ακριβώς με ποια θέματα ασχολείται και τώρα έρχονται όλα αυτά ως "ένα αλαλούμ" να λειτουργήσουν μέσα στον ΟΠΕΚΕΠΕ, ο οποίος μέχρι τώρα δεν έχει λειτουργήσει. Άρχισε να λειτουργεί από τις 3 Σεπτεμβρίου μάλλον κατά τη δική μας άποψη σε επίπεδο εξαγγελιών και συνεντεύξεων Τύπου και όχι επί της ουσίας. Γιατί αυτήν τη στιγμή δεν έχει διευκρινιστεί ο τρόπος με τον οποίο θα λειτουργήσουν οι διάφορες μονάδες του ΟΠΕΚΕΠΕ, δεν έχει δηλαδή οριστικοποιηθεί το οργανόγραμμά του και ο τρόπος λειτουργίας του. 
Θα σας φέρω ένα παράδειγμα. Αυτήν τη στιγμή αντιμετωπίζετε ένα επείγον θέμα για να διαβαθμίσετε την ποιότητα των δεμάτων του βάμβακος, μια βασική σας υποχρέωση και να κάνετε και την ανάλογη σήμανση.
Έχω εδώ ένα υπηρεσιακό σας σημείωμα της αρμόδιας υπηρεσίας, το οποίο ασχολείται με το θέμα. Τελικά φοβάμαι ότι έχετε καταλήξει στο να δείτε το θέμα εντελώς αποσπασματικά με μια δειγματοληψία της τάξεως του 5%. Και, εν πάση περιπτώσει, ας αναλογιστείτε τις συνέπειες οι οποίες προκύπτουν απ΄ όλη αυτήν τη σύντμηση της διαδικασίας και ένα σωρό άλλες παραλείψεις ή θέματα που θα έρχονται στην πορεία, που είναι επείγοντα και σημαντικά που θα επιφέρουν ενδεχομένως και ποινές από την Ευρωπαϊκή Ένωση αν δεν τα υλοποιήσετε. Έτσι όπως είναι ο Οργανισμός αυτήν τη στιγμή, ο ΟΠΕΚΕΠΕ, δεν θα είσαστε σε θέση άμεσα να τις επιλύσετε, τα θέματά του.
Τα θέματα της αξιοποίησης της αγροτικής γης. Νομίζω ότι θα πρέπει να αλλάξετε τη διαδικασία. Θα πρέπει να την κάνετε πιο ευέλικτη. Αλλά από την άλλη πλευρά για τα υπόλοιπα άρθρα αυτής της ενότητας τη διαδικασία δεν φροντίζετε να την κάνετε ευέλικτη και ούτε αποτελεσματική. Αφήνετε ακόμη την πενταετία για το χαρακτηρισμό της αγροτικής γης. Να μην αναφερθώ βέβαια στις μεγάλες δυσκολίες τις οποίες έχετε με το ότι δεν έχει προχωρήσει τίποτα από το Κτηματολόγιο, δεν έχουν προχωρήσει τα υπόλοιπα επί μέρους θέματα του Κτηματολογίου, το Δασικό Κτηματολόγιο, τα μητρώα και όλα όσα θα σας βοηθούσαν για να μπορέσετε να ολοκληρώσετε αυτό το σχεδιασμό που είναι απαραίτητος. 
Τώρα, όλα αυτά εάν κανείς τα συνδέει και με το ότι αυτά ακριβώς τα χρόνια που έρχονται η Κυβέρνησή σας θέλει πραγματικά να ξεπουλήσει θέματα της δημόσιας γης, φαινόμαστε σαν να έχουμε μια κακή πρόθεση απέναντί σας. Και όμως αυτό συμβαίνει με όλα τα νομοθετήματα τα οποία μας έρχονται μέχρι τώρα στη Βουλή. 
Να σας πω και κάτι άλλο; Τελευταία απόδειξη αυτών που μας φέρατε για τους βοσκότοπους. Χρησιμοποιείτε την έκφραση στην αρχή ότι είναι για τα σχολικά κτίρια και τι λέτε; Εξαιρούνται παραχωρήσεις για τη δημιουργία εγκαταστάσεων, ορειβασίας, χειμερινού αθλητισμού, καθώς και περιπτέρων ή ξενώνων για την εξυπηρέτηση των εγκαταστάσεων. Αυτές είναι οι αντιφάσεις και έτσι θα κινηθούμε όλη αυτήν την πενταετία. 
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Γεωργίας κ. Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, θα μιλήσει ο κ. Αργύρης, αλλά θέλω μετά τις απόψεις που άκουσα από τους αγαπητούς συναδέλφους να κάνω δεκτές κάποιες παρατηρήσεις στο άρθρο 22 και στο άρθρο 24. Θα τις διαβάσω και θα τις καταθέσω στα Πρακτικά.
"Στο άρθρο 22. 
1 Στην παράγραφο 2 και συγκεκριμένα στο προστιθέμενο εδάφιο στην περίπτωση β΄ της παραγράφου 2, του άρθρου 6, του ν. 2538/1997, στο δέκατο τέταρτο στίχο, αμέσως μετά τις λέξεις "...Αλιείας των ΚΑΤΕΕ" να προστεθεί η φράση "ή πτυχίο Γεωπονίας ΑΕΙ του τμήματος Ζωϊκής Παραγωγής". 
2 Επίσης αμέσως μετά το παραπάνω εδάφιο προστίθεται νέο εδάφιο που έχει ως ακολούθως: "Γεωτεχνικοί που κατέχουν άδειες πώλησης γεωργικών και κτηνιατρικών φαρμάκων σύμφωνα με το ν. 220/1973 "περί εμπορίας γεωργικών και κτηνιατρικών φαρμάκων" μπορούν μέχρι τη συνταξιοδότησή τους να τις ανανεώνουν σύμφωνα με τις διατάξεις του ίδιου νόμου". 
Και τέλος: "Στο άρθρο 24. 
Στην παράγραφο 34 το προστιθέμενο εδάφιο, στο τέλος του άρθρου 51, του ν. 2637/1998 συμπληρώνεται και έχει ως ακολούθως: "Επίσης η εταιρεία απαλλάσσεται από το φόρο μεταβίβασης μετοχών και το φόρο μεγάλης ακίνητης περιουσίας (ΦΜΑΠ)". 
Αυτά που διάβασα τα καταθέτω για τα Πρακτικά. 
(Στο σημείο αυτό ο Υπουργός Γεωργίας κ. Γεώργιος Ανωμερίτης καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
"ΠΡΟΣΘΕΤΕΣ ΝΟΜΟΤΕΧΝΙΚΕΣ ΒΕΛΤΙΩΣΕΙΣ
(Κατά τη συζήτηση επί των άρθρων 22-24)
Στο ΄Αρθρο 22
1. Στην παράγραφο 2 και συγκεκριμένα στο προστιθέμενο εδάφιο στην περίπτωση β της παραγράφου 2 του άρθρου 6 του ν. 2538/1997 στον 14ο στίχο, αμέσως μετά τις λέξεις "....Αλιείας της ΚΑΤΕΕ" να προστεθεί η φράση "ή πτυχίο Γεωπονίας Α.Ε.Ι. του τμήματος Ζωϊκης Παραγωγής".
2 Επίσης αμέσως μετά το παραπάνω εδάφιο προστίθεται νέο εδάφιο που έχει ως ακολούθως:
"Γεωτεχνικοί που κατέχουν άδειες πώλησης γεωργικών και κτηνιατρικών φαρμάκων σύμφωνα με το νόμο 220/1973 "περί εμπορίας γεωργικών και κτηνιατρικών φαρμάκων" μπορούν μέχρι τη συνταξιοδότησή τους, να τις ανανεώνουν σύμφωνα με τις διατάξεις του ίδιου νόμου"
ΠΡΟΣΘΕΤΕΣ ΝΟΜΟΤΕΧΝΙΚΕΣ ΒΕΛΤΙΩΣΕΙΣ
(Κατά τη συζήτηση επί των άρθρων 22-24)
Στο άρθρο 24
Στην παράγραφο 34 το προστιθέμενο εδάφιο στο τέλος του άρθρου 51 του ν. 2637/1998 συμπληρώνεται και έχει ως ακολούθως:
"Επίσης η εταιρία απαλλάσσεται από το φόρο μεταβίβασης μετοχών και το φόρο μεγάλης ακίνητης περιουσίας (Φ.Μ.Α.Π.)"").
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κυρίες και κύριοι συνάδελφοι, θα ήθελα πριν κάνω την τοποθέτησή μου να δώσω στους κλητήρες να μοιράσουν λίγο τα πολυτελέστατα φυλλάδια του ΕΛΓΑ που σπαταλούν, λέει, τα χρήματα για τα λειτουργικά τους έξοδα. Να τα δείτε λίγο, για να ξεκινήσω απ' αυτό. 
ΕΥΑΓΓΕΛΟΣ ΜΠΑΣΙΑΚΟΣ: Δεν είναι τα μόνα, όμως, αυτά. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το δεύτερο που θα ήθελα να πω είναι ότι άκουσα με μεγάλη προσοχή τον κ. Μπασιάκο αλλά και άλλους συναδέλφους της Νέας Δημοκρατίας να επικαλούνται την τοποθέτησή μου κατά τη συζήτηση του νομοσχεδίου του ΟΠΕΚΕΠΕ. Συμφωνεί απόλυτα, λέει, ο κ. Μπασιάκος μ΄ αυτά που είπα τότε. Αφού συμφωνεί μ΄ αυτά που είπα τότε θα έπρεπε κανονικά να ψηφίσει το νομοσχέδιο. Γιατί ο Υπουργός Γεωργίας με την πρώτη του τροποποίηση του '99 βελτίωσε και έδωσε αυτήν την κατεύθυνση και τώρα ολοκληρώνεται.
Θα ήθελα να κάνω μία αναφορά στη νηπιακή ηλικία των ινστιτούτων. Είναι σίγουρο ότι τα ινστιτούτα δεν είχαν όλη τη δυναμική. Δεν είχαν όλο το επιστημονικό εκείνο προσωπικό που θα χρειαζόταν για να ακολουθήσουν την πολιτική υπεράσπισης των προϊόντων των οποίων είχαν την ευθύνη οι οργανισμοί. Σήμερα, όμως, μετατίθενται οι υπάλληλοι που υπήρχαν στον Οργανισμό Βάμβακος, στον Οργανισμό Καπνού, στα Ινστιτούτα τα αντίστοιχα των προϊόντων. Αυτό που είχα επισημάνει, ότι θα χαθεί όλη αυτή η τεχνογνωσία που υπήρχε στους οργανισμούς, μεταφέρετε στα ινστιτούτα. ΄Αρα λοιπόν έχουμε ινστιτούτα που μπορούν πλέον και με το ανθρώπινο δυναμικό να κάνουν αυτήν τη συγκεκριμένη δουλειά. 
Θα πρέπει να συμφωνήσουμε όλοι ότι οι επιδοτήσεις πλέον είναι ίσως το μεγαλύτερο κομμάτι του εισοδήματος των αγροτών. Σε πολλές περιπτώσεις περνάει και το 50% γιατί το 50% περίπου είναι ο μέσος όρος. ΄Αρα έχει πολύ μεγάλη σημασία να αποδίδονται στην ώρα τους. Να αποδίδονται δηλαδή κατά τον καλύτερο δυνατό τρόπο και να αποδίδονται στο ακέραιο. 
Αυτό που αναφέρεται και γίνεται μεγάλη συζήτηση, για τις παρακρατήσεις και το νέο τρόπο που θα πληρώνονται οι παραγωγοί, θα πρέπει να πω ότι η σημερινή πολιτική ηγεσία του Υπουργείου Γεωργίας με το Γιώργο τον Ανωμερίτη έδειξε δυο φορές το θάρρος εκείνο, αψηφώντας ή αγνοώντας αν θέλετε το πολιτικό κόστος, σε δύο πράγματα: Ένα κατά την εφαρμογή των μέτρων για το βαμβάκι και είχαμε τα περσινά αποτελέσματα της συγκεκριμένης τιμής και, δεύτερον, ότι σήμερα γίνεται σε συνεννόηση με τις συνεταιριστικές οργανώσεις το νέο σύστημα πληρωμών στο λογαριασμό του παραγωγού, κάτι που εσείς σε καμία περίπτωση δεν υπερασπιστήκατε. 
ΕΥΑΓΓΕΛΟΣ ΜΠΑΣΙΑΚΟΣ: Ποιος το έχει αρνηθεί αυτό από τη Νέα Δημοκρατία;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Απεναντίας, κύριε Μπασιάκο, το σύστημα το οποίο θα πληρώνονται οι παραγωγοί θα είναι ο λογαριασμός τους. Στο ακέραιο θα πληρώνεται.
ΕΥΑΓΓΕΛΟΣ ΜΠΑΣΙΑΚΟΣ: Ποιος το έχει αρνηθεί; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σε καμία τοποθέτησή σας δεν άκουσα ποτέ να βάζετε κάτι τέτοιο. 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε Μπασιάκο, να μη διακόπτετε. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το είπα και στη χθεσινή μου τοποθέτηση, το λέω και τώρα. Νομίζω ότι οι συγκρίσεις δεν ευνοούν. Δεν σας ευνοούν και εσάς προσωπικά, κύριε Μπασιάκο, γιατί αυτό που λέτε για τις επιδοτήσεις το δοκιμάσατε το '90-'93. Δεκαεπτά δισεκατομμύρια ήταν οι καταλογισμοί οι οποίοι ήρθαν, γιατί στο τέλος μοιράσατε τα χρήματα χωρίς να κάνετε έλεγχο. Στην περίοδο ΄90-΄93 είναι δεκαεπτά δισεκατομμύρια οι συμψηφισμοί που έγιναν από καταλογισμούς που η δική σας θητεία είχε στο Υπουργείο Γεωργίας. Γι΄ αυτό λοιπόν σας λέω μην κάνετε αυτές τις συγκρίσεις. 
ΕΥΑΓΓΕΛΟΣ ΜΠΑΣΙΑΚΟΣ: Πείτε μας τώρα πόσα είναι. 
ΠΡΟΕΔΡΕΥΩΝ (Κωνσταντίνος Βρεττός): Κύριε Μπασιάκο, έχετε υποχρέωση να πειθαρχήσετε στο Προεδρείο, σύμφωνα με τον Κανονισμό της Βουλής. Εάν νομίζετε ότι μπορείτε να περιφρονείτε το Προεδρείο, κάνετε λάθος. Κατ' επανάληψη διακόπτετε. Πόσες φορές πρέπει να σας το πω; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Μπασιάκο, σας άκουσα με μεγάλη προσοχή. ΄Εχετε μία τάση όταν σας διαψεύδουν γι΄ αυτά που λέτε με στοιχεία, τότε να διακόπτετε. Θα σας διαψεύσω για άλλη μία φορά, γιατί επικαλεστήκατε πάλι την ανακοίνωση για τον καπνό. Το 1993 με εκατόν τριάντα χιλιάδες τόνους καπνό υπήρξε τελική απόδοση 118,8 δισεκατομμύρια.
Το 2000 με εκατόν είκοσι τέσσερις χιλιάδες τόνους καπνού είναι 173 δισεκατομμύρια. Από πότε, λοιπόν...
ΕΥΑΓΓΕΛΟΣ ΜΠΑΣΙΑΚΟΣ: Το 1996 πόσο ήταν; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Μπασιάκο, σας άκουσα με μεγάλη προσοχή.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, παρακαλώ, μη κάνετε διάλογο με τον κ. Μπασιάκο. 
Κύριε Μπασιάκο, πόσες φορές θα το πούμε; Σας παρακαλώ, μη διακόπτετε. Είναι αδιανόητο αυτό που συμβαίνει. 
ΕΥΑΓΓΕΛΟΣ ΜΠΑΣΙΑΚΟΣ: Γιατί είναι αδιανόητο, κύριε Πρόεδρε; Μας προκαλεί με αυτά που λέει. 
ΠΡΟΕΔΡΕΥΩΝ (Κωνσταντίνος Βρεττός): Ο ομιλητής μπορεί να λέει αυτά που θέλει να πει. Και σας δεν σας διέκοψε κανένας. 
ΕΥΑΓΓΕΛΟΣ ΜΠΑΣΙΑΚΟΣ: Δεν μπορεί να προκαλεί τη Βουλή. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ! 
Κύριε Υπουργέ, συνεχίστε και θα κρατήσω το χρόνο σας. Εδώ δεν μπορούμε να βγάλουμε άκρη. 
ΕΥΑΓΓΕΛΟΣ ΜΠΑΣΙΑΚΟΣ: Γιατί, κύριε Πρόεδρε; 
ΠΡΟΕΔΡΕΥΩΝ (Κωνσταντίνος Βρεττός): Κύριε Μπασιάκο, δεν σας διέκοψε κανένας κατά τη διάρκεια της ομιλίας σας και μη γελάτε, σας παρακαλώ πολύ! Μη γελάτε! Εκτός αν νομίζετε ότι εδώ παίζουμε! 
ΕΥΑΓΓΕΛΟΣ ΜΠΑΣΙΑΚΟΣ: Μας προκαλεί, κύριε Πρόεδρε. Να μας πει πόσο ήταν το 1996, για να είναι ολοκληρωμένη η εικόνα. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, μη διακόπτετε! Μη διακόπτετε. Δεν το καταλαβαίνετε αυτό; Σε ποια γλώσσα θέλετε να μιλήσουμε τελικά; 
Ορίστε, κύριε Υπουργέ, συνεχίστε. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εγώ δεν θα έκανα καμία αναφορά. Αν ο καθένας κάνει επιλεκτική συλλογή στοιχείων, τότε σίγουρα...
ΕΥΑΓΓΕΛΟΣ ΜΠΑΣΙΑΚΟΣ: Εσείς το κάνατε αυτό. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εγώ έβγαλα μία ανακοίνωση που λέει ότι από το 1993 μέχρι το 2000 υπάρχει μία ανοδική τάση στις τιμές συνολικά του καπνού. Και ανέφερα ότι το 1993 ήταν 118,8 δισεκατομμύρια με εκατόν τριάντα χιλιάδες (130.000) τόνους και το 2000 με έξι χιλιάδες (6.000) τόνους λιγότερο καπνό είναι 173 δισεκατομμύρια. Εσείς μου λέτε ότι είπα διαφορετικά πράγματα. Αυτό ακριβώς ανακοίνωσα. Το 1996 είναι εκατόν είκοσι ένα χιλιάδες (121.000) τόνοι, είναι αν θέλετε και επτά χιλιάδες (7.000) τόνοι λιγότερα τα καπνά. Γι΄ αυτό, λοιπόν... 
ΕΥΑΓΓΕΛΟΣ ΜΠΑΣΙΑΚΟΣ: Το εισόδημα; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι 174,9 δισεκατομμύρια. 
ΕΥΑΓΓΕΛΟΣ ΜΠΑΣΙΑΚΟΣ: Περισσότερο από τώρα. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι 173,4 δισεκατομμύρια τώρα. 
ΕΥΑΓΓΕΛΟΣ ΜΠΑΣΙΑΚΟΣ: Τώρα μιλήσατε σωστά...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εσείς, όμως, πήρατε μια χρονιά που είχε πρόβλημα ο καπνός. 
ΠΡΟΕΔΡΕΥΩΝ (Κωνσταντίνος Βρεττός): Κύριε Μπασιάκο, σας παρακαλώ. Έχετε δικαίωμα, αν θέλετε, και να σας δώσω δύο λεπτά, αλλά να ευτελίσουμε τη Βουλή δεν έχουμε δικαίωμα! 
ΕΥΑΓΓΕΛΟΣ ΜΠΑΣΙΑΚΟΣ: Ποιος ευτελίζει τη Βουλή, κύριε Πρόεδρε; 
ΠΡΟΕΔΡΕΥΩΝ (Κωνσταντίνος Βρεττός): Την ευτελίζουμε μ' αυτόν τον τρόπο. Παρακαλώ να μη διακόπτετε!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θεώρησα υποχρέωση να δώσω αυτά τα συγκεκριμένα νούμερα και να απαντήσω επί δηλώσεων οι οποίες τουλάχιστον στρεβλώνουν την αλήθεια. 
Τι γίνεται σήμερα με τον ΟΠΕΚΕΠΕ: Να πάρουμε τα πράγματα από την αρχή. Σε ό,τι αφορά το προσωπικό: Έγινε μεγάλη συζήτηση για την κατάργηση των οργανισμών. Κανείς δεν αμφισβήτησε το μεγάλο έργο των οργανισμών. Μόνο για να εφαρμοσθεί το κοινοτικό καθεστώς κάθε χρόνο για το βαμβάκι χρειαζόνταν πεντακόσιες σαράντα (540) νέες προσλήψεις. Καταλαβαίνετε, λοιπόν, ότι για να κάνει τη λογιστική δουλειά του κοινοτικού καθεστώτος ο Οργανισμός Βάμβακος έπρεπε να προσληφθούν νέοι υπάλληλοι. Τι κάναμε λοιπόν; Εξορθολογούμε συνολικά το σύστημα. Ό,τι αφορά κοινοτικές ενισχύσεις πηγαίνει κάτω από έναν ενιαίο οργανισμό. Είτε αφορά καπνό είτε αφορά βαμβάκι είτε αφορά ελαιόλαδο -ούτως ή άλλως ο Οργανισμός Ελαιολάδου ήταν ελεγκτικός οργανισμός- πηγαίνουν κάτω από μία ενιαία ομπρέλα, δηλαδή κάτω από ένα νέο οργανισμό. 
Αυτό τι κάνει; Δημιουργεί ευελιξία και έχει αποτελεσματικότητα η οποία φάνηκε. Η αποτελεσματικότητα φάνηκε στην εκκαθάριση των 42,5 δραχμών για το βαμβάκι. Χρειαζόταν να την κάνει ένας ολόκληρος οργανισμός όλων αυτών των υπαλλήλων και με δέκα υπαλλήλους έγινε η εκκαθάριση των 42,5 δραχμών. Αυτό δεν είναι αποτελεσματικότητα; 
ΣΠΥΡΙΔΩΝ ΣΤΡΙΦΤΑΡΗΣ: Ένας υπάλληλος στον Οργανισμό την έκανε. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ένας την έκανε λέει ο κ. Στριφτάρης και εγώ λέω δέκα. 
Γι' αυτό, λοιπόν, θεωρώ πάρα πολύ σημαντικό ότι σήμερα δεν έχουμε κανένα πρόβλημα για τους εργαζόμενους, αλλά πάνω απ' όλα στην απόδοση -αυτό είναι που μας ενδιαφέρει- των χρημάτων των παραγωγών στην ώρα τους, κατά τον καλύτερο δυνατό τρόπο. 
Είπε και πριν ο Υπουργός κ. Ανωμερίτης ότι για πρώτη φορά για όσους εμπλέκονται και έχουν άμεση ευθύνη για τις επιδοτήσεις με προγραμματική συμφωνία εφαρμόζεται από φέτος το σύστημα των απαιτήσεων. Και επειδή από του χρόνου όλα τα προϊόντα θα είναι κάτω από αυτό το ενιαίο σύστημα, αυτή η συγκεκριμένη εργασία δίνεται στο νέο οργανισμό, στον ΟΠΕΚΕΠΕ. 
Έγινε αναφορά από την κα Ξηροτύρη νομίζω και από τον κ. Μπασιάκο, για το θέμα του ελέγχου του βάμβακος. Αυτή η εγκύκλιος που δόθηκε για τον έλεγχο του βάμβακος αφορά τις καλλιεργούμενες εκτάσεις. Αυτό λέει ο κανονισμός. Το 5% των εκτάσεων. Γίνεται έλεγχος και αυτό έγινε και τώρα και δεν αφορά το εκκοκκισμένο βαμβάκι. 
ΕΥΑΓΓΕΛΟΣ ΜΠΑΣΙΑΚΟΣ: Αυτή είναι η εντολή. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Μπασιάκο, να τελειώσω, γιατί περνάει ο χρόνος μου. 
Λέω λοιπόν ότι η υποχρέωση αυτήν την περίοδο αφορά τις καλλιεργούμενες εκτάσεις με δείγμα 5%.
Επίσης και μια μεγάλη, αν θέλετε, αναλήθεια είναι αυτό που κατά κόρον λέει ο κ. Μπασιάκος -και ο εισηγητής της Νέας Δημοκρατίας το είπε- για το Β΄ Κοινοτικό Πλαίσιο Στήριξης. Όχι μόνο δεν χάθηκε ούτε μια δραχμή από το Β΄ Κοινοτικό Πλαίσιο Στήριξης, αλλά είχαμε μια υπεραπορρόφηση του 104%. Δεν είναι άδικο λοιπόν να λέγονται πράγματα, τα οποία δεν ισχύουν; Εγώ κατανοώ την αγωνία σας να βρείτε κάτι για να διαφωνήσετε με το νομοσχέδιο, αλλά δεν μπορείτε να επικαλείσθε πράγματα τα οποία δεν ισχύουν. 
Επίσης σε όλη αυτήν τη συζήτηση το Υπουργείο Γεωργίας έδειξε ότι προτάσεις οι οποίες βελτιώνουν το νομοσχέδιο έγιναν αποδεκτές από τον Υπουργό και χθες και σήμερα κατά την ψήφιση. Όλα αυτά τα οποία ειπώθηκαν σαν προτάσεις από εσάς, ότι θα έπρεπε να συμπεριληφθούν στο νομοσχέδιο, ο Υπουργός Γεωργίας τα έκανε αποδεκτά.
Εκτιμώ κλείνοντας ότι σε μια περίοδο που η ελληνική γεωργία δίνει τη μάχη της προσαρμογής της στο καινούριο ολοκληρώνοντας μ' αυτό το νομοσχέδιο και τον Οργανισμό που αναφέρεται στο 50% του εισοδήματος του παραγωγού, όπως είναι ο ΟΠΕΚΕΠΕ, ολοκληρώνεται μια σειρά θεσμικών παρεμβάσεων και εκείνο που απομένει από δω και πέρα είναι το μεγάλο θέμα της γνώσης, της κατάρτισης και της εκπαίδευσης. Αυτό που γίνεται με τον "ΔΗΜΗΤΡΑ" δεν είναι τίποτε άλλο παρά μόνο ότι ο Οργανισμός αυτός φιλοδοξεί να μετατραπεί στον ΟΑΕΔ, αν θέλετε, του αγροτικού χώρου. Δηλαδή να μπορέσει να δώσει τη δυνατότητα να εκπαιδευτούν οι αγρότες, να δώσει το καινούριο. Αυτό που έχει ανάγκη ο παραγωγός. Σήμερα η νέα γεωργία δεν γίνεται μ΄ αυτόν που περισσεύει στο χωριό. Δεν γίνεται μ΄ αυτόν που μένει κατ' ανάγκη στο χωριό. Γίνεται μ΄ αυτόν που είναι ο καλύτερος. Αυτόν που έχει τη γνώση, γιατί στην περίοδο της ποιότητας των προϊόντων χρειάζεται πράγματι να έχεις αυτήν την τεχνογνωσία, την τεχνοτροπία και δεν μπορεί να την παίρνεις εμπειρικά. Πρέπει οπωσδήποτε να γίνει με τους νέους αγρότες, τους νέους τρόπους που ζούμε καθημερινά, που να μπορεί δηλαδή να υπάρξει ποιότητα στα προϊόντα. ΄Αλλωστε είμαστε υποχρεωμένοι, όπως σήμερα λέμε, να παράγουμε τοπικά και να μπορούμε να πουλάμε παγκόσμια. Να σκεφτόμαστε παγκόσμια, αλλά να δρούμε τοπικά.
Ευχαριστώ.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, παρακαλώ, το λόγο.
ΠΡΟΕΔΡΕΥΩΝ (Κωνσταντίνος Βρεττός): Μισό λεπτό, κύριε Μπασιάκο.
Σύμφωνα με το άρθρο 66, παράγραφος 7, του Κανονισμού οι διαλογικές συζητήσεις απαγορεύονται. Διακοπή ομιλητή μπορεί να γίνει εάν το επιτρέψει ο ίδιος και αν συγκατατίθεται και ο Πρόεδρος. Στην περίπτωση αυτή η διακοπή δεν μπορεί να υπερβεί τα πέντε λεπτά της ώρας χωρίς ισόχρονη παράταση του χρόνου της αγόρευσης. 
Κύριε Μπασιάκο, σας παρακαλώ πολύ να τηρήσετε τον Κανονισμό. Έχουμε υποχρέωση όλοι μας να τηρούμε τον Κανονισμό. Είναι σοβαρό πράγμα, είναι σημαντικό πράγμα να τον τηρούμε και θα παρακαλούσα να συναινέσετε. ΄Επρεπε ίσως να ζητήσω προηγουμένως να μη γραφούν στα Πρακτικά όσες διακοπές κάνατε αλλά δεν το έκανα.
ΕΥΑΓΓΕΛΟΣ ΜΠΑΣΙΑΚΟΣ: Όχι κύριε Πρόεδρε. Γιατί; Θα σας εξηγήσω...
ΠΡΟΕΔΡΕΥΩΝ (Κωνσταντίνος Βρεττός): Θα έπρεπε να σας είχα διακόψει τότε, να είχα δώσει την εντολή να μη γράφονται οι διακοπές σας. Τώρα δεν μπορώ να τη δώσω σύμφωνα με τον Κανονισμό. Σας δίνω το λόγο για επτά λεπτά και σας παρακαλώ στο εξής τουλάχιστον να μη διακόπτετε.
Ορίστε, έχετε το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, λυπάμαι γι΄ αυτήν τη μονομερή ερμηνεία του Κανονισμού, την άκρως μεροληπτική, που δεν νομίζω ότι έχει πολλές φορές προηγούμενο. Να μου διαβάζετε τον Κανονισμό να μη διακόπτω, όταν γίνεται μια ζωντανή συζήτηση και όταν είναι γνωστό ότι ο ομιλητής που δεν δέχεται διακοπή είναι εκείνος που δεν έχει επιχειρήματα. Και μένω σ' αυτό μόνο, διότι προφανώς ...
ΠΡΟΕΔΡΕΥΩΝ (Κωνσταντίνος Βρεττός): Δεν έχετε ίσως καταλάβει ότι είναι νόμος αυτό. 
ΕΥΑΓΓΕΛΟΣ ΜΠΑΣΙΑΚΟΣ: Το έχω καταλάβει, κύριε Πρόεδρε, αλλά δεν είναι η πρώτη φορά που σε μια ζωντανή συζήτηση του Κοινοβουλίου ...
ΠΡΟΕΔΡΕΥΩΝ (Κωνσταντίνος Βρεττός): Εμείς νομοθετούμε, εμείς αποφασίζουμε και εσείς θέλετε να καταγράψετε την παρανομία σας επίσημα. Αν θέλετε να το κάνετε, έχετε και την πολιτική ευθύνη γι΄ αυτό. 
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, δεν είναι η πρώτη φορά που σε μια ζωντανή συζήτηση του Κοινοβουλίου υπάρχουν διακοπές. Και δεν είναι λογικό... 
ΠΡΟΕΔΡΕΥΩΝ (Κωνσταντίνος Βρεττός): Διακόψατε κατ' επανάληψη. 
ΕΥΑΓΓΕΛΟΣ ΜΠΑΣΙΑΚΟΣ: Αλλά μονομερώς μου θίγετε το θέμα του Κανονισμού. 
ΠΡΟΕΔΡΕΥΩΝ (Κωνσταντίνος Βρεττός): Βεβαίως θα το θίξω, έχω υποχρέωση να το κάνω.
Επί του θέματος σας παρακαλώ.
ΕΥΑΓΓΕΛΟΣ ΜΠΑΣΙΑΚΟΣ: ΄Ο,τι είχα να πω στη διακοπή μπορούσα να το πω και τώρα, αλλά εγώ ήθελα από τον κύριο Υφυπουργό να μας δίνει στοιχεία αξιόπιστα και όχι μονομερώς να σχολιάζει γεγονότα, στοιχεία, τα οποία οδηγούν σε λανθασμένα συμπεράσματα.
Λοιπόν, έκανε μία μονομερή αξιολόγηση ο κύριος Υφυπουργός και εκεί επέμενα. Ο κύριος Υφυπουργός μας μιλούσε για στοιχεία του 1993 και του 2000. Εγώ του ζήτησα να μας πει τι έγινε το 1996 και το 2000. Απεδείχθη δε μετά από την πίεση που του άσκησα και την αναφορά του στο 1996 ότι είχα απόλυτο δίκιο. Δηλαδή ότι το εισόδημα των αγροτών από τον καπνό έχει μειωθεί από το 1996 και μετά. Αυτό είναι το συμπέρασμα που βγαίνει και όχι το συμπέρασμα που είχε προτάξει ο κύριος Υφυπουργός ότι το εισόδημα του καπνοπαραγωγού αυξάνεται. 
Λυπάμαι γιατί ο κ. Αργύρης είναι εκτός Αιθούσης για να μου απαντήσει. Λοιπόν, δεν είναι έτσι όπως τα έλεγε ο κ. Αργύρης, είναι έτσι όπως τα έλεγα εγώ, κύριε Πρόεδρε, και γι΄ αυτό τον διέκοπτα, διότι δεν μπορούσε να δημιουργεί λανθασμένες εντυπώσεις στο Τμήμα.
Και κάτι άλλο. Μας είπε τι έγινε το 1993 και μετά. Μονίμως η Κυβέρνηση του ΠΑΣΟΚ μας κατηγορεί για ρυθμίσεις που είχαμε συμφωνήσει εμείς το 1993. Αν υπάρχει αύξηση του εισοδήματος από το 1993 και μετά οφείλεται στις δικές μας σημαντικές θετικές ρυθμίσεις και αποφάσεις που είχαμε εξασφαλίσει από την Ευρωπαϊκή Ένωση, τις οποίες δεν εξακολουθήσατε να αξιοποιείται στη συνέχεια. 
Και βέβαια υπάρχει ένα σοβαρό ζήτημα στην εμπορική αξία του καπνού, για το οποίο ζήτημα βέβαια δεν έχει καμία ευθύνη μια κυβέρνηση ή δεν μπορεί να πιστώνεται την επιτυχία.
Τώρα όσον αφορά το βαμβάκι, επειδή έγινε πολύς λόγος, ο κύριος Υφυπουργός δεν μας εξηγεί -και η Κυβέρνηση βέβαια- τι θα κάνει ο ταλαίπωρος ο αγρότης που λόγω των πιέσεών σας και των περιορισμών που επιβάλλετε αναγκάζεται να μην καλλιεργήσει τα χωράφια του με βαμβάκι. Επαίρεστε ότι φέτος θα έχετε κατά τριάντα τετρακόσιες χιλιάδες λιγότερα στρέμματα καλλιεργούμενα με βαμβάκι. Τι θα γίνουν τα στρέμματα αυτά; Δεν λέτε στο Τμήμα. Δεν είναι μεγάλη επιτυχία να πιέζετε τον αγρότη να μην καλλιεργήσει βαμβάκι. Επιτυχία είναι να του εξασφαλίσετε τις εκτάσεις αυτές που δεν καλλιεργεί με βαμβάκι, να τις καλλιεργήσει με μια άλλη δυναμική καλλιέργεια. Αυτό είναι το ερώτημα. Δεν μπορεί ένας Υπουργός να επαίρεται επειδή μειώνει τις καλλιέργειες βάμβακος ή καπνού ή δεν ξέρω ποια άλλη καλλιέργεια στη χώρα μας και να μας λέτε ότι είναι θετικές οι εξελίξεις αυτές. Αυτά είναι απαράδεκτα πράγματα. Να δώσετε μάχες στις Βρυξέλλες, να δώσετε μάχη για τους κανονισμούς, να εξασφαλίσετε συμμαχίες και να αυξήσετε την επιδοτούμενη έκταση με βαμβάκι ή με καπνό ή με οποιαδήποτε άλλη καλλιέργεια και όχι να φθάνετε στο σημείο να μειώνετε την εγγυημένη έκταση καλλιέργειας σκληρού σιταριού, από τα εννέα εκατομμύρια στρέμματα στα έξι εκατομμύρια στρέμματα σκληρού σιταριού και να μην έχει καμία διέξοδο διαφυγής ο αγρότης, ο οποίος περιορίζεται και δεν καλλιεργεί τα χωράφια του με βαμβάκι. Αυτή είναι η πραγματικότητα. Αυτό το τεράστιο πρόβλημα αντιμετωπίζει ο αγρότης. Και σε καμιά περίπτωση δεν μπορείτε με διαστρεβλώσεις της πραγματικότητας να ωραιοποιήσετε το τεράστιο πρόβλημα που αντιμετωπίζει η ελληνική περιφέρεια.
Ως προς το βαμβάκι εγώ καλόπιστα είπα στον κύριο Υφυπουργό ένα στοιχείο, ότι οι πράξεις του ΟΠΕΚΕΠΕ θα είναι παράνομες. Και επικαλέσθηκα στοιχεία του Υπουργείου σας. Σας λέω λοιπόν και τον αριθμό του εγγράφου για να το δείτε. Υπάρχει έγγραφο της 4ης Σεπτεμβρίου της Γενικής Διεύθυνσης Φυτικής Παραγωγής, Διεύθυνση Φυτών Μεγάλης Καλλιέργειας, που λέει ότι ο ΟΠΕΚΕΠΕ μας πληροφόρησε ότι η ταξινόμηση του βαμβακιού θα γίνεται βάσει της δειγματοληψίας του 5% των παρτίδων εκκοκκισμένου βάμβακος. Δεν μιλάμε για εκτάσεις. 
Λοιπόν, αγνοεί ο κύριος Υφυπουργός την πραγματικότητα, αγνοεί τι υπογράφει -και τι κάνουν οι συνεργάτες του- τουλάχιστον ας ακούσει καλόπιστα τι του λέμε και να μη δημιουργεί λανθασμένες εντυπώσεις. Είναι λοιπόν παράτυπη και παράνομη αυτή η ενέργεια. 
Τα λέω αυτά, κύριε Υπουργέ, γιατί μας βγαίνει και από πάνω. Μας λέει τώρα ότι θα υπάρχει βελτίωση στον ΟΠΕΚΕΠΕ, γιατί πλέον θα καταργηθούν οι οργανισμοί βάμβακος και καπνού και θα μεταφερθούν στα ινστιτούτα. Μας είπε ότι δεν είναι τώρα η νηπιακή ηλικία των ινστιτούτων. Ξαφνικά τα ινστιτούτα βελτιώθηκαν. Να μας πείτε: Υπάρχει κάποια βελτίωση αυτά τα χρόνια; Από τότε που μιλούσε ο κ. Αργύρης στην επιτροπή, από το 1998 μέχρι σήμερα, να μας πείτε αν υπάρχει η παραμικρή βελτίωση στη λειτουργία των ινστιτούτων. Μην έρχεται και μας δημιουργεί τώρα εντυπώσεις! 
Και βέβαια μας είπε ότι η Νέα Δημοκρατία αντιδρούσε στην καταβολή των επιδοτήσεων μέσων τραπεζικών λογαριασμών. Εγώ τον προκάλεσα επιμόνως. Και γι΄ αυτό, κύριε Πρόεδρε, τον προκαλώ, μήπως επιτέλους μας πει τι εννοεί. Δεν ετόλμησε όμως ο κύριος Υφυπουργός να πει τίποτα, γιατί δεν έχει στοιχεία. Κανένα στέλεχος της Νέας Δημοκρατίας δεν έχει αποκλείσει το ενδεχόμενο να καταβάλλονται οι επιδοτήσεις μέσω του τραπεζικού λογαριασμού αν το επιθυμούν οι αγρότες. Και προκαλώ και τον κύριο Υπουργό, ο οποίος προηγουμένως έλεγε τα ίδια. Ποιο στέλεχος της Νέας Δημοκρατίας είχε πει κατά; Να μας το πείτε. Και ποιο στέλεχος της Νέας Δημοκρατίας -για να έρθω στο άλλο ζήτημα το σοβαρό- ήταν υπέρ της παρακράτησης κοινοτικών επιδοτήσεων. Να μας τα πείτε αυτά. Ίσα-ίσα έχουμε κάνει μεγάλο αγώνα στη Βουλή και εκτός Βουλής να κατοχυρώσουμε τα δικαιώματα των αγροτών όπως αυτά καθορίζονται και από την Ευρωπαϊκή Ένωση.
Τώρα όσον αφορά το βαμβάκι -και επανέρχομαι στο ζήτημα αυτό- μας είπε ότι εξασφάλισε το σαραντάρι ή τις σαράντα δύο δραχμές ή οτιδήποτε. Πέρα από την αμφισβήτηση στοιχείων που δώσατε στην Ευρωπαϊκή Ένωση για τις εκτάσεις και την αναμενόμενη καλλιέργεια -και δεν είναι της παρούσης να τοποθετηθούμε, κάποια στιγμή αυτά θα αποδεχθούν- εδώ υπάρχει και ένα σοβαρό ζήτημα με την καταβολή των δόσεων. Και το λέω για την ενημέρωση του Τμήματος και ειδικά για τους συναδέλφους που δεν προέρχονται από αγροτικές περιοχές.
Κατηγόρησε ο κύριος Υφυπουργός τη Νέα Δημοκρατία ότι επί των ημερών της δεν λειτουργούσε σωστά το σύστημα. Εγώ, λοιπόν, θα ενημερώσω το Τμήμα ότι το ολοκληρωμένο σύστημα διαχείρισης ισχύει από το 1993, τότε που εγκατέλειψε την εξουσία η Νέα Δημοκρατία. Τον πρώτο χρόνο εφαρμογής του συστήματος -και είχα την τιμή να είμαι εγώ ο αρμόδιος Υφυπουργός- όλες οι επιδοτήσεις εδίδοντο έγκαιρα. Οι επιδοτήσεις του σκληρού σταριού εδίδοντο τον Οκτώβριο.
Θέλω, κύριε Υπουργέ, να μου πείτε ένα παράδειγμα έστω μιας περιοχής, που επί των ημερών σας οι επιδοτήσεις του σκληρού σταριού δίνονται τον Οκτώβριο. Την πρώτη χρονιά εφαρμογής του νέου θεσμού οι επιδοτήσεις στο σκληρό στάρι εδίδοντο τον Οκτώβριο και σήμερα δεν υπάρχει κανένα παράδειγμα καταβολής των επιδοτήσεων πριν από τον Οκτώβριο. Δίνονται τον Δεκέμβριο, δίνονται την άλλη χρονιά παράτυπα με κίνδυνο απώλειας. Αυτή είναι η πραγματικότητα. 
Μας λέτε για το βαμβάκι. Γιατί δεν μας εξηγείτε τι θα γίνει με το σαραντάρι το οποίο δώσατε προεκλογικά παράτυπα; Τι θα γίνει με τις παρακρατήσεις των 30 δραχμών; Ο κ. Σιούφας με πρόσφατη ερώτησή του και δήλωσή του σας κατήγγειλε και μετά την καταγγελία βέβαια είπατε ότι δεν θα ισχύσει αυτή η παρακράτηση. Τι γίνεται μ' αυτό; Για όλα υπερηφανεύεσθε, για όλα επαίρεσθε; Είναι δυνατόν να παραπλανείτε το Τμήμα και να δημιουργείτε εντυπώσεις με ψευδή στοιχεία;
Εγώ, κύριε Υπουργέ, καταλήγοντας θέλω να σας πω πως ό,τι σας λέει η Νέα Δημοκρατία, είτε εντός Βουλής είτε εκτός Βουλής, σας το λέει καλόπιστα. Συνειδητά θέλει να μειωθούν στο ελάχιστο τα προβλήματα που αντιμετωπίζει σήμερα ο αγροτικός χώρος, για να μπορέσει η ίδια να διαχειριστεί με καλύτερες προοπτικές την εξουσία, όταν πολύ σύντομα θα την αναλάβει. Θέλουμε τη βελτίωση των υποδομών, θέλουμε τη βελτίωση των θεσμών. Αυτό δεν σημαίνει ότι η Νέα Δημοκρατία αντιπολιτεύεται την Κυβέρνηση. 
Και αν επιμένω, κύριε Αντιπρόεδρε, κύριε Βρεττέ, στη διακοπή του κ.Αργύρη, είναι γιατί θέλω να μη διαστρεβλώνει την πραγματικότητα και μέσα από τη συζήτηση που διεξάγεται στο Κοινοβούλιο να παίρνει σωστότερες αποφάσεις, να μην παραπληροφορείται και να μη δημιουργεί και ο ίδιος για τον εαυτό του, αλλά και για το Τμήμα στρεβλή εικόνα της νοσηρής πραγματικότητας που επικρατεί σήμερα στην ελληνική ύπαιθρο. 
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Γεωργίας κ. Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, το ενδιαφέρον της Κυβέρνησης για τον αγροτικό τομέα δεν εμφανίζεται μόνο με την δημιουργία νέων θεσμών ή την αναδιάρθρωση θεσμών, αλλά και καθημερινά με την φροντίδα σε όλα τα θέματα των κοινών οργανώσεων αγορών και δεν αποδεχόμαστε αυτά τα οποία ισχυρίζεται σήμερα η Νέα Δημοκρατία. 
Δεν μπορούμε να μιλάμε για τις κοινές οργανώσεις αγορών χωρίς να κάνουμε κριτική στη μεταρρύθμιση του 1992 και στις αποφάσεις της GATT που σημάδεψαν τη γεωργία της Ενωμένης Ευρώπης για μια δεκαετία, διότι τα φαινόμενα της μείωσης μεγεθών δεν είναι φαινόμενα στην Ελλάδα, αλλά είναι φαινόμενα και στις δεκαπέντε χώρες. Και μπορώ να πω ότι στα περισσότερα μεγέθη εμείς έχουμε τη μικρότερη μείωση, όταν σε όλα τα άλλα μεγέθη στις άλλες χώρες, που είχαν εντατικές μονάδες, η μείωση υπήρξε πολύ μεγαλύτερη.
Εμείς έχουμε να επιδείξουμε τη δική μας διαχείριση μέσα σε πιεστικά πλαίσια που έχουν διαμορφώσει οι συμφωνίες της GATT, αλλά και η λειτουργία μιας παγκοσμιοποιημένης αγοράς, αλλά παρ΄ όλα αυτά, στα βασικά προϊόντα, αυτά που εννοούμε εθνικά προϊόντα και στο λάδι και στον καπνό και στο βαμβάκι και στα εσπεριδοειδή, έχουμε πετύχει κοινές οργανώσεις αγοράς πρότυπο, με πλήρη κατοχύρωση των εθνικών συμφερόντων, με πλήρη κατοχύρωση των συμφερόντων των παραγωγών και με πολύ υψηλότερους δείκτες από εκείνους που καθόρισε η Ενωμένη Ευρώπη.
Πρέπει να σας θυμίσω -επειδή αναφέρθηκε και αυτό στην Αίθουσα- ότι με τη νέα Κοινή Οργάνωση Αγοράς, τη νέα ΚΟΑ, παραδείγματος χάρη για τα εσπεριδοειδή, όπου η Ευρωπαϊκή Επιτροπή αποφασίζει με βάση τους δείκτες της τελευταίας δεκατετραετίας ή της τελευταίας πενταετίας, πήραμε από 30% έως 40% παραπάνω απ' αυτό που δικαιούμαστε. Με την πρόσφατη Κοινή Οργάνωση Αγοράς, την πρόσφατη ΚΟΑ για το λάδι, καταφέραμε και πήραμε για μια τριεετία -και η επόμενη ΚΟΑ θα αναθεωρηθεί όταν η Ελλάδα θα έχει την Προεδρία της Ενωμένης Ευρώπης και αυτό είναι μια άλλη επιτυχία- και συνεχίζουμε την επιδότηση των 450 δραχμών το κιλό, συν τις ποιοτικού χαρακτήρα παρεμβάσεις τις οποίες κάναμε και για τις οποίες υπήρξε απόφαση.
Αλλά και για το βαμβάκι δεν πρέπει να δούμε τι πήραμε και τι πετύχαμε. Πρέπει να δούμε τι έλεγε η Ευρωπαϊκή Επιτροπή, τι έλεγαν οι άλλες χώρες. Και πρέπει να καταλάβουμε ότι υπάρχουν ορισμένα προϊόντα όπως το βαμβάκι, που το παράγουν δύο χώρες από τις δεκαπέντε και έχεις απέναντί σου δεκατρείς χώρες που θέλουν να συμπιέσουν τη δημοσιονομική δαπάνη και όμως καταφέραμε και πήραμε τα ίδια λεφτά.
Δεν χάσαμε ούτε μία δραχμή. Ούτε μία δραχμή από αυτό που είχε ο προηγούμενος κανονισμός. Επομένως και στα προϊόντα αυτά, όπως και στον καπνό, για να κλείσω τα τέσσερα βασικά μας προϊόντα, παρά την αντικαπνιστική πολιτική ή και υστερία για κάποιους, παρά τις πιέσεις που ασκούνται από την κοινή λογική των Ευρωπαίων πολιτών ότι πώς είναι δυνατόν να σας δίνουμε επιδοτήσεις για να παράγετε καπνό τη στιγμή που πληρώνουμε τεράστια ποσά για τους πεντακόσιες χιλιάδες νεκρούς που έχουμε κάθε χρόνο από τον καρκίνο του πνεύμονα. ΄Ε, λοιπόν εμείς καταφέραμε και μάλιστα με προσωπική παρέμβαση και του ίδιου του Πρωθυπουργού της χώρας να πείσουμε τους Ευρωπαίους να αφαιρέσουν στη Διάσκεψη Κορυφής του ΄Οστενμπρουκ τη σχετική διάταξη, η οποία είχε προταθεί και η οποία είχε περάσει με πλήρη στοιχεία τα οποία όλοι μαζί τα κάναμε, γιατί υπάρχουν και ορισμένα θέματα που πρέπει να δουλέψουμε όλοι μαζί. Και χαίρομαι ότι προς αυτήν την κατεύθυνση και οι Βουλευτές της Νέας Δημοκρατίας στις Βρυξέλλες στήριξαν αυτή τη θέση, γιατί πρέπει να καταλάβουμε, όπως δώσαμε να καταλάβουν οι Ευρωπαίοι πολίτες, ότι δεν είναι δυνατόν να μιλάμε για το κάπνισμα και να συγχέουμε την παραγωγή φύλλων καπνού σε μία χώρα, όταν στην Ενωμένη Ευρώπη το 70% των καπνών για το κάπνισμα εισάγεται. Και αυτό που είπαμε εμείς στους Ευρωπαίους εταίρους είναι: πρώτα κλείστε τις καπνοβιομηχανίες σας και μετά εμείς θα πάμε στους καπνοπαραγωγούς μας να τους πούμε να σταματήσουν την καπνοκαλλιέργεια.
Όσον αφορά τον Οργανισμό Πληρωμών και Ελέγχων. Εμείς ενοποιούμε όλα τα συστήματα σε ένα. Δεύτερο, με το ολοκληρωμένο σύστημα διαχείρισης των επιδοτήσεων πραγματικά εκσυγχρονίζουμε ένα σύστημα και με τη βοήθεια και της σύγχρονης πληροφορικής είμαστε βέβαιοι ότι το σύστημα αυτό που στήνουμε θα είναι γρήγορο, άμεσο, αξιόπιστο και διαφανές. Σίγουρα η μετάφραση δημιουργεί αντιδράσεις. Τουλάχιστον απέναντι στους εργαζόμενους από το 1998-1999 είμαστε ξεκάθαροι, έχουμε καλύψει τα πάντα και είμαστε βέβαιοι ότι θα βρούμε και τις τελευταίες εκείνες λύσεις εκεί που υπάρχουν μικρές διαφορές. Αλλά σε καμία περίπτωση δεν θα δεχθούμε αντιδράσεις από οργανωμένα συμφέροντα απέναντι σε κατεστημένες λογικές. Να ξεκαθαρίσουμε ότι έκλεισε τον κύκλο του ένα παλιό σύστημα και περνάμε σε ένα νέο και πρέπει να το στηρίξουμε όλοι.
Όσον αφορά τις επιδοτήσεις. Εμείς με το νέο σύστημα διαχείρισης των επιδοτήσεων φιλοδοξούμε -και τα στοιχεία όλα γιατί έχει αρχίσει αυτό το σύστημα και εξελίσσεται δεν είναι ένα "θα"- ότι πράγματι όλοι οι παραγωγοί θα πληρώνονται κατευθείαν στο λογαριασμό τους και για την πρώτη μεταβατική περίοδο όσοι δεν δήλωσαν λογαριασμό θα πάρουν τραπεζική επιταγή. Δεν υπάρχει όμως θέμα έγκαιρης καταβολής των επιδοτήσεων. ΄Εγκυρη καταβολή των επιδοτήσεων γίνεται. Εάν αυτό που θέλετε να πείτε είναι να γίνεται ακόμα πιο γρήγορα, αυτό είναι κάτι διαφορετικό. Αλλά μην μπερδεύουμε δύο διαφορετικά συστήματα στα οποία αναφέρεσθε. Άλλη η νομαρχία με το διορισμένο νομάρχη και άλλη η νομαρχία με τη Νομαρχιακή Αυτοδιοίκηση που είναι ανεξάρτητη. Δύο νομαρχίες μόνο από τις πενήντα που καθυστέρησαν τους ελέγχους, μας εξανάγκασαν να καθυστερήσουμε για εβδομάδες την καταβολή των επιδοτήσεων ή ακόμα και να φάμε και πρόστιμο.
Κυρίες και κύριοι συνάδελφοι, είχαμε την ευκαιρία να συζητήσουμε πολλές φορές για τα θέματα εκπαίδευσης και ενημέρωσης. Εγώ πιστεύω -και το έχω πει πολλές φορές- ότι το μεγαλύτερο έλλειμμα στον αγροτικό τομέα δεν είναι οι πόροι. Δεν μας λείπουν οι πολιτικές. Το μεγαλύτερο έλλειμμα είναι η πληροφόρηση του πολίτη της υπαίθρου και προς αυτήν την κατεύθυνση με τις τελευταίες διατάξεις, που εισάγονται, δημιουργούμε ένα σύγχρονο εκπαιδευτικό σύστημα, το οποίο θα αρχίσει τη λειτουργία του. Η καθυστέρηση ορισμένων δράσεων οφείλετε στην καθυστέρηση έναρξης της λειτουργίας του Γ΄ Κοινοτικού Πλαισίου Στήριξης, γιατί είναι πολιτικές μέσα από συγκεκριμένους άξονες η επαγγελματική κατάρτιση του Γ΄ Κοινοτικού Πλαισίου Στήριξης και επομένως και στην εκπαίδευση και στην πληροφόρηση είναι βασισμένο στα παλιά ΚΕΙΕ -τα κέντρα "ΔΗΜΗΤΡΑ" για τα οποία δαπανούμε σημαντικά ποσά για να τα εκσυγχρονίσουμε και να τα αναβαθμίσουμε- τα οποία δείχνουν την αποκεντρωμένη λειτουργία του συστήματος εκπαίδευσης την οποία θέλουμε και την οποία φυσικά θα στηρίξουμε όχι μόνο μέσα από τα ΤΕΕ αλλά και από όλο το σύστημα που έχουμε.
Κάθισα και είδα όλο το σύστημα το οποίο διαθέτει η χώρα μας μέσα από τον ΟΑΕΔ. -μιλάω πάντα για τα αγροτικά επαγγέλματα και τις αγροτικές σχολές- μέσα από τον ΟΕΕΚ , μέσα από το Υπουργείο Παιδείας. Αλήθεια, ξέρετε ότι το Υπουργείο Παιδείας έχει εκατόν είκοσι πέντε ΤΕΕ αγροτικής κατεύθυνσης; Ξέρουμε πόσες δεκάδες ειδικότητες υπάρχουν αυτήν τη στιγμή μέσα στο εκπαιδευτικό μας σύστημα;
Το εκπαιδευτικό σύστημα, λοιπόν, λειτουργεί. Εμείς όμως μέσα από το "ΔΗΜΗΤΡΑ" θέλουμε να πάμε σε δύο βαθμίδες οι οποίες αρχίζουν τώρα από αυτήν την εκπαιδευτική περίοδο και αυτή είναι η επαγγελματική κατάρτιση με τη χορήγηση του πράσινου πιστοποιητικού και η διά βίου, η συνεχής επιμόρφωση που μπορεί να γίνει μόνο αποκεντρωμένα και μέσα από τα κέντρα "ΔΗΜΗΤΡΑ".
Θα ήθελα να κλείσω λέγοντας ότι σε αυτά τα τρία άρθρα, με τις παρεμβάσεις που κάνουμε, ολοκληρώσαμε αυτούς τους θεσμούς. Έχει γίνει όλη η υποδομή σε θεσμικό, οργανωτικό και λειτουργικό πλαίσιο στις υποδομές. Πιστεύω ότι πραγματικά είμαστε στην εφαρμογή αυτήν τη στιγμή του πιο σημαντικού μέρους των πολιτικών μας, αυτού δηλαδή που είπα στην αρχή, ότι στήνουμε ένα πλήρως αποκεντρωμένο σύστημα διοίκησης, όπου το Υπουργείο Γεωργίας είναι η κορυφή του επιτελικού σχεδιασμού, είναι το κράτος-στρατηγείο και αυτό θα είναι και τίποτα άλλο. Από εκεί και πέρα οργανισμοί, Τοπική Αυτοδιοίκηση, Νομαρχιακή Αυτοδιοίκηση και φορείς θα εφαρμόζουν τις πολιτικές μας, πολιτικές που θέλουμε να πάμε όσο γίνεται πιο κοντά στον αγρότη και αυτό θα επιχειρήσουμε να κάνουμε και με το επόμενο νομοσχέδιο που θα είναι για την ανασυγκρότηση της υπαίθρου.
Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει κανένας άλλος συνάδελφος να μιλήσει επί της ενότητας αυτής. 
Κηρύσσεται περαιωμένη η συζήτηση επί της ενότητας των άρθρων 22, 23 και 24 και εισερχόμαστε στην ψήφισή τους κεχωρισμένως. 
Ερωτάται το Τμήμα: Γίνεται δεκτό το άρθρο 22, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΗΛΙΑΣ ΦΩΤΙΑΔΗΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 22 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 23, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΗΛΙΑΣ ΦΩΤΙΑΔΗΣ: Κατά πλειοψηφία. 
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 23 έγινε δεκτό κατά πλειοψηφία, ως έχει. 
Ερωτάται το Τμήμα: Γίνεται δεκτό το άρθρο 24, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΗΛΙΑΣ ΦΩΤΙΑΔΗΣ: Κατά πλειοψηφία. 
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 24 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Κύριοι συνάδελφοι, έχουν διανεμηθεί τα Πρακτικά της Δευτέρας 27 Αυγούστου 2001 και ερωτάται το Τμήμα εάν τα επικυρώνει. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Δευτέρας 27 Αυγούστου 2001 επεκυρώθησαν.
Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Τμήματος και ώρα 13.56' λύεται η συνεδρίαση για την Τρίτη 11 Σεπτεμβρίου 2001 και ώρα 18.30', με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη που θα διανεμηθεί. 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



