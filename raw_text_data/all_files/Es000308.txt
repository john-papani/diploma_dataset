Τετάρτη  8 Μαρτίου 2000
ΣΥΝΕΔΡΙΑΣΗ ΡΓ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών.
2. Ανακοινώνεται ότι: α) τη συνεδρίαση παρακολουθούν μαθητές από: το 2ο Γυμνάσιο Ζωγράφου και τη Νοσηλευτική Σχολή Ανθυπασπιστών Αθηνών.
β) ο Διοικητής της Τράπεζας της Ελλάδος, υπέβαλε στον Πρόεδρο της
Βουλής των Ελλήνων την 'Εκθεση της Τράπεζας της Ελλάδος για τη Νομισματική Πολιτική 1999 - 2000.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών.
2) Απαντήσεις Υπουργών σε ερωτήσεις Βουλευτών.
3) Ανακοίνωση του δελτίου επικαίρων ερωτήσεων της Πέμπτης 9-3-2000.
4) Συζήτηση επικαίρων ερωτήσεων:
α) Προς τον Υπουργό Υγείας και Πρόνοιας: i) σχετικά με την επίλυση αιτημάτων των εργαζομένων στον Οργανισμό κατά των Ναρκωτικών (ΟΚΑΝΑ). 
ii) σχετικά με τη στελέχωση του Πανεπιστημιακού Νοσοκομείου της
Λάρισας.
β) Προς τον Υπουργό Μεταφορών και Επικοινωνιών, σχετικά με την καθυστέρηση δημοσιοποίησης της έκθεσης για το αεροπορικό ατύχημα με το Falkon κλπ..
Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Δικαιοσύνης: "Κώδικας Συμβολαιογράφων". 
ΟΜΙΛΗΤΕΣ
Α. Επί των επικαίρων ερωτήσεων:
ΑΡΑΠΗΣ Ι.
ΚΑΝΤΑΡΤΖΗΣ Α.
ΚΟΤΣΩΝΗΣ Θ.
ΜΑΝΤΕΛΗΣ Α.
ΣΙΟΥΦΑΣ Δ.
Β. Επί του σχεδίου νόμου του Υπουργείου Δικαιοσύνης:
ΑΡΑΠΗΣ Ι.
ΓΙΑΝΝΟΠΟΥΛΟΣ Ε.
ΖΑΦΕΙΡΟΠΟΥΛΟΣ Ε.
ΚΑΝΤΑΡΤΖΗΣ Α.
ΜΑΡΚΟΓΙΑΝΝΑΚΗΣ Χ.
ΝΤΟΥΣΚΑΣ Δ.
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΡΓ'
Τετάρτη 8 Μαρτίου 2000
-------------------
Αθήνα, σήμερα στις 8 Μαρτίου 2000, ημέρα Τετάρτη και ώρα 18.14'
συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι,
αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 7-3-2000 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΒ' συνεδριάσεώς του, της 7ης Μαρτίου 2000 σε ό,τι αφορά την ψήφιση στο σύνολο του σχεδίου νόμου: α)"Κύρωση της Συμφωνίας μεταξύ της Κυβέρνησης 
της Ελληνικής Δημοκρατίας και της Κυβέρνησης της Δημοκρατίας της Αλβανίας για τη συνεργασία στους τομείς της παιδείας, των επιστημών και του πολιτισμού", β) "Εκπαίδευση των ατόμων με ειδικές εκπαιδευτικές ανάγκες και άλλες διατάξεις".
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής, κ. Αχιλλέα Κανταρτζή, Βουλευτή Τρικάλων, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής)
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να σας ανακοινώσω το δελτίο των επικαίρων ερωτήσεων της Πέμπτης 9 Μαρτίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 1. Η με αριθμό 726/6.3.2000 επίκαιρη ερώτηση  του Βουλευτή του
Κομμουνιστικού Κόμματος Ελλάδος κ. Χαράλαμπου Αγγουράκη  προς τον Υπουργό Εθνικής Παιδείας και Θρησκευμάτων,  σχετικά με τον καθορισμό του
ποσοστού των αποφοίτων Λυκείου των προηγουμένων ετών που θα εισαχθούν στην Τριτοβάθμια Εκπαίδευση με το παλαιό σύστημα Γενικών Εξετάσεων.
2. Η με αριθμό  718/2.3.2000 επίκαιρη ερώτηση της Βουλευτού του
Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εξωτερικών, σχετικά με την κατασκευή του πυρηνικού εργοστασίου στο  Ακούγιου της Τουρκίας, τις αντιδράσεις της ελληνικής Κυβέρνησης κλπ. 
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν. 
Βουλής)
1. Η με αριθμό 725/6.3.2000  επίκαιρη ερώτηση του Βουλευτή του
Κομμουνιστικού Κόμματος Ελλάδος κ. Αχιλλέα Κανταρτζή  προς τον Υπουργό Γεωργίας, σχετικά με τη χρηματοδότηση της γαλακτοβιομηχανίας "ΟΛΥΜΠΟΣ" στη Λάρισσα από την Αγροτική Τράπεζα κλπ.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμεθα
στην συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η  υπ' αριθμ. 721/3.3.2000 επίκαιρη ερώτηση του  Βουλευτή του Πανελληνίου Σοσιαλιστικού Κινήματος κ.  Αθανασίου Αλευρά προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με το άνοιγμα  της εξόδου της οδού Κάλβου  προς την Εθνικό Οδό Αθηνών-Λαμίας κλπ., η οποία διαγράφεται λόγω κωλύματος του ερωτωμένου κυρίου Υπουργού. 
Δεύτερη είναι η υπ' αριθμ. 720/3.3.2000  επίκαιρη ερώτηση  του
Βουλευτή της Νέας Δημοκρατίας κ. Δημητρίου Σιούφα προς τον Υπουργό Γεωργίας, σχετικά με τον τρόπο κατανομής του εθνικού αποθέματος καπνού στους νέους παραγωγούς κλπ., η οποία και αυτή διαγράφεται λόγω κωλύματος του ερωτωμένου κυρίου Υπουργού.
Τρίτη είναι η υπ' αριθμ. 724/6.3.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή  προς τον Υπουργό Υγείας και Πρόνοιας, σχετικά με την επίλυση αιτημάτων των εργαζομένων  στον Οργανισμό κατά των Ναρκωτικών (ΟΚΑΝΑ).
Η επίκαιρη ερώτηση  του κ. Κανταρτζή έχει ως εξής:
"H προπαγάνδα της Κυβέρνησης και οι μεγαλόστομες διακηρύξεις διαφόρων κυβερνητικών στελεχών για την πολιτική της στον τομέα της πρόληψης και της καταπολέμησης των ναρκωτικών ελάχιστη σχέση έχουν με την πραγματικότητα.'Οχι μόνο έχει αποδυναμώσει και έχει αφήσει χωρίς κονδύλια τις κοινότητες, που  ακολουθούν στεγνά  προγράμματα, αλλά και αυτές ακόμη που υλοποιούν την κυβερνητική  πολιτική τις έχει οδηγήσει σε μαρασμό.  Ενδεικτικό για τη στάση της Κυβέρνησης στο τεράστιο πρόβλημα των ναρκωτικών  είναι αυτό που συμβαίνει στον Οργανισμό κατά των  Ναρκωτικών, τον ΟΚΑΝΑ, τον Οργανισμό δηλαδή που σύμφωνα με την κυβερνητική  πολιτική σχεδιάζει και υλοποιεί τις πολιτικές πρόληψης και απεξάρτησης  σε εθνικό επίπεδο.
Οι μισθοί πείνας, η αβεβαιότητα για τις θέσεις εργασίας,  ο αυταρχισμός της διοίκησης του Οργανισμού, που αρνείται να εφαρμόσει τη συλλογική σύμβαση εργασίας, καθώς και πολλά προβλήματα στη λειτουργία του Οργανισμού, είναι μερικά  από τα προβλήματα που αντιμετωπίζουν οι εργαζόμενοι  στο ήδη δύσκολο έργο τους.
Η άρνηση της Κυβέρνησης να ικανοποιήσει τα δίκαια αιτήματά τους εξανάγκασε τους εργαζόμενους να καταφύγουν σε επίσχεση εργασίας, που ξεκίνησε από τον περασμένο Δεκέμβρη  και συνεχίζεται μέχρι σήμερα.
Με δεδομένο ότι η πρόληψη και η απεξάρτηση  από τα ναρκωτικά δεν
μπορεί να υλοποιεί με λόγια, αλλά χρειάζεται έργα και κονδύλια, ερωτάται ο κύριος Υπουργός: αν θα ικανοποιήσει άμεσα τα δίκαια αιτήματα των εργαζομένων στον ΟΚΑΝΑ".
Ο Υφυπουργός  Υγείας και Πρόνοιας  κ. Θεόδωρος Κοτσώνης έχει το λόγο.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, το Υπουργείο Υγείας και Πρόνοιας, τιμώντας και αναγνωρίζοντας το έργο που προσφέρουν οι εργαζόμενοι στον ΟΚΑΝΑ, κρίνει ότι πρέπει να αναβαθμισθούν μισθολογικά. Για το λόγο αυτόν προωθείται απόφαση των Υπουργών Οικονομικών, Υγείας και Πρόνοιας, με την οποία καθορίζεται το μισθολόγιο των εργαζομένων στα πλαίσια των αμοιβών του δημόσιου τομέα και μάλιστα των υπαλλήλων των νοσηλευτικών ιδρυμάτων. Δηλαδή, θα παίρνουν επίδομα ετοιμότητας, επίδομα περίθαλψης, επίδομα ειδικών συνθηκών και ανθυγιεινής εργασίας κλπ.
Επίσης, όσον αφορά τον προϋπολογισμό για τις πολιτικές καταπολέμησης των ναρκωτικών, σας αναφέρω ότι η πίστωση που έχει εγκριθεί στον προϋπολογισμό του έτους 2000 ανέρχεται στο ποσό των τεσσάρων δισεκατομμυρίων (4.000.000.000) δραχμών, έναντι 3,7 δισεκατομμυρίων δραχμών το 1999. Υπάρχει, δηλαδή, αύξηση περίπου 10%.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κανταρτζής έχει το λόγο. ΑΧΙΛΛΕΥΣ ΚΑΝΤΑΡΤΖΗΣ: Πολύ σύντομος ήταν ο κύριος Υφυπουργός στην
απάντησή του και νομίζω ότι η προσπάθεια την οποία κατέβαλε, να δείξει... ΠΡΟΕΔΡΕΥΩΝ (Παναγιώτης Ν. Κρητικός): Τα πολλά λόγια είναι φτώχεια! ΑΧΙΛΛΕΥΣ ΚΑΝΤΑΡΤΖΗΣ: Πολλές φορές, πραγματικά, τα πολλά λόγια είναι
φτώχεια. Εδώ όμως νομίζω ότι η τοποθέτηση του κυρίου Υφυπουργού, η οποία περιορίστηκε σε δύο μόνο ζητήματα, έρχεται να αποσιωπήσει το κύριο πρόβλημα.
Ενώ σύμφωνα με τις κυβερνητικές διακηρύξεις ο ΟΚΑΝΑ είναι ο Οργανισμός ο οποίος έχει αναλάβει το έργο της πρόληψης και καταπολέμησης των ναρκωτικών, στην πράξη αυτό που συμβαίνει κάθε άλλο παρά επιβεβαιώνει τις διακηρύξεις της Κυβέρνησης, οι οποίες αποδεικνύονται κυριολεκτικά κούφια λόγια.
Είναι χαρακτηριστικά αυτά τα οποία συμβαίνουν στον ΟΚΑΝΑ, όσον αφορά το προσωπικό του Οργανισμού αυτού. Υπάρχουν οι μεγάλες προσλήψεις σε προσωπικό, οι οποίες δυσκολεύουν την αποστολή του Οργανισμού παίρνοντας υπόψη μάλιστα τις αυξημένες ανάγκες οι οποίες υπάρχουν.
Δεύτερον, εξαιτίας των απαράδεκτων συνθηκών εργασίας και αμοιβής, οι οποίες επικρατούν στον Οργανισμό, ένα μεγάλο μέρος του προσωπικού πάνω από το 20%, πενήντα και πλέον εργαζόμενοι τα τελευταία χρόνια έχουν υποβάλει την παραίτησή τους και έχουν αποχωρήσει.
Τρίτον, είναι απαράδεκτοι οι μισθοί οι οποίοι δίνονται στο προσωπικό του Οργανισμού.
Θα σας πω ένα χαρακτηριστικό παράδειγμα, ότι ψυχολόγος με επταετή
προϋπηρεσία παίρνει διακόσιες δέκα χιλιάδες (210.000) δραχμές. Διοικητικοί υπάλληλοι παίρνουν εκατόν τριάντα χιλιάδες (130.000) δραχμές. 
Σε αυτά τα ζητήματα δεν απαντά ο κύριος Υφυπουργός. Ανέφερε απλώς την
πρόθεση της Κυβέρνησης να εντάξει το προσωπικό του ΟΚΑΝΑ στο ενιαίο μισθολόγιο.
Μα, γνωρίζετε πολύ καλά ότι οι εργαζόμενοι έχουν απορρίψει αυτό το
αίτημα. 'Εχει εκδοθεί απόφαση από τον Οργανισμό Μεσολάβησης και Διαιτησίας, η υπ' αριθμόν 53/99 απόφαση, που ορίζει σαφώς ότι οι συλλογικές συμβάσεις γίνονται μεταξύ διοίκησης και εργαζομένων.
Αυτήν την απόφαση, ενώ η Κυβέρνηση είχε υποχρέωση να την εφαρμόσει,
έρχεται να αρνηθεί την εφαρμογή της και αντί αυτού, να υποσχεθεί την ένταξη στο νέο μισθολόγιο, που ουσιαστικά καθηλώνει τις αποδοχές ενός σημαντικού μέρους του προσωπικού, πάνω από το 25%, για αρκετά χρόνια. 
Γνωρίζετε πολύ καλά ότι οι εργαζόμενοι έχουν αντιδράσει. Αντέδρασαν
οι συνδικαλιστικές οργανώσεις, ΕΚΑ, ΓΣΕΕ κλπ., και ζητούν την εφαρμογή της απόφασης.
Στα πλαίσια, λοιπόν, όλων αυτών τα οποία ανέφερα, θα πρέπει η
Κυβέρνηση έστω και τώρα να αναλάβει τις ευθύνες της και να δώσει λύση στα προβλήματα των εργαζομένων του ΟΚΑΝΑ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το
λόγο.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε συνάδελφε, η Κυβέρνηση και το Υπουργείο μας αναλαμβάνουν τις ευθύνες τους απέναντι στον ελληνικό λαό και στους εργαζόμενους και τους παρέχουν μισθολόγιο που έχουν όλοι οι δημόσιοι υπάλληλοι, το ενιαίο μισθολόγιο, όπως και εσείς είπατε στην ομιλία σας.
Νομίζω ότι πέραν αυτού κάθε άλλο αίτημα είναι υπερβολή και επιπλέον δημιουργεί πρόβλημα σε σχέση με όλους τους άλλους δημοσίους υπαλλήλους.  
Αναγνώριση ιδιαιτέρων δικαιωμάτων στους εργαζόμενους του ΟΚΑΝΑ, πέραν του μισθολογίου για τους δημοσίους υπαλλήλους, θα δημιουργήσει ένα τεράστιο πρόβλημα σε όλον το δημόσιο τομέα.
Εγώ, παρά το ότι ουσιαστικά από την ερχόμενη εβδομάδα μπαίνουμε σε προεκλογική περίοδο, δεν εννοώ να χαϊδέψω τα αυτιά κανενός και να είμαι ευχάριστος σε κανέναν.
Αναγνώρισε η Κυβέρνηση και αυτό προωθεί, την εξίσωση των αποδοχών των εργαζομένων του ΟΚΑΝΑ με τις αποδοχές των δημοσίων υπαλλήλων και αυτό είναι δίκαιο και για τους ίδιους τους εργαζόμενους του Οργανισμού και για τους λοιπούς εργαζόμενους του δημόσιου τομέα και για όλον τον ελληνικό λαό.
ΠΡΟΕΔΡΕΥΩΝ (Παναγιώτης Ν. Κρητικός): Η τέταρτη και με αριθμό 722/6.3.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικά με την αναστολή έκδοσης οικοδομικών αδειών και εργασιών στην περιοχή Πευκάκια Αγίας Παρασκευής, διαγράφεται λόγω κωλύματος του ερωτωμένου κυρίου Υπουργού.
Προχωρούμε στην πέμπτη και με αριθμό 727/6.3.2000 επίκαιρη ερώτηση
του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Υγείας και Πρόνοιας, σχετικά με τη στελέχωση του Πανεπιστημιακού Νοσοκομείου της Λάρισας κλπ.
Η επίκαιρη ερώτηση του κυρίου συναδέλφου έχει ως εξής:
"Το Πανεπιστημιακό Νοσοκομείο Λάρισας, δυναμικότητας οκτακοσίων
κλινών, υπολειτουργεί, διότι είναι ανεπαρκής η επάνδρωσή του σε νοσηλευτικό και διοικητικό προσωπικό. Από χίλια οκτακόσια άτομα, που απαιτούνται για την πλήρη λειτουργία του, έχει μόνο εξακόσια πενήντα, με αποτέλεσμα να μην εφημερεύει και να υπερφορτώνεται το άλλο νοσοκομείο της πόλης, το Περιφερειακό, δυναμικότητας τετρακοσίων κλινών, το οποίο συν τοις άλλοις έχει σοβαρές κτιριακές ελλείψεις και φημολογείται ότι πρόκειται να κλείσει.
Επειδή είναι σοβαρό το πρόβλημα της νοσοκομειακής περίθαλψης που
αντιμετωπίζει η Περιφέρεια Θεσσαλίας, ερωτάται ο κύριος Υπουργός
πρώτον, τι προτίθεται να κάνει για την επαρκή επάνδρωση του Πανεπιστημιακού Νοσοκομείου και, δεύτερον, αληθεύει ότι είναι στις προθέσεις του Υπουργείου το κλείσιμο του Περιφερειακού Νοσοκομείου; Και αν όχι, προτίθεται να προβεί σε έργα κτιριακού εκσυγχρονισμού ή και επέκτασης;".
Ο Υφυπουργός Υγείας και Πρόνοιας κ. Κοτσώνης έχει το λόγο.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε και κύριοι συνάδελφοι, το Πανεπιστημιακό Νοσοκομείο της Λάρισας άρχισε να λειτουργεί από το Σεπτέμβριο του 1999 με τη μεταφορά και λειτουργία σ'αυτό πέντε κλινικών του Ε.Σ.Υ. από το Νομαρχιακό Νοσοκομείο της Λάρισας.
Από τις 27.1.2000 λειτουργούν και πέντε πανεπιστημιακές κλινικές, η χειρουργική, η παθολογική, η μαιευτική, η ορθοπεδική και η καρδιολογική, τέσσερα κρεβάτια στη μονάδα εντατικής θεραπείας, τρεΙς αίθουσες χειρουργείων και ένα σηπτικό χειρουργείο.
'Εχουν νοσηλευτεί μέχρι τώρα πάνω από δύο χιλιάδες ασθενείς, έγιναν τριακόσια χειρουργεία και εξετάστηκαν πάνω από έξι χιλιάδες πολίτες στα εξωτερικά ιατρεία.
Τα επόμενα βήματα έχουν ως εξής. Μπαίνουν στην εφημερία η μαιευτική
κλινική από τις 14.3.2000, η καρδιολογική και η μονάδα των εμφραγμάτων από τις 18.3.2000, η ορθοπεδική κλινική από τις 24.3.2000, η χειρουργική κλινική από τις 3.4.2000 και σταδιακά αναπτύσσεται η λειτουργία των υπηρεσιών. Μέχρι τώρα υπάρχουν πεντακόσιοι πενήντα εργαζόμενοι, των οποίων ολοκληρώθηκε η πρόσληψη και θα έχουν αναλάβει υπηρεσία μέχρι τέλους του μηνός άλλοι εκατόν σαράντα. 'Εχουν συσταθεί επίσης πενήντα επτά θέσεις ειδικευομένων σε διάφορες ιατρικές ειδικότητες. Βρίσκονται στη διαδικασία κρίσεως είκοσι ένας γιατροί διαφόρων ειδικοτήτων, που θα προστεθούν στους ήδη υπηρετούντες γιατρούς, τους πανεπιστημιακούς και του Ε.Σ.Υ. και ειδικευμένοι, που ανέρχονται σε εκατόν δεκαπέντε περίπου. 
'Οσον αφορά το ερώτημα που βάζετε σχετικά με την τύχη του παλιού
νοσοκομείου, το Υπουργείο έχει δηλώσει ότι θα διατηρηθεί το παλιό νοσοκομείο, το οποίο όμως για να μπορέσει να προσφέρει υπηρεσίες θα χρειαστεί αναβάθμιση στην ξενοδοχειακή υποδομή. Και αυτό προγραμματίζουμε
να γίνει με πόρους από το Γ' Κοινοτικό Πλαίσιο Στήριξης.
Πρέπει δε να γνωρίζετε, κύριε Αράπη, μια και δεν είστε γιατρός, ότι τα νοσοκομεία, ιδιαίτερα αυτού του μεγέθους, όπως είναι της Λάρισας, σε όλον τον κόσμο αναπτύσσονται και λειτουργούν σταδιακά. Αυτό βέβαια γίνεται και στη Λάρισα. Και αυτό που θεωρούμε απαραίτητο είναι η συνεργασία μεταξύ των γιατρών, της διοίκησης και των άλλων φορέων της πόλης, έτσι ώστε να λειτουργήσει με όλη του τη δυναμική, με όλες του τις δυνατότητες και να προσφέρει υπηρεσίες στους πολίτες της Λάρισας και όλης της Θεσσαλίας.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αράπης έχει το λόγο.
ΙΩΑΝΝΗΣ ΑΡΑΠΗΣ: Κύριε Υφυπουργέ, ο σκοπός της επίκαιρης ερώτησης έχει σχέση με την εξυπηρέτηση όλου του πληθυσμού της Θεσσαλίας, γιατί το Πανεπιστημιακό Νοσοκομείο της Λάρισας είναι ένα από τα κεντρικότερα νοσοκομεία και θα συγκεντρώνει όλους τους ασθενείς από τη Θεσσαλία, πράγμα που θα δημιουργήσει αποσυμφόρηση στα νοσοκομεία του κέντρου. Δεν θα έρχονται από εκεί προς τα εδώ. Είναι δυναμικότητος οκτακοσίων κλινών. Οι πληροφορίες είναι ότι αυτήν τη στιγμή λειτουργούν μόνο οι οκτακόσιες κλίνες.
Και για το προσωπικό, όπως είπατε, θα πρέπει το νοσοκομείο να είναι πλήρως επανδρωμένο με χίλιους οκτακόσιους περίπου και όχι μόνο με αυτούς που υπάρχουν σήμερα και είναι γύρω στους εξακόσιους πενήντα. Αυτός ήταν ο κύριος σκοπός, για να γίνει όσο γίνεται πιο γρήγορα η επάνδρωση του νοσοκομείου, γιατί είναι ένα από τα καλύτερα περιφερειακά νοσοκομεία και μάλιστα πανεπιστημιακό.
Το δεύτερο είναι το εξής: Λέγεται ότι το Περιφερειακό Νοσοκομείο θα
διαλυθεί. Πήγα και είδα το Περιφερειακό Νοσοκομείο, το οποίο είναι σε κακή κατάσταση. Η κτιριακή του κατάσταση είναι κάκιστη. Εγώ το χαρακτηρίζω ως αχούρι, γιατί πήγα και είδα πώς λειτουργούν οι υπηρεσίες του.
Το Περιφερειακό Νοσοκομείο ζητά να μη το διαλύσετε, γιατί μπορεί να επανδρωθεί και να γίνει και αυτό πανεπιστημιακό και να εξυπηρετηθεί όλη η περιφέρεια της Θεσσαλίας.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το
λόγο.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, νομίζω ότι απήντησα στον κύριο Βουλευτή. Το μόνο που έχω να δηλώσω είναι ότι όπως και ο ίδιος έχει την αγωνία για την ταχύτατη λειτουργία του Νοσοκομείου της Λάρισας, παρά τις όποιες καθυστερήσεις υπήρξαν για την έναρξη της λειτουργίας, την ίδια αγωνία έχω και εγώ προσωπικά και την ίδια αγωνία έχει και ο κ. Φαρμάκης, ο οποίος προέρχεται και εκλέγεται στο Νομό Λαρίσης. 'Ετσι πιστεύω ότι πολύ σύντομα θα λειτουργήσει πλήρως όλο το νοσοκομείο και θα δοθεί στη χρήση όλων των πολιτών της Θεσσαλίας, όπως είπαμε.
ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες ερωτήσεις δευτέρου
κύκλου.
Πρώτη είναι η με αριθμό 723/6.3.2000 επίκαιρη ερώτηση του Βουλευτή
της Νέας Δημοκρατίας κ. Δημητρίου Σιούφα προς τον Υπουργό Μεταφορών και Επικοινωνιών, σχετικά με την καθυστέρηση δημοσιοποίησης της έκθεσης για το αεροπορικό ατύχημα με το FALKON κλπ.
Η επίκαιρη ερώτηση του κ. Σιούφα έχει ως εξής:
"Στις 28.1.2000 καταθέσαμε με το Γραμματέα της Κοινοβουλευτικής Ομάδας της Νέας Δημοκρατίας κ. Σταύρο Δήμα την υπ' αριθμ. 5199 ερώτηση προς εσάς και τον Πρωθυπουργό, με την οποία ζητούσαμε να ενημερώσετε την Εθνική Αντιπροσωπεία, που βρίσκεται το θέμα της έκδοσης του πορίσματος για την αεροπορική τραγωδία με το πρωθυπουργικό FALCON κατά την οποία απώλεσαν τη ζωή τους ο Υπουργός Αναπληρωτής Εξωτερικών Γιάννος Κρανιδιώτης, ο γιος του, δημοσιογράφοι και μέλη της αποστολής.
'Εχουν ήδη περάσει σαράντα μέρες περίπου από τότε και παρά τις
διαβεβαιώσεις σας ότι σύντομα θα εδίδετο στη δημοσιότητα η σχετική έκθεση, αφού στις 10 και 11 Φεβρουαρίου θα γινόταν η τελική συνάντηση των εμπλεκόμενων κρατών, αυτή η έκθεση ακόμα δεν έχει δοθεί στη δημοσιότητα. 
Κατόπιν των ανωτέρω καλείσθε και πάλι να ενημερώσετε την Εθνική
Αντιπροσωπεία, σε τι ενέργειες προέβητε προς τη ρουμανική πλευρά για τη δημοσιοποίηση της έκθεσης, γιατί υπάρχει τόσων μηνών καθυστέρηση και τι πρόκειται να κάνετε για την άμεση δημοσιοποίησή της".
Ο Υπουργός Μεταφορών και Επικοινωνιών κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, έχουμε πει πολλές φορές πως το τραγικό αυτό ατύχημα ήταν ένα διεθνές ατύχημα. 'Εγινε στη Ρουμανία και σύμφωνα με τους διεθνείς κανόνες, τη Συνθήκη του Σικάγο, που έχει γίνει εσωτερικό δίκαιο της χώρας μας το 1947, την ευθύνη της διερεύνησης των αιτίων του ατυχήματος αυτού έχει η ρουμανική κυβέρνηση, η οποία έχει κάνει και όλες τις ενέργειες που προβλέπονται από τις διεθνείς συνθήκες.
Στην επιτροπή διερεύνησης του ατυχήματος αυτού συμμετέχει και
ελληνική ομάδα εμπειρογνωμόνων, όπως συμμετέχει επίσης και γαλλική ομάδα εμπειρογνωμόνων, διότι και η Γαλλία, όπως και η Ελλάδα, εμπλέκεται σε αυτό το ατύχημα, επειδή ακριβώς είναι η κατασκευάστρια χώρα του αεροπλάνου.
Επίσης στη διερεύνηση του ατυχήματος, ακριβώς για να έχει το κύρος
και την αντικειμενικότητα το πόρισμα συμμετέχουν και εμπειρογνώμονες όπως και ειδικά εργαστήρια, τα οποία είναι περίφημα ανά τον κόσμο, όπως το εργαστήριο της Ομοσπονδιακής Δημοκρατίας της Γερμανίας και το Aμερικάνικο FAA, ο Οργανισμός Πολιτικής Αεροπορίας των ΗΠΑ, όπως και το Εθνικό Συμβούλιο Διερεύνησης Αεροπορικών Ατυχημάτων των ΗΠΑ.
Η διερεύνηση του ατυχήματος είναι ένα δύσκολο έργο, γιατί διερευνώνται σε βάθος όλα τα στοιχεία, τα οποία υπάρχουν, διασταυρώνονται κατ' επανάληψη, για να μπορεί να υπάρχει ακρίβεια στα γεγονότα και στα αίτια και να μπορεί από το πόρισμα, το οποίο θα υπάρξει, να συμβάλλει στην πρόληψη ατυχημάτων στο μέλλον.
Η προσπάθεια για τη διερεύνηση του ατυχήματος πιστεύουμε πως βρίσκεται στα τελευταία της στάδια. Τον περασμένο μήνα έγινε η τελική συνάντηση των εμπειρογνωμόνων από όλες τις χώρες στο Βουκουρέστι και 
αναμένουμε από μέρα σε μέρα το τελικό πόρισμα από τη Ρουμανική πλευρά.              Δεν μας έχει έρθει ακόμα πιστεύουμε ότι θα έρθει σύντομα και όταν θα
έρθει, όπως έχουμε πει, θα δοθεί στη δημοσιότητα και θα δοθεί και στους Αρχηγούς των κομμάτων για να υπάρξει πλήρης γνώση και διαφάνεια ως προς το περιεχόμενό του.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Σιούφα, έχετε το
λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, επισπεύδει η Αξιωματική Αντιπολίτευση με αλλεπάλληλες παρεμβάσεις ζητώντας από την Κυβέρνηση να λάβει όλα τα μέτρα, ώστε το πόρισμα να έρθει στην Ελλάδα και να δοθεί στη δημοσιότητα. Αυτό που θα έπρεπε να κάνει η Κυβέρνηση από αλληλεγγύη προς τον Υπουργό αυτής της Κυβέρνησης, που επέβαινε του αεροσκάφους, το γιο του και τους άλλους συνεπιβαίνοντες, που έχασαν τη ζωή τους, είμαστε εμείς εκείνοι που κρατάμε το θέμα στην επικαιρότητα.
'Ηδη είναι η προτελευταία συνεδρίαση της Βουλής και παρά την απάντηση της Κυβέρνησης ότι στις 10 και 11 Φεβρουαρίου γινόταν η τελική συζήτηση στη Ρουμανία, έχει περάσει ένας μήνας και δημοσιοποίηση του πορίσματος δεν έχει υπάρξει.
Το δεύτερο θέμα είναι πως τώρα αποδεικνύεται πόσο μεγάλο λάθος σας
ήταν που δεν δεχθήκατε τη σύσταση της εξεταστικής επιτροπής για να διερευνήσει η Εθνική Αντιπροσωπεία τις συνθήκες κάτω από τις οποίες έγινε η αεροπορική τραγωδία. Θα το δείτε και αργότερα αυτό, αλλά οχυρωθήκατε πίσω από τη δύναμη της Πλειοψηφίας την οποία έχετε, ενώ και εκεί θα έπρεπε να είσαστε σεις οι πρώτοι που θα ζητούσατε να πέσει άπλετο φως στο τι συνέβη το μοιραίο εκείνο βράδυ.
'Υστερα από όλα αυτά δικαιολογημένα δημιουργούνται πελώρια ερωτήματα όπως, θα δώσετε στη δημοσιότητα μέσα στην προεκλογική περίοδο το πόρισμα; Θα το επισπεύδατε μέχρι σήμερα; Και αυτό που θέλω να μας πείτε είναι τι παραστάσεις κάνατε προς τη ρουμανική κυβέρνηση, γιατί ήδη έχουν περάσει έξι μήνες και πόσο χρειάζεται να μας πείτε για τη σε βάθος διερεύνηση του πορίσματος ότι είναι ο απαιτούμενος χρόνος για να δημοσιοποιηθεί το πόρισμα και το ότι έχει γίνει;
Εμείς εξακολουθούμε, όπως και ο ελληνικός λαός να έχουμε σοβαρά ερωτηματικά και όσο βλέπουμε να υπάρχει καθυστέρηση αυτά γίνονται ακόμα μεγαλύτερα.
Εκείνο που θέλω να σας πω, κύριε Πρόεδρε, μια και η δική σας πλευρά είτε δεν ενδιαφέρεται είτε έχει άλλους λόγους να μην ενδιαφέρεται, ένα από τα πρώτα θέματα, που θα ασχοληθεί η κυβέρνηση της Νέας Δημοκρατίας μετά τις 10 Απριλίου θα είναι ακριβώς και η επίσπευση δημοσιοποίησης αυτού του πορίσματος από χρέος μνήμης προς Υπουργό ελληνικής Κυβέρνησης,
που χάθηκε κάτω από συνθήκες, που είναι ακόμα άγνωστες, ο Υπουργός, ο γιος του και τα άλλα μέλη της αποστολής.
ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Μεταφορών και
Επικοινωνιών κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε συνάδελφε, πέρα από τα ρητορικά σχήματα, πρέπει να πούμε ότι είναι ατύχημα που τουλάχιστον εμένα, όπως ξέρετε, με έχει έντονα πλήξει. Ας αφήσουμε, λοιπόν, τον ελληνικό λαό στις 9 Απριλίου να κρίνει ποιος θα είναι εκείνος, που θα συνεχίσει την πορεία του προς τα μπρος, ποιος θα είναι εκείνος που θα του εγγυηθεί αυτήν την πορεία και όλοι ξέρουμε πώς θα κρίνει ο λαός, γιατί έχει το αισθητήριό του και ξέρει πολύ καλά ποιος εγγυάται αυτήν τη συνέχεια προς τα μπρος.
Επί της ουσίας τώρα. Θέλω να σας πω και να σας διαβεβαιώσω και από
την πλευρά μου, όπως και από την πλευρά της Κυβέρνησης και ακόμα από την πλευρά της Υπηρεσίας Πολιτικής Αεροπορίας έχουν γίνει κατ' επανάληψη παραστάσεις και προσωπικές επικοινωνίες ζητώντας πάντοτε στο μέτρο του δυνατού, ώστε η ρουμανική επιτροπή, που διερευνά το ατύχημα αυτό, να επισπεύσει τη διαδικασία.
Η ρουμανική επιτροπή ουδέποτε αρνήθηκε την επιθυμία της και εκείνη να επισπεύσει τη διαδικασία, αλλά πάντοτε προέτασσε την πλήρη διερεύνηση του ατυχήματος. Γι'αυτό χρειάστηκε να κάνει κατ' επανάληψη και εξετάσεις σε εργαστήρια και εντός της Ρουμανίας, αλλά το κυριότερο και εκτός της Ρουμανίας.
Αναφερθήκατε στις προηγούμενες συναντήσεις. Θα πρέπει να σας πω ότι έγιναν εξετάσεις των μερών του αεροπλάνου και στη Γερμανία και στην 
Αμερική και στην ίδια τη Γαλλία και όλα αυτά για ένα και μοναδικό σκοπό.  Να έχουμε πλήρη εικόνα του τι έγινε.
Είπατε για την εξεταστική επιτροπή. Εμείς είπαμε ευθύς εξ αρχής ότι, όταν παραδοθεί το πόρισμα θα το θέσουμε εδώ ενώπιον της Βουλής και θα συζητήσουμε ακόμη και αυτήν την πρότασή σας, αλλά ουδέποτε θα μπορούσε η εξεταστική επιτροπή να προχωρήσει, αν δεν ήξερε τα αίτια του ατυχήματος. Τα αίτια του ατυχήματος είναι τεχνική διερεύνηση, κύριε συνάδελφε, δεν είναι πολιτική διερεύνηση. Είναι κατ'εξοχήν τεχνική.
Θα σας πληροφορήσω -και το ξέρετε εξάλλου- ότι της υποθέσεως αυτής
έχει επιληφθεί και η ελληνική εισαγγελία. Ορθώς έχει επιληφθεί η ελληνική εισαγγελία, αλλά και εκείνη περιμένει την τεχνική διερεύνηση του ατυχήματος, τι θα πει το πόρισμα της ρουμανικής επιτροπής.
Ας έχουμε, λοιπόν, υπομονή. Πιστεύουμε ότι είναι θέμα ολίγων ημερών
η κοινοποίηση στην Ελλάδα του πορίσματος, το οποίο θα πρέπει η ρουμανική πλευρά να ετοιμάσει εν τω μεταξύ και νομίζω ότι όλα τα υπόλοιπα θα τα δούμε στην πορεία, διότι όπως σας είπα θα δοθεί στη δημοσιότητα και θα δοθεί στους Αρχηγούς των κομμάτων, μόλις έρθει στα χέρια μας.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε το λόγο και το γνωρίζετε άριστα.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, υπάρχει και άλλη ερώτησή μου. Δεν
θα συζητηθεί;
ΠΡΟΕΔΡΕΥΩΝ (Παναγιώτης Ν. Κρητικός): Οι άλλες επίκαιρες ερωτήσεις έχουν διαγραφεί λόγω κωλύματος των ερωτωμένων Υπουργών. Το έχω ήδη ανακοινώσει.
Κύριοι συνάδελφοι, ολοκληρώθηκε η συζήτηση των επικαίρων ερωτήσεων. Λόγω της διαγραφής τριών επικαίρων ερωτήσεων, ολοκληρώθηκε η συζήτηση
νωρίτερα και θα διακόψουμε τη συνεδρίαση για δέκα (10') λεπτά,
προκειμένου να προσέλθουν οι παράγοντες της νομοθετικής διαδικασίας. (ΔΙΑΚΟΠΗ)
ΜΕΤΑ ΤΗ ΔΙΑΚΟΠΗ
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επαναλαμβάνετε
η διακοπείσα συνεδρίαση.
Εισερχόμαστε στην ημερησία διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής των άρθρων και του συνόλου του σχεδίου νόμου: "Κώδικας Συμβολαιογράφων", αρμοδιότητας Υπουργείου Δικαιοσύνης. 
Εκ μέρους της Νέας Δημοκρατίας με επιστολή τους μας κοινοποιούν ότι
κοινοβουλευτικός εκπρόσωπος στο νομοσχέδιο που θα συζητηθεί ορίζεται ο κ.  Επαμεινώνδας Ζαφειρόπουλος.
Επίσης ο Κοινοβουλευτικός Εκπρόσωπος του Κ.Κ.Ε. κ. Ορέστης Κολοζώφ με επιστολή του στο Προεδρείο ορίζει ως Κοινοβουλευτικό Εκπρόσωπο τον κ.  Αχιλλέα Κανταρτζή.
Τέλος ο Πρόεδρος του Δημοκρατικού Κοινωνικού Κινήματος με επιστολή
του στο Προεδρείο ορίζει ως ειδικό αγορητή για το νομοσχέδιο αυτό τον κ.  Ιωάννη Αράπη.
Ο κ. Ντούσκας ως εισηγητής της Πλειοψηφίας έχει το λόγο.
ΔΗΜΗΤΡΙΟΣ ΝΤΟΥΣΚΑΣ: Κύριοι συνάδελφοι, κατ'αρχήν να με συγχωρήσετε γιατί δεν έχω υπογράψει συμβόλαιο με τη γρίπη και είμαι γριπιασμένος. 
Επειδή σήμερα είναι η παγκόσμια ημέρα της γυναίκας θα ήθελα να ευχηθώ
η δύναμη και το άρωμα της γυναίκας να απλωθεί στην πατρίδα μας και σε
όλον τον κόσμο.
'Ερχομαι στο νομοσχέδιο. 'Οπως είχαμε πει και στην επιτροπή, με το
παρόν σχέδιο νόμου έρχεται προς κύρωση σήμερα στην Εθνική Αντιπροσωπεία ο νέος Κώδικας των Συμβολαιογράφων, ο οποίος συντάχθηκε από τη Νομοπαρασκευαστική Επιτροπή επί των ημερών του Υπουργού Δικαιοσύνης στην αρχή του Αναστάσιου Πεπονή, στη συνέχεια συμπληρώθηκε η επιτροπή από τον Υπουργό Ευάγγελο Βενιζέλο και με το σημερινό Υπουργό, κ. Ευάγγελο Γιαννόπουλο, έγινε ο Κώδικας που συζητήσαμε στην επιτροπή. Αφού
αποσύρθηκε το Δεκέμβρη του 1999, γιατί ο κύριος Υπουργός είχε δεχθεί τότε τις παρατηρήσεις των κομμάτων της Αντιπολίτευσης, σήμερα συζητάμε για τον Κώδικα όπως συζητήθηκε στην επιτροπή το Φεβρουάριο.
Η επιτροπή προέβη σε φραστικές νομοτεχνικές βελτιώσεις και αναμορφώσεις ορισμένων από τις διατάξεις του προηγούμενου σχεδίου νόμου και κατέληξε στην τελική διατύπωση των σχετικών κειμένων, τις οποίες κατέθεσε στο Υπουργείο Δικαιοσύνης μαζί με σχετική αιτιολογική έκθεση στις 30 Δεκεμβρίου.
Με το παρόν σχέδιο νόμου θεσμοθετούνται σημαντικές αλλαγές στον ισχύοντα Κώδικα Συμβολαιογράφων, καθώς και στο συμβολαιογραφικό θεσμό, χρήσιμες για την ασφάλεια των συναλλαγών και την υπηρεσιακή θέση των συμβολαιογράφων. Επιτυγχάνεται η απλούστευση της διαδικασίας σύνταξης των συμβολαιογραφικών πράξεων και η ασφαλέστερη διασφάλιση των συμφερόντων των δικαιοπρακτούντων αφ'ενός και αφ'ετέρου η επιστημονική ανάπτυξη και επαγγελματική βελτίωση των συμβολαιογράφων καθώς και η ηθική εξύψωση και αναβάθμιση του συμβολαιογραφικού λειτουργήματος με την καθιέρωση σεμιναρίων επιμόρφωσης για τους νεοεισερχόμενους και τους παλαιότερους συμβολαιογράφους, την υποχρέωση σύνταξης κανόνων δεοντολογίας, την αυστηροποίηση των πειθαρχικών διατάξεων, τη διασφάλιση διαφάνειας και αντικειμενικότητας στο θεσμό των εισαγωγικών εξετάσεων και οριοθέτηση των κρατικών συμβολαίων.
Τα κυριότερα στοιχεία του Κώδικα είναι τα ακόλουθα: Με το άρθρο 1
προσδιορίζονται τα καθήκοντα του συμβολαιογράφου. Με το άρθρο 3 ρυθμίζεται η περίπτωση αναπλήρωσης του συμβολαιογράφου σε περίπτωση προσωρινής παύσης κατά τρόπο που ανταποκρίνεται στις ανάγκες των συναλλαγών και εκτελείται η ποινή.
Ιδιαίτερη βαρύτητα δόθηκε από την εν λόγω επιτροπή κατά την επεξεργασία και αναθεώρηση του προηγούμενου σχεδίου στο άρθρο 4, που αναφέρεται στην αρμοδιότητα κατά τόπον των συμβολαιογράφων, στο άρθρο 7 για την προστασία των συναλλαγών και το κύρος του συμβολαιογραφικού θεσμού, στο άρθρο 8 που προδιαγράφονται τα στοιχεία, που πρέπει να περιλαμβάνει κάθε συμβολαιογραφικό έγγραφο, στο άρθρο 13 παράγραφος 3, που προσδιορίζει τα δικαιώματα, που εισπράττει ο δημοσιογράφος κατά την έκδοση αντιγράφων για χρήση του δημοσίου, στο άρθρο 21, που αφορά την ηλικία, στο άρθρο 23 που περιλαμβάνει τα κωλύματα διορισμού, στο άρθρο 25 που αναφέρεται στον εισαγωγικό διαγωνισμό των υποψηφίων, στο άρθρο 39 που καθιερώνει σεμινάρια επιμόρφωσης των νεοεισερχόμενων στον κλάδο συμβολαιογράφων, στο άρθρο 43 που προσδιορίζει πειθαρχικά αδικήματα, στα άρθρα 113 έως 125 που αναφέρονται στα κρατικά συμβόλαια, στο άρθρο 110 που ορίζει τη σύνταξη κανόνων συμβολαιογραφικής δεοντολογίας και στο άρθρο 130 που αναφέρεται στην καταστροφή αρχείων των συμβολαιογράφων και σε σειρά άλλων διατάξεων, όπως αναλύονται.
Tο παρόν σχέδιο νόμου στοχεύει στον αποκλεισμό συγκεκαλυμμένων περιπτώσεων συστηματικής απασχόλησης συμβολαιογράφων του λεκανοπεδίου Αττικής, σε άλλες περιφέρειες ειρηνοδικείων διαφορετικές από εκείνων της
έδρας τους, στην είσοδο στον κλάδο ατόμων μεγαλύτερης ηλικίας με κοινωνική πείρα και επαφή με τη νομική πράξη, στην πλήρη διαφάνεια και την αντικειμενικότητα των εισαγωγικών διαγωνισμών, στον αποκλεισμό φαινομένων αθέμιτου ανταγωνισμού και καταστρατήγησης κειμένων διατάξεων, στη δικαιότερη κατανομή των κρατικών συμβολαίων και των συμβολαίων τραπεζών σε όλους τους συμβολαιογράφους.
Ειδικότερα το σχέδιο νόμου διαιρείται σε τέσσερα μέρη. Στο πρώτο
μέρος που αποτελείται από τρία κεφάλαια, περιλαμβάνονται οι διατάξεις που προβλέπουν την οργάνωση και λειτουργία των συμβολαιογράφων, καθώς και οι διατάξεις, που αφορούν την προσωπική γενικά εγκατάσταση των συμβολαιογράφων.
Στο δεύτερο μέρος που αποτελείται από έξι κεφάλαια, περιλαμβάνονται
οι διατάξεις του πειθαρχικού, ουσιαστικού και δικονομικού δικαίου των συμβολαιογράφων.
Στο τρίτο μέρος που αποτελείται από δύο κεφάλαια, περιλαμβάνονται οι διατάξεις, που προβλέπουν τα πρωτοβάθμια και δευτεροβάθμια συλλογικά όργανα των συμβολαιογράφων.
Στο τέταρτο μέρος, που αποτελείται από τέσσερα κεφάλαια, περιλαμβάνονται οι διατάξεις που αφορούν τα κρατικά συμβόλαια, στα οποία περιλαμβάνονται τα τραπεζικά και τα συμβόλαια αυτοκινήτων, η διανομή των δικαιωμάτων από τα συμβόλαια αυτά, οι στρατιωτικοί συμβολαιογράφοι και οι τελικές μεταβατικές διατάξεις.
Για το τέταρτο μέρος και ειδικότερα για το πρώτο κεφάλαιο, που
αναθέτει στα κρατικά συμβόλαια και κατανομή κρατικών συμβολαίων, έχουν διατυπωθεί αντιρρήσεις από μερίδα συμβολαιογράφων, αλλά οι χαρακτηρισμοί για άδικες και αντισυνταγματικές διατάξεις, που δημεύουν επιλεκτικά μεγάλο ποσοστό της συμβολαιογραφικής ύλης, είναι και υπερβολικές και αδικούν τον Κώδικα.
Ο κύριος Υπουργός απέσυρε τον Κώδικα το Δεκέμβρη του 1999 και έκανε
δεκτές όλες σχεδόν τις παρατηρήσεις-τροποποιήσεις των κομμάτων της Αντιπολίτευσης.
Γι' αυτό, κυρίες και κύριοι συνάδελφοι, επειδή το παρόν σχέδιο νόμου υπογραμμίζει την ιδιαιτερότητα του συμβολαιογραφικού λειτουργήματος και είναι ικανό να θεραπεύσει στην πράξη τις αδυναμίες της μέχρι σήμερα ισχύουσας νομοθετικής ρύθμισης και να συμπληρώσει τα κενά της κατά τρόπο, που να ανταποκρίνεται κατά το δυνατόν στις σύγχρονες αντιλήψεις και απαιτήσεις των συναλλαγών και μέσα στα πλαίσια της διαδικασίας της ευρωπαϊκής ολοκλήρωσης, σας καλώ για την ψήφισή του.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Ντούσκα.
Ο κ. Μαρκογιαννάκης έχει το λόγο.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, κύριοι συνάδελφοι, δεν υπάρχει αμφιβολία ότι η νομοθεσία, η οποία προβλέπει τα της λειτουργίας του λειτουργήματος των συμβολαιογράφων, ασφαλώς και έχρηζε εκσυγχρονισμού.  Αυτό άλλωστε ήταν αίτημα και του συμβολαιογραφικού κόσμου ολόκληρου, των συμβολαιογραφικών συλλόγων και μεμονωμένα των συμβολαιογράφων.
Η ταχύτητα των συναλλαγών, η παγκοσμιοποίηση ουσιαστικά της αγοράς, επιβάλλουν τη μεγαλύτερη δυνατή ασφάλεια, η οποία ασφαλώς προσφέρεται από τον λειτουργό συμβολαιογράφο.
Δεν θα μπω στη διαδικασία να κατανομάσω και να αναφέρω τις εργασίες των διαφόρων επιτροπών, οι οποίες ασφαλώς είναι αξιόλογες. Θα επισημάνω μόνο ότι το σχέδιο Κώδικα, το οποίο ήρθε στη Διαρκή Επιτροπή, αν δεν κάνω λάθος, κύριε Υπουργέ, το μήνα Νοέμβριο του 1999, είχε κάποιες ατέλειες, τις οποίες επισημάναμε και οι οποίες στη συνέχεια σχεδόν στο σύνολο τους έγιναν αποδεκτές από τον Υπουργό Δικαιοσύνης και την αναθεωρητική επιτροπή, η οποία επελήφθη του αρχικού σχεδίου, το οποίο ήλθε στη Βουλή. 
Ως εκ τούτου μπορούμε να πούμε ότι παρά τις κάποιες επιφυλάξεις μας
πάνω σε ορισμένα ζητήματα, που πιστεύουμε ότι θα μπορούσαν να ήταν καλύτερες οι ρυθμίσεις, δεχόμαστε πως το σχέδιο νόμου αποτελεί μία πρόοδο. Γίνεται αποδεκτό από τη συντριπτική πλειοψηφία του συμβολαιογραφικού κόσμου και ως εκ τούτου είμαστε και εμείς υποχρεωμένοι να το ψηφίσουμε.
Θέλω, όμως, να επισημάνω προς τον κύριο Υπουργό που παρίσταται, πως παρά το ότι ίσως να μην άλλαζε τίποτα και ίσως οι παρατηρήσεις, οι οποίες εγένοντο από διάφορους συμβολαιογραφικούς συλλόγους με υπομνήματα, τα οποία ήρθαν και προς εσάς και προς εμάς και τα οποία είδαμε στην
επιτροπή, εν τούτοις δεν θα ήταν άσχημο αν στην επιτροπή είχαμε δεχθεί κάποιους φορείς, είχαμε δεχθεί κάποιους συμβολαιογραφικούς συλλόγους προκειμένου να αναπτύξουν θέσεις. Δεν ξέρω, επαναλαμβάνω, αν θα μας έπειθαν. Εν πάση περιπτώσει, όμως, για να μην μένει το παράπονο ότι ο Κώδικας καταρτίστηκε, ψηφίστηκε, χωρίς να έχουν λάβει γνώση και να πάρουν θέση το σύνολο των συμβολαιογράφων της χώρας, όλοι οι συμβολαιογραφικοί σύλλογοι.
Στα θέματα στα οποία εγώ έχω κάποια επιφύλαξη, χωρίς αυτό να αναιρεί την τοποθέτησή μας προηγουμένως ότι ψηφίζουμε το σχέδιο νόμου, είναι όσον αφορά τις επιθεωρήσεις.
Κύριε Πρόεδρε, κύριοι συνάδελφοι, μέχρι σήμερα -και συνεχίζεται η ίδια ρύθμιση από τον Κώδικα τον οποίο ψηφίζουμε- την επιθεώρηση στους συμβολαιογράφους την κάνουν εισαγγελικοί λειτουργοί. Επειδή έχω περάσει από το Σώμα, μπορω να σας διαβεβαιώσω ότι δεν είναι ο εισαγγελικός λειτουργός πάντοτε ο καταλληλότερος γι' αυτήν την έρευνα κυρίως όχι γιατί δεν θέλει, αλλά επειδή εντρυφεί σε ένα αντικείμενο, που είναι τελείως διαφορετικό από εκείνο το οποίο έχει ο συμβολαιογράφος και έχω την άποψη ότι ειδικά εξεζητημένες περιπτώσεις και παραβάσεις, οι οποίες γίνονται, δεν νομίζω ότι είναι εύκολο να τις εντοπίσει.
Θα έλεγα, λοιπόν, ότι θα ήταν προτιμότερο η επιθεώρηση των συμβολαιογράφων να γίνεται από συμβολαιογράφους, οι οποίοι θα ορίζονται από τον οικείο συμβολαιογραφικό σύλλογο ή έστω από δικαστικό λειτουργό της καθημένης. Εν πάση περιπτώσει συνεχίζεται το ίδιο καθεστώς. Στο μέλλον ίσως πρέπει να το δούμε.
'Ενα δεύτερο θέμα για το οποίο έχουμε επιφύλαξη είναι τα λεγόμενα
κρατικά συμβόλαια. Είναι τόσο διευρυμένος ο όρος και τόσο μεγάλη η περιπτωσιολογία, η οποία αναφέρεται στο σχετικό άρθρο, που νομίζω ότι καταλαμβάνει ένα μέγιστο μέρος της συμβολαιογραφικής ύλης. Το σημαντικότερο δε, είναι ότι μπορεί να χαρακτηριστεί ως κρατικό συμβόλαιο και εκείνο στο οποίο υπάρχει έμμεση οσμή συμμετοχής του ευρύτερου δημόσιου τομέα.
Είναι ακραίες αυτές οι περιπτώσεις. 'Ομως και αυτό το συμβόλαιο χαρακτηρίζεται κρατικό και μπαίνει στη διαδικασία, η οποία προβλέπεται από τα άρθρα.
'Οσον αφορά την τροπολογία που καταθέσατε ως μεταβατική διάταξη είχε συζητηθεί και μας την είχε επισημάνει ο Συμβολαιογραφικός Σύλλογος Αθηνών. 'Ηταν ένα πρόβλημα στο οποίο δίνεται μία λύση, που και εμείς αποδεχόμαστε και την είχαμε υιοθετήσει ως ορθή και καλώς συμπεριλαμβάνεται ως μεταβατική διάταξη στον Κώδικα.
Συνελόντι ειπείν, που λέγαμε και παλαιότερα, ψηφίζουμε τον Κώδικα
παρά τις όποιες επιφυλάξεις που ανέφερα προηγουμένως.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Μαρκογιαννάκη. Ο κ. Κανταρτζής έχει το λόγο.
ΑΧΙΛΛΕΥΣ ΚΑΝΤΑΡΤΖΗΣ: Είναι γεγονός ότι με τον Κώδικα των Συμβολαιογράφων γίνονται ορισμένα βήματα προς τη σωστή κατεύθυνση, επιλύονται ορισμένα ζητήματα, που κατά καιρούς είχαν επισημανθεί, ζητήματα, τα οποία έχουν για παράδειγμα σχέση με τη σύνταξη των συμβολαίων, την καταχώριση των ερωτήσεων και απαντήσεων σε περιπτώσεις άλλαλων, κωφών και άλλων ατόμων.
Επίσης, είναι θετικό το βήμα, το οποίο γίνεται με την καθιέρωση των διατάξεων για την κατανομή των λεγόμενων κρατικών συμβολαίων. Ακόμη και κάποια άλλα επιμέρους βήματα στα οποία δεν θα αναφερθώ λεπτομερώς, αφού δεν υπάρχει άλλωστε και ο ανάλογος χρόνος.
Θετική είναι και η διάταξη, η οποία προβλέπει το δικαίωμα και την υποχρέωση του συμβολαιογράφου να διατηρεί ένα μόνο συμβολαιογραφικό γραφείο. Είναι γεγονός ότι πρέπει να δοθεί μία λύση στις εκκρεμότητες που υπήρχαν και από την άποψη αυτή συμφωνούμε με την τροπολογία του Υπουργού, η οποία κατατέθηκε σαν άρθρο δεύτερο.
Παρά όμως τα θετικά βήματα, τα οποία γίνονται στον Κώδικα των Συμβολαιογράφων, θα πρέπει να πούμε ότι σε ένα μεγάλο βαθμό τα βήματα αυτά είτε είναι ημιτελή είτε αφήνουν ανοικτές πόρτες για πολλαπλές ερμηνείες, όσον αφορά διατάξεις που κανείς ίσως να μην επιδοκίμαζε.
Για να είμαστε πιο συγκεκριμένοι, όσον αφορά το θέμα του διορισμού των συμβολαιογράφων, ενώ γίνεται δήθεν μία προσπάθεια να καθιερωθούν αντικειμενικά κριτήρια με τον πανελλήνιο διαγωνισμό, στην πράξη το βήμα το οποίο γίνεται στη συνέχεια ακυρώνεται. Είναι γνωστό ότι μέσα από τις
διατάξεις του Κώδικα περί Συμβολαιογράφων, ακολουθεί το δεύτερο στάδιο των εξετάσεων, η προφορική δοκιμασία, που είναι μία μέθοδος, η οποία μπορεί να ανατρέψει αποτελέσματα, η οποία μπορεί να οδηγήσει στην τακτοποίηση των εκάστοτε "ημετέρων".
Εάν η Κυβέρνηση ήθελε πραγματικά να καθιερώσει αντικειμενικά
κριτήρια, θα έπρεπε να περιοριστεί στις γραπτές εξετάσεις με την κάλυψη των ονομάτων όπως προβλέπεται, όχι όμως και στις προφορικές εξετάσεις, οι οποίες αφήνουν ανοικτές πόρτες για ανατροπή των αποτελεσμάτων.
Το δεύτερο θέμα αφορά τη λειτουργία των πειθαρχικών συμβουλίων. Ενώ
γίνεται σωστά η εκτίμηση ότι δεν υπάρχει περιορισμός από το Σύνταγμα, προβλέπεται η συμμετοχή συμβολαιογράφου, στην πράξη όμως και πάλι δεν έχουμε ριζική αλλαγή, αφού η συμμετοχή του συμβολαιογράφου περιορίζεται σε μειοψηφία.
Κατά τη γνώμη μας, από τη στιγμή που δεν υπάρχει συνταγματικό
κώλυμα, θα έπρεπε το Πειθαρχικό Συμβούλιο να αποτελείται κατά πλειοψηφία από συμβολαιογράφους.
Υπάρχουν διατάξεις, οι  οποίες αναφέρονται στα πειθαρχικά αδικήματα. Υπάρχει μια ασαφής διάταξη, η οποία δίνει τη δυνατότητα πολλαπλών ερμηνειών. Μπορεί να οδηγήσει κάτω από συγκεκριμένες συνθήκες σε ένα αυταρχικό καθεστώς. Συγκεκριμένα τι εννοώ:
Στο άρθρο 43 παράγραφος 2 εδάφιο δ' υπάρχει μία διάταξη που λέει ότι αποτελεί πειθαρχικό αδίκημα κάθε υπαίτια συμπεριφορά, ασυμβίβαστη με την ιδιότητα του συμβολαιογράφου, η οποία καταφανώς πλήττει το κύρος του ή θίγει το γόητρο του σώματος. Το ερώτημα είναι: Ποιος κρίνει και με ποια κριτήρια ποια συμπεριφορά είναι αυτή που πλήττει το κύρος και το γόητρο του σώματος; Από τη στιγμή που υπάρχουν σε άλλες διατάξεις αναφορές τι αποτελούν πειθαρχικά αδικήματα ή παραβίαση νόμων υποχρεώσεων κλπ. Αυτή η διάταξη τι αντικείμενο έχει; Είναι φανερό ότι κάτω από συγκεκριμένες συνθήκες σε περιόδους όξυνσης μπορεί να χρησιμοποιηθεί ως δαμόκλειος σπάθη για την δίωξη των μη αρεστών, για τη δίωξη ανθρώπων, οι οποίοι για διάφορους λόγους έχουν διαφωνία με τις επικρατούσες απόψεις ή προβάλλουν αντιστάσεις.
Τα όσα αναφέρονται στο ίδιο άρθρο ότι δήθεν η συνδικαλιστική δράση δεν μπορεί να αποτελεί λόγο για πειθαρχική δίωξη, δεν απαλύνει σε τίποτα το αυταρχικό θα έλεγα περιεχόμενο της παραπάνω διάταξης, στην οποία αναφερθήκαμε.
Υπάρχει ακόμα ένα μεγάλο ζήτημα σχετικά με την ανάδειξη των διοικητικών συμβουλίων. Παραπέμπεται σε προεδρικά διατάγματα, τα οποία μπορεί να προβλέπουν οτιδήποτε θέλει να προωθήσει η Κυβέρνηση.
Κατ' επανάλειψη έχουμε πει μέσα και έξω από τη Βουλή ότι το μόνο εκλογικό σύστημα, το οποίο είναι δίκαιο είναι η απλή αναλογική. Τέτοιο εκλογικό σύστημα θα έπρεπε να προέβλεπε ο Κώδικας Συμβολαιογράφων και όχι να αφήνεται το ζήτημα στα προεδρικά διατάγματα.
Με τις παρατηρήσεις αυτές, παρά το γεγονός ότι γίνονται ορισμένα
θετικα βήματα στον Κώδικα Συμβολαιογράφων, εμείς δηλώνουμε ότι δεν μπορούμε να τον ψηφίσουμε.
Επαναλαμβάνω ότι η τροπολογία μας βρίσκει σύμφωνους. Επιτέλους θα έπρεπε να δοθούν λύσεις. Δεν ξέρω, κύριε Υπουργέ, αν πρέπει να προστεθεί και διάταξη, η οποία να σταματά ποινική δίωξη που μπορεί να έχει ασκηθεί σε βάρος των ειρηνοδικών, οι οποίοι αναφέρονται στην τροπολογία.
Πιστεύω ότι είναι αναγκαία μια τέτοια συμπλήρωση, γιατί υπάρχουν
τέτοιου είδους εκκρεμότητες.
Με την ευκαιρία να αναφερθώ και σε δύο τροπολογίες που έχουμε
καταθέσει. Η πρώτη τροπολογία αφορά την παράταση του πίνακα των επιτυχόντων στο διαγωνισμό των ειρηνοδικών. Είναι γνωστό ότι ένα μεγάλο μέρος έχει απορροφηθεί, αλλά υπαρχουν κενά. Οι ανάγκες στην ταχεία απονομή της δικαιοσύνης είναι μεγάλες. Πρέπει να καλυφθούν τα κενά. 
Πιστεύουμε ότι είναι επιβεβλημένη η παράταση του πίνακα- η ισχύς του
οποίου  έληξε το Δεκέμβριο του 1999- μέχρι την εξάντλησή του, μια και αναφερόμαστε σε επιτυχόντες του διαγωνισμού. Δεν μιλάμε δηλαδή για αποτυχόντες. Μιλάμε για τους επιτυχόντες. Να παραταθεί η ισχύς του πίνακα έτσι ώστε να καλυφθούν όλα τα κενά από τους επιτυχόντες του διαγωνισμού. 
ΠΡΟΕΔΡΕΥΩΝ (Παναγιώτης Σγουρίδης): Αυτή είναι η τροπολογία με γενικό
αριθμό 3756 και ειδικό 195;
ΑΧΙΛΛΕΥΣ ΚΑΝΤΑΡΤΖΗΣ: Ναι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Το λέω για να σημειώσω ότι τη
συζητάτε.
ΑΧΙΛΛΕΥΣ ΚΑΝΤΑΡΤΖΗΣ: Η δεύτερη τροπολογία είναι με γενικό αριθμό 3757 και ειδικό 196.
Αναφέρεται στο θέμα των ποινικών διώξεων σε βάρος των αγροτών οι οποίοι είχαν συμμετάσχει σε αγροτικές κινητοποιήσεις. Το θέμα το έχουμε συζητήσει επανειλημμένα μέσα σ'αυτήν την Αίθουσα.
Βεβαίως, είναι γνωστό ότι ψηφίστηκε εκείνη η διάταξη από τη Βουλή, η οποία ρύθμιζε το θέμα της ειδικής παραγραφής. Είναι γνωστό ότι η διάταξη εκείνη, είχε μια περιορισμένη εφαρμογή. Το πρώτο ήταν ότι αφορούσε τις διώξεις μέχρι το 1997. Δεν κάλυπτε δηλαδή τους αγρότες οι οποίοι σέρνονται στα δικαστήρια για τη συμμετοχή τους στις κινητοποιήσεις στο επόμενο διάστημα.
Το δεύτερο τώρα. Είναι γνωστό το πρόβλημα το οποίο δημιουργήθηκε από τη στάση ορισμένων δικαστηρίων. Ενώ σε αρκετά δικαστήρια βάσει της διάταξης του άρθρου 25 του ν. 2721/99 κηρύσσεται η παύση της ποινικής δίωξης, σε ορισμένα άλλα δικαστήρια, συνεχίζεται η διαδικασία, θεωρώντας τη διάταξη της ειδικής παραγραφής, αντισυνταγματική. Είναι άλλωστε η τροπολογία την οποία έχουν καταθέσει ο κ. Κατσαρός με τον κ. Ζαφειρόπουλο.
Νομίζω ότι εδώ που έφτασαν τα πράγματα, πρέπει η Κυβέρνηση να
αναλάβει τις ευθύνες της. 'Εχει συζητηθεί αρκετές φορές μέσα σ'αυτήν την Αίθουσα. Από καιρό ο κύριος Υπουργός είχε δεσμευθεί ότι θα μελετήσει το ζήτημα και θα φέρει το θέμα στη Βουλή. 'Ετσι τουλάχιστον είχε απαντήσει σε ερωτήσεις, μετά από καταδικαστικές αποφάσεις που επιβλήθηκαν σε βάρος των αγροτών. Υπάρχουν τρόποι.
'Εχει κατατεθεί αυτή η τροπολογία την οποία αναφέραμε και η οποία
δίνει την ερμηνευτική διάταξη ότι πρόκειται περί ειδικής παραγραφής. Πέρα όμως απ'αυτό, υπάρχουν πολλοί τρόποι εάν πραγματικά η Κυβέρνηση θέλει να βάλει τέλος σ'αυτό το απαράδεκτο καθεστώς των διώξεων, που έρχεται να καταπνίξει συνδικαλιστικές ελευθερίες, που έρχεται να οδηγήσει στα δικαστήρια ανθρώπους οι οποίοι αγωνίστηκαν για τη ζωή τους. Θα μπορούσε για παράδειγμα να μπει διάταξη η οποία θα προέβλεπε την απόδοση των ποσών τα οποία υποχρεώθηκαν να καταβάλουν οι αγρότες, όσοι καταδικάστηκαν με τελεσίδικες αποφάσεις για την εξαγορά της ποινής και τις δικαστικές δαπάνες. Κανένα πρόβλημα αντισυνταγματικότητας δεν έχετε στην περίπτωση αυτή.
'Ετσι, μπορείτε να παρακάμψετε τα οποιαδήποτε προσκόμματα παρεμβάλονται από ορισμένους δικαστές. Θα μπορούσατε ακόμα να συμπληρώσετε την υφιστάμενη διάταξη με διατάξεις που αφορούν το ποινικό μητρώο, ότι οι ποινές οι οποίες επιβάλλονται στους αγρότες αυτούς, δεν θα συνυπολογίζονται στις ποινές εκείνες οι οποίες λαμβάνονται υπόψη όσον αφορά την παροχή των ευεργετικών διατάξεων, αναστολή, εκτέλεση, εξαγορά των ποινών κ.ο.κ.
Υπάρχουν συνεπώς τρόποι, εάν η Κυβέρνηση θέλει να δώσει πραγματικά
λύση. Και πρέπει έστω και τώρα, έστω και την τελευταία στιγμή, να αναλάβει τις ευθύνες της, να δώσει λύση στο πρόβλημα, διαφορετικά θυμίζει την ιστορία που λέει "νύφη που δεν θέλει να ζυμώσει, σαράντα μέρες κοσκινάει". Αυτό ας το καταλάβει η Κυβέρνηση.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κανταρτζή.
Ο κ.Αράπης έχει το λόγο.
Κύριε Αράπη, ομιλείτε και επί της τροπολογίας, το άρθρο δεύτερο. 
ΙΩΑΝΝΗΣ ΑΡΑΠΗΣ: Κύριε Πρόεδρε, το παρόν σχέδιο νόμου του Κώδικα
Συμβολαιογράφων, επειδή επιφέρει σημαντικές αλλαγές στο  συμβολαιογραφικό θεσμό, χρήσιμες για την ασφάλεια των συναλλαγών και σε πολλές περιπτώσεις απλουστεύει τις διαδικασίες σύνταξης των συμβολαιογραφικών εγγράφων και αναβαθμίζει κατά κάποιο τρόπο τους συμβολαιογράφους, εμείς ψηφίζουμε τον Κώδικα Συμβολαιογράφων και επίσης, ψηφίζουμε και την τροπολογία. 
ΠΡΟΕΔΡΕΥΩΝ (Παναγιώτης Σγουρίδης): Επί της τροπολογίας συμφωνείτε,
κύριε Αράπη;
ΙΩΑΝΝΗΣ ΑΡΑΠΗΣ: Επί της τροπολογίας, συμφωνώ με τον κ.Ζαφειρόπουλο.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Ο κύριος Υπουργός έχει το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν πρόκειται, κύριε Πρόεδρε, να μπω στα θέματα των παρατηρήσεων που οι συνάδελφοι έθεσαν. 
Χρειάστηκε και να συγκροτηθεί και να επανέλθει η επιτροπή εκείνη στις
παρατηρήσεις που τέθηκαν ενώπιον του Σώματος κατά τη διάρκεια ή κατά τη
διαδικασία εκείνη των συζητήσεων στη  Διαρκή Κοινοβουλευτική Επιτροπή. Βελτιώθηκε ο Κώδικας, δέχθηκε η Επιτροπή σχεδόν όλες τις
παρατηρήσεις. Συνεπώς  στο κείμενο του νομοσχεδίου δεν έχω να πω τίποτε.  Θα απαντήσω μόνο στις παρατηρήσεις του κ. Κανταρτζή όσον αφορά την τροπολογία που τέθηκε και από Βουλευτές του ΚΚΕ αλλά και από τον κ.Κατσαρό, όπως και από άλλους συναδέλφους.
Εγώ είπα  να τη δεχθούμε όπως είναι. Αλλά από τη νομική  υπηρεσία, η οποία είναι γύρω από μας, και από τη δική μου, και από του Πρωθυπουργού και από τους άλλους, θεωρήθηκε ότι αδυνατίζουμε τη διάταξη εκείνη της ειδικής παραγραφής, για να θεραπεύσουμε μία αντινομία, την οποία έχω χαρακτηρίσει και παλιότερα, ορισμένων μελών του Αρείου Πάγου, που θέλουν να λένε ότι η τροπολογία αυτή υποκρύπτει αμνηστία, έχουν λάθος μέγα.  'Εχουν λάθος μέγα, το διακηρύξαμε, το είπαμε. Δεκαπέντε τέτοιες ειδικές παραγραφές είναι πριν από τη  δικτατορία, άλλες δεκαπέντε είναι κατά και μετά τη δικτατορία, ήτοι τριάντα τον αριθμό, πανομοιότυπες, με τις οποίες ειδικές παραγραφές, παραγράφησαν αδικήματα και δεν εγεννήθη θέμα. Και υπήρχε κάποια συζήτηση στον 'Αρειο Πάγο και με ομόφωνη απόφαση του Αρείου Πάγου είπε εκείνη η Ολομέλεια -δεν έχω την απόφαση, αλλά την έχω αναφέρει και άλλη φορά- όπου είχε τεθεί το ίδιο θέμα, ότι πρόκειται περί ειδικής παραγραφής και όχι περί υποπτευόμενης αμνηστίας. Συνεπώς, αν σήμερα έρθει η Βουλή και πει ότι ερμηνεύουμε κατ' αυτόν τον τρόπο τη διάταξη αυτή, σημαίνει ότι προσβάλλουμε την ίδια τη Βουλή, η οποία έλαβε μία σαφή οριστική και νομική πέρα για πέρα θέση και δεν μένει παρά εκείνοι οι δικαστές να εφαρμόσουν την απόφαση της Βουλής, της απόφαση του Σώματος.  Νομοθετεί η Βουλή  όχι οι δικαστές. 'Εχω έρθει σε σύγκρουση σε νομικά θέματα με ορισμένη μερίδα του Αρείου Πάγου. Επιμένω και εδώ να πω ότι έχουν λάθος. Και το πρόβλημα που δημιουργείται, κύριε Κανταρτζή, δεν
είναι πρόβλημα που δεν θέλει η Κυβέρνηση. Η Κυβέρνηση καθαρά και ξάστερα πήρε θέση, αν θέλει η Κυβέρνηση να κάνει τούτο ή εκείνο. Και για εκείνες μεν τις καταδίκες, που δημιούργησαν, όπως προτείνατε, οικονομικά βάρη αδίκως καταδικασθέντων, αυτή η περίπτωση θα αντιμετωπιστεί  είτε να πάρουν πίσω τα λεφτά είτε να διαγραφούν από το ποινικό μητρώο εκείνες οι άδικες καταδικαστικές αποφάσεις, ύστερα από μία -δεν διστάζω να πωστραβή νομική αντίληψη. 'Εχω μιλήσει απ'αυτήν την 'Εδρα στη Βουλή για ειδικές παραγραφές όντας Βουλευτής ή Υπουργός, όταν δημιουργείται ένα θέμα και το θέμα αυτό δημιουργεί κοινωνικό πρόβλημα, επειδή είναι πολλοί οι καταδικασθέντες. Βέβαια, εγώ δεν θα συμφωνήσω ότι εμείς διώξαμε τους συνδικαλιστικούς αγώνες. 'Ηταν μία παράβαση του Ποινικού Κώδικα, 291, 292, 293 περί παρακώλυσης συγκοινωνιών. Κάποτε κόπηκε η Ελλάδα στη μέση, κάποτε είχαμε φασαρίες. Δεν είναι αυτές συνδικαλιστικές εκφράσεις και εκδηλώσεις και δεν είναι απεργία, για να πούμε, των αγροτών. 'Εχουν δικαίωμα να κάνουν απεργία έχουν μόνο οι μισθωτοί και όχι αυτοί που έχουν τη δική τους ατομική περιουσία, την οποία εκμεταλλεύονται για να ζήσουν οι ίδιοι και οι οικογένειές τους. 'Αλλο το ένα, άλλο το άλλο.
Από τη στιγμή που η απόφαση της Βουλής με εισήγηση όλων των πτερύγων και με ομόφωνη γνώμη της Κυβέρνησης βγήκε προς τα έξω ως απόφαση του Κοινοβουλίου, τελείωσε το θέμα. Για τα άλλα, ό,τι παρενέργειες έγιναν, φθάσαμε να λέμε "τι θα γίνει με τις αστικές αποζημιώσεις, που  κατέθεσαν κάποιες επιχειρήσεις μεταφορέων κλπ"; Είπα "αυτά δεν ισχύουν, δεν μπορούν να δικαστούν και αν φθάσουν στο δικαστήριο, δεν θα συζητηθούν, κι αν συζητηθούν, θα απορριφθούν οι αγωγές, διότι εδράζονται επί αδικήματος. Διότι έγινε παράβαση του 291, του 292, του 293 του Ποινικού Κώδικα, εκείθεν εδημιούργηθη η αιτία της αποζημίωσης. 'Οταν το αδίκημα παραγράφεται και δεν υπάρχει, δεν υπάρχει και αποζημίωση. Και έτσι
έγινε, και γι'αυτό κανένας δεν κίνησε τη διαδικασία δίκης.
Κύριε Πρόεδρε, άλλες τροπολογίες δεν θα μπορέσω να κάνω δεκτές. Θα δεχθώ μόνο την τροπολογία η οποία επιλύει τα θέματα των μεταθέσεων των συμβολαιογράφων. Αυτήν την φτιάξαμε, τη διορθώσαμε. Υπήρξε ένα παράπονο.  'Ισως υπήρξε και παράλειψη της επιτροπής, η οποία επεξεργάστηκε το θέμα.  Αν προκύψει κάποιο ζήτημα το οποίο δεν επιλύεται  ή θα δημιουργηθεί με αυτόν το  νόμο, εδώ είμαστε. Η Βουλή θα το θεραπεύσει, αν χρειαστεί.
Σας παρακαλώ λοιπόν να τελειώνουμε. 'Ολοι βιαζόμαστε. Να ψηφίσουμε αυτόν τον Κώδικα και να ευχαριστήσω τους συναδέλφους για τη  συνηγορία τους υπέρ αυτού.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ζαφειρόπουλος έχει το λόγο. ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Πράγματι, αυτός ο Κώδικας ήλθε μετά την
απόσυρση που έκανε ο κύριος Υπουργός στη Διαρκή Επιτροπή, διότι μέσα από εκεί ανεδεικνύετο κάποιος καισαροπαπισμός όλων των διατάξεων αυτού του Κώδικα. Τώρα, γιατί φτάσαμε μέχρι αυτού του σημείου σε  μια χώρα στην οποία λέμε ότι υπάρχει δημοκρατία, με τη δικαιοσύνη κορωνίδα της, που πρέπει να αποτυπώνεται και δημόσια στην έκφραση των νομοσχεδίων, αυτό είναι άλλο θέμα, που δεν αφορά μόνο το Υπουργείο Δικαιοσύνης  ή το Συμβολαιογραφικό Σύλλογο.
Εκείνο το οποίο έγινε, ήταν ότι μετά απ' όλες τις παρατηρήσεις που έγιναν, επανήλθε στη Νομοπαρασκευαστική Επιτροπή και διορθώθηκαν πάρα πολλά πράγματα. 'Αφησαν όμως άκριτες τις προτάσεις που είχαμε κάνει για τα άρθρα 113 και 120.
Για πρώτη φορά στην ιστορία της ελληνικής δημοκρατίας δημεύεται η εργασία κατά κυριολεξία. 'Ολες οι εργασίες μπορούν να έχουν κάποιους που παρέχουν οικειοθελώς την εργασία τους όπως παραδείγματος χάρη η έμμισθη εντολή του δικηγόρου  ή η παροχή υπηρεσιών του δικηγόρου με έμμισθη ικανοποίηση  ή των γιατρών του Ε.Σ.Υ. Αυτοί προσχωρούν μόνοι τους με τη βούλησή τους σε αυτήν τη διάθεση της εργασίας. Αυτό δεν είναι δήμευση. Εδώ για πρώτη φορά στα κρατικά συμβόλαια γίνεται αυτό. Πρέπει να το δουν αυτό οι κύριοι συμβολαιογράφοι.  Μία των ημερών δεν θα υπάρχουν, θα καταργηθεί  η  τάξη τους, όπως έγινε και στην Αγγλία. Θα γίνονται με ιδιωτικά συμφωνητικά.
'Ηδη η Κυβέρνηση κατήρτισε σύμβαση στο Λονδίνο, με την οποία μεταβιβάστηκε όλη η περιουσία της "SOFTEX" με ιδιωτικό συμφωνητικό και όχι με δημόσιο συμβολαιογραφικό έγγραφο. Αν θυμάμαι καλά ήταν η κ.  Διαμαντοπούλου αρμοδία Υφυπουργός. Ας τα δουν αυτά οι κύριοι συμβολαιογράφοι και ο πρόεδρός τους, αν θέλουν να προστατεύσουν τα δικαιώματά τους.
Το λέω αυτό διότι εδώ μέσα κατά κυριολεξία δημεύεται ο κόπος του συμβολαιογράφου. Δημιουργούνται δύο κατηγορίες συμβολαιογράφων. Κατ' αρχήν οι συμβολαιογράφοι που δεν παίρνουν κρατικά συμβόλαια, διότι έχουν εργολαβικά ή προσύμφωνα ή αγοραπωλητήρια συμβόλαια ιδιωτών. Εκεί δεν παρακρατείται κανένα ποσοστό για το διανεμητικό λογαριασμό. Κρατείται όμως ποσοστό από τη δημευμένη πνευματική ιδιοκτησία και εργασία των συμβολαιογράφων. Εκεί δημεύεται το ποσοστό και γίνεται διανομή. Και το πιο παράξενο απ' όλα είναι ότι παίρνουν και οι συμβολαιογράφοι που δεν καταβάλλουν ποσοστά και οι συμβολαιογράφοι που ασχολούνται με τα δημόσια συμβόλαια.
Στο Δικηγορικό Σύλλογο έχουμε διανεμητικό λογαριασμό, αλλά δεν γίνεται καμία διάκριση. Δεν αντιλαμβάνομαι γιατί γίνεται διάκριση εδώ, όταν η Νομοπαρασκευαστική Επιτροπή αποτελείται από εγκρίτους δικαστές, καθηγητές πανεπιστημίων και συμβολαιογράφους. Δεν βλέπουν τον άδικο χαρακτήρα αυτής της πράξεως;
Βεβαίως θα μου πείτε ότι ένας Κώδικας Συμβολαιογράφων την επομένη της 9ης Απριλίου μπορεί να τροποποιηθεί με άλλη διάταξη σε νομοσχέδιο του Υπουργείου Δικαιοσύνης ή αλλού, για να αποκατασταθεί η αδικία που πρέπει να αποκατασταθεί. Αυτά προς πάσα κατεύθυνση.
Δεύτερον, για την τροπολογία του Υπουργού της Δικαιοσύνης, δεν έχουμε καμία αντίρρηση, νομίζω είναι η 3655 που κατέθεσε ο κύριος Υπουργός.  Επί της τροπολογίας 3611 και επ'αυτής που έχει καταθέσει το ΚΚΕ διά του κ. Κανταρτζή καθώς και η δική μου και του κ. Κατσαρού, που όπως είπε ο κύριος Υπουργός την υπογράφουν και άλλοι Βουλευτές, είμαι εγώ που την υπογράφω, είμαι επώνυμος και ο καθένας με τον κόπο του σε αυτήν τη  χώρα γίνεται επώνυμος.
Ο κύριος Πρωθυπουργός προ δεκαπέντε ημερών πήγε στους αγρότες και τους υποσχέθηκε αυτά που τους είχε στερήσει η Κυβέρνηση τόσα χρόνια. Για όλα 0αυτά οι αγρότες είχαν κλείσει τους δρόμους.
Πάντως το πιο παράξενο ήταν ότι ο εισαγγελέας Λαρίσης άσκησε ποινικές διώξεις όχι κατά των αγροτών -θυμάστε τις περιπτώσεις με το ξεφούσκωμα των ελαστικών και άλλα συναφή- αλλά και κατά της Συντονιστικής Επιτροπής αυτών. Είναι κατηγορούμενοι έξι χιλιάδες αγρότες, στις χίλιες δίκες είναι κατηγορούμενη και η Συντονιστική Επιτροπή.
'Οταν με τον κ. Κατσαρό επισκεφθήκαμε τον κύριο εισαγγελέα της
Λαρίσης για να τον ρωτήσουμε γιατί αυτή η μεταχείριση να στερεί έτσι το δικαίωμα του καθενός ελεύθερα να αγωνίζεται για εκείνα που του στερούν δεν πήραμε απάντηση.
Και όταν κατά το παρελθόν καταθέταμε τροπολογίες για να θεραπευθεί
αυτό, ούτε ο Υπουργός Δικαιοσύνης τις δεχόταν  ούτε ο τότε Υπουργός Γεωργίας κ. Τζουμάκας. Πάντως λεγόταν ότι υπήρχε διένεξη μεταξύ Αρείου Πάγου και Υπουργείου Δικαιοσύνης.
Και πρέπει να πω εδώ ότι πριν ψηφιστεί ο ν. 2711, αν δεν κάνω λάθος, το άρθρο 25, η διοικητική ολομέλεια του Αρείου Πάγου πλην τριών αρεοπαγιτών είπαν ότι ήταν αντισυνταγματική η διάταξη. Η διάταξη αυτή ψηφίστηκε. 'Εχουμε το φαινόμενο όμως να παρεμβαίνει με μία απόφαση της Διοικητικής Ολομέλειας η δικαιοσύνη στα καθήκοντα της λαϊκής κυριαρχίας, 
της Βουλής πως να νομοθετήσει. Είναι δικαίωμα της Βουλής να νομοθετεί.    Υποχρέωση των δικαστηρίων είναι να ελέγχουν τη  συνταγματικότητα του νόμου. Πριν γίνει αυτός ο έλεγχος ήλθαν πολλοί και μας είπαν ότι αυτό που κάνετε είναι αντισυνταγματικό. 'Ετσι άλλα δικαστήρια απήλλασσαν τους κατηγορουμένους βάσει της διατάξεως του άρθρου 25, άλλα τους καταδίκαζαν. Συνέβη και άλλο παράξενο. Ο ίδιος ο κύριος εισαγγελέας του Εφετείου Θεσσαλονίκης ο οποίος είχε προτείνει στη συγκεκριμένη δίκη την απαλλαγή των κατηγορουμένων, την επομένη δεν ξέρω πως άσκησε αναίρεση υπέρ του νόμου για να κηρύξει ο 'Αρειος Πάγος αντισυνταγματική τη διάταξη διά του ποινικού τμήματος και να ισχύσουν οι ποινές οι οποίες είχαν επιβληθεί. 
'Οταν, λοιπόν, καταθέσαμε αυτήν την τροπολογία στο νομοσχέδιο του
Υπουργείου Γεωργίας, είπαμε στον κ. Ανωμερίτη, που ήταν τότε Υπουργός, να συνεννοηθεί με τον Υπουργό Δικαιοσύνης, να περάσουμε αυτήν την
τροπολογία, δηλαδή να ερμηνεύσουμε αυθεντικά τη διάταξη του άρθρου 25, βάσει του άρθρου 77 του Συντάγματος, παρ. 1, που έχουμε το δικαίωμα να το κάνουμε. Διότι πώς αλλιώς θα θωρακίσουμε τους αγρότες; Είναι βέβαιο ότι
οι αγρότες θα καταδικαστούν. 'Ηδη εκκρεμούν, οι δίκες.
Εγώ ήμουν ο παραστάτης όλων των αγροτών στον 'Αρειο Πάγο, όπου
σταμάτησα τη διαδικασία, ζήτησα την αναβολή των υποθέσεων. Μάλιστα, δεν ήθελαν να μου δώσουν αναβολή, αλλά τους είπα ότι υπάρχει ένσταση εξαιρέσεως όλου του Αρείου Πάγου, πλην τριών δικαστών. Οι τρεις αυτοί αρεοπαγίτες δεν μπορούσαν να κάνουν σύνθεση τμήματος, έπρεπε να έχουμε και άλλους δύο. Και βρέθηκε η φόρμουλα να αναβληθούν οι υποθέσεις, να γίνουν προαγωγές καινούριων αρεοπαγιτών, να πάνε στα δύο αρμόδια ποινικά τμήματα -γιατί, όπως ξέρετε, βάσει του Οργανισμού των δικαστηρίων δεν μπορεί να πάρει αρεοπαγίτες από πολιτικό τμήμα για να κάνει σύνθεση ποινικού, αλλά πρέπει να είναι σε  ένα από τα δύο ποινικά τμήματα- και εφόσον γίνει αυτό, τον Οκτώβριο να γίνουν οι δίκες αυτές.
Τι θα πει ο 'Αρειος Πάγος, κύριε Υπουργέ; Θα πει αυτά που είπατε
εσείς; Δεν θα πω τη λέξη, μας "γράφουν" όλους μας, αλλά θα κάνουν
βεβαίως και την κρίση τη δική τους. 'Ετσι λέει η δικαιοσύνη κι έτσι την προστατεύουμε μάλιστα, για να έχει ανεξάρτητη δική της κρίση.
Τι θα πει λοιπόν ο 'Αρειος Πάγος; Θα πει ότι είναι αντισυνταγματική η διάταξη. Θα επιμένει στην απόφαση την προηγούμενη και θα πει ότι υποκρύπτεται αμνηστία, ενώ δεν υποκρύπτεται αμνηστία.
Η αιτιολογία δε του Αρείου Πάγου είναι ότι δεν ορίζει χρόνο. Ο χρόνος είναι από τη δημοσίευση. Ο χρόνος είναι ευθύς, αμέσως, βραχύς ή μακρύς. Τι θα πει ότι δεν ορίζει χρόνο; Υπάρχει χρόνος παραγραφής. Από τότε που δημοσιεύεται, παραγράφονται τα αδικήματα.
Επομένως νομίζω ότι αυτό πρέπει να το δει η Κυβέρνηση. Και εσείς, κύριε Υπουργέ, να δεχθείτε απόψε και τη δική μας τροπολογία και του
κ. Κανταρτζή! Διότι άλλως κινδυνεύουν. Και τα μέτρα τα οποία εξαγγείλατε διά του στόματος του κύριου Πρωθυπουργού, που είναι η μετάνοια της συμπεριφοράς της Κυβέρνησης προς τους αγρότες, νομίζω ότι πρέπει να υλοποιηθεί μέσω αυτής της τροπολογίας. Και δεν θα κλωνίσουμε με την αυθεντική μας ερμηνεία το κύρος του άρθρου εκείνου της παραγραφής των αδικημάτων. 'Ισα-ίσα, θα δώσουμε για μία ακόμα φορά απάντηση, ότι πράγματι επιμένουμε στον άδικο χαρακτήρα που είχαν διωχθεί οι αγρότες αυτοί.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι έχω την τιμή να ανακοινώσω στο Σώμα ότι την συνεδρίασή μας παρακολουθούν απο τα δυτικά
θεωρεία  πενήντα δύο μαθητές και δύο συνοδοί καθηγητές από το 2ο Γυμνάσιο Ζωγράφου, αφού προηγουμένως ξεναγήθηκαν στην  έκθεση "Πεντακόσια χρόνια έντυπης παράδοσης του νέου Ελληνισμού" της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ".
Τους καλωσορίζουμε στο Κοινοβούλιο.
(Χειροκροτήματα απ' όλες τις πτέρυγες)
Ο κ. Κανταρτζής έχει το λόγο για δύο λεπτά για να δευτερολογήσει.
ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, θα αναφερθώ στο ζήτημα των
αγροτών, της τροπολογίας την οποία έχουμε καταθέσει.
Το ζήτημα των αγροτικών διώξεων δεν είναι νομικό, αλλά είναι κυρίως πολιτικό. Με ποια έννοια: 'Εχει η Κυβέρνηση την πολιτική βούληση να θέσει τέρμα στο απαράδεκτο αυτό καθεστώς των διώξεων, όπου η ίδια προκάλεσε; Είναι γνωστό -δεν αναφέρομαι τώρα στην ιστορία- ποια στάση κράτησε και πώς εξώθησε στις διώξεις που έφεραν στο εδώλιο του κατηγορουμένου χιλιάδες αγρότες, γιατί βγήκαν να παλέψουν για το ψωμί τους.
Ψηφίστηκε η τροπολογία, η οποία καθιέρωνε την ειδική παραγραφή.  Φτάσαμε στην κατάσταση ορισμένα δικαστήρια να μην τα δέχονται. Δέκα αγρότες εδώ, πενήντα αγρότες εκεί, εκατό παραπέρα, δίκες επί δικών. Σε πολλές περιπτώσεις έχουμε αποφάσεις εφετείων, πράγμα που σημαίνει ότι είναι τελεσίδικες αποφάσεις.
Τι θα γίνει; Θα δοθεί λύση σε αυτό το πρόβλημα; Μη  μας λέει ο κύριος Υπουργός, ότι συνεννοήθηκε με τις υπηρεσίες και δεν λύνει το πρόβλημα η τροπολογία! Είχε όλο τον καιρό στη διάθεσή του να προχωρήσει σε λύσεις.  Και υπάρχουν λύσεις. Εάν πραγματικά θέλει να δώσει ένα τέρμα, υπάρχουν λύσεις.
Εγώ αναφέρθηκα σε ορισμένα μέτρα: Πρώτον, την επιστροφή των ποινών, των χρηματικών ποσών που κατέβαλαν οι αγρότες για την εξαγορά των ποινών και τις δικαστικές δαπάνες, οι οποίες υποχρεώθηκαν να επιβληθούν και δεύτερον, τη διαγραφή των ποινών από τα ποινικά μητρώα.
Υπάρχουν και άλλα και ο κύριος Υπουργός μπορεί να γνωρίζει ακόμα καλύτερα από εμένα. Η άρνησή του να προχωρήσει σε τέτοια ζητήματα, ένα μόνο πράγμα έρχεται να επιβεβαιώσει, ότι δεν θέλει να δώσει λύση στο πρόβλημα, γιατί θέλει να κρατάει σε ομηρία τους αγρότες να υλοποιηθούν τα αντιαγροτικά μέτρα τα οποία προωθούνται στα πλαίσια της ΟΝΕ και της "Ατζέντα-2000" και οδηγούν στο ξεκλήρισμα την φτωχομεσαία αγροτιά. Αυτή είναι η ουσία του ζητήματος. Εάν ήθελε, όπως και σε άλλες περιπτώσεις, θα είχε επιλύσει το πρόβλημα και ας αφήσει κατά μέρος η Κυβέρνηση τα περί ανεξάρητης δικαιοσύνης.
Οι αγρότες φυσικά βγάζουν τα συμπεράσματά τους και με την ψήφο που
έχουν σαν όπλο στις 9 του Απρίλη θα δώσουν την απάντησή τους!
ΠΡΟΕΔΡΕΥΩΝ (Παναγιώτης Σγουρίδης): Ο κ. Αράπης έχει το λόγο.
ΙΩΑΝΝΗΣ ΑΡΑΠΗΣ: Μια παρέμβαση θέλω να κάνω, κύριε Πρόεδρε, παρ' ότι ο κύριος Υπουργός όλες τις τροπολογίες τις απορρίπτει και δέχεται μόνο τη μία. Αναφέρομαι στην ισχύ των επιτυχόντων ειρηνοδικών. Ζητάμε να πάρει και τους υπόλοιπους. Να παραταθεί η ισχύς γιατί έληξε, όπως λέει, το 1999. Είναι εκατόν τριάντα δύο επιτυχόντες, οι οποίοι, εάν γίνει ξανά πρόσληψη, θα πάνε πάλι με εξετάσεις. Πήρατε, κύριε Υπουργέ, τους ογδόντα τέσσερις και ζητάμε να συνεχιστεί η ισχύς και να έχουν το δικαίωμα, όταν 
έχετε ανάγκη να προσληφθούν αυτοί και να μην ξαναπάμε πάλι σε διαγωνισμό.  Βλέπω δε ότι υπάρχει και μια τροπολογία και του κ. Κανταρτζή που ζητάει
και αυτός την ισχύ του πίνακα επιτυχόντων υποψηφίων δοκίμων ειρηνοδικών
Δ' τάξεως Φ.Ε.Κ. παράρτημα 33 μέχρι εξάντλησής του.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το
λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, επιβάλλεται να πάρω το λόγο. Εάν επρόκειτο να απαντήσω στις παρατηρήσεις των συναδέλφων, επιτιθέμενων κατά της πολιτικής της Κυβερνήσεως, ότι
εκείνη φταίει γιατί κόπηκε η Ελλάδα στη μέση, κασταστράφησαν οικονομίες, κάπου σαράντα πέντε μέρες δημιουργήθηκε το κράτος του "Πατακιστάν" με διαβατήρια ποιος θα περάσει και ποιος δεν θα περάσει, ευχαρίστως να ανοίξουμε συζήτηση, αλλά δεν είναι το θέμα αυτό, κύριε Κανταρτζή. Λέτε, αν θέλει η Κυβέρνηση. Θέλει η Κυβέρνηση και εκείνα τα οποία μπορεί να κάνει, σας είπα στείλτε τα για να δούμε τι μπορούμε να κάνουμε, όσον αφορά τις καταδίκες, να πάρουν πίσω τα λεφτά, να γίνει η διαγραφή του ποινικού μητρώου, αν κατά λάθος καταδικάστηκαν κλπ. Γιατί θυμάμαι τότε, ότι κάποιος δεν είχε λευκό ποινικό μητρώο, διότι ήταν αδίκημα της Κατοχής
ή του Εμφυλίου Πολέμου και είπα, ψάξτε αν πράγματι είναι έτσι, γιατί, αν είναι έτσι, να το διορθώσουμε το θέμα. Δεν είχα καμία απάντηση.
Τελειώνω, με αυτά. Το να λέμε, ξέρετε στις 9 Απριλίου ο λαός θα δώσει
την απάντηση, την απάντηση μπορεί να τη δώσει, αλλά Κυβέρνηση δεν πρόκειται να δείτε, κύριε Κανταρτζή. Τι απάντηση να δώσει; Εκεί θα είσθε. Μπορεί να βγάλετε περισσότερους Βουλευτές, μπορεί να χάσετε και απ'αυτούς που έχετε, αλλά μην απειλείτε μέσα στην Αίθουσα αυτή για τέτοια θέματα, γιατί δύο είναι τα κόμματα που διεκδικούν την εξουσία, όπως ξέρετε, και μπορείτε να βοηθήσετε, ώστε οι νόμοι να γίνουν καλύτεροι για τη
λειτουργία και την απόλαυση των δικαιωμάτων των πολιτών περιλαμβανομένων και των αγροτών.
Κύριε Ζαφειρόπουλε, συνεννοηθείτε με τον Αρχηγό σας, γιατί εσείς εδώ
εκθειάσατε το θέμα των καταλήψεων των οδών και των οδοστρωμάτων και ο Αρχηγός σας προχθές δήλωσε ότι είναι εναντίον των καταλήψεων και τις καταδικάζει. Σεις βγαίνετε τώρα και υπερασπίζεσθε αυτήν την άποψη και φρονώ ότι από απόψεως εσωτερικής κομματικής ομοιογένειας πάνω στα νομικά ζητήματα δεν συμβαδίζετε.
'Ερχομαι στο θέμα τώρα των συμβολαίων. Μπορεί να ανάψει το πελεκούδι και μπορεί να το ανάψουμε το πελεκούδι και να πάρετε το λόγο ξανά, αλλά θέλω να πω ότι το θέμα των κρατικών συμβολαίων είναι θέμα του κοινού ταμείου των συμβολαιογράφων. Ορισμένοι "ευγενείς" κάποια εποχή συμβολαιογράφοι είχαν μεγάλες κρατικές επεμβάσεις ή μέσα για να παίρνουν κρατικά συμβόλαια και νομίζουν ότι με αυτόν τον τρόπο θα αφήσουν τους άλλους να πεινάνε και όποιος είχε κρατικά συμβόλαια να τα έχει όλη του τη ζωή.
Πώς κάναμε το Ταμείο Συνεργασίας των δικηγόρων; Και εκεί δεν
επιβάλαμε κάποιο βάρος ώστε να βοηθηθούν και οι συνάδελφοι εκείνοι οι οποίοι δεν είχαν δουλειές, κατά το κοινώς λεγόμενο, κύριε Ζαφειρόπουλε; Πώς κάναμε το Ταμείο Συνεργασίας το δικό μας; Ρίξαμε ορισμένες
υποθέσεις στο κοινό ταμείο. 'Ετσι, τα κρατικά συμβόλαια μπήκαν στον κοινό λογαριασμό, στον κοινό κορβανά, αν θέλετε να τα πούμε λιανά. Εσείς -διότι υπάρχει ειδικό συμφέρον, οικογενειακό αν θέλετε- πάτε να προχωρήσετε αυτά τα πράγματα. Δεν περνάει. Πώς να το κάνουμε δηλαδή;
Η τροπολογία που κατέθεσα ήταν πράγματι μια δίκαιη άποψη των συμβολαιογράφων εκείνων να έχουν το γραφείο τους στην Αθήνα, να
μετατεθούν στην Αθήνα. Γιατί πάρα πολλοί συμβολαιογράφοι, ενώ είναι συμβολαιογράφοι Καπανδριτίου, Θηβών -δεν ξέρω ποιας περιοχής, βέβαια μέσα στην Αττική- έχουν τα γραφεία τους στην Αθήνα. 'Ενα τμήμα το περιέλαβε ο Κώδικας των Συμβολαιογράφων. 'Ενα άλλο τμήμα το άφησε απ' έξω. 'Οταν το είδα, είπα να γίνει και αυτό και έγινε. Αυτή είναι η τροπολογία.
'Οσον αφορά τους ειρηνοδίκες, κύριε συνάδελφε του ΔΗ.Κ.ΚΙ., οι
θέσεις, όταν κάναμε το διαγωνισμό, ήταν σαράντα πέντε. Και ενώ οι θέσεις ήταν σαράντα πέντε, δόθηκε από το Γενικό Λογιστήριο του Κράτους πίστωση για σαράντα πέντε. Εν τω μεταξύ, με δική μου φροντίδα -γιατί πράγματι πονάω τους νέους επιστήμονες, παίρνει κανείς ένα πτυχίο και δεν βρίσκει δουλειά, δεν έχει δουλειά- είπα να αυξήσουμε τον αριθμό. Ενεκρίθη πίστωση πάλι για άλλους τριάντα. Πήραμε άλλους τριάντα, μετά πήραμε για άλλους δέκα, αλλά κάποια μονάδα της δικαιοσύνης είπε "στοπ, πού πάτε έτσι; Τα ειρηνοδικεία τα στελεχώσαμε, δεν μπορούμε να πάρουμε άλλους" και έγινε ολόκληρο ζήτημα. Ο πίνακας δεν μπορεί να παραταθεί, διότι υπάρχει νόμος της καταστάσεως δικαστικών λειτουργών που δεν επιτρέπει την παράταση του πίνακα. 'Ομως, όταν γίνει μεθαύριο κάποια άλλη διαδικασία για τον πρώτο βαθμό των ειρηνοδικείων, των πρωτοδικείων να προαγάγουμε τους ειρηνοδίκες σε πρωτοδίκες μπορεί εκεί να συζητηθεί και να προσληφθούν μερικοί ακόμη.  Αλλά να προσληφθούν όλοι οι άλλοι, δεν ξέρω αν είναι δυνατόν. Το είπα και σ' αυτά τα παιδιά. Εγώ πολύ στενοχωρήθηκα, γιατί βγήκε ένας κατάλογος τριακοσίων επιτυχόντων, ενώ κανονικά έπρεπε να πουν ότι πέτυχαν σαράντα τέσσερις. 'Εβαλαν τριακόσιους επιτυχόντες. Τα παιδιά έχουν δικαιώματα, πονάμε γι' αυτό το θέμα. Τους κουβέντιασα, τους είπα, αλλά δυστυχώς δεν πέρασε η δική μου άποψη. Ας έχουν υπομονή...
ΠΡΟΕΔΡΕΥΩΝ (Παναγιώτης Σγουρίδης): Και εγώ τους στήριξα, κύριε
Υπουργέ, αλλά δυστυχώς δεν πέρασε.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μας έκλεισαν το δρόμο
άλλοι που είχαν άλλες νομικές αντιλήψεις.
Τώρα, όσον αφορά τα νομικά θέματα, να κάνουμε τη διάταξη αυτή. Θα τη δεχθεί ο 'Αρειος Πάγος ή θα πει ότι είναι αντισυνταγματική και αυτή η διάταξη που πάμε να ψευδερμηνεύσουμε το Σύνταγμα; Μένουμε σ' αυτήν τη θέση, ότι η λαϊκή κυριαρχία, το Κοινοβούλιο έχει δίκαιο νομικό, διότι αυτή είναι και η πάγια νομολογία του Αρείου Πάγου, η οποία τώρα τροποποιείται, τώρα μεταλλάσσεται, τώρα γίνεται αλλιώτικη. Και πράγματι μου πρόβαλαν αυτά τα θέματα και μου είπαν "τι θα γίνει περαιτέρω; Είσαι σίγουρος ότι ο 'Αρειος Πάγος θα πει ναι ή θα πει ότι είναι αντισυνταγματική η διάταξη και θα έχουμε τα ίδια;" Γι' αυτό μείναμε σ' αυτό το θέμα και, κατά το κοινώς λεγόμενο, έχει ο Θεός.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ζαφειρόπουλος έχει το λόγο. ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, επί της πρώτης απαντήσεως
του κυρίου Υπουργού, λέω ότι εμείς συνεννοούμεθα με τον Πρόεδρό  μας
κ. Καραμανλή και όλοι μονιάζουμε στην κοινή άποψη. Είπαν όλοι ότι δεν πρέπει να γίνονται αυτά τα πράγματα, να κλείνονται οι δρόμοι, να διακόπτεται η οικονομική ζωή της χώρας, αλλά δεν φταίνε γι' αυτά οι αγρότες, φταίει η Κυβέρνηση που τους εξανάγκασε. Και επιμένω πάλι ότι απόδειξη είναι ότι προχθές ο κύριος Πρωθυπουργός εξήγγειλε τα δήθεν μέτρα υπέρ των αγροτών, τα οποία βέβαια δεν πρόκειται να εφαρμόσει, έπρεπε να τα είχε εφαρμόσει από το 1994 ή από το 1996, από τότε που ζήτησε την ψήφο του ελληνικού λαού και είπε στους αγρότες "θα σας τακτοποιήσω τα αιτήματα τα οποία έχετε, για να μπορέσετε και εσείς πραγματικά να έχετε το προσδοκόμενο εισόδημα από την ελεύθερη εργασία την οποία έχετε".
Να μη θυμίσω ότι στις Βρυξέλλες, στη διάρκεια της υπουργίας του κ.  Τζουμάκα καταργήσαμε το βέτο, κύριε Πρόεδρε, που είχαμε για τα αγροτικά θέματα και προσχωρήσαμε στην αρχή της πλειοψηφίας. Από εκεί και πέρα οι ξένοι εταίροι μας κάνουν ότι θέλουν με την πλειοψηφία, εναντίον των Ελλήνων αγροτών. Να τα λέμε αυτά, κύριε Υπουργέ, και να ακούγονται προς τα έξω.
'Ερχομαι τώρα στο δεύτερο θέμα. Είναι αρχή της Κυβέρνησης να καθιστά το μεγαλύτερο σύνολο του ελληνικού λαού φτωχότερους και το μικρότερο σύνολο πλουσιότερους. Είναι αυτό που είπε ο κύριος Υπουργός για το Μεσαίωνα. 'Ετσι γινόταν στο Μεσαίωνα, έτσι γίνεται και σήμερα. Και βέβαια ένα κατεστημένο εξυπηρετεί τα δικά του συμφέροντα. Η αλαζονεία προέρχεται από την κατεστημένη νοοτροπία και αυτή εξυπηρετεί.
Εμείς υποβάλαμε το αίτημα να μη δημεύεται η εργασία αλλά να μετριαστεί η δήμευση, δηλαδή, να είναι ηπιοτέρα η δήμευση. Δεν ξέρω γιατί υπέκυψαν σ' αυτήν τη δήμευση. Πράγματι κάναμε το Ταμείο Συνεργασίας επί υπουργίας του  αειμνήστου Γεωργίου Σταμάτη και προεδρίας σας στο Δικηγορικό Σύλλογο, όπως κάναμε και το συνταξιοδοτικό.
Εμείς ομολογούμε τα πάντα και τα λέμε εδώ μέσα αλλά το Ταμείο
Συνεργασίας Δικηγόρων είναι από όλους τους πόρους της δικηγορικής ύλης. Δεν είναι από μία μερίδα εργαζομένων δικηγόρων και αυτό έπρεπε να το ξέρατε και έπρεπε να το προφυλάξετε. Μία μερίδα συμβολαιογράφων θα καταβάλει, ενώ μια άλλη θα ωφελείται περισσότερο και δεν θα καταβάλει από εκείνα που κερδίζει. Αυτό δεν το έχω ξαναδεί ποτέ. Νομίζω ότι, αν προσφύγει κανείς και στο δικαστήριο των ανθρωπίνων δικαιωμάτων, αυτό θα μας πει.
Τώρα βεβαίως είπα ότι η ερχόμενη Κυβέρνηση, η οποία θα είναι η
Κυβέρνηση της Νέας Δημοκρατίας, θα τα διορθώσει όλα αυτά. Η Νέα Δημοκρατία δεν κοιτάει, κύριε Υπουργέ, ούτε τα οικογενειακά της συμφέροντα ούτε τα κοινωνικά της συμφέροντα ούτε τις κοινωνικές της σχέσεις ούτε τις δεσμεύσεις, τις οποίες έχει αναλάβει έναντι τρίτων να εκπληρώσει. Γι' αυτό δεν προχωράει τίποτα σε τούτο έδω τον τόπο. Γιατί έχουμε αποδείξει ως Κυβέρνηση ότι αναλαμβάνουμε το κόστος μας από πολύ παλαιότερα. Και στο πρόσφατο παρελθόν, στην τριετία μας, αναλάβαμε κόστη και τα κόστη αυτά τα πληρώσαμε. Μας έριξαν. Δεν πειράζει όμως. Ο ελληνικός λαός θα καταλάβει. Ας δούμε σήμερα αυτά τα πράγματα, τα οποία γίνονται.
'Ερχομαι τώρα στο τρίτο θέμα. Εγώ πιστεύω ότι αν αποδεχθείτε αυτήν τη διάταξη, θα είναι παρακινδυνευμένο να επιμένη ο 'Αρειος Πάγος και να πει ότι είναι αντισυνταγματική η διάταξη, διότι τότε ποιο θα είναι το μέτρο με το οποίο θα προστατεύσουμε αυτούς τους ανθρώπους; Και δεν είναι ούτε ένας ούτε δύο ούτε τρεις. Είναι έξι χιλιάδες κατηγορούμενοι.  Ούτε μπορείτε και εσείς ως Υπουργός Δικαιοσύνης ούτε και ο επόμενος Υπουργός
Δικαιοσύνης που θα προκύψει μετά τη νέα κυβέρνηση και τη νέα εποχή για την Ελλάδα, να μπορέσει να πει ότι θα επιστραφούν τα λεφτά των ποινών γιατί δεν έπρεπε να παρθούν διότι αδίκως καταδικαστήκανε. Αυτά δεν γίνονται. Υπάρχει η νομική τάξη η οποία καθορίζει αν επιστρέφονται ή δεν επιστρέφονται -που δεν επιστρέφονται- και ο άλλος έχει στο ποινικό του μητρώο μία καταδίκη.
Μου έχουν κάνει δε εντύπωση οι καταδίκες, οι οποίες έχουν επιβληθεί, δυστυχώς, από διάφορα δικαστήρια. Ορισμένες συνθέσεις δικαστηρίων, ήταν πάρα πολύ αυστηρές, ορισμένες συνθέσεις δεν ήταν αυστηρές, ήταν πιο επιεικείς και ορισμένες ήταν ελεύθερες να κρίνουν κατ' αξίαν και τους έκριναν ως αθώους.
Επομένως, δεν μπορούμε να επαφιόμεθα στο τι θα γίνει. Εγώ σας
ενημέρωσα με την πρώτη απόφαση της αναβολής, κύριε Υπουργέ, το καλοκαίρι και σας είπα ότι πάει για τον Οκτώβριο του 2000. Τον Ιούνιο του 1999, που είχαν βάλει μάλιστα την πρώτη δίκη στα θερινά τμήματα του Αρείου Πάγου, ήρθα και σας ενημέρωσα και τότε είπαμε να δούμε τι θα κάνουμε και να δούμε νομικά αν μπορούμε να κάνουμε μία τέτοια διάταξη, η οποία να ερμηνεύει αυθεντικά τη βούληση της Βουλής.
Από εκεί και πέρα τι θα κάνουμε; Πρέπει να βρεθεί μία διέξοδος. Ας ψηφίσουμε αυτήν τη διάταξη και ας έρθει ο 'Αρειος Πάγος μετά να μας πει αν είναι ή δεν είναι αντισυνταγματική.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. ΑΧΙΛΛΕΥΣ ΚΑΝΤΑΡΤΖΗΣ: Δεν θα μακρηγορήσω, κύριε Πρόεδρε. Ο κύριος
Υπουργός επανέλαβε για μία ακόμη φορά τους γνωστούς του χαρακτηρισμούς για τις αγροτικές κινητοποιήσεις.
'Ενα πράγμα μόνο θα επισημάνω: Ας αντιληφθεί η Κυβέρνηση σε τι επικίνδυνο κατήφορο μας οδηγεί με τον αυταρχικό δρόμο, τον οποίο έχει επιλέξει, βάζοντας στο γύψο στοιχειώδη βασικά δικαιώματα, στοιχειώδεις συνδικαλιστικές ελευθερίες. Παράνομες οι κινητοποιήσεις των εργατών, παράνομες και καταχρηστικές με αποφάσεις καρμπόν από τα δικαστήρια, παράνομες οι αγροτικές κινητοποιήσεις, παράνομες οι κινητοποιήσεις των μαθητών, παράνομοι οι αγώνες του λαού μας.
'Ενα πράγμα θα πρέπει να αντιληφθεί: 'Οσα μέτρα και να πάρει, δεν θα μπορέσει να σταματήσει αυτούς τους αγώνες, τους δίκαιους αγώνες και εμείς βεβαίως σε κάθε περίπτωση θα είμαστε με το λαό, κόντρα στην πολιτική η οποία προωθεί λύσεις σε βάρος του λαού μας.
ΠΡΟΕΔΡΕΥΩΝ (Παναγιώτης Σγουρίδης): Είπα και εγώ, κυρία Λουλέ, την
ημέρα της Γυναίκας να μην έρθει μία γυναίκα στη Βουλή;
ΑΝΔΡΙΑΝΗ ΛΟΥΛΕ: Δεν βλέπω λουλούδια όμως, ούτε ένα λουλούδι.
ΠΡΟΕΔΡΕΥΩΝ (Παναγιώτης Σγουρίδης): Εσείς είσθε από μόνη σας λουλούδι, κυρία Λουλέ.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν χρειάζεσθε λουλούδια. Είσθε η ίδια
λουλούδι.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, είμαι
υποχρεωμένος ως μέλος της Κυβερνήσεως να πω ορισμένα πράγματα, τα οποία βέβαια είναι γνωστά, αλλά ορισμένοι δεν θέλουν να τα καταλάβουν.
Από τον Οκτώβριο του 1981 τουλάχιστον, όταν ο ελληνικός λαός έδωσε
την εξουσία στο ΠΑΣΟΚ υπό τον αείμνηστο Πρόεδρό μας Ανδρέα Παπανδρέου, λειτουργεί το κράτος δικαίου. Και λειτουργεί και το κράτος του νόμου.  Κράτος δικαίου και κράτος του νόμου σημαίνει ότι από τον ανώτατο άρχοντα μέχρι τον πολίτη της τελευταίας εσχατιάς της χώρας οφείλουν όλοι να σέβονται το Σύνταγμα και τους νόμους. Αυτό λέγεται κράτος δικαίου, αυτό λέγεται δημοκρατική αρχή.
Τι συμβαίνει εδώ; Ο καθένας νομίζει ότι παίρνει το δίκαιο με το μέρος του και παραβιάζει τον Ποινικό Κώδικα. Και ήταν παραβίαση του Ποινικού Κώδικα την εποχή εκείνη. Και το 1996, κύριε Κανταρτζή, στις 16 Δεκεμβρίου, έκανα μία έκκληση, αθώος ων, νομίζοντας ότι μιλώ σε ανθρώπους που φρονούσα ότι έπρεπε να με ακούσουν, λόγω μιας ιστορίας που είχε και ο Γιαννόπουλος σε όλη την υπεράσπιση για τους αγώνες κατά του αυταρχικού κράτους, κατά του παρασυντάγματος, κατά του παρακράτους, κατά της αυταρχικής νομοθεσίας. Και λεω "πού πάτε έτσι; Θα μπλέξετε με τους εισαγγελείς. Δεν μπορείτε να καταλαμβάνετε τους δρόμους. Είναι αδίκημα. Δεν είναι δυνατόν να πάμε έτσι".
Και σεις ο ίδιος, κύριε Κανταρτζή, έχετε γράψει, έχετε ξαναγράψει και όταν ήσασταν σε κάποιον εισαγγελέα, μη στέλνετε υποθέσεις στη Βουλή με το
παραμικρό, κάντε μία μικρή εξέταση. Και ενώ αυτή η θέση  ήταν υπέρ της λειτουργίας του Βουλευτή και του βουλευτικού αξιώματος, είπατε ότι εγώ έδωσα εντολή στους εισαγγελείς να διώκουν. Είναι γραπτά αυτά. Δεν ήρθε ο καιρός που η ιστορία θα τα καταγράψει, αλλά δεν μπορείτε να λέτε ότι τους αγώνες τους διεκδικητικούς εμείς τους ποινικοποιούμε.
Παραβιάζεται ο Ποινικός Κώδικας όταν καταλαμβάνονται τα σχολεία. Πώς να το κάνουμε; Και εκεί, διότι χρειαζόταν εξ επαγγέλματος οπωσδήποτε λειτουργία, ξεχωρίσαμε και είπαμε για τα διδακτήρια τουλάχιστον, ας αφήσουμε τα άλλα κτήρια τα δημόσια. Αλλά και τα διδακτήρια δεν μπορείτε να τα καταλαμβάνετε. Αυτή ήταν η πράξη νομοθετικού περιεχομένου. Τι να κάνει το κράτος; Να σταυρώσει τα χέρια και να επέλθει η αποδιάλυση; Δεν το καταλαβαίνετε. Δικαίωμά σας, αλλά να μη μας κατηγορείτε.
Κύριε Ζαφειρόπουλε, ξέρετε ότι έχετε μείνει μόνος σας από όλη τη
Βουλή που αναφέρεσθε στο ότι δημεύεται η εργασία; 'Εχετε μείνει μόνος και παρεξηγείσθε. Γιατί τα βάζετε με μένα; Και βεβαίως ήρθατε και με ενημερώσατε. Ποιος σας έδωσε τα στοιχεία όμως, όταν σας κάλεσα στο Υπουργείο για να αναβληθεί η δίκη; Δεν τα έδωσα εγώ; Γιατί δεν το λέτε αυτό;
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Ποια στοιχεία;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Για να προβάλετε αναβολή, ότι δεν μπορούν οι δικαστές να δικάσουν, διότι δεν είχαν εκφραστεί σε ολομέλεια. Δεν είπα ότι "ο κ. Κρουσταλλάκης τα έχει γράψει αυτά, πάρτε τα, πείτε τους" και πράγματι πετύχατε αυτήν την αναβολή; Σας λέω ότι εγώ βοήθησα σ' αυτό το θέμα, αλλά δεν μπορώ να κάνω αλλιώς. 
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν σας είπα ότι δεν βοηθήσατε. Δεν είπα
αυτό.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Σας παρακαλώ μη με
διακόπτετε. Πάρτε το λόγο και μιλήστε.
Είναι από τις τελευταίες συνεδριάσεις της Βουλής. Μεθαύριο τιθέμεθα
υπό την κρίση του λαού και όσον αφορά το  ποιος θα είναι ο Υπουργός της Δικαιοσύνης, βέβαια δεν θα είναι ο Μάνος Υπουργός της Δικαιοσύνης, ο οποίος είναι ο καλύτερος από πολλούς από σας, ας είναι εργολάβος, ας είναι μηχανικός.
Αλλά, μην το προεξοφλείτε ότι θα είσθε κυβέρνηση -για όνομα του
Θεού!- και συνεννοηθείτε με τον Αρχηγό σας.
Κύριε Πρόεδρε, τελειώσαμε.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ζαφειρόπουλε, έχετε το λόγο για ένα λεπτό.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Υπουργέ, εγώ δεν σας είπα ότι δεν δώσατε στοιχεία. Τα στοιχεία τα δώσατε. Εγώ πήγα και υπερασπίσθηκα -μάλιστα συμπαρίστατο και ο κ. Κανταρτζής μαζί μου- στον 'Αρειο Πάγο εκείνη την ημέρα. Τα στοιχεία τα έχετε σελιδοποιημένα.
Χρησιμοποιήσαμε και την απόφαση της Ολομέλειας του Αρείου Πάγου με τον αείμνηστο, μεγάλο πρόεδρο του Αρείου Πάγου, το μακαρίτη Σκούμπη.
Δεν είπα εγώ αυτό το πράγμα. Εγώ δεν είπα ότι τα βρήκα μόνος μου,
βρήκαμε τα στοιχεία και έκανα την παράσταση, γιατί μόνον τρεις αρεοπαγίτες, όπως σας είπα, μεταξύ των οποίων ο κ. Κρουσταλάκης που είπατε, δεν είχαν εκφραστεί στη διοικητική ολομέλεια.
Δεύτερο θέμα είναι το εξής. Λέτε για το ποιος θα γίνει Υπουργός Δικαιοσύνης από εμάς. Ακούστε, εσείς να ενδιαφερθείτε, αν μπορείτε όλοι σας, να ζητήσετε συγγνώμη από τον ελληνικό λαό...
ΠΡΟΕΔΡΕΥΩΝ (Παναγιώτης Σγουρίδης): Ας τελειώσουν οι εκλογές πρώτα και μετά θα δούμε ποιος θα γίνει Υπουργός Δικαιοσύνης.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Υπουργέ, θυμόσαστε ότι εγώ σας είχα ειδοποιήσει εκείνη την εποχή ότι Υπουργός Δικαιοσύνης το 1981 δεν γινόσαστε εσείς ....
Ορίστε συμπεριφορά Υπουργού. Διότι δεν θέλει να ακούσει εκείνα τα
οποία πρέπει, αλλά θέλει να ακούσει ό,τι θέλει. Δυστυχώς.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Κύριοι συνάδελφοι, τη συνεδρίασή μας παρακολουθούν από τα δυτικά
θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα "Πεντακόσια Χρόνια 'Εντυπης Παράδοσης του Νεουελληνισμού", τριάντα εννέα μαθητές και μαθήτριες και ένας συνοδός καθηγητής από τη Νοσηλευτική Σχολή Ανθυπασπιστών Αθηνών.
Η Βουλή τους καλωσορίζει.
(Χειροκροτήματα από όλες τις πτέρυγες)
Επίσης, έχω την τιμή να ανακοινώσω στο Σώμα ότι ο Διοικητής της Τράπεζας της Ελλάδος, κ. Λουκάς Παπαδήμος, υπέβαλε στον Πρόεδρο της Βουλής των Ελλήνων την 'Εκθεση της Τράπεζας της Ελλάδος για τη Νομισματική Πολιτική 1999-2000 σύμφωνα με το άρθρο 4 του ν. 2548/1997. 
Κύριοι συνάδελφοι, κηρύσσεται περαιωμένη η συζήτηση επί της αρχής του
νομοσχεδίου του Υπουργείου Δικαιοσύνης "Κώδικας Συμβολαιογράφων". Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΧΙΛΛΕΥΣ ΚΑΝΤΑΡΤΖΗΣ: Παρών. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του
Υπουργείου Δικαιοσύνης "Κώδικας Συμβολαιογράφων" έγινε δεκτό κατά πλειοψηφία επί της αρχής.
Εισερχόμαστε στην ψήφιση των άρθρων κεχωρισμένως.
Ερωτάται το Σώμα: Γίνεται δεκτό το άρθρο πρώτο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΧΙΛΛΕΥΣ ΚΑΝΤΑΡΤΖΗΣ: Παρών.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο πρώτο έγινε δεκτό κατά πλειοψηφία.
Ερωτάται το Σώμα: Γίνεται δεκτή η υπ' αριθμόν 3755/194 τροπολογία;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία 3755/194
έγινε δεκτή ομοφώνως και θα αποτελέσει το άρθρο δεύτερο του νομοσχεδίου. Κύριε Υπουργέ, από τις εμπρόθεσμες τροπολογίες που έχουν κατατεθεί,
κάνετε καμία δεκτή;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οχι.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ψήφιση του ακροτελευτίου άρθρου, του άρθρου τρίτου, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο τρίτο, όπως τροποποιήθηκε
από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο τρίτο έγινε
δεκτό, όπως τροποποιήθηκε από τον κύριο Υπουργό ομοφώνως.
Κύριοι συνάδελφοι, το νομοσχέδιο του Υπουργείου Δικαιοσύνης "Κώδικας Συμβολαιογράφων" έγινε δεκτό επί της αρχής και επί των άρθρων.
Ερωτάται το Σώμα: Γίνεται δεκτό το νομοσχέδιο και στο σύνολο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΧΙΛΛΕΥΣ ΚΑΝΤΑΡΤΖΗΣ: Παρών.
ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο έγινε δεκτό κατά
πλειοψηφία και στο σύνολο.
Συνεπώς το νομοσχέδιο του Υπουργείου Δικαιοσύνης "Κώδικας Συμβολαιογράφων" έγινε δεκτό κατά πλειοψηφία, σε μόνη συζήτηση κατ' αρχήν, κατ' άρθρον και στο σύνολο έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση.
Κύριοι συνάδελφοι, έχουν διανεμηθεί τα Πρακτικά της Τρίτης 15
Φεβρουαρίου 2000 και παρακαλώ το Σώμα για την επικύρωσή τους.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 15 Φεβρουαρίου 2000 επικυρώθηκαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 20.10' λύεται η συνεδρίαση για
αύριο Πέμπτη 9 Μαρτίου 2000 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, ψήφιση στο σύνολο του νομοσχεδίου του Υπουργείου Πολιτισμού: "'Ιδρυση Εταιρείας "ΟΛΥΜΠΙΑΚΟ ΧΩΡΙΟ 2004 Α.Ε.", προστασία
Ολυμπιακών Συμβόλων και Σημάτων και άλλες διατάξεις". 
Ο ΠΡΟΕΔΡΟΣ    ΟΙ ΓΡΑΜΜΑΤΕΙΣ

