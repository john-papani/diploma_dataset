      Π Ι Ν Α Κ Α Σ  Π  Ε Ρ Ι Ε Χ Ο Μ Ε Ν Ω Ν
      ΣΥΝΕΔΡΙΑΣΗ ΡΚΒ΄
      Τετάρτη 4 Ιουνίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή Αναστάσιου Μαντέλη, σελ.
      3. Ανακοινώνεται η αλλαγή του τίτλου «Συνασπισμός της Αριστεράς και της Προόδου», σε «Συνασπισμό της Αριστεράς των Κινημάτων και της Οικολογίας», σελ.
      4. Συζήτηση προ Ημηρεσίας Διατάξεως με πρωτοβουλία του Προέδρου της Νέας Δημοκρατίας κ. Κ. Καραμανλή, με θέμα την πορεία της οικονομίας και το κοινωνικό κράτος, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 5 Ιουνίου 2003.
      ΟΜΙΛΗΤΕΣ
      Προ ημερησίας διατάξεως:
      ΚΑΡΑΜΑΝΛΗΣ Κ., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΠΑΠΑΡΗΓΑ Α., σελ.
      ΣΗΜΙΤΗΣ Κ., σελ.
      ΧΡΙΣΤΟΔΟΥΛΑΚΗΣ Ν., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ ΡΚΒ΄
      Τετάρτη 4 Ιουνίου 2003
      
      Αθήνα, σήμερα στις 4 Ιουνίου 2003, ημέρα Τετάρτη και ώρα 19.22΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 3/6/2003 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΚΑ΄ συνεδριάσεώς του, της Τρίτη 3 Ιουνίου 2003, σε ό,τι αφορά την ψήφιση στο σύνολο των σχεδίων νόμων: 1) «Επιτάχυνση της ποινικής διαδικασίας και άλλες διατάξεις», 2) Κύρωση της Συμφωνίας για τη δημιουργία απευθείας δικτύου στον τομέα των ταχυδρομικών επικοινωνιών και για τη συνεργασία μεταξύ του Υπουργείου Μεταφορών και Επικοινωνιών της Ελληνικής Δημοκρατίας και της «HAYPOST» Κρατικής Επιχείρησης Ειδικής Σημασίας του Υπουργείου Επικοινωνιών της Δημοκρατίας της Αρμενίας» και 3) «Ομολογιακά δάνεια, τιτλοποίηση απαιτήσεων και απαιτήσεων από ακίνητα και άλλες διατάξεις». 
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Γραμματέα της Βουλής κ. Λεωνίδα Γρηγοράκο, Βουλευτή Λακωνίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Αθηνών κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία η Ελληνική Οδοντιατρική Ομοσπονδία, αναφέρεται στο ποσοστό του ΦΠΑ επί των προϊόντων υγιεινής και αποστείρωσης της στοματικής υγείας.
      2. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Ανδρέας Μαρωνίτης, καταγγέλλει τη νευρολογική κλινική της «ΠΟΛΥΚΛΙΝΙΚΗΣ ΑΘΗΝΩΝ» για πλημμελή διάγνωση και αμέλεια οι οποίες είχαν ως αποτέλεσμα το θάνατο του πατρός του.
      3. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία  καταθέτει τα πρακτικά επίσκεψης κλιμακίου της Ν.Δ. στο Α.Ν.Θ. Θεαγένειο Νοσοκομείο Θεσσαλονίκης.
      4. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Χ. Μακρίδης, Δ/ντής Α΄ Χειρουργικής Κλινικής Γ.Π.Ν. Παπαγεωργίου Θεσσαλονίκης, υποβάλλει ένσταση στις εισηγητικές εκθέσεις αξιολόγησης ιατρών, για τη θέση Δ/ντού της χειρουργικής κλινικής του Θεαγένειου Αντικαρκινικού Νοσοκομείου.
      5. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Σύνδεσμος Συνταξιούχων ΤΕΒΕ Νομού Ηρακλείου ζητεί να αυξηθούν κατά 10% οι συντάξεις του ΤΕΒΕ για το έτος 2003.
      6. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ ζητεί την επίλυση συνταξιοδοτικών θεμάτων των μελών του.
      7. Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία ο Αγροτικός Σύλλογος και ο Αγροτικός Συνεταιρισμός Δεσκάτης Γρεβενών ζητούν την οικονομική στήριξη των καπνοκαλλιεργητών της περιοχής τους.
      8. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην επικινδυνότητα του οδοστρώματος έξω από το Υποκατάστημα της Τράπεζας Ελλάδος στην Πάτρα.
      9. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά καταγγελία για σπατάλες στον ΟΑΕΔ και το ΙΚΑ Πάτρας.
      10. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην εφαρμογή του Σχεδίου Πόλεως της Πάτρας.
      11. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο σχέδιο μετατροπής των παλαιών αποθηκών της ΠΕΣ στο Αίγιο σε Κλειστό Γυμναστήριο – Προπονητήριο.
      12. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην πιθανή μετοχική συνεργασία των Ελληνικών με τα Ολλανδικά Ταχυδρομεία και την είσοδο των ΕΛΤΑ στο ΧΑΑ.
      13. Ο Βουλευτής Αχαΐας  κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην κατασκευή των στεγάστρων στις στάσεις του αστικού ΚΤΕΛ Πάτρας.
      14. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην πρωτοβουλία προώθησης της μελέτης για την ανάδειξη  και ανάπλαση του Παναχαϊκού Όρους.
      15. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Πτυχιούχων Εργοληπτών Δημοσίων Έργων Πατρών διαμαρτύρεται για τους όρους της διακήρυξης του έργου «Μετατροπή της οικίας ΤΑΤΑΝΗ στην Αμαλιάδα σε διαχρονικό Μουσείο Νομού Ηλείας».
      16. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ διαμαρτύρεται για την έγκριση σχεδίου μονομερούς κανονισμού λειτουργίας των πρακτορείων ΠΡΟ-ΠΟ.
      17. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Μεσσάτιδας Αχαΐας διαμαρτύρεται για την εγκατάσταση στην περιοχή νέων πυλώνων υψηλής τάσεως της ΔΕΗ.
      18. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας που αφορά στην αδυναμία των Δήμων να απορροφήσουν χρήματα από το Γ΄ ΚΠΣ.
      19. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Σωματείο Καταστηματαρχών Κουρέων – Κομμωτών Εύβοιας «Οι ΑΓΙΟΙ ΑΝΑΡΓΥΡΟΙ» ζητεί την επίλυση φορολογικών, εργασιακών και λοιπών προβλημάτων που απασχολούν τον κλάδο.
      20. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύνδεσμος Βιομηχανιών και Μεταποιητικών Επιχειρήσεων Νότιας Εύβοιας ζητεί για την παραγωγική, οικονομική και κοινωνική ανάπτυξη της Νότιας Εύβοιας, την κατασκευή  εθνικής επαρχιακής οδού ταχείας κυκλοφορίας, εμπορικών λιμανιών κ.λπ.
      21. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι κύριοι Ιωάννης Παύλου, Αλέξανδρος Τσακούμης, Απόστολος Μπαταριάς και Γεώργιος Σταματούκος , εποχικοί πυροσβέστες Νομού Εύβοιας, ζητούν την ανάκληση του Π.Δ. 124/2003.
      22. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Νομάρχης Εύβοιας διαμαρτύρεται για την απόφαση κατασκευής οδικών αξόνων στην Εύβοια με συμβάσεις, παραχωρήσεις  χωρίς τη συμμετοχή της Νομαρχιακής και Τοπικής Αυτοδιοίκησης.
      23. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μαρμαρίου Εύβοιας ζητεί τον άμεσο ορισμό Διευθυντή στην Περιφερειακή Διοίκηση του Νομού Εύβοιας.
      24. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ιστιαίας Εύβοιας ζητεί την επάνδρωση του Αστυνομικού Τμήματος Ιστιαίας.
      25. Ο Βουλευτής Επικρατείας κ. ΘΕΟΔΩΡΟΣ ΤΣΟΥΚΑΤΟΣ κατέθεσε αναφορά με την οποία ο Δήμος Λεωνιδίου Αρκαδίας διαμαρτύρεται για τη διακοπή της θαλάσσιας συγκοινωνίας με υδροπτέρυγα από Πειραιά για Λεωνίδιο – Τυρό – Κυπαρίσσι  και ζητεί την αποκατάσταση της θαλάσσιας επικοινωνίας των νησιών του Αργοσαρωνικού, με την Νοτιοανατολική Πελοπόννησο.
      26. Ο Βουλευτής Επικρατείας κ. ΘΕΟΔΩΡΟΣ ΤΣΟΥΚΑΤΟΣ κατέθεσε αναφορά με την οποία ο Πανελλήνιος Σύλλογος Νοσηλευτών του ΕΣΥ ζητεί την ένταξη του νοσηλευτικού προσωπικού στα βαριά και ανθυγιεινά επαγγέλματα  κ.λπ..
      27. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Μήλου διαμαρτύρεται για τις συνεχείς τροποποιήσεις των δρομολογίων ενδοκυκλαδικής συγκοινωνίας.
      28. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο ΄Επαρχος Άνδρου ζητεί την τροποποίηση των ορίων του αρχαιολογικού χώρου Στροφιλιάς ΄Ανδρου.
      29. Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο Σύλλογος Δασκάλων και Νηπιαγωγών Διδυμοτείχου ζητεί την ίδρυση γραφείου ΥΠΑΔ στο Διδυμότειχο.
      30. Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η Πανελλήνια Ένωση Καθηγητών Φυσικής Αγωγής Ολυμπιακής Παιδείας ζητεί την καθιέρωση της ολυμπιακής παιδείας και πέραν του 2004.
      31. Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί την επίλυση φορολογικού ζητήματος.
      32. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία οι Πρόεδροι των ΤΕΦΑΑ, υποβάλλουν τις θέσεις τους για το πρόγραμμα Ολυμπιακής Παιδείας.
      33. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί τη μείωση του ποσοστού ΦΠΑ για τα προϊόντα στοματικής υγιεινής.
      34. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Νομάρχης Πέλλας ζητεί την καταβολή αποζημίωσης στους ροδακινοπαραγωγούς της περιοχής του που οι καλλιέργειές τους καταστράφηκαν από παγετό.
      35. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Νομάρχης Λάρισας ζητεί τη διαγραφή των χρεών προς την ΑΤΕ, του αγροτικού συνεταιρισμού επεξεργασίας και πωλήσεως οπωροκηπευτικών επαρχίας Αγιάς Λάρισας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7987/1-4-03 ερώτηση του Βουλευτή κ. Κυριάκου Σπυριούνη δόθηκε με το υπ’ αριθμ. 26162/9-5-03 έγγραφο από  τον Υπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω Ερώτησης του Βουλευτή κ. Κ. Σπυριούνη, με θέμα «Μέτρα για την τόνωση των εξαγωγών και της ανταγωνιστικότητας της τιμής των προς εξαγωγή προϊόντων μας», σας γνωρίζουμε τα εξής:
      1. Η στήριξη των εξαγωγών αποτελεί βασική στρατηγική προτεραιότητα της χώρας μας, η οποία υλοποιείται με μία δέσμη μέτρων, τα οποία περιλαμβάνουν:
      α) Τη σύσταση ενός ευέλικτου Εθνικού Συμβουλίου Εξαγωγών, στο οποίο συμμετέχουν κρατικοί φορείς, σύνδεσμοι εξαγωγέων, επιμελητήρια και άλλοι παράγοντες, οι οποίοι σχετίζονται ουσιαστικά με τις εξαγωγές, με στόχο την προώθηση λύσεων, εκεί όπου εντοπίζονται προβλήματα.
      Ενδεικτικά αναφέρονται οι εξής τομείς παρέμβασης:
      - μεταφορές, χρηματοπιστωτικά θέματα, τελωνιακές - διοικητικές διαδικασίες,
      - αναδιοργάνωση του ΟΠΕ με στόχο την στήριξη ΜΜΕ,
      - πιλοτικές δράσεις στήριξης των ΜΜΕ για την προώθηση των εξαγωγών και σε περιφερειακό επίπεδο,
      - δημιουργία δικτύου επικοινωνίας και διάχυσης πληροφοριών (ΟΠΕ, Πρεσβείες, Επιμελητήρια, Σύνδεσμοι Εξαγωγέων), 
      - δημιουργία δικτύου ομάδων παροχής Εξαγωγικών Υπηρεσιών, 
      - δημιουργία Γραφείων Προώθησης Εξαγωγών στο εξωτερικό και προσανατολισμός σε νέες μεγάλες διεθνείς αγορές (π.χ, Κίνας),
      - συντονισμένη προβολή προϊόντων στο εξωτερικό, με πόρους από το ΚΠΣ.
      2. Οι εξαγωγές αγαθών, το πρώτο δίμηνο του έτους 2003, αυξήθηκαν έναντι της αντίστοιχης περυσινής περιόδου κατά 1,4%, ιδιαίτερα δε αυτές εκτός καυσίμων, κατά 1,8%.
      Όσον αφορά την ανταγωνιστικότητα της τιμής των προς εξαγωγή προϊόντων μας, σας γνωρίζουμε ότι οι τιμές χονδρικής των εξαγομένων βιομηχανικών προϊόντων, χωρίς καύσιμα, μειώθηκαν κατά 2,1% το πρώτο τρίμηνο του έτους 2003, ενώ την αντίστοιχη περίοδο του 2002 είχαν αυξηθεί κατά 3,2%, Οι αντίστοιχες τιμές για το ίδιο χρονικό διάστημα, των ίδιων προϊόντων, μαζί με καύσιμα, είχαν περιορισμένη αύξηση κατά 0,8%.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      2. Στην με αριθμό 7812/26-3-03 ερώτηση του Βουλευτή κ. Κωνσταντίνου Τσιπλάκη με το υπ’ αριθμ. 78400/9012/03/9-5-2003 από τον Υφυπουργό Εσωτερικών, Δημόσιας Διοίκησης και Αποκέντρωσης η  ακόλουθη απάντηση:
      «Σε απάντηση της ανωτέρω Ερώτησης, που κατατέθηκε από τον Βουλευτή Κ. Κωνσταντίνο Τσιπλάκη και αφορά στην έκδοση των αδειών διαμονής των μεταναστών που εργάζονται στην αγροτική οικονομία, σας γνωρίζουμε ότι σύμφωνα με το από 23/04/03 έγγραφο του Τμήματος Αστικής Κατάστασης και Αλλοδαπών & Μετανάστευσης του νομού Σερρών, δεν παρατηρείται πρόβλημα καθυστέρησης στην έκδοση αδειών διαμονής για τους αλλοδαπούς που εργάζονται στην αγροτική οικονομία.
      Συνήθως ο μεγαλύτερος αριθμός των αιτήσεων για έκδοση αδειών διαμονής εποχιακής απασχόλησης υποβάλλεται μετά το τέλος του μηνός Απριλίου και αφορά σε εργατικό δυναμικό που απασχολείται σε αγροτικές καλλιέργειες κατά τη διάρκεια του καλοκαιριού.
      Μέχρι στιγμής κατά το τρέχον έτος, έχουν υποβληθεί επτά (7) αιτήσεις για έκδοση αδειών διαμονής αλλοδαπών που εποχιακά ασχολούνται στην αγροτική οικονομία, για τις οποίες έχουν εκδοθεί οι σχετικές αποφάσεις από την αρμόδια Υπηρεσία.
      Ο Υφυπουργός
      Λ. ΠΑΠΑΔΗΜΑΣ»
      3. Στην με αριθμό 7807/26-3-03 ερώτηση των Βουλευτών κυρίων Χρήστο Ζώη και Γεώργιο Γαρουφαλιά με το υπ’ αριθμ. 1727.8-5-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Χ. Ζώης, Γ. Γαρουφαλιάς για τα θέματα της αρμοδιότητάς μας, σας πληροφορούμε τα εξής:
      Το έργο κρίθηκε απαραίτητο για την ανάπτυξη της περιοχής και προτάθηκε από το Υπ. Γεωργίας για ένταξη στα ΟΠΑΑΧ (Ολοκληρωμένα Προγράμματα Ανάπτυξης Αγροτικού Χώρου). Δεδομένου ότι ο δρόμος αυτός είναι έργο υποδομής, αρμοδιότητος του Ευρωπαϊκού Ταμείου Περιφερειακής Ανάπτυξης (ΕΤΠΑ), δεν μπορεί να χρηματοδοτηθεί από τον άξονα 7 «Προγράμματα Ανάπτυξης Αγροτικού Χώρου» του Ε.Π. «Αγροτική Ανάπτυξη -Ανασυγκρότηση της Υπαίθρου 2000-2006».
      Το προαναφερόμενο έργο θα υλοποιηθεί στα πλαίσια του Περιφερειακού Επιχειρησιακού Προγράμματος (ΠΕΠ) Θεσσαλίας.
      Ο Υπουργός
      Γ. ΔΡΥΣ»
      4. Στην με αριθμό 7629/19-3-03 ερώτηση του Βουλευτή κ. Ελευθέρου Παπανικολάου δόθηκε με το υπ’ αριθμ. 1726/8-5-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Λ. Παπανικολάου, σας πληροφορούμε τα εξής
      Στο Υπ. Γεωργίας δεν έχει υποβληθεί μέχρι σήμερα, αίτημα για επέκταση ή εκσυγχρονισμό του αλιευτικού καταφυγίου Μαραθούπολης του Δήμου Γαργαλιάνων, Ν. Μεσσηνίας.
      Ο Υπουργός
      Γ. ΔΡΥΣ»
      5. Στην με αριθμό 8775/17-4-03 ερώτηση του Βουλευτή κ. Σταύρου Καλαφάτη με το υπ’ αριθμ. 39943/ΙΗ/8-5-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 8775/17-4-03 την οποία κατέθεσε ο Βουλευτές κ. Στ. Καλαφάτης και αφορά στην υλοποίηση επιμορφωτικών προγραμμάτων για τους καθηγητές της Β/θμιας Εκπαίδευσης, σας γνωρίζουμε τα ακόλουθα:
      Η επιμόρφωση των εκπαιδευτικών της ΤΕΕ αντιμετωπίζεται με την αναγκαία σοβαρότητα που απαιτεί μία τέτοια παρέμβαση.
      Έχει ήδη ολοκληρωθεί ο προγραμματισμός - σχεδιασμός μέσα στο πλαίσιο του έργου "ACTION ΡLΑΝ ΤΕΕ" των πράξεων των Ενεργειών 2.1.1. και 2.3.2. που αφορούν στη συνολική αναβάθμιση του θεσμού της ΤΕΕ. Στο Επιχειρησιακό σχέδιο για την ΤΕΕ στην ενέργεια 2.1.1ζ΄ «Επιμόρφωση εκπαιδευτικών για την αξιοποίηση του εργαστηριακού εξοπλισμού στη διδασκαλία» και στις ενέργειες 2.3.2.στ΄ «Ενδοεπιχειρησιακή Επιμόρφωση Εκπαιδευτικών" και 2.3.2. ιβ΄ «Επιμόρφωση Εκπαιδευτικών των ΤΕΕ και ΣΕΚ» για ανταποκριθούν στα νέα δεδομένα της σχεδιαζόμενης αναβάθμισης του θεσμού που ήδη υλοποιείται.
      Με το ν. 2986/2002 άρθρο 6, έχει ιδρυθεί ο Οργανισμός Επιμόρφωσης Εκπαιδευτικών (Ο.ΕΠ.Ε.Κ.), ο οποίος έχει αναλάβει το έργο της επιμόρφωσης.
      Συνεπώς η προβλεπόμενη στο ν.2817/2000 επιμόρφωση των εκπαιδευτικών του κλάδου ΤΕΙ έχει ενταχθεί στο γενικότερο πλαίσιο επιμόρφωσης των εκπαιδευτικών του ΥΠΕΠΘ.
Ο Υπουργός
ΠΕΤΡΟΣ Δ. ΕΥΘΥΜΙΟΥ»
      6. Στην με αριθμό 8799/18.4.03 ερώτηση του Βουλευτή κ. Νικόλαου Κατσαρού δόθηκε με το υπ’ αριθμ. ΥΠΠΟ/Γ.Υ/Κ.Ε/1060/6-5-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 8799/18.04.2003 Ερώτηση του Βουλευτή. κ. Νικόλαου Κατσαρού, σας γνωρίζουμε τα εξής:
      Το έτος 2002 και στο πλαίσιο του εγκεκριμένου προγράμματος δράσης από την ΙΕ΄ Εφορεία Προϊστορικών και Κλασικών Αρχαιοτήτων πραγματοποιήθηκαν στους αρχαιολογικούς χώρους της Περραιβικής Τρίπολης ευρύτατες εργασίες καθαρισμού και συντήρησης των αρχαιολογικών χώρων και των μνημείων του Πυθίου, της αρχαίας Αζώρου και της Δολίχης. Επομένως, δεν διακόπηκαν οι ανασκαφικές εργασίες, αφού αυτές ολοκληρώθηκαν για το 2002 στο πλαίσιο του εγκεκριμένου προγράμματος. Οι εργασίες θα συνεχισθούν για το έτος 2003.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      7. Στην με αριθμό 8596/14-4-03 ερώτηση του Βουλευτή κ. Μιχαήλ Καρχιμάκη δόθηκε με το υπ’ αριθμ. 19817/9-5-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Μ. Καρχιμάκη, σας ενημερώνουμε ότι το έργο «Αλιευτικό καταφύγιο Μόχλου Σητείας» βρίσκεται στην τελική φάση ένταξής του στο ΠΕΠ Κρήτης 2002 - 2006. Μετά την ολοκλήρωση των σχετικών διαδικασιών, το έργο αναμένεται να δημοπρατηθεί.
      Ο Υφυπουργός
      Λ. ΠΑΠΑΔΗΜΑΣ»
      8. Στην με αριθμό 8682/17-4-03 ερώτηση των Βουλευτών κυρίων Γεωργίου Χουρμουζιάδη, Σπυρίδωνος Στριφτάρη, Παναγιώτη Κοσιώνη, Νικολάου Γκατζή, Δημητρίου Τσιόγκα, Σταύρου Σκοπελίτη και Αντωνίου Σκυλλάκου δόθηκε με το υπ’ αριθμ. 39933/ΙΗ/8-5-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 8682/17-4-2003 την οποία κατέθεσαν οι Βουλευτές κ.κ. Γιωργ. Χουρμουζιάδης, Σπυρ. Στριφτάρης, Παν. Κοσιώνης, Νικ. Γκατζής, Τακ. Τσιόγκας, Σταυρ. Σκοπελίτης και Αντ. Σκυλλάκος και αφορά στις σχολικές εκδρομές, σας γνωρίζουμε τα ακόλουθα:
      Σύμφωνα με την ΥΑ Γ2/4832/28-11-90 η πραγματοποίηση των εκδρομών δεν είναι υποχρεωτική.
      Απαραίτητη προϋπόθεση για την πραγματοποίηση της σχολικής εκδρομής είναι η απόφαση του συλλόγου των καθηγητών, στην οποία μεταξύ άλλων ορίζεται κάθε λεπτομέρεια προγραμματισμού, ώστε να επιτυγχάνεται η ασφαλής διακίνηση των μαθητών και ο σκοπός της εκδρομής που είναι κατά κύριο λόγο εκπαιδευτικός και μορφωτικός. Με σκοπό την αποφυγή των τυχόν σκοπιμοτήτων εκ μέρους των τουριστικών πρακτορειών, η Υ.Α 4832/90 ορίζει ότι οι απαραίτητες συμφωνίες με τα τουριστικά πρακτορεία που αφορούν σε λεωφoρεία, ξενοδοχεία, ασφάλιση εκδρομέων κ.λπ. κλείνονται και υπογράφονται από επιτροπή αποτελούμενη από εκπροσώπους του Συμβουλίου ή των Συμβουλίων των μαθητικών κοινοτήτων, που θα λάβουν μέρος στην εκδρομή, το Διευθυντή του σχολείου, έναν εκπαιδευτικό που ορίζεται από το σύλλογο του σχολείου και έναν εκπρόσωπο του συλλόγου γονέων και κηδεμόνων.
      Επίσης για την επιλογή του τουριστικού πρακτορείου απαιτούνται περισσότερες από μια προσφορές, όπου αυτό είναι δυνατό.
      Η μεταφορά των μαθητών κατά τις εκδρομές μπορεί να πραγματοποιείται τόσο με τουριστικά λεωφορεία, όσο και με λεωφορεία των ΚΤΕΛ. Υποχρέωση και των δύο φορέων, που απορρέει από ειδικές και γενικές διατάξεις, είναι τα λεωφορεία τους να πληρούν όλους τους όρους ασφάλειας και άνεσης, όπως αυτό αποδεικνύεται από το «Δελτίο Καταλληλότητας», με το οποίο είναι εφοδιασμένο υποχρεωτικά κάθε λεωφορείο. (ΥΠ. ΜΕΤΑΦ. Α 35800/14-10-93 και ΥΠΕΠΘ 1279/3-11-93).
      Ο Υφυπουργός
      ΝΙΚ. ΓΚΕΣΟΥΛΗΣ»
     9. Στην με αριθμό 8664/17-4-03 ερώτηση του Βουλευτή κ. Φώτη Κουβέλη δόθηκε με το υπ΄ αριθμ. 1042151/3089/Α0010/8-5-03 έγγραφο από τον Υφυπουργό Οικονομικών  η ακόλουθη απάντηση:
     «Σε απάντηση της πιο πάνω σχετικής που κατέθεσε στη Βουλή ο Βουλευτής κ. Φώτης Koυβέλής, αναφορικά με την ανάγκη παραχώρησης δημοσίου -υπαίθριου δημοσίου χώρου για πολιτιστικές δραστηριότητες και έκθεση χειροτεχνημάτων στο Σωματείο χειροτεχνών-καλλιτεχνών «Οδυσσέας» σας γνωρίζουμε ότι όπως μας ανέφεραν τόσο η Κτηματική Υπηρεσία Αθήνας όσο και η ΚΕΔ που έχει την διαχείριση των ακινήτων του Δημοσίου σύμφωνα με τον Ν.973/79 δεν έχει υποβληθεί από το εν λόγω Σωματείο σχετικό αίτημα περί παραχώρησης ακινήτων του Δημοσίου για το συγκεκριμένο σκοπό.
     Επομένως ,εφόσον υποβληθεί σχετικό αίτημα θα εξεταστεί κατά τις κείμενες διατάξεις από το Υπουργείο μας όσον αφορά την κατά κυριότητα παραχώρηση, όσον δε αφορά την κατά χρήση παραχώρηση ,από τις υπηρεσίες και το Δ.Σ. της ΚΕΔ.
     Ο Υφυπουργός
     ΑΠΟΣΤ. ΦΩΤΙΑΔΗΣ»
     10. Στην με αριθμό 8303/7-4-03 του Βουλευτή κ. Κωνσταντίνου Τσιπλάκη δόθηκε με το υπ΄ αριθμ. 35156/ΙΗ/23-4-03 έγγραφο από την Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση 8303/7-4-2003 την οποία κατέθεσε ο Βουλευτής κ. Κων/νος Τσιπλάκης και αφορά στο Πρόγραμμα «Ολυμπιακή Παιδεία» σας γνωρίζουμε τα ακόλουθα:
     Στο πλαίσιο του Προγράμματος «Ολυμπιακή Παιδεία» προβλέφθηκε η ενίσχυση πρωτοβουλιών Σχολικών Μονάδων για την πραγματοποίηση δράσεων που συμβάλλουν στην επίτευξη των στόχων του Προγράμματος. Η επιλογή των πρωτοβουλιών για το σχολικό έτος 2002-2003, διενεργήθηκε με τη δημοσίευση προκηρύξεων για την υποβολή προτάσεων στις 15/10/2002.
     Η φιλοσοφία των παραπάνω προκηρύξεων στοχεύει:
     * Στην κινητοποίηση και τη συμμετοχή της εκπαιδευτικής κοινότητας στην επιδίωξη των στόχων του Προγράμματος
     *  Στην υψηλή ποιότητα των χρηματοδοτούμενων δράσεων, μέσω της επιλογής των καλύτερων προτάσεων με αξιοκρατικά κριτήρια
     * Στη διαφάνεια κατά την κατανομή των πόρων
     * Στην εξοικείωση της εκπαιδευτικής -κοινότητας με τις" σύγχρονες τεχνικές προγραμματισμού και διαχείρισης πόρων
     Αντίστοιχες προκηρύξεις προβλέπεται να δημοσιευτούν τον Σεπτέμβριο του 2003 για δράσεις που θα υλοποιηθούν κατά τη διάρκεια του σχολικού έτους 2003-2004. Η ενίσχυση των πρωτοβουλιών των Σχολικών Μονάδων αποτελεί καινοτομία και πρόθεση του ΥΠ.Ε.Π.Θ. είναι να κατοχυρωθεί ως μόνιμος θεσμός.
     Η μεγάλη και ποιοτικά υψηλή ανταπόκριση των σχολείων στις προκηρύξεις είχε ως αποτέλεσμα να χρηματοδοτηθούν μόνο δράσεις με υψηλή βαθμολογία. Η πρόταση του Δημοτικού Σχολείου Πρώτης δεν συγκέντρωσε την απαραίτητη βαθμολογία.
     Η Υφυπουργός
     ΕΛΕΝΗ ΚΟΥΡΚΟΥΛΑ»
     11. Στην με αριθμό 8342/8-4-03 ερώτηση της Βουλευτού κ. Ιωάννας Στεργίου δόθηκε με το υπ΄ αριθμ. 18106/21-4-20003 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω σχετική ερώτηση που κατέθεσε στη Βουλή η Βουλευτής κυρία Ιω. Στεργίου, και η οποία αναφέρεται στο αντικείμενο του θέματος, σας γνωρίζουμε τα εξής:
     Το έτος 1997 εφαρμόστηκε στο Δήμο Περιστερίου το Πιλοτικό Πρόγραμμα «Βοήθεια στο Σπίτι», και το έτος 1998, μετά την εφαρμογή του στον ανωτέρω δήμο, αποφασίστηκε η επέκτασή του σε 102 Δήμους της Χώρας που διαθέτουν επαρκώς οργανωμένο Κ.Α.Π.Η., σύμφωνα με τις προδιαγραφές και την αξιολόγηση της Κ.Ε.Δ.Κ.Ε.
     Σκοπός του Προγράμματος αυτού είναι η παραμονή των ηλικιωμένων στο φυσικό και κοινωνικό τους περιβάλλον, η διατήρηση της συνοχής της οικογένειας του ηλικιωμένου, η αποφυγή χρήσης ιδρυματικής φροντίδας και η βελτίωση και εξασφάλιση της ποιότητας ζωής τους.
     Η χρηματοδότηση του προγράμματος καλύπτεται .εξίσου από το Υπουργείο Εσωτερικών, Δημόσιας Διοίκησης και Αποκέντρωσης και από το Υπουργείο Υγείας και Πρόνοιας, από εθνικούς πόρους, βάσει των προβλεπόμενων στην Κοινή Υπουργική Απόφαση Π4β/5814/2-1O-97 (ΦΕΚ 917/Β΄/17-10-97 ΙΙ).
     Συγκεκριμένα, το Υπουργείο μας χρηματοδότησε κατά τα έτη 1998 έως 2002 από τους Κεντρικούς Αυτοτελείς Πόρους, πενήντα ένα (51) δικαιούχους Ο.Τ.Α. που εφάρμοσαν το πρόγραμμα «Βοήθεια στο Σπίτι» (Α΄ φάση). Επίσης, κατόπιν μεταφοράς σχετικών πιστώσεων από τον Προϋπολογισμό του Υπουργείου Υγεiας και Πρόνοιας στον Προϋπολογισμό του Υπουργείου μας (ΚΑΕ 2229), χρηματοδοτήθηκαν επιπλέον πενήντα ένας (51) Ο.Τ.Α που είχαν ενταχθεί στο εν λόγω πρόγραμμα (Β΄ φάση).
     Στα πλαίσια της ανωτέρω ΚΥΑ προβλέφθηκε η υπογραφή σχετικής Προγραμματικής Σύμβασης μεταξύ των αρμόδιων Υπουργείων, του επιλεγμένου Δήμου, του αντίστοιχου ΚΑ.Π.Η., της οικείας Δημοτικής Επιχείρησης και της Κ.Ε.Δ.Κ.Ε.
     Κατά τα λοιπά, όσον αφορά τη σχετική χρηματοδότηση των Ο.Τ.Α. της χώρας από τον Κρατικό Προϋπολογισμό, το θέμα εμπίπτει στην αρμοδιότητα του συνερωτώμενου Υπουργείου Υγείας και Πρόνοιας, προς το οποίο κοινοποιείται το παρόν, προκειμένου να ενημερώσει απευθείας την Εθνική Αντιπροσωπεία.
     Οι ειδικότητες των ατόμων που απασχολούνται στο πρόγραμμα αυτό είναι κοινωνικός ή κοινωνική λειτουργός, οικογενειακή βοηθός, νοσηλευτής ή νοσηλεύτρια.
     Επειδή το πρόγραμμα «Βοήθεια στο Σπίτι» θεωρείται μία από τις πιο επιτυχημένες παρεμβάσεις της Τοπικής Αυτοδιοίκησης στην Τοπική Κοινωνία, και επειδή το πρόγραμμα αυτό έληξε, το Υπουργείο Εσωτερικών, Δημόσιας Διοίκησης και Αποκέντρωσης έχει προωθήσει νομοθετική ρύθμιση για την παράταση του εν λόγω προγράμματος μέχρι την 31-12-2004.
     Προς τούτο, και με την Α.Π. 8084/20-2-03 εγκύκλιό μας, έχουμε ενημερώσει τις οικείες Περιφέρειες ότι το πρόγραμμα θα παραταθεί μέχρι 31-12-2004.
     Πέραν των ανωτέρω, σας γνωρίζουμε ότι στην Α.Π. 8084/20-2-03 εγκύκλιό μας γνωρίσαμε επίσης ότι οι Ο.Τ.Α. που εφαρμόζουν το ανωτέρω πρόγραμμα, αλλά και όσοι δεν έχουν ενταχθεί σε αυτό, μπορούν με τροποποίηση των Οργανισμών Εσωτερικής Υπηρεσίας τους να οργανώσουν τις αντίστοιχες υπηρεσίες και να συστήσουν τις ανάλογες και αναγκαίες θέσεις προσωπικού.
     Ειδικότερα, σύμφωνα με τις διατάξεις του άρθρου 27 παρ.5α και β του Ν.3013/02, παρέχεται η δυνατότητα στους Ο.Τ.Α. Α΄ βαθμού να προσλάβουν προσωπικό όλων των κατηγοριών, πλην των κατηγοριών Π.Ε. Διοικητικού και Π.Ε. Οικονομικού, Τ.Ε. Διοικητικού-Λογιστικού και Δ.Ε. Διοικητικών Γραμματέων, με προκήρυξη που θα εκδώσουν, χωρίς να απαιτείται έγκριση της Τριμελούς εξ Υπουργών Επιτροπής, αλλά με τήρηση τής διαδικασίας του άρθρου 18 του Ν.2190/94, όπως ισχύει κάθε φορά.
     Επιπλέον, υπάρχει δυνατότητα μοριοδότησης της αποκτηθείσας εμπειρίας όσων ήδη απασχολούνται στο πρόγραμμα αυτό, σύμφωνα με τις διατάξεις του άρθρου 8 παρ.2 του Ν.3051/02.
     Ο Υφυπουργός
     Λ. ΠΑΠΑΔΗΜΑΣ»
     12. Στην με αριθμό 8386/9-4-03 ερώτηση του Βουλευτή κ. Θεοφάνη Δημοσχάκη δόθηκε με το υπ΄ αριθμ. 1702/22-4-03  έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής, Κ. Θ. Δημοσχάκης, σας πληροφορούμε τα εξής:
     Τα κατά έτος αναγνωρισμένα κέντρα αγοράς (Α.Κ.Α), είναι οικιστικοί χώροι (αποθήκες) ιδιόκτητοι ή μισθωμένοι από τις υπόχρεες επιχειρήσεις. Τα κέντρα αυτά πρέπει να βρίσκονται εντός των ορίων του κάθε Νομού, κοντά στους τόπους παραγωγής των καπνών, για να έχουν τη δυνατότητα οι παραγωγοί να μεταφέρουν και να παραδώσουν γρήγορα και εύκολα τα καπνά τους. Επομένως, οποιαδήποτε λήψη μέτρων κατάργησης ενός αναγνωρισμένου κέντρου αγοράς έρχεται σε πλήρη αντίθεση με τις κοινοτικές διατάξεις.
     Οι διαμορφωμένες κατ' έτος τιμές αγοράς, είναι γνωστό ότι, αποτελούν συνάρτηση των συμβατικών τιμών και της ποιότητας του προϊόντος. Οι προηγούμενες καιρικές συνθήκες ήταν εξαιρετικά δυσμενείς με αποτέλεσμα να επηρεάσουν αρνητικά τόσο την ποιότητα των καπνών όσο και τις τελικές τιμές αγοράς.
     Για την αποφυγή ενδεχόμενης εκμετάλλευσης των παραγωγών από τις επιχειρήσεις, οι ισχύουσες διατάξεις προβλέπουν ελέγχους από τους αρμόδιους ελεγκτές της Ν.Α. που παραβρίσκονται κατά την παράδοση. Επίσης, παρέχουν στον παραγωγό τη δυνατότητα κατάθεσης προσφυγής για επανεξέταση της αξιολόγησης της ποιότητας, αν θεωρεί άδικο το πρώτο αποτέλεσμα.
     Σημειώνεται ότι η απώλεια εισοδήματος των καπνοπαραγωγών του Νομού Έβρου, από την πτώση των τιμών στα καπνά εσοδείας 2002, σε σχέση με την τιμή των καπνών εσοδείας 2001σύμφωνα με τον Κανονισμό Ασφάλισης Φυτικής Παραγωγής δεν καλύπτεται ασφαλιστικά από τον ΕΛΓΑ και δεν εντάσσεται στις οικονομικές ενισχύσεις αρμοδιότητας της ΠΣΕΑ.
     Ο Υφυπουργός
     Ε. ΑΡΓΥΡΗΣ
     13. Στην με αριθμό 8387/9-4-03 ερώτηση του Βουλευτή κ. Θεοφάνη Δημοσχάκη δόθηκε με το υπ’ αριθμ. 1703/22-4-2003 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Θ. Δημοσχάκης, σας πληροφορούμε τα εξής:
      Τα στοιχεία των παραγωγών του Νομού Έβρου, των όποιων οι ενστάσεις δικαιώθηκαν μετά τις 15 Οκτωβρίου 2002, ημερομηνία εκκαθάρισης της περιόδου 2001-2002, δόθηκαν στις εκκοκκιστικές επιχειρήσεις για την έκδοση των δικαιολογητικών στα τέλη Δεκεμβρίου 2002.
      Οι εκκοκκιστικές επιχειρήσεις, λόγω φόρτου εργασίας στην περίοδο 2002 – 2003 καθυστέρησαν τα δικαιολογητικά για την έκδοση της συμπληρωματικής εντολής. Τα δικαιολογητικά αυτά άρχισαν να φτάνουν στον ΟΠΕΚΕΠΕ στα τέλη Μαρτίου 2003.
      Οι συμπληρωματικές εντολές πληρωμής για τις εκκοκκιστικές επιχειρήσεις, που έχουν στείλει ορθά τα στοιχεία, θα εκδοθούν στα τέλη Μαΐου με αρχές Ιουνίου.
      Ο Υφυπουργός
      Ε. ΑΡΓΥΡΗΣ»
     14. Στην με αριθμό 8396/9-4-03 ερώτηση του Βουλευτή κ. Μανώλη Κεφαλογιάννη δόθηκε με το υπ’ αριθμ. Β-3217/23-4-2003 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της Ερώτησης με αριθμό 8396/9-4-03 που κατέθεσε στη Βουλή ο Βουλευτής κος. Μανώλης Κεφαλογιάννης σχετικά με την προμήθεια εξοπλισμού του ΤΡΑΜ, και σύμφωνα με το αριθμ. 2513/17-4-03 έγγραφο της ΤΡΑΜ Α.Ε. ,σας πληροφορούμε τα παρακάτω:
      Τα υλικά που υποβάλλονται για έγκριση ελέγχονται σχολαστικά από πλευράς ανταπόκρισης στις προδιαγραφές, ποιότητας και συστάσεων (references).
      Υλικά που δεν πληρούν τους πιο πάνω όρους ή, πολύ περισσότερο, υλικά παρωχημένης τεχνολογίας δεν έχουν ενσωματωθεί και δεν πρόκειται να ενσωματωθούν στο έργο.
      Τα υλικά που ενσωματώνονται στο έργο ελέγχονται και πιστοποιούνται και από τον ξένο Τεχνικό Σύμβουλο της ΤΡΑΜ (STlB) και από ανεξάρτητο οίκο ποιοτικού ελέγχου (TUV).
      Η μετάβαση υπαλλήλων της εταιρίας στο εξωτερικό είναι στα πλαίσια του ελέγχου και της επίβλεψης εξοπλισμού και υλικών, όπως προβλέπεται από τις Συμβάσεις.
      Τα αναφερόμενα περί "απομάκρυνσης" στελεχιακού δυναμικού δεν είναι ακριβή.
      Αναδιάρθρωση και συμπλήρωση του ανθρώπινου δυναμικού γίνεται στα πλαίσια της προσαρμογής στις διευρυμένες ανάγκες και με γνώμονα τη βελτίωση της λειτουργικότητας.
      Ειδικότερα:
      Όπως αναφέρθηκε και στο προηγούμενο έγγραφο μας, το Διοικητικό Συμβούλιο της ΤΡΑΜ όρισε από 12.2.03 τον μέχρι τότε αρμόδιο για τις τεχνικές υπηρεσίες Γεν. Δ/ντή, Ειδικό Σύμβουλο Ανάπτυξης Τροχιόδρομου.
      Ο Δ/ντής Έργου παραμένει στη θέση του, ο δε Προϊστάμενος της ΔIνoυσας Υπηρεσίας αναβαθμίστηκε στη θέση του Αναπληρωτή Δ/ντή Έργου.
      Ο Υπουργός
      ΧΡΙΣΤΟΣ ΒΕΡΕΛΗΣ»
      15. Στην με αριθμό 8256/4-4-2003 ερώτηση του Βουλευτή κ. Αθανάσιου Μπούρα δόθηκε με το υπ’ αριθμ. 208/18-4-2003 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 8256/04-04-2003 εγγράφου σας με το οποίο μας διαβιβάστηκε ερώτηση του Βουλευτή κ. Θ. Μπούρα που κατατέθηκε στη Βουλή των, Ελλήνων αναφορικά με την ολοκλήρωση και λειτουργία των αλιευτικών καταφυγίων Νέων Παλατίων και Χαλκουτσίου του Δήμου Ωρωπίων, σας γνωρίζουμε ότι η αποπεράτωσή τους είναι έργο νομαρχιακού επιπέδου και ανήκει στην αρμοδιότητα της οικείας Νομαρχιακής Αυτοδιοίκησης. Το ΥΕΝ έχει τοποθετηθεί θετικά επί των έργων αποπεράτωσης του αλιευτικού καταφυγίου Νέων Παλατίων. Επί της νομιμότητας των έργων αλιευτικού καταφυγίου Χαλκουτσίου έχει σχηματιστεί δικογραφία από την Αρμόδια Λιμενική Αρxή, η οποία έχει υποβληθεί στην Εισαγγελία Πρωτοδικών Αθηνών.
      Ο Υπουργός
      ΓΙΩΡΓΟΣ ΑΝΩΜΕΡΙΤΗΣ»
     16. Στην με αριθμό 8321/8-4-2003 ερώτηση του Βουλευτή κ. Ευγένιου Χαϊτίδη δόθηκε με το υπ’ αριθμ. 116646/11-4-2003 έγγραφο από την Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης με αριθμό 8321 που κατατέθηκε στις 8/4/2003 από τον Βουλευτή κ. Ευγένειο Χαϊτίδη, σας γνωρίζουμε τα εξής:
      Από 23 Μαΐου 2001 ισχύει η ΚΥΑ Γ5/29480/2304 «Έλεγχοι νομιμότητας και ασφάλειας της κυκλοφορίας και των εκπομπών καυσαερiων όλων των σχημάτων ελληνικών και αλλοδαπών που κυκλοφορούν στη Χώρα».
      Σύμφωνα με το άρθρο 1 παρ. 1 της προαναφερόμενης ΚΥΑ ο έλεγχος αυτός διενεργείται από τα Μικτά Κλιμάκια Ελέγχου (ΜΚΕ) που συγκροτούνται με απόφαση του Νομάρχη μετά από πρόταση των αρμoδiων υπηρεσιών (άρθρο 1 παρ. 3).
      Τέλος, ο ΚΟΚ δίνει τη δυνατότητα σε κάθε αστυνομικό όργανο να διενεργεί ελέγχους σε οποιοδήποτε όχημα, ακόμη και αλλοδαπό για εκπομπές ρύπων, ενώ το Υπουργείο Δημόσιας Τάξης έχει εξοπλισθεί προς το παρόν με 24 κινητές μονάδες ελέγχου, με χρηματοδότηση από το πρόγραμμα «Περ1βάλλον» του ΥΠΕΧΩΔΕ, οι οποίες έχουν ήδη διατεθεί στην Τροχαία Αττικής, Θεσσαλονίκης, Ηρακλείου, Βόλου, Ιωαννίνων, Λάρισας και Πάτρας.
      Η Υφυπουργός
      ΡΟΔΟΥΛΑ ΖΗΣΗ»
     17. Στην με αριθμό 8333/8-4-03 ερώτηση του Βουλευτή κ. Φωτίου Κουβέλη δόθηκε με το υπ’ αριθμ. 15299Β/86/17-4-03 έγγραφο από τον Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης με αριθμό 8333 που κατατέθηκε στις 8/4/2003 από τον Βουλευτή κ. Φώτη Κουβέλη και για τα θέματα που αφορούν αρμοδιότητες του ΥΠΕΧΩΔΕ σας πληροφορούμε τα εξής:
      Σύμφωνα με το εγκεκριμένο ρυμοτομικό σχέδιο στην περιοχή που αναφέρεται το (α) σχετικό, νοτίως του υφισταμένου γηπέδου του Παναθηναϊκού έχει καθορισθεί ευρύς κοινόχρηστος χώρος πρασίνου, χώρος πολιτιστικών χρήσεων, χώρος Βρεφονηπιακού σταθμού καθώς και χώρος υπαίθριων αθλητικών εγκαταστάσεων σε συνέχεια ήδη εγκεκριμένων και υφιστάμενων χώρων σχολείων (Π.Δ/γμα του ΦΕΚ 222 Δ/02).
      Η παραπάνω ρύθμιση είναι σύμφωνη με τις κατευθύνσεις του ισχύοντος Γενικού Πολεοδομικού Σχεδίου καλύπτοντας τμήμα αναγκών σε κοινωνικό εξοπλισμό και σε κοινόχρηστο πράσινο για την περιοχή της Συνοικίας και σύμφωνη με τις προτάσεις του «Προγράμματος ενοποίησης Χώρων Πρασίνου, Πολιτιστικών και Κοινωνικών Λειτουργιών» που έχει εγκριθεί από την Εκτελεστική Επιτροπή του Οργανισμού Ρυθμιστικού Σχεδίου και Προστασίας Περιβάλλοντος Αθήνας (ΟΡΣΑ) και αφορά ευρύτερη περιοχή του Δήμου Αθηναίων (περιοχή από Θέμιδος Μέλαθρον, Κουντουριώτικα, Πάρκο Ελευθερίας, Εθνικό Ίδρυμα Ερευνών).
      Στο ΥΠΕΧΩΔΕ έχει διαβιβασθεί από την Γενική Γραμματεία Αθλητισμού του Υπουργείου Πολιτισμού η πρόταση της «ΠΑΕ Παναθηναϊκός», η οποία ακόμα δεν έχει αξιολογηθεί από τις αρμόδιες Υπηρεσίες ΟΡΣΑ και Δ/νση Πολεοδομικού Σχεδιασμού.
      Η Υφυπουργός
      ΡΟΔΟΥΛΑ ΖΗΣΗ»
     18. Στην με αριθμό 8346/8-4-03 ερώτηση του Βουλευτή κ. Ελευθερίου Παπανικολάου δόθηκε με το υπ’ αριθμ. 107650/σχετ. 15301Β/17-4-03 έγγραφο από την Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης 8346 που κατατέθηκε στις 8/4/2003 από τον Βουλευτή κ. Ελευθέριο Παπανικολάου, σας ενημερώνουμε ότι ο καθορισμός, έλεγχος ή και κατάργηση των λατομικών περιοχών, υπάγεται στις αρμοδιότητες της Νομαρχίας. Η σχετική θεσμοθέτηση γίνεται με απόφαση του οικείου Νομάρχη, σύμφωνα με τον Ν.2115/93.
      Η Υπουργός
      Β. ΠΑΠΑΝΔΡΕΟΥ»
     19. Στην με αριθμό 8702/17-4-03 ερώτηση του Βουλευτή κ. Κωνσταντίνου Τασούλα δόθηκε με το υπ’ αριθμ. Β-3324/12-5-03. έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. 8702/17-4-03 που κατέθεσε στη Βουλή ο Βουλευτής κ. Κώστας Τασούλας σχετικά με την επιμόρφωση τεχνικών υπαλλήλων σε θέματα τεχνικού ελέγχου, σας πληροφορούμε ότι:
      1. Με την Φ2175443/3519/1999 (Β΄1989) Υ.Α καθορίσθηκαν τα προσόντα, των υπαλλήλων που μπορούν να συμμετέχουν στο έργο του Τεχνικού Ελέγχου των οχημάτων στα ΚΤΕΟ. Από τις ανωτέρω διατάξεις προκύπτουν οι απαραίτητες προϋποθέσεις που πρέπει να πληρούν οι υποψήφιοι ελεγκτές.
      2. Ο προγραμματισμός και η εκτέλεση προγραμμάτων επιμόρφωσης τεχνικών υπαλλήλων των Νομαρχιακών Αυτοδιοικήσεων προκειμένου να τους ανατεθεί το έργο του ελεγκτή οχημάτων στα ΚΤΕΟ, γίνεται από τη ΔIνση Οργάνωσης και Πληροφορικής του ΥME.
      3. Για την πραγματοποίηση των προγραμμάτων επιμόρφωσης ελεγκτών και σύμφωνα με την οικεία συλλογική σύμβαση εργασίας που έχει υπογραφεί σε εφαρμογή των διατάξεων του ν. 2738/1999, προβλέπεται η διατύπωση απόψεων του.συνδικαλιστικού οργάνου των εργαζομένων στα ΚΤΕΟ.
      4. Ήδη, και προκειμένου να διοργανωθεί νέο σεμινάριο ελεγκτών ΚΤΕΟ , η καθ’-ύλην αρμόδια Υπηρεσία του ΥΠ.Μ.Ε (Δ/νση Οδικής Ασφάλειας και Περιβάλλοντος) έχει αποστείλει στη Δ/νση Οργάνωσης και Πληροφορικής:
      - Τη διδακτέα ύλη σε θέματα τεχνικού ελέγχου οχημάτων διάρκειας 3 εβδομάδων για επιμόρφωση νέων ελεγκτών ΚΤΕΟ.
      - Τους εισηγητές του σεμιναρίου οι οποίοι όλοι είναι τεχνικοί υπάλληλοι του VME. 
      - Το αναλυτικό πρόγραμμα του σεμιναρίου 
      - Τη διαδικασία-αξιολόγησης των υπαλλήλων που θα επιμορφωθούν 
      5. Επίσης με το 76701761/5-2-2003 έγγραφο του κ. Γεν. Γραμματέα ζητήθηκε από του Νομάρχες των Νομαρχιακών Αυτοδιοικήσεων στις οποίες λειτουργούν ΚΤΕΟ, η αποστολή καταστάσεων με τα στοιχεία των προτεινομένων υπαλλήλων, που διαθέτουν τα τυπικά προσόντα προκειμένου να επιμορφωθούν και στη συνέχεια να επανδρώσουν τα Δημόσια ΚΤΕΟ ως ελεγκτές.
      Εκτός των ονομάτων, ζητήθηκαν και φωτοαντίγραφα των τίτλων σπουδών των υποψηφίων ελεγκτών.
      6. Ήδη έχει ολοκληρωθεί η αποστολή των παραπάνω δικαιολογητικών και αναμένεται εντός των προσεχών ημερών η σύσταση επιτροπής που θα ελέγξει τους τίτλους σπουδών των υποψηφίων για να διαπιστωθεί πόσοι εκ των 78 τελικά ενδιαφερομένων υπαλλήλων πληρούν τα τυπικά προσόντα που προβλέπονται από τη Νομοθεσία, ώστε μόνοι αυτοί να κληθούν για επιμόρφωση. Η ονομαστική κατάσταση των υπαλλήλων που έχουν προταθεί από τις Ν.Α και δύνανται κατά τα ως άνω να επιμορφωθούν , θα αποσταλούν στην αρμόδια Δ/νση Οργάνωσης και Πληροφορικής προκειμένου να γίνει άμεσα ο σχετικός προγραμματισμός των σεμιναρίων.
      Ο Υφυπουργός
      ΕΜΜΑΝΟΥΗΛ ΣΟΦ. ΣΤΡΑΤΑΚΗΣ»
     20. Στην με αριθμό 8665/17-4-03 ερώτηση του Βουλευτή κ. Γεωργίου Θωμά δόθηκε με το υπ’ αριθμ. 71490/0092/12-5-03 έγγραφο από τον Υφυπουργό Οικονομικών η ακόλουθη απάντηση:
     «Aπαντώντας στην ανωτέρω ερώτηση που κατέθεσε στη Βουλή ο Βουλευτής κ. Γιώργος Θωμάς, σας γνωρίζουμε τα εξής:
      Σύμφωνα με την παρ. 1 περ. β΄ του άρθρου 12 του π.δ. 166/2000 αναγνωρίζεται ως συντάξιμη η προϋπηρεσία των υπαλλήλων που παρασχέθηκε με οποιαδήποτε σχέση μετά τη συμπλήρωση του 17ου έτους της ηλικίας τους.
      Κατ' εξαίρεση αναγνωρίζεται ως συντάξιμη και η υπηρεσία που έχει παρασχεθεί μετά τη συμπλήρωση του 15oυ έτους, σε όσους υπαλλήλους μονιμοποιήθηκαν στη συνέχεια σε υπηρεσία του ίδιου Υπουργείου, κυρίως λόγω της συνεχούς ενασχόλησής τους με το ίδιο αντικείμενο.
      Το Υπουργείο Οικονομίας και Οικονομικών κρατεί το θέμα της αναγνώρισης ως συντάξιμης της προϋπηρεσίας που παρασχέθηκε πριν την συμπλήρωση του 17ου έτους της ηλικίας και στους υπαλλήλους που μονιμοποιήθηκαν σε υπηρεσία άλλου Υπουργείου και εξετάζει τη δυνατότητα αντιμετώπισής του.
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»
     21. Στην με αριθμό 8317/8-4-03 ερώτηση του Βουλευτή κ. Κωνσταντίνου Σπηλιόπουλου δόθηκε με το υπ’ αριθμ. 7017/4/3191/30-4-03 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Κ. Σπηλιόπουλος, σας γνωρίζουμε ότι όλα τα οργανωτικής φύσεως ζητήματα που αφορούν διαρθρωτικού χαρακτήρα μεταβολές (ίδρυση – κατάργηση - διατήρηση, προαγωγή Υπηρεσιών, αύξηση-ανακατανομή οργανικής δύναμης κλπ.) των Αστυνομικών Διευθύνσεων νομών εξετάζονται από το Υπουργείο μας στα πλαίσια του ευρύτερου οργανωτικού προγράμματος, το οποίο βρίσκεται σε εξέλιξη και έχει ως στόχο την αναδιάρθρωση των περιφερειακών αστυνομικών Υπηρεσιών και την προσαρμογή τους στα σύγχρονα δεδομένα και απαιτήσεις μέσω του ορθολογικού οργανωτικού και λειτουργικού τους εκσυγχρονισμού. Προς τούτο, αξιολογούνται και εκτιμώνται όλα τα συναφή με το θέμα αυτό στοιχεία, σε συνδυασμό και με τις απόψεις και προτάσεις των Επιτροπών, που για το σκοπό αυτό, μετά από επιστολή μας, είχαν συσταθεί στις περιφερειακές Νομαρχιακές Αυτοδιοικήσεις, προκειμένου, με την ευρύτερη δυνατή στήριξη των τοπικών κοινωνιών, να ληφθούν οριστικές και με μακρόχρονη προοπτική για το ζήτημα αυτό αποφάσεις.
     Στα πλαίσια αυτά και σε ενιαία βάση εξετάζεται και το θέμα της αναδιάρθρωσης -αναδιοργάνωσης των Υπηρεσιών της Αστυνομικής Διεύθυνσης Αχαΐας, στο οποίο εντάσσεται, μεταξύ των άλλων ρυθμίσεων, και η δημιουργία Αστυνομικού Τμήματος στη δικαιοδοσία του οποίου θα υπάγεται ο Δήμος Μόβρης, με στόχο την περαιτέρω αναβάθμιση της αστυνόμευσης της περιοχής και την καλύτερη παροχή υπηρεσιών στους πολίτες.
     Σε ό,τι αφορά την αστυνόμευση της περιοχής του ανωτέρω Δήμου, σας πληροφορούμε ότι αυτή αστυνομεύεται σε καθημερινή βάση με εποχούμενες περιπολίες, που διατάσσονται από το Αστυνομικό Τμήμα Κάτω Αχαΐας, ενώ το Τμήμα Τροχαίας Πατρών διενεργεί τακτικούς τροχονομικούς ελέγχους στο τμήμα της εθνικής οδού Πατρών-Πύργου, που διέρχεται από τον εν λόγω Δήμο και κατά των παραβατών εφαρμόζει με αυστηρότητα τις διατάξεις του Κ.Ο.Κ. Επίσης, στην περιοχή αυτή δραστηριοποιείται και η Ομάδα Πρόληψης και Καταστολής της Εγκληματικότητας, για τη διενέργεια συστηματικών ελέγχων, προσαγωγών υπόπτων, έλεγχο αλλοδαπών κλπ.
     Τέλος στην Αστυνομική Διεύθυνση Αχαΐας δόθηκαν πρόσθετες εντολές και οδηγίες για εντατικοποίηση των προσπαθειών των Υπηρεσιών της, σε ό,τι αφορά την αστυνόμευση στο Δήμο Μόβρης και την παγίωση του αισθήματος ασφαλείας των κατοίκων.
      Ο Υπουργός
      ΜΙΧΑΛΗΣ ΧΡΥΣΟΪΔΗΣ»
     22. Στην με αριθμό 8307/7-4-03 ερώτηση του Βουλευτή κ. Βασιλείου Παπανικόλα δόθηκε με το υπ’ αριθμ. 7017/4/3190/30-4-03 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Β. Παπανικόλας, σας γνωρίζουμε ότι το Υπουργείο μας είναι ιδιαίτερα ευαίσθητο στα θέματα της πιστής εκτέλεσης του καθήκοντος των αστυνομικών και της άψογης συμπεριφοράς τους προς τους πολίτες. Σε κάθε δε περίπτωση που καταγγέλλεται ανάρμοστη συμπεριφορά αστυνομικού κατά την εκτέλεση των καθηκόντων του ή όταν ευρίσκεται εκτός διατεταγμένης υπηρεσίας, η υπόθεση εξετάζεται από την Υπηρεσία και εφόσον προκύψουν ευθύνες επιβάλλονται οι προβλεπόμενες ποινές.
     Στο πλαίσιο αυτό, για το αναφερόμενο στην ερώτηση περιστατικό, από την Αστυνομική Διεύθυνση Δωδεκανήσου διετάχθη την ίδια ημέρα (30-3-2003) η διενέργεια Ένορκης Διοικητικής Εξέτασης (Ε.Δ.Ε.) σε βάρος των δύο αστυνομικών που ενεπλάκησαν στο επεισόδιο, η οποία εκκρεμεί. Μετά την περαίωση της εν λόγω εξέτασης, εφόσον προκύψουν ευθύνες σε βάρος τους, αυτές θα καταλογισθούν και θα τους επιβληθούν οι προβλεπόμενες πειθαρχικές ποινές, ενώ, σε περίπτωση που αποφασισθεί η παραπομπή τους στο Πειθαρχικό Συμβούλιο, αυτό, πέραν της πειθαρχικής του δικαιοδοσίας, έχει αρμοδιότητα να αποφανθεί και για τη μετάθεσή τους ή μη, κατ' εφαρμογή του άρθρου 17 του π.δ.69/97.
     Πέραν αυτών σας πληροφορούμε ότι οι δύο αστυνομικοί υπέβαλαν εγκλήσεις στο Αστυνομικό Τμήμα Κω σε βάρος των δύο ιδιωτών, για απειλή, εξύβριση και απλές σωματικές βλάβες, οι οποίοι στη συνέχεια υπέβαλαν και αυτοί σε βάρος των αστυνομικών εγκλήσεις για τα ίδια αδικήματα. Μετά την υποβολή των εγκλήσεων συνελήφθησαν οι τέσσερις δράστες, και σε βάρος τους σχηματίσθηκε δικογραφία, αλλά με προφορική εντολή του Εισαγγελέα Πλημμελειοδικών Κω, αφέθησαν ελεύθεροι.
      Ο Υπουργός
      ΜΙΧΑΛΗΣ ΧΡΥΣΟΧΟΪΔΗΣ»
     23. Στην με αριθμό 8342/8-4-03 ερώτηση της Βουλευτού κ. Ιωάννας Στεργίου δόθηκε με το υπ’ αριθμ. 5339/2-5-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην αριθμ. 8342/2003 ερώτηση, που κατατέθηκε στη Βουλή από τη Βουλευτή κ. Ι. Στεργίου, για τα θιγόμενα σ’ αυτή θέματα αρμοδιότητάς μας, σας πληροφορούμε τα εξής:
      Το Υπουργείο Εργασίας και Κοινωνικών Ασφαλίσεων κατά την διάρκεια του Γ΄ Κοινοτικού Πλαισίου Στήριξης (ΚΠΣ) είναι αρμόδιο: α) για την συνέχιση της λειτουργίας Μονάδων Κοινωνικής Μέριμνας που χρηματοδοτήθηκαν από το Β΄ ΚΠΣ και β) για την οριζόντια παρακολούθηση του προγράμματος «Βοήθεια στο σπίτι» μέσω των Περιφερειακών Επιχειρησιακών Προγραμμάτων.
      Αναλυτικότερα:
      Α) όσον αφορά το πρόγραμμα συνέχιση λειτουργίας Μονάδων Κοινωνικής Μέριμνας σύμφωνα με την αριθμ.4035/27-7-2001 Κοινή Υπουργική Απόφαση (ΚΥΑ), όπως τροποποιήθηκε με την αριθμ. 5594/19-10-2001, η Ειδική Υπηρεσία Διαχείρισης του Επιχειρησιακού Προγράμματος (Ε.Π.) «Απασχόληση και Επαγγελματική Κατάρτιση» του Υπουργείου Εργασίας και Κοινωνικών Ασφαλίσεων είναι ο υπεύθυνος φορέας για την διαχείριση και εφαρμογή του προγράμματος Συνέχιση λειτουργίας ήδη υφιστάμενων Μονάδων Κοινωνικής Μέριμνας που χρηματοδοτήθηκαν από το Β΄ ΚΠΣ, οι οποίες παρείχαν υπηρεσίες βοήθειας στο σπίτι σε ηλικιωμένα άτομα ανάλογες με αυτές που παρέχονται μέσω του προγράμματος «Βοήθεια στο Σπίτι».
      Κατά το Γ΄ ΚΠΣ και στο πλαίσιο του Ε.Π. «Απασχόληση και Επαγγελματική Κατάρτιση» εγκρίθηκε η χρηματοδότηση της συνέχισης της λειτουργίας 183 (από τις 186) ήδη υφιστάμενων από το Β΄ ΚΠΣ Μονάδων για δύο ακόμη χρόνια και επεκτάθηκαν οι παρεχόμενες υπηρεσίες και σε άτομα με αναπηρίες (ΑΜΕΑ) και γενικά σε άτομα που χρήζουν βοήθειας στο σπίτι.
      Στις προαναφερόμενες μονάδες απασχολούνται συνολικά 881 άτομα προσωπικό με ειδικότητες όπως του Κοινωνικού Λειτουργού, Ψυχολόγου, Νοσηλευτή κτλ σύμφωνα με την αριθμ. 4035/27-7-2001 Κ.Υ.Α. όπως τροποποιήθηκε και ισχύει. Τελικοί Δικαιούχοι των εν λόγω έργων (Μονάδων Κοινωνικής Μέριμνας) είναι οι Δημοτικές Επιχειρήσεις των Δήμων και ο συνολικός προϋπολογισμός αυτών για τα δύο χρόνια ανέρχεται σε 28.206.976 ευρώ, με λήξη χρηματοδότησης την 31-12-2003.
      Υπολογίζεται ότι ο αριθμός των χρηστών των προαναφερόμενων υπηρεσιών (ηλικιωμένοι, ΑΜΕΑ και άτομα που χρήζουν βοήθειας) θα ξεπεράσει τα 5.000 άτομα. Ο προϋπολογισμός του μέτρου στο οποίο εντάσσονται και τα προαναφερόμενα έργα ανέρχεται σε 80.000.000 ευρώ και έχει διατεθεί στους φορείς υλοποίησης που λειτουργούν Μ.Κ.Μ.
      Β) Όσον αφορά το πρόγραμμα «Βοήθεια στο Σπίτι» μέσω των Περιφερειακών Επιχειρησιακών Προγραμμάτων, η Ειδική Υπηρεσία Διαχείρισης της κάθε Περιφέρειας είναι υπεύθυνη για την υλοποίηση και παρακολούθηση των δράσεων του ανωτέρω προγράμματος. Η Ειδική Υπηρεσία Συντονισμού και Παρακολούθησης Δράσεων ΕΚΤ του Υπουργείου Εργασίας και Κοινωνικών Ασφαλίσεων υποστηρίζει και παρακολουθεί οριζόντια τις αναφερόμενες δράσεις.
      Από την Α΄ φάση της προκήρυξης του Προγράμματος «Βοήθεια στο Σπίτι» έχουν εγκριθεί στις 13 Περιφέρειες 483 Μονάδες «Βοήθεια στο Σπίτι» στις, στις οποίες αναμένεται να απασχοληθούν κατά εκτίμηση 2.000 άτομα και να ωφεληθούν κατ’ εκτίμηση 19.320 άτομα. Αυτή την περίοδο διεξάγεται η Β΄ Φάση της προκήρυξης του ανωτέρω προγράμματος.
      Γ) Το Υπουργείο Εργασίας και Κοινωνικών Ασφαλίσεων μετέχει με εκπρόσωπό του στην Ομάδα Διοίκησης Έργου (ΟΔΕ), η οποία έχει συσταθεί με την αριθμ. Δ.Υ.1δ/οικ. 10024/1-6-2001 απόφαση του Υπουργού Υγείας και Πρόνοιας με στόχο τον συντονισμό, την υποστήριξη και την παρακολούθησης της λειτουργίας των Μονάδων Κοινωνικής Μέριμνας, των δομών «Βοήθεια στο Σπίτι» και των Κέντρων Ημερήσιας Φροντίδας Ηλικιωμένων (ΚΗΦΗ).
      Δ) Επίσης, σύμφωνα με το άρθρο 13 του ν. 3106/03, τα υφιστάμενα προγράμματα "Βοήθεια στο Σπίτι" εξακολουθούν να εφαρμόζονται μέχρι τη λήξη τους, με τις ισχύουσες μέχρι τη δημοσίευση του παραπάνω νόμου διατάξεις.
      Ε) Από το Υπουργείο Εργασίας και Κοινωνικών Ασφαλίσεων εκδόθηκε με τη συνεργασία των Υπουργείων Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης, το αριθμ. 81/2003 Προεδρικό Διάταγμα με τίτλο "Ρυθμίσεις για τους εργαζομένους με συμβάσεις ορισμένου χρόνου" (ΦΕΚ 77/Α/2-4-2003).
      Για τα υπόλοιπα θέματα αρμόδια να σας απαντήσουν είναι τα συνερωτώμενα Υπουργεία Εσωτερικών, Δημόσιας Διοίκησης και Αποκέντρωσης και Υγείας και Πρόνοιας.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
     24. Στην με αριθμό 8352/8-4-03 ερώτηση του Βουλευτή κ. Παναγιώτη Ν. Κρητικού δόθηκε με το υπ’ αριθμ. 7017/4/3196/30-4-03 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Π. Κρητικός σε ό,τι μας αφορά, σας γνωρίζουμε ότι, για την ομαλή και ασφαλή κυκλοφορία πεζών και οχημάτων και την πρόληψη τροχαίων ατυχημάτων, από τις αρμόδιες Υπηρεσίες μας λαμβάνεται κάθε αναγκαίο μέτρο αστυνόμευση ς, ενώ παράλληλα, στα πλαίσια της τεχνικής αστυνόμευσης, για τις ατέλειες, ελλείψεις και φθορές που επισημαίνονται στο οδικό δίκτυο, ενημερώνονται αμέσως οι αρμόδιες Υπηρεσίες για την αποκατάστασή τους και τη λήψη μέτρων αποτροπής των κινδύνων.
     Στο πλαίσιο αυτό η αρμόδια Υπηρεσία μας (Τμήμα Τροχαίας Ν. Ιωνίας) έχει εντοπίσει τα κυκλοφοριακά προβλήματα που υπάρχουν στη λεωφόρο Κηφισού και σε καθημερινή βάση, με τη διάθεση περιπολικών και δικύκλων, καταβάλλει κάθε προσπάθεια για τη διευκόλυνση της κυκλοφορίας των οχημάτων στην εν λόγω λεωφόρο. Παράλληλα το θέμα αυτό έχει τεθεί έγκαιρα στην αρμόδια Υπηρεσία του Υ.ΠΕ.ΧΩ.Δ.Ε. (Ε.Υ.Δ.Ε./Συντήρηση Αυτοκινητοδρόμων), προκειμένου να παρέμβει για πληρέστερη σήμανση και πληροφόρηση των οδηγών.
      Ο Υπουργός
      ΜΙΧΑΛΗΣ ΧΡΥΣΟΧΟΪΔΗΣ»
     25. Στην με αριθμό 8345/8-4-03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/3194/30-4-03 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Φ. Kουβέλης, σε ό,τι μας αφορά, σας γνωρίζουμε ότι, σύμφωνα με τις διατάξεις του άρθρου 48 του ν. 2910/2001, η ευθύνη για τη δημιουργία χώρων κράτησης των λαθρομεταναστών ανήκει στην αρμοδιότητα των Υπηρεσιών τoυ Υπουργείου Εσωτερικών, Δημόσιας Διοίκησης και Αποκέντρωσης. Επίσης, με το σχέδιο «ΠΟΣΕΙΔΩΝΙΟ», που εκπονήθηκε για την αντιμετώπιση της από θαλάσσης εισόδου λαθρομεταναστών, προς τα νησιά του Ανατολικού Αιγαίου, καθώς και από τα υπόλοιπα ηπειρωτικά και νησιωτικά εδάφη, ανατίθεται στο ίδιο Υπουργείο η επίβλεψη των οικείων Νομαρχιακών Αυτοδιοικήσεων για τη συγκρότηση και λειτουργία Κέντρων Προσωρινής Διαμονής, καθώς και η διάθεση των αναγκαίων πιστώσεων προς αυτές για την αντιμετώπιση των δαπανών διαμονής, σίτισης και περίθαλψης των λαθρομεταναστών.
     Οι Υπηρεσίες μας συνεργάζονται με τους κατά τόπους Γενικούς Γραμματείς των Περιφερειών και τις Νομαρχιακές Αυτοδιοικήσεις, για την αντιμετώπιση των προβλημάτων, που αφορούν τη στέγαση, σίτιση και γενικότερα τη φιλοξενία των λαθρομεταναστών, ενώ σε κάθε περίπτωση παρέχεται άμεση και πλήρης ιατροφαρμακευτική περίθαλψη σε αυτούς, είτε από τους υπηρεσιακούς ιατρούς, είτε από τις κατά τόπους υγειονομικές υπηρεσίες και τα νοσοκομεία. Επίσης, σε περιπτώσεις που εμφανίστηκαν κρούσματα ψώρας σε ορισμένους αλλοδαπούς κρατούμενους, οι αστυνομικές Υπηρεσίες ζήτησαν με έγγραφό τους από το Κέντρο Εξέτασης Ειδικών Λοιμώξεων του Υπουργείου Υγείας και Πρόνοιας την άμεση αντιμετώπιση του προβλήματος.
     Σε ό,τι αφορά τις συνθήκες διαβίωσης των κρατουμένων, ημεδαπών και αλλοδαπών, στα αστυνομικά κρατητήρια, πρέπει να επισημάνουμε ότι διαρκής επιδίωξη του Υπουργείου μας είναι η βελτίωσή τους και γι’ αυτό καταβάλλονται συντονισμένες προσπάθειες, ώστε να επιλύονται τα προβλήματα που επισημαίνονται σε ορισμένες Υπηρεσίες και oφείλονται στην υπάρχουσα κτιριακή υποδομή, σε συνδυασμό με τον μεγάλο αριθμό, κυρίως αλλοδαπών, κρατουμένων. Πέραν αυτών όμως, ριζική αντιμετώπιση των προβλημάτων που σχετίζονται με την άνετη και ασφαλή κράτηση των κρατουμένων σε σύγχρονους χώρους κράτησης, γίνεται στα πλαίσια και του κτιριολογικού προγράμματος αγοράς ή ανέγερσης κτιρίων με κατάλληλα κρατητήρια, που επεξεργάζεται το Υπουργείο μας, σε συνεργασία με την Κτηματική Εταιρεία του Δημοσίου. Στο πρόγραμμα αυτό έχει ενταχθεί η ανέγερση κτιρίων σε πολλές πόλεις της χώρας.
     Για το θέμα της προστασίας της υγείας των αστυνομικών και συνοριακών φυλάκων και κυρίως την προστασία τους από μεταδιδόμενα νοσήματα, σας πληροφορούμε ότι η αρμόδια Διεύθυνση Υγειονομικού της Ελληνικής Αστυνομίας, τόσο κατά το παρελθόν, όσο και πρόσφατα, με οδηγίες της έχει ενημερώσει όλο το προσωπικό για τα μέτρα πρόληψης των μεταδιδόμενων νοσημάτων που πρέπει να λαμβάνει αυτό, γενικότερα, αλλά και σε σχέση με την εκτέλεση των καθηκόντων του, ενώ, στις περιπτώσεις που εμφανίζονται τέτοια κρούσματα σε άτομα που κρατούνται στα αστυνομικά κρατητήρια, επιλαμβάνονται αμέσως οι υπηρεσιακοί ιατροί ή οι κατά τόπους αρμόδιες υγειονομικές Υπηρεσίες.
     Πέραν αυτών, στο αστυνομικό προσωπικό πραγματοποιούνται κανονικά οι εμβολιασμοί εκείνοι, που το Υπουργείο Υγείας και Πρόνοιας καθορίζει κάθε φορά για τους ενήλικες, σύμφωνα με το Εθνικό Πρόγραμμα Εμβολιασμών αυτού, ενώ πρόσφατα υπήρξε γνωμοδότηση, σύμφωνα με την οποία χορηγείται το εμβόλιο κατά της ηπατίτιδας Β', με δαπάνη του Δημοσίου, στους αστυνομικούς που υπηρετούν στα Τμήματα Μεταγωγών και τα κρατητήρια των Αστυνομικών Διευθύνσεων, όπου ο αριθμός των κρατουμένων είναι μεγάλος. Πάντως, από τα τηρούμενα στην αρμόδια Διεύθυνση Υγειονομικού στοιχεία, φαίνεται ότι δεν υπάρχει μεταβολή ως προς τον αριθμό των δηλωθέντων κρουσμάτων αστυνομικού προσωπικού και ότι τα ποσοστά δεν διαφέρουν από αυτά του γενικού πληθυσμού.
     Ο Υπουργός
     ΜΙΧΑΛΗΣ ΧΡΥΣΟΧΟΪΔΗΣ»
      26. Στην με αριθμό 8707/17.4.03 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 19582/7.5.03 έγγραφο από τον Υφυπουργό Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω Ερώτησης της Βουλευτή κ. Ε. Σχοιναράκη - Ηλιάκη και στα πλαίσια των αρμοδιοτήτων μας, σας γνωρίζουμε ότι:
      Η Περιφέρεια Κρήτης έχει προσλάβει τεχνικό σύμβουλο για την επικαιροποίηση αναμόρφωση των μελετών των φραγμάτων Αμιρών - Αγίου Βασιλείου και Ασιτών - Πρινιά.
      Η επικαιροποίηση της μελέτης του φράγματος Ασιτών - Πρινιά θα έχει ολοκληρωθεί στα μέσα Μαΐου του 2003, ενώ η μελέτη του φράγματος Αμιρών - Αγίου Βασιλείου θα έχει ολοκληρωθεί στα τέλη Ιουνίου του 2003. Παράλληλα, έχει ξεκινήσει η διαδικασία για την απαλλοτρίωση των αναγκαίων εκτάσεων για την κατασκευή των έργων.
      Σχετικά με το φράγμα Καλαμίου καθώς και τη χρηματοδότηση των έργων, αρμόδια να απαντήσουν είναι τα συνερωτώμενα Υπουργεία.
      Ο Υφυπουργός
      Λ. ΠΑΠΑΔΗΜΑΣ»
      27. Στην με αριθμό 8488/10.4.03 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. 1722/5.5.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Γαρουφαλιάς, σας πληροφορούμε τα εξής:
      Η προστασία των καλλιεργειών από καιρικές αντιξοότητες αποτελεί ουσιαστικό μέλημα του ΕΛΓΑ και ένα από τα κύρια αντικείμενα δραστηριότητάς του. Ο ΕΛΓΑ αποτελεί έναν από τους ελάχιστους φορείς σ' όλο τον κόσμο που εδραίωσε και ενσωμάτωσε την προστασία των καλλιεργειών από φυσικούς κινδύνους, στην γεωργοασφαλιστική διαδικασία. Ήδη ο ΕΛΓΑ (ΟΓΑ) από το 1979 μέχρι σήμερα, έχει επεξεργαστεί και έχει εφαρμόσει σημαντικό αριθμό προγραμμάτων προστασίας των καλλιεργειών από τον παγετό και το χαλάζι.
      Στον τομέα του παγετού, ο ΕΛΓΑ, έχει εγκαταστήσει συνολικά 713 αντιπαγετικούς ανεμιστήρες, σε διάφορες περιοχές της χώρας, όπως στην Αργολίδα, στην Άρτα, στη Λακωνία, τους οποίους και σταδιακά έχει μεταβιβάσει κατά πλήρη κυριότητα νομή και κατοχή σε κατά τόπους Αγροτικούς Συνεταιρισμούς και λοιπούς Οργανισμούς. Το βασικότερο κριτήριο επιλογής των περιοχών αυτών ήταν η ύπαρξη και η--συχνότητα εμφάνισης του φαινομένου των παγετών ακτινοβολίας σε συνδυασμό με τις καλλιέργειες στις οποίες το παραπάνω μέσο προστασίας είχε επιδείξει μεγάλη αποτελεσματικότητα. Τα παραπάνω προέκυψαν από μετεωρολογικές κατά βάση μελέτες του μικροκλίματος των προς κάλυψη -περιοχών. Τα αποτελέσματα από τη χρήση των, αντιπαγετικών ανεμιστήρων στις παραπάνω περιοχές ήταν ιδιαίτερα -ενθαρρυντικά. Παράλληλα από το 1997 μέχρι σήμερα ο ΕΛΓΑ επιχορηγεί τον αντιπαγετικό ανεμιστήρα ως μέσο προστασίας των καλλιεργειών από τον παγετό, σε συγκεκριμένους Νομούς της χώρας, για την προστασία κυρίως των εσπεριδοειδών.
      Το όλο θέμα της επέκτασης των περιοχών όπου ο ΕΛΓΑ θα επιχορηγεί τον αντιπαγετικό ανεμιστήρα, ως μέσο προστασίας των καλλιεργειών (όχι απαραίτητα μόνο των εσπεριδοειδών) από τον παγετό, έχει απασχολήσει τον Οργανισμό εδώ και πολύ καιρό. Για το σκοπό αυτό ανατέθηκαν σε διάφορα ερευνητικά ιδρύματα της χώρας ερευνητικές μελέτες προκειμένου αφενός μεν να διερευνηθεί και να αναλυθεί σε βάθος το φαινόμενο των παγετών ακτινοβολίας σε άλλες παγετόπληκτες περιοχές της χώρας (όπως στην ευρύτερη περιοχή των Ν. Ημαθίας και Πέλλας) σε συνδυασμό με την αναζήτηση του καταλληλότερου μέσου προστασίας των καλλιεργειών στις παραπάνω περιοχές. Αρκετές από τις μελέτες αυτές έχουν ολοκληρωθεί και ήδη ο ΕΛΓΑ επεξεργάζεται τα αποτελέσματά τους προκειμένου να γίνουν οι μελλοντικοί σχεδιασμοί. Στο πλαίσιο των μελετών αυτών εντάσσεται για το άμεσο μέλλον και η περιοχή της Θεσσαλίας, όπου πράγματι ο ΕΛΓΑ έχει καταβάλει στο παρελθόν σημαντικά ποσά αποζημιώσεων για ζημιές των καλλιεργειών από τον παγετό.
      Όσον αφορά τη δυνατότητα ένταξης των συστημάτων αντιπαγετικής προστασίας στο ΕΠΜΑ γ σας γνωρίζουμε ότι, στα πλαίσια του Μέτρου 6,5 του Προγράμματος «Αντιμετώπιση ζημιών που προκαλούνται στη γεωργία γενικά (γεωργία, κτηνοτροφία) από θεομηνίες, πυρκαγιές και άλλα έκτακτα γεγονότα», δεν περιλαμβάνονται δράσεις που αφορούν μέσα προστασίας κατά των θεομηνιών.
      Ο Υπουργός
      Γ. ΔΡΥΣ»
      28. Στην με αριθμό 8467/10.4.03 ερώτηση του Βουλευτή κ. Ευαγγέλου Μπασιάκου  δόθηκε με το υπ’ αριθμ. 1717/5.5.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ε. Μπασιάκος σας πληροφορούμε τα εξής:
      Σύμφωνα με τις ΚΥΑ 508/18-11-2002, 208237/64/7-1-2003 και 222175/2428/4-3-2003 για τις ζημιές που προκλήθηκαν στις καλλιέργειες από τις πυρκαγιές του 2001, προβλέπονται τα ακόλουθα ποσά ενίσχυσης: 
      α. Για αποκατάσταση φυτικού κεφαλαίου (ενισχ. για ανασύσταση)
      Για εκρίζωση και επαναφύτευση 
      ή για κοπή στη βάση του κορμού έως                  11,74 ευρώ/δένδρο 
      Για κόψιμο πρωτογενών κλάδων έως                         5,28 ευρώ/δένδρο 
      Για κόψιμο δευτερογενών κλάδων έως                         3,52 ευρώ/δένδρο 
      β. Για απώλεια παραγωγής (συμπληρωματική ενίσχυση)
      Για εκρίζωση και επαναφύτευση
      ή για κοπή στη βάση του κορμού έως                 35,22 ευρώ/δένδρο
      Για κόψιμο πρωτογενών κλάδων έως                   23,48 ευρώ/δένδρο
      Για κόψιμο δευτερογενών κλάδων έως                  11,74 ευρώ/δένδρο.
      Τα ανωτέρω ποσά δεv προβλέπεται να αυξηθούν.
      Ο Υπουργός
      Γ. ΔΡΥΣ»
      29. Στην με αριθμό 8492/10.4.03 ερώτηση του Βουλευτή κ. Σωτηρίου Χατζηγάκη δόθηκε με το υπ’ αριθμ. 1725/5.5.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Χατζηγάκης, σας πληροφορούμε τα εξής:
      Για τις ζημιές που προκλήθηκαν σε καλλιέργειες πεπονιού και καρπουζιού στους Δήμους Πελινναίων, Πιαλείων, Φαλώρειας, Μεγάλων Καλυβίων, Εστιαιώτιδας, Γόμφων & Παλαιοκάστρου, Ν. Τρικάλων από τον παγετό του Απριλίου 2003, έχουν ήδη διενεργηθεί από τους Γεωπόνους του ΕΛΓΑ οι απαραίτητες επισημάνσεις.
      Επειδή οι καλλιέργειες ευρίσκοντο στην αρχή της καλλιεργητικής περιόδου σύμφωνα με τον Κανονισμό Ασφάλισης της Φυτικής Παραγωγής του ΕΛΓΑ, θα καταβληθούν αποζημιώσεις στους παραγωγούς που θα αφορούν έξοδα επαναφύτευσης.
      Για τις ζημιές αυτές διενεργούνται εξατομικευμένες εκτιμήσεις και καταβάλλεται κάθε δυνατή προσπάθεια για την ταχεία ολοκλήρωση της διαδικασίας, προκειμένου να καταβληθούν αμέσως μετά οι αποζημιώσεις στους παραγωγούς.
      Ο Υπουργός
      Γ. ΔΡΥΣ»
      30. Στην με αριθμό 8489/10.4.03 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. 1723/5.5.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Καρατζαφέρης, σας πληροφορούμε τα εξής:
      Για τις ζημιές που προκλήθηκαν στις καλλιέργειες ροδάκινων του Ν. Πέλλας, από τον παγετό του Απριλίου 2003, έχουν ήδη διενεργηθεί από τον ΕΛΓΑ, οι απαραίτητες επισημάνσεις.
      Επειδή οι ζημιές είναι εξελισσόμενες, μόλις αυτές οριστικοποιηθούν θα διενεργηθούν οι εξατομικευμένες εκτιμήσεις, προκειμένου να καταβληθούν αμέσως μετά οι αποζημιώσεις στους δικαιούχους παραγωγούς.
      Ο Υπουργός
      Γ. ΔΡΥΣ»
      31. Στην με αριθμό 8484/10.4.03 ερώτηση από τους Βουλευτές κυρίους Θεόδωρο Σκρέκα και Ανέστη Αγγελή δόθηκε με το υπ’ αριθμ. 1719/5.5.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Θ. Σκρέκας, Α. Αγγελής, σας πληροφορούμε τα εξής:
      Οι ζημιές που προκλήθηκαν σε μελισσοσμήνη από χιονόπτωση και παγετό, καλύπτονται ασφαλιστικά από τον ΕΛΓΑ σύμφωνα με τον Κανονισμό Ασφάλισης Ζωικού Κεφαλαίου.
      Στις περιπτώσεις που υποβληθούν δηλώσεις ζημιάς, θα εκτιμηθούν και θα ακολουθήσει η καταβολή των αποζημιώσεων.
      Ο Υπουργός
      Γ. ΔΡΥΣ»)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος του Συνασπισμού, κ. Νίκος Κωνσταντόπουλος και ο Κοινοβουλευτικός Εκπρόσωπος του Συνασπισμού, κ. Φώτης Κουβέλης μου απέστειλαν την εξής επιστολή: «Κύριε Πρόεδρε, σας γνωρίζουμε ότι από την 1 Ιουνίου 2003 και σύμφωνα με απόφαση του προγραμματικού συνεδρίου μας ο τίτλος του κόμματος είναι «Συνασπισμός της Αριστεράς των Κινημάτων και της Οικολογίας». 
      Ο Πρόεδρος της Αριστεράς των Κινημάτων και της Οικολογίας κ. Νίκος Κωνσταντόπουλος και ο Κοινοβουλευτικός Εκπρόσωπος κ. Φώτης Κουβέλης». 
      Σας εύχομαι καλή τύχη! 
      Κυρίες και κύριοι συνάδελφοι, έχω την τιμή να σας ανακοινώσω το δελτίο επίκαιρων ερωτήσεων της Πέμπτης 5 Ιουνίου 2003. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
      1.- Η με αριθμό 669/2-6-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Κτενά προς τον Υπουργό Εργασίας και Κοινωνικών Ασφαλίσεων, σχετικώς με την απαλλαγή καταβολής εισφορών προς το Ίδρυμα Κοινωνικών Ασφαλίσεων από τους σεισμοπαθείς της Λευκάδας κλπ. 
      2.- Η με αριθμό 679/2-6-2003 επίκαιρη ερώτηση του Βουλευτή της Νέας Δημοκρατίας κ. Λεωνίδα Λυμπερακίδη προς τον Υπουργό Γεωργίας, σχετικώς με την καταβολή των αποζημιώσεων για τις δαπάνες δάσωσης στο Νομό Έβρου. 
      3.- Η με αριθμό 678/2-6-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Γεωργίας, Ανάπτυξης, σχετικώς με την ιδιωτικοποίηση της συνεταιριστικής οργάνωσης ΑΓΝΟ κλπ. 
      4.- Η με αριθμό 681/2-6-2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ασημίνας Ξηροτύρη-Αικατερινάρη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη σύσταση φορέων διαχείρισης και προστασίας προστατευόμενων περιβαλλοντικά περιοχών κλπ. 
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 2 και 3 Καν. Βουλής)
      1. Η με αριθμό 670/2-6-2003 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Φριαγκιαδουλάκη προς τον Υπουργό Γεωργίας, σχετικώς με την καταβολή αποζημιώσεων στους πληγέντες από τη χαλαζόπτωση αγροτών της περιοχής Τυμπακίου Κρήτης. 
      2. Η με αριθμό 680/2-6-2003 επίκαιρη ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τους Υπουργούς Ανάπτυξης, Οικονομίας και Οικονομικών, σχετικώς με την αξιοποίηση και ανάπτυξη των παραλίων του Νομού Λάρισας. 
      3. Η με αριθμό 677/2-6-2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Πρόνοιας, σχετικώς με τις απεργιακές κινητοποιήσεις των εργαζομένων στο Εθνικό Κέντρο Άμεσης Βοήθειας, την επίλυση αιτημάτων τους κλπ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
     Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή, με θέμα την πορεία της οικονομίας και το κοινωνικό κράτος.
      Σύμφωνα με το άρθρο 143 παράγραφος 4 του Κανονισμού της Βουλής η διάρκεια της αγόρευσης του Πρωθυπουργού είναι τριάντα λεπτά της ώρας, του Αρχηγού της Αξιωματικής Αντιπολίτευσης, με πρωτοβουλία του οποίου πραγματοποιείται η σημερινή συζήτηση, είναι, επίσης, τριάντα λεπτά της ώρας και των Προέδρων των δύο άλλων κοινοβουλευτικών ομάδων είναι είκοσι πέντε λεπτά. Δικαίωμα δευτερολογίας έχουν για δεκαπέντε λεπτά της ώρας ο Πρωθυπουργός και για δέκα λεπτά οι Πρόεδροι των άλλων ομάδων. Ο Πρωθυπουργός μπορεί να τριτολογήσει για πέντε λεπτά. Ο χρόνος αγόρευσης του Υπουργού Εθνικής Οικονομίας, που θα λάβει το λόγο μετά τις πρωτολογίες είναι δεκαπέντε λεπτά. 
      Ο Πρωθυπουργός, κ. Κωνσταντίνος Σημίτης, έχει το λόγο. 
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, όπως ξέρετε, τις περασμένες μέρες παραβρέθηκα στη συνάντηση των οκτώ πιο ανεπτυγμένων χωρών στο Εβιάν της Γαλλίας. Συζητήθηκαν μεταξύ άλλων οι παγκόσμιες οικονομικές εξελίξεις. Το συμπέρασμα της συζήτησης ήταν κοινό και σαφές: 
      Στόχος όλων οι υψηλότεροι ρυθμοί ανάπτυξης. Διαπίστωση ότι οι ρυθμοί ανάπτυξης των ανεπτυγμένων χωρών θα βαίνουν βελτιούμενοι στο επόμενο χρονικό διάστημα. Έτσι θα μειωθούν οι επιπτώσεις της διεθνούς ύφεσης σε όλες τις χώρες και επομένως και στη χώρα μας. 
      Σήμερα ο ρυθμός ανάπτυξης στις Ηνωμένες Πολιτείες της Αμερικής είναι περίπου 1,6%. Στην Ευρωπαϊκή Ένωση ελπίζεται ότι θα φθάσει το 1% περίπου στο τέλος του χρόνου. Στην Ιαπωνία είναι μηδενικός. Εμείς έχουμε, κατά το κείμενο με το οποίο προκάλεσε αυτήν τη συζήτηση η Αξιωματική Αντιπολίτευση, τα χάλια μας. 
      Είναι αξιοπερίεργο. Έχουμε τον υψηλότερο ρυθμό ανάπτυξης της Ευρωπαϊκής Ένωσης. Ξεπερνάμε το διπλάσιο του ρυθμού ανάπτυξής της. Είμαστε στο διπλάσιο περίπου. Όλοι μας συγχαίρουν. Μόνο η Νέα Δημοκρατία τα βρίσκει όλα στραβά. Έχει παράδοση να μην καταλαβαίνει και να προβλέπει καταστροφές. Δεν είχε μιλήσει για οικονομία τραβεστί; Δεν είχε προβλέψει ότι η Ελλάδα δεν πρόκειται να ενταχθεί στην ΟΝΕ; Δεν είχε υποστηρίξει ότι δεν πρόκειται να μειώσουμε τα ελλείμματα και τον πληθωρισμό; 
      Μας κάλεσε σήμερα εδώ να συζητήσουμε. Βεβαίως να συζητήσουμε. Όμως η συζήτηση προϋποθέτει σοβαρότητα και η σοβαρότητα δεν διακρίνει την Αντιπολίτευση. 
      Τα πάντα, και αυτή η συζήτηση όπως στήθηκε, εξυπηρετούν ένα παιχνίδι εντυπώσεων.
      Κυρίες και κύριοι συνάδελφοι, σήμερα, στην αρχή της δεκαετίας του 2000 είμαστε μακριά από τους μεγάλους κινδύνους του χτες. Σήμερα η Ελλάδα διαθέτει δυνατότητες πολλαπλάσιες, σε σύγκριση με αυτές που είχε πριν από δέκα χρόνια, στο ξεκίνημα αυτής της προσπάθειας. Βρισκόμαστε όμως ταυτόχρονα αντιμέτωποι με προκλήσεις και υποχρεώσεις, με προβλήματα που χαρακτηρίζουν αυτήν τη νέα θέση που κατακτήσαμε.
      Είμαστε στην ΟΝΕ, αλλά αυτό δεν σημαίνει ότι μπορούμε να επαναπαυόμαστε ή να θεωρούμε ότι «καθαρίσαμε». Κάθε άλλο. Η συμμετοχή μας στην ομάδα των πρώτων χωρών μας δίνει απλώς την ευκαιρία, δουλεύοντας να πετύχουμε πολύ περισσότερα. Μας δίνει την ευκαιρία να αναδειχθούμε και να προκόψουμε, μία ευκαιρία που ποτέ δεν είχαμε πριν στον ίδιο βαθμό. Ανεβήκαμε κατηγορία, για να το πω παραστατικά. Και, κατά συνέπεια, η απόδοσή μας πρέπει να ανταποκρίνεται σε αυτό που πετύχαμε.
      Άλλωστε η παγκοσμιοποίηση αλλάζει συνεχώς τα δεδομένα με ταχύτατους ρυθμούς. Αυτό είναι το γνώρισμα της παγκόσμιας οικονομίας σήμερα. Ποτέ στο παρελθόν δεν έγιναν τόσες αλλαγές στην παγκόσμια οικονομία σε τόσο σύντομο χρονικό διάστημα. Αυτό βεβαίως απαιτεί προσαρμογή. Η μεταρρύθμιση δεν έχει στιγμές ανάπαυσης. Ανάπαυση σημαίνει διολίσθηση προς τα πίσω.
      Η ισχυρή Ελλάδα δεν είναι ένα προνόμιο, ένα βραβείο που κάποιοι σου δίνουν. Η ισχυρή Ελλάδα χτίζεται σταδιακά, όταν της δίνονται οι δυνατότητες που τώρα έχουμε. Η ισχυρή Ελλάδα δημιουργείται από εργατικότητα, από μεθοδικότητα, από το συντονισμό των προσπαθειών όλων των πολιτικών μας. Δημιουργείται με τη σωστή πολιτική του ΠΑΣΟΚ.
      Εμείς στο ΠΑΣΟΚ πιστεύουμε ότι μπορούμε να οργανώσουμε καλύτερα την Ελλάδα και να την οδηγήσουμε να πετύχει τους στόχους και στη νέα αυτή κατηγορία των χωρών που ανήκει. Παρουσιάζουμε έργο, παρουσιάζουμε αξιόπιστες προτάσεις, διορθώνουμε τα λάθη μας, προσαρμόζοντας τη στρατηγική μας στη νέα πραγματικότητα. Έχουμε μία τεράστια εμπειρία αγώνων. Αυτό μας έχει ωριμάσει και μας βοηθάει ώστε να προχωρούμε με ρεαλισμό και αυτοπεποίθηση και να παρέχουμε στον Έλληνα πολίτη το πιο σημαντικό, την ασφάλεια της τελικής επιτυχίας.
      Κυρίες και κύριοι συνάδελφοι, μέσα στη δεκαετία της διακυβέρνησής μας η οικονομία της χώρας συνεχώς μεγεθύνεται. Η δυναμική της αναπτυξιακής μας πορείας δεν επηρεάστηκε από τις αρνητικές διεθνείς εξελίξεις. Ο ρυθμός αύξησης του Ακαθάριστου Εγχώριου Προϊόντος έφτασε το 2002 το 4% και, όπως είπα, ήταν διπλάσιος του μέσου όρου της Ευρωπαϊκής Ένωσης. Το 2003 αναμένεται ο ρυθμός μας να είναι ο ψηλότερος στην Ευρωπαϊκή Ένωση.
      Την ικανοποιητική πορεία της ελληνικής οικονομίας δεν την ισχυρίζεται μόνο η Κυβέρνηση βέβαια. Την έχουν αναγνωρίσει οι διεθνείς οργανισμοί. Για παράδειγμα, το Διεθνές Νομισματικό Ταμείο αναφέρει στο δελτίο που εξέδωσε τον περασμένο Φεβρουάριο ότι η ανθεκτικότητα της ανάπτυξής μας είναι ιδιαίτερα αξιοσημείωτη, εν μέσω μιας παγκόσμιας οικονομικής επιβράδυνσης.
      Παρά τις διαπιστώσεις αυτές, η Αξιωματική Αντιπολίτευση στην επιστολή της επιμένει ότι η πορεία της οικονομίας είναι φθίνουσα. Έχει όμως φθίνουσα πορεία η οικονομία μας, όταν η Ελλάδα έχει για όλη την πενταετία 1998-2002 την τρίτη ταχύτερη ανάπτυξη στην Ευρωπαϊκή Ένωση; Έχει φθίνουσα πορεία η ελληνική οικονομία, όταν αναπτύσσεται τα τελευταία χρόνια κατά 2,5 μονάδες περισσότερο από το μέσο κοινοτικό όρο;
      Εμείς δεν λέμε βέβαια ότι οι υψηλοί ρυθμοί ανάπτυξης λύνουν ως διά μαγείας, όλα τα προβλήματα. Είναι όμως, κυρίες και κύριοι συνάδελφοι, το βασικό προαπαιτούμενο.
      Χρειάζονται υψηλοί ρυθμοί ανάπτυξης για την ευημερία μίας χώρας. Δεν υπάρχει χώρα που ευημέρησε με χαμηλούς ρυθμούς ανάπτυξης ή ύφεση. Οι ρυθμοί ανάπτυξης δεν προσφέρουν αυτόματα ευημερία σε όλους, αλλά χωρίς αυτούς η χώρα μένει στάσιμη. 
      Η μείωση της ανεργίας δεν χρειάζεται υψηλούς ρυθμούς ανάπτυξης; Μειώθηκε η ανεργία τα τελευταία χρόνια, από 11,9% το 1999 στο 9,9% το 2002. Δεν μειώθηκε ικανοποιητικά, δεν το ισχυριζόμαστε αυτό. Εμείς λέμε ότι πρέπει να προσπαθήσουμε περισσότερο. 
      Είμαστε απροετοίμαστοι, ισχυρίστηκε η Νέα Δημοκρατία, επειδή οι αρμόδιοι Υπουργοί θα έπρεπε να έχουν προλάβει τις πτωχεύσεις ορισμένων επιχειρήσεων. Πτωχεύσεις πάντα υπάρχουν, ακόμα και σε περίοδο υψίστης ευημερίας. Η Κυβέρνηση δημιουργεί τις προϋποθέσεις ανάπτυξης των επιχειρήσεων, τις συνθήκες του δανεισμού τους, της ζήτησης των καταναλωτών, της λειτουργίας ενός ανταγωνισμού που περιορίζει την εκμετάλλευση. Αυτή είναι η δουλειά της. 
      Σε όλα αυτά υπάρχει αισθητή πρόοδος σε σχέση με προηγούμενα χρόνια. Δεν είναι τα επιτόκια δανεισμού για τις επιχειρήσεις πολύ χαμηλότερα; Υπάρχουν σήμερα περιορισμοί, όπως υπήρχαν παλιά στις χρηματοδοτήσεις; Όχι, βέβαια. Ο καθένας μπορεί να παίρνει όποιες πρωτοβουλίες θέλει χωρίς ελέγχους και άδειες; Ναι, έτσι είναι, χωρίς ελέγχους. Και προπαντός, που είναι και το κύριο για τις επιχειρήσεις, υπάρχει ζήτηση, χάρη στην πραγματική αύξηση των μισθών. 
      Ξέχασαν κάποιοι, φαίνεται, ότι δεκάδες χιλιάδες Έλληνες έχασαν τη δουλειά τους στη δεκαετία του ’90, επειδή πολλές επιχειρήσεις έφυγαν από την Ελλάδα και πήγαν σε χώρες χαμηλού εργατικού κόστους. Αυτή η Κυβέρνηση απορρόφησε την ανεργία που δημιουργήθηκε. Αυτή η Κυβέρνηση περιόρισε τις επιπτώσεις της φυγής των επιχειρήσεων, ιδίως από τη βόρειο Ελλάδα. Και αυτή η Κυβέρνηση έχει τονίσει ότι χρειάζεται οι επιχειρήσεις να στραφούν προς την ποιότητα, τα ειδικά προϊόντα, την αξιοποίηση τεχνολογιών. Έχει παρέλθει η εποχή που κερδίζονται οι αγορές με φθηνό εργατικό κόστος. 
      Μας νοιάζει κάθε θέση εργαζόμενου. Αλλά για αυτό ακριβώς δεν πρόκειται να δαπανήσουμε χρήματα, για να κρατήσουμε χαμένες θέσεις. Αν δαπανήσουμε απερίσκεπτα, θα χάσουμε πολύ περισσότερες. Μας νοιάζει κάθε μακροχρόνια άνεργος. Και για αυτό υπάρχουν ειδικά προγράμματα στήριξης των μακροχρονίων ανέργων. Δεν πρόκειται όμως να χαρίσουμε φόρους, να χαρίσουμε εισφορές στο ΙΚΑ και να δώσουμε επιδοτήσεις σε επιχειρήσεις που δεν μπορούν να αντιμετωπίσουν τον ανταγωνισμό. Αν ακολουθήσουμε αυτήν την πολιτική, θα γενικεύσουμε την ανεργία και βεβαίως αυτό δεν το θέλουμε. 
      Εμείς εξυγιάναμε προβληματικές επιχειρήσεις και προβληματικές καταστάσεις με επιτυχία. Ας θυμηθούμε, κυρίες και κύριοι συνάδελφοι, την κρίση στο Λαύριο, τις μαύρες σημαίες στην αρχή του ’90, την κρίση στη Σύρο, την κρίση στην Πάτρα. Όλα αυτά έχουν περάσει. Σήμερα η εικόνα είναι άλλη και είναι άλλη χάρη στη δική μας πολιτική. Κάποιοι επιχειρηματίες φωνάζουν και φωνάζουν δυνατά, γιατί θέλουν το κράτος να αναλάβει τα χρέη τους. Εμείς όμως θα ακολουθήσουμε το συμφέρον του τόπου και όχι το συμφέρον των ιδιωτών. 
      Τα τελευταία τέσσερα χρόνια –και τα αναφέρω αυτά, κυρίες και κύριοι συνάδελφοι, επειδή υπήρχαν ερωτήσεις- από την αρχή του 1999 ως το τέλος του 2002 οι επιχειρήσεις που άνοιξαν είναι εκατόν δώδεκα χιλιάδες παραπάνω από τις επιχειρήσεις που έκλεισαν. Σε κάθε δύο επιχειρήσεις που κλείνουν, ανοίγουν τρεις. Αυτό είναι το καθαρό αποτέλεσμα της τετραετίας. Αυτό είναι το άμεσο αποτέλεσμα της οικονομικής σταθερότητας και για αυτό μειώθηκε η ανεργία. Πώς αλλιώς μειώνεται η ανεργία;
      Ας συζητήσουμε λοιπόν επί της ουσίας. Τι επιπλέον χρειάζεται για να μειωθεί ακόμα περισσότερο η ανεργία στη χώρα μας; Χρειάζεται η απορύθμιση των εργασιακών σχέσεων, όπως ισχυρίζονται πολλοί νεοφιλελεύθεροι; Να γίνουν δηλαδή οι εργαζόμενοι υποχείρια στις απαιτήσεις των εργοδοτών; Να απολύονται οποιαδήποτε στιγμή χωρίς προειδοποίηση; 
     Αυτό θα μειώσει την ανεργία; Αυτό θα δημιουργήσει πολίτες με κίνητρο και όρεξη για δουλειά και δημιουργία, ή χρειάζεται ακόμα περισσότερη ανάπτυξη, σε συνδυασμό με την εκπαίδευση και κατάρτιση των εργαζομένων; Εμείς αυτό πιστεύουμε: Ανάπτυξη, εκπαίδευση, κατάρτιση εργαζομένων. Αυτό είναι το πρόγραμμά μας και έχουμε ως στόχο να μειωθεί η ανεργία τουλάχιστον κάτω από το 7,5% μέχρι το 2006.
      Κάναμε και πρόοδο στα υπόλοιπα οικονομικά μεγέθη που επηρεάζουν την καθημερινή ζωή των πολιτών. Ο πληθωρισμός μετά το 2000 έχει φθάσει στα  χαμηλότερα επίπεδα της τελευταίας εικοσιπενταετίας. Βέβαια ο πληθωρισμός στην Ελλάδα είναι μιάμιση μονάδα πάνω από το μέσο όρο της Ευρωπαϊκής Ένωσης, αλλά η εξέλιξη αυτή είναι αναμενόμενη λόγω της διαφοράς του ρυθμού ανάπτυξης που ανέφερα. Και δεν είναι μονάχα η Ελλάδα που παρουσιάζει αυτό το σύμπτωμα, αν θέλετε να χαρακτηρίσω έτσι το γεγονός. Η Ιρλανδία, η οποία είχε το μεγαλύτερο ρυθμό ανάπτυξης της Ευρωπαϊκής Ένωσης, έχει σήμερα τον υψηλότερο πληθωρισμό, γύρω στο 5%.
      Εμείς καταλαβαίνουμε την αγωνία της νοικοκυράς όταν βλέπει τις τιμές σε ορισμένα προϊόντα να ανεβαίνουν. Θέλουμε και παίρνουμε μέτρα για να λειτουργήσουν οι αγορές ανταγωνιστικά. Αυτό είναι το κλειδί για να μειωθούν οι τιμές: ο ανταγωνισμός. Και αναφέρουμε ενδεικτικά ότι ξεκινήσαμε δοκιμαστικά το Παρατηρητήριο Τιμών.
      Την τελευταία δεκαετία, κυρίες και κύριοι συνάδελφοι, πραγματοποιήσαμε επίσης μία από τις μεγαλύτερες δημοσιονομικές προσαρμογές στην ιστορία της σύγχρονης Ελλάδας.  Μειώσαμε το δημοσιονομικό έλλειμμα κατά δώδεκα περίπου ποσοστιαίες μονάδες και αυτό σημαίνει έξι χιλιάδες ευρώ σε κάθε ελληνική οικογένεια. Ποια άλλη χώρα ή ποια άλλη κυβέρνηση σ’ αυτήν τη χώρα πραγματοποίησε δημοσιονομική προσαρμογή τέτοιας έκτασης, χωρίς να περιοριστεί η ανάπτυξη και να συρρικνωθεί η απασχόληση, αντίθετα, με υψηλούς ρυθμούς ανάπτυξης;
      Καταφέραμε να μειώσουμε και το δημόσιο χρέος ως ποσοστό του ΑΕΠ, όχι όμως τόσο γρήγορα όσο θα θέλαμε. Ένας λόγος ήταν ότι πήραμε την απόφαση να θωρακίσουμε ακόμη περισσότερο την αμυντική θωράκιση της χώρας. Και επειδή γίνονται πολλές συζητήσεις για το δημόσιο χρέος και το τι ξοδεύουμε, τις δαπάνες μας, εμείς δεν έχουμε δυόμισι έως τρεις ποσοστιαίες μονάδες του Ακαθάριστου Εγχώριου Προϊόντος πιο υψηλές αμυντικές δαπάνες από όλες τις χώρες της Ευρωπαϊκής Ένωσης; Σηκώθηκε κανείς εδώ στη Βουλή να πει ότι πρέπει να μειώσουμε τις δαπάνες; Δεν ξέρω να το έχει πει. Αλλά δεν μπορεί να θέλουμε δαπάνες για την άμυνα της χώρας και ταυτόχρονα να λέμε ότι ανεβαίνει το χρέος, ανεβαίνει ο δανεισμός, που δεν ανεβαίνει ως ποσοστό του ΑΕΠ σε απόλυτους αριθμούς, αλλά ως ποσοστό του ΑΕΠ μειώνεται.  Θέλω όμως να τονίσω ότι έχουμε στόχο μέχρι το 2006 να μειωθεί το χρέος ως ποσοστό του ΑΕΠ κάτω από το 90%. 
      Τάση περιορισμού εμφανίζει και το ισοζύγιο τρεχουσών συναλλαγών, για το οποίο γίνεται τόση συζήτηση. Το έλλειμμα ως ποσοστό του ΑΕΠ μειώθηκε σε 6,1% το 2002 από 6,8% το 2000. Μειώθηκε. Γιατί υπάρχει αυτό το έλλειμμα και πιέζεται προς τα πάνω;  Είναι η αύξηση των εισοδημάτων, είναι η ικανότητα των Ελλήνων να αγοράζουν. Και είναι βέβαια από την άλλη μεριά η διεθνής ύφεση, είναι η έλλειψη αγορών, η έλλειψη αξιοποίησης ευκαιριών αγοράς από τους αλλοδαπούς οι οποίοι βρίσκονται σε μια οικονομία ύφεσης. Παραδείγματος χάρη, οι ξένοι στη σημερινή συγκυρία δεν μπορούν να κάνουν ταξίδια και διακοπές στην Ελλάδα, όπως έκαναν άλλοτε. Αυτό σημαίνει για μας λιγότερο συνάλλαγμα, λιγότερη πώληση προϊόντων. Και δεν είναι δική μας διαπίστωση αυτή. Αυτή είναι η διαπίστωση των διεθνών οργανισμών. Η Ευρωπαϊκή Επιτροπή το λέει, ο ΟΟΣΑ το λέει. 
      Και όλοι αυτοί προβλέπουν ότι το ισοζύγιό μας θα βελτιωθεί μετά την ανάκαμψη της παγκόσμιας οικονομίας. 
      Κυρίες και κύριοι συνάδελφοι, στην αρχή της τετραετίας 2000-2004 υποσχεθήκαμε στον ελληνικό λαό ότι στα χρόνια που ακολουθούν θα εργαστούμε για την πραγματική και κοινωνική σύγκλιση, να προσεγγίσουμε το μέσο βιωτικό επίπεδο της Ευρωπαϊκής Ένωσης. Να έχουμε ένα μέσο επίπεδο που υπάρχει όσον αφορά την κοινωνική προστασία στην Ευρωπαϊκή Ένωση.  Απόδειξη αυτής της πολιτικής είναι ότι ενισχύουμε τα εισοδήματα των εργαζομένων χορηγώντας σχεδόν όλη την αύξηση της παραγωγικότητας της εργασίας που πετύχαμε τα τελευταία χρόνια, που αντίθετα στις χώρες της Ευρωπαϊκής Ένωσης χορηγήθηκε στους εργαζόμενους μόλις το μισό από την αύξηση της παραγωγικότητας. Εμείς δίνουμε σχεδόν όλη την αύξηση της παραγωγικότητας στους εργαζόμενους γιατί θέλουμε να τους βοηθήσουμε. Και γι’ αυτό τα εισοδήματα κατά την περίοδο 2000-2002 αυξήθηκαν σε πραγματικούς όρους κατά 3%. Είχαμε  πραγματική αύξηση 3% όταν στην Ευρωπαϊκή Ένωση την ίδια περίοδο αυξήθηκαν μόλις κατά 1,3%. Ήταν πραγματική αύξηση και ενισχύσαμε τους χαμηλοσυνταξιούχους. Αυξήσαμε το ΕΚΑΣ κατά 57%.
      Και θέλω να αναφερθώ σε ένα θέμα και συγκεκριμένα στις συντάξεις του ΟΓΑ. Θέλω να απευθυνθώ στους αγρότες. Το 1993 –επειδή λέγεται ότι δεν φροντίζουμε εμείς τους αγρότες- παίρνατε σύνταξη 15.000 δραχμές. Ο πληθωρισμός τότε ήταν 15%. Σήμερα παίρνετε 58.000 δραχμές και του χρόνου θα παίρνετε 60.000 δραχμές. Και ο πληθωρισμός είναι μόνο 3,5%.  Ο κ. Καραμανλής υποσχέθηκε ότι θα έδινε 50.000 την τετραετία αυτή και εμείς δίνουμε 60.000. Και αυτήν την κατώτατη σύνταξη την παίρνουν τριακόσιες χιλιάδες αγρότες όσοι αποφάσισαν να μην πληρώσουν καθόλου εισφορές στο σύστημα κοινωνικής ασφάλισης. Έχουμε άλλες τετρακόσιες χιλιάδες που έχουν μπει στο σύστημα κοινωνικής ασφάλισης. Όσοι φέτος συμπληρώνουν δεκαπενταετία έχουν κατώτατη σύνταξη 92.000 και ανώτατη 133.000.
      Πιστεύουμε ότι οι αριθμοί είναι στυγνοί αλλά δείχνουν την πρόοδο. Υπάρχει και ένας άλλος αριθμός. Το 1993 έπρεπε οι αγρότες, αν έπαιρναν ένα δάνειο 10.000.000, να πληρώσουν τοκοχρεολύσια 2,5 εκατομμύρια το χρόνο. Σήμερα το ίδιο δάνειο 10.000.000 έχει τοκοχρεολύσια μόνο 600.000. Λοιπόν αυτό θα πει προσπάθεια για τις κοινωνικές ομάδες, οι οποίες χρειάζονται στήριξη. Και αγωνιζόμαστε να διατηρήσουμε τις ανώτατες ενισχύσεις των αγροτών μας στα πλαίσια της νέας Κοινής Αγροτικής Πολιτικής. 
      Και θέλω να επαναλάβω, κυρίες και κύριοι συνάδελφοι, αυτό το οποίο έχουμε πει πολλοί πολλές φορές. Υπάρχει αυτήν τη στιγμή η διεύρυνση και πρέπει να πληρωθεί ο αγροτικός κόσμος των υπό διεύρυνση χωρών, να υπάρχουν ενισχύσεις από την Ευρωπαϊκή Ένωση. Οι μεγάλες χώρες δεν θέλουν να αυξήσουν τον προϋπολογισμό. Πώς θα δοθούν λοιπόν οι επιδοτήσεις; Υπάρχει ένας τρόπος που εισηγήθηκε η επιτροπή σε μεγάλο βαθμό. Να πληρώσουν το κόστος οι μεγαλοπαραγωγοί. Εκεί να μειωθούν οι επιδοτήσεις και να κρατηθούν οι επιδοτήσεις στους μεσαίους και μικρούς παραγωγούς. Αυτό πιστεύουμε και εμείς και γι’ αυτό αγωνιζόμαστε. Βέβαια, η Αξιωματική Αντιπολίτευση αποφεύγει να πάρει θέση. Προφανώς δεν θέλει να θίξει ορισμένα μεγάλα συμφέροντα και απλώς καταστροφολογεί για την αναμόρφωση της Κοινής Αγροτικής Πολιτικής.
      Οι επενδύσεις, κυρίες και κύριοι συνάδελφοι, αυξάνονται κατά 8% το χρόνο, ενώ στην Ευρωπαϊκή Ένωση μόλις κατά 3%. Η αύξηση του Ακαθάριστου Εγχώριου Προϊόντος, όπως επισημαίνεται από όλους, οφείλεται σ’ αυτές τις επενδύσεις. Και η τάση αυτή θα συνεχιστεί. Και ταυτόχρονα παίρνουμε όλα εκείνα τα μέτρα, για να εξασφαλίσουμε περισσότερη σταθερότητα στην οικονομία και στους εργαζόμενους. Καλύτερη προοπτική! Η ασφαλιστική μεταρρύθμιση, παραδείγματος χάριν, με τη διασφάλιση της χρηματοδότησης του συστήματος μέχρι το 2030. 
      Η Αξιωματική Αντιπολίτευση κρατά σ’ αυτό το θέμα κλειστά χαρτιά. Όπως έχει δηλώσει, δεν μας ανακοινώνει γιατί δεν θέλει να την αντιγράψουμε! Με τη φορολογική μεταρρύθμιση ενισχύουμε την κοινωνική συνοχή και ταυτόχρονα την ανταγωνιστικότητα της οικονομίας. Απλοποίηση φορολογικών διαδικασιών, κλεισίματος των βιβλίων των επιχειρήσεων. Για το 2003 μόνο οι μισθωτοί και οι συνταξιούχοι θα καταβάλουν 545 εκατομμύρια ευρώ –186 δισεκατομμύρια δραχμές- λιγότερα σε φόρους. Αυτά τα χρήματα πάνε στην τσέπη τους! Είναι χρήματα, τα οποία προκύπτουν από τη φορολογική πολιτική που ακολουθούμε. 
      Μειώσαμε και την επιβάρυνση των επιχειρήσεων στο 35% το 2003. Την μειώσαμε κατά 5% -στο 35%- και όποιος δημιουργεί θέσεις εργασίας μπορεί να την μειώσει ακόμα περισσότερο, μέχρι το 32%. Και σ’ αυτό το θέμα δεν ακούσαμε από την Αξιωματική Αντιπολίτευση κάποια άποψη. Φαίνεται -επίσης και σ’ αυτό το σημείο- για να μην την αντιγράψουμε! 
      Το τοπίο είναι πολύ διαφορετικό σήμερα απ’ αυτό του 2000. Και το Διεθνές Νομισματικό Ταμείο σημειώνει την πρόοδο στην προώθηση των διαρθρωτικών μεταρρυθμίσεων. Και διαβάζω το εξής: «Στο διαρθρωτικό πεδίο τα αξιοσημείωτα πρόσφατα βήματα περιλαμβάνουν μεταξύ άλλων μια φορολογική μεταρρύθμιση, επιπρόσθετες ιδιωτικοποιήσεις και βήματα για την ενίσχυση της διαφάνειας.».
      Κυρίες και κύριοι συνάδελφοι, έχετε ακούσει και ένα άλλο παραμύθι, το παραμύθι για το τι θα γίνει μετά το τέλος του Γ’ Κοινοτικού Πλαισίου Στήριξης. Και οι Κασσάνδρες προαναγγέλλουν την πλήρη κατάρρευση! Αυτό είναι μια σκόπιμη παραποίηση της αλήθειας. Μετά το 2004 θα έχουμε ακριβώς το αντίθετο! Θα έχουμε ακόμα υψηλότερους ρυθμούς ανάπτυξης. Οι λόγοι είναι οι εξής:
      Ο πρώτος λόγος είναι ότι οι πόροι που διοχετεύονται στα ολυμπιακά έργα και στους Ολυμπιακούς Αγώνες είναι εθνικοί πόροι. Δεν είναι κοινοτικοί πόροι. Αυτοί οι εθνικοί πόροι θα υπάρχουν και μετά το 2004 και θα διοχετευθούν σε παραγωγικά έργα και υποδομές της περιφέρειας. 
      Όσο για την ανησυχία για το τι θα γίνει μετά το τέλος του Γ’ Κοινοτικού Πλαισίου Στήριξης που δεν είναι το 2006 αλλά το 2008, αυτό δεν έχουν προσέξει και αυτό είναι αποτέλεσμα παραποίησης των δεδομένων. Το 50% του Κοινοτικού Πλαισίου Στήριξης είναι εθνικοί πόροι. Αυτοί οι πόροι –το 50%- θα υπάρχουν και στο μέλλον! Δικοί μας θα είναι και μπορούμε να τους κάνουμε αυτό που νομίζουμε!
      Επιπλέον η Ελληνική Προεδρία εργάστηκε και υπάρχει η προοπτική για το Δ΄ Κοινοτικό Πλαίσιο Στήριξης. Το αποτέλεσμα, εάν θα υπάρχει αυτό, εξαρτάται βέβαια από τη διαπραγμάτευση που θα κάνουμε. Ποια κυβέρνηση θα το κάνει; Αυτή που δεν μπόρεσε να διαχειριστεί ούτε το Α’ Κοινοτικό Πλαίσιο Στήριξης; ‘Η αυτή η Κυβέρνηση που ολοκλήρωσε το Β’ Κοινοτικό Πλαίσιο Στήριξης, διαπραγματεύτηκε και πήρε πέραν πάσης προσδοκίας το Γ’ Κοινοτικό Πλαίσιο Στήριξης; Θα κρίνει ο ελληνικός λαός με βάση τις επιδόσεις ποιος θα κάνει τη διαπραγμάτευση. 
      Τέλος, η Ελλάδα του 2008 ή του 2014 δεν θα είναι ίδια με την Ελλάδα του χθες. Θα έχουμε υποδομές σε φυσικό και ανθρώπινο κεφάλαιο που θα της επιτρέπουν να ανταγωνίζεται επάξια και να έχει υψηλούς ρυθμούς ανάπτυξης. Δεν εξαρτιόμαστε μόνο από τους κοινοτικούς πόρους και πρέπει να είμαστε υπερήφανοι γι’ αυτό. 
      Κυρίες και κύριοι συνάδελφοι, υπάρχει και η κριτική, επειδή τώρα υπάρχει η Προεδρία, ότι οι εθνικές επιτυχίες δεν ενδιαφέρουν, η καθημερινότητα ενδιαφέρει. Η Κυβέρνηση πετυχαίνει στα αδιάφορα για τους πολλούς στα μεγάλα και αποτυχαίνει στα μικρά.
      Όλα αυτά δεν είναι σοβαρά. Η ένταξη στην ΟΝΕ και οι υψηλοί ρυθμοί ανάπτυξης επιδρούν στην καθημερινότητα του πολίτη, δημιουργούν θέσεις εργασίας, εξασφαλίζουν τη μείωση των επιτοκίων, εξασφαλίζουν χαμηλότερα επιτόκια για τα στεγαστικά, για τις μικρομεσαίες επιχειρήσεις. Οδήγησαν σε πράγματι πρωτόγνωρους ρυθμούς στην αύξηση των μισθών. Δεν ενδιαφέρει, λοιπόν; Η βελτίωση των υποδομών της χώρας οδηγούν σε έργα που αλλάζουν την καθημερινότητα. Δεν ενδιαφέρει, λοιπόν, η διαπραγμάτευση γι’ αυτά τα έργα; Δεν βελτιώνει την καθημερινότητα η Αττική Οδός, ο προαστικός σιδηρόδρομος, η ανάπλαση των χώρων της Αττικής, το μετρό, το αεροδρόμιο «ΕΛΕΥΘΕΡΙΟΣ ΒΕΝΙΖΕΛΟΣ»; Η Εγνατία Οδός δεν δημιουργεί δυνατότητες επικοινωνίας και δουλειάς στη βόρεια Ελλάδα; Ο εκσυγχρονισμός των επιχειρήσεων του δημόσιου τομέα, όπως του ΟΤΕ και της ΔΕΗ δεν έχει συμβάλει στην καλύτερη εξυπηρέτηση του κοινού και σε χαμηλότερες τιμές; Η βελτίωση των αθλητικών υποδομών της χώρας με αφορμή τους Ολυμπιακούς Αγώνες δεν δημιουργεί χώρους άθλησης για τους νέους σε όλη τη χώρα; Η μεγάλη μεταρρύθμιση της Τοπικής Αυτοδιοίκησης δεν επιτρέπει στους πολίτες να λύνουν πολλά από τα προβλήματά της επί τόπου; Τα Κέντρα Εξυπηρέτησης Πολιτών είναι ένα άλλο σημαντικό παράδειγμα που αφορά την καθημερινότητα της ζωής όπως και η «Βοήθεια στο σπίτι». Η σημαντική αύξηση του αριθμού των νέων που μπαίνουν στα πανεπιστήμια αφορά χιλιάδες οικογένειες και τροποποιεί τη ζωή χιλιάδων νέων. Αλλά και η ένταξη της Κύπρου στην Ευρωπαϊκή Ένωση ένα υποτιθέμενο αδιάφορο μεγάλο. Η ευρωπαϊκή πορεία μας στην Ευρωπαϊκή Ένωση, δεν θα απελευθερώσει πόρους που χρησιμοποιούνται για την αμυντική θωράκιση της χώρας, για την υγεία, την παιδεία, την πρόνοια και τη βελτίωση του περιβάλλοντος; 
      Λοιπόν, αυτή η θεωρία ότι υπάρχουν δύο επίπεδα στη χώρα και τα δύο αυτά επίπεδα δεν συνδέονται μεταξύ τους είναι η θεωρία κάποιων οι οποίοι δεν καταλαβαίνουν ποια είναι η πραγματικότητα. Μία χώρα στη σύγχρονη εποχή είναι συμπλεγμένη με τον εξωτερικό της οικονομικό, κοινωνικό και πολιτικό χώρο και χρειάζεται και εκεί παρέμβαση, παρουσία και αγώνας για να βελτιωθεί στο εσωτερικό η κατάσταση. Και για να πραγματοποιήσει αυτό τον αγώνα στο εξωτερικό, πρέπει στο εσωτερικό να έχει καλές επιδόσεις. Αυτές είναι αυτονόητες αλήθειες και δεν πρέπει να δημιουργούμε ψευδαισθήσεις στον ελληνικό λαό, γιατί ό,τι ισχύει σήμερα θα ισχύει και στο μέλλον για οποιονδήποτε. Και εδώ είναι η αντίρρησή μου με αυτές τις τακτικές της παραπλάνησης. Ο ελληνικός λαός έτσι δεν βοηθιέται να αντιμετωπίσει τα προβλήματα και εμείς πρέπει να τον βοηθήσουμε να βλέπει πιο καλά, να έχει πιο ανοικτά μάτια, να ξέρει τι συμβαίνει για να αντιμετωπίσει το αύριο. 
      Εγώ, κυρίες και κύριοι συνάδελφοι, δεν θα μπω στο θέμα της διαφάνειας και διαφόρων μέτρων που έχουμε πάρει εν όψει της ώρας και θέλω να τονίσω σε σχέση με όλη αυτήν την προσπάθεια που γίνεται ότι υπάρχει αδιαφάνεια στην Κυβέρνηση και συμβαίνουν μύρια όσα. Για τη Νέα Δημοκρατία ισχύει το ρητό «πενία τέχνας κατεργάζεται». Όταν υπάρχει πενία πολιτικής, όταν δεν έχεις πολιτική, τότε ή ακολουθείς ή ανακαλύπτεις την παραπολιτική, τη συκοφαντία, το λαϊκισμό, τη σκανδαλολογία.
      Δεν θα πω εγώ στη Νέα Δημοκρατία πώς να αντιπολιτεύεται. Θα πω, όμως, ότι εμείς, η Κυβέρνηση, έχουμε ένα καθήκον, να διαφυλάξουμε τη σταθερή πορεία της χώρας, το ομαλό κλίμα, τις επιτυχίες και το κύρος της Ελλάδας.
      Η Νέα Δημοκρατία, με τον τρόπο που χειρίζεται τα προβλήματα, είναι ικανή να τα θυσιάσει όλα στο βωμό του κομματικού συμφέροντος -όπως η ίδια το εννοεί- στο βωμό των δεσμεύσεών της –φαίνεται- απέναντι σε κάποια ιδιωτικά συμφέροντα. Γιατί, τι άλλο είναι και πώς αλλιώς εξηγείται η στάση της στη Βουλή, όπου αυτή μόνη, η Νέα Δημοκρατία, στάθηκε αντιμέτωπη όχι μόνο στην Κυβέρνηση, αλλά και σε όλη την Ευρώπη, προκειμένου να υπερασπίσει συγκεκριμένους εφοπλιστές, οι οποίοι χάριν του κέρδους αρνούνται να συμμορφωθούν στην ευρωπαϊκή απόφαση για την ενίσχυση της θωράκισης των τάνκερς, ώστε να μην έχουμε φαινόμενα μόλυνσης θαλασσών, όπως στην περίπτωση του «PRESTIGE». Υπάρχει μεγαλύτερη απόδειξη ότι ειδικά συμφέροντα κυριαρχούν την πολιτική της απ’ αυτό το γεγονός;
      Ταυτόχρονα, εκθέτει τη χώρα και την ελληνική ναυτιλία. Ακόμα και ένα πλοίο ναυπηγημένο το 1943, πριν εξήντα χρόνια, ακόμα και ένα τέτοιο πλοίο δεν πρέπει να αποσυρθεί συντομότερα, σύμφωνα με τη Νέα Δημοκρατία. Σήμερα έγινε ψηφοφορία στο Ευρωκοινοβούλιο γι’ αυτό το θέμα, για την απόσυρση των μονοπύθμενων δεξαμενόπλοιων. Υπέρ της κοινής πρότασης Επιτροπής και Προεδρίας ψήφισαν πεντακόσιοι ένας, κατά ψήφισαν πέντε και απέσχον δεκατέσσερις. Απ’ αυτούς τους δεκατέσσερις οι εννέα ήταν οι Ευρωβουλευτές της Νέας Δημοκρατίας. Διερωτώμαι ποιοι είναι οι πλοιοκτήτες!
      (Χειροκροτήματα από την πτέρυγα του ΠΑΣΟΚ)
     Έγινε μία συμφωνία μεταξύ των «ΕΛΠΕ» και της «ΠΕΤΡΟΛΑ». Αυτό είναι ένα θετικό γεγονός για την ενίσχυση και την επέκταση των δυνατοτήτων της ελληνικής οικονομίας στον επιχειρηματικό χώρο. Νομίζω ότι όλοι έπρεπε να το χαιρετίσουμε. Νομίζω ότι μπορούσε να γίνει για τους όρους, αλλά δεν θα έπρεπε να υπάρχει διαφωνία για το ότι αυτή είναι η κατεύθυνση, η συνεργασία δηλαδή των επιχειρήσεων, για να μπορέσουμε να αντιμετωπίσουμε τον ανταγωνισμό από τις γύρω χώρες.
      Αντέδρασε μία ανταγωνίστρια επιχείρηση. Συμβαίνει αυτό. Κάλεσε, όμως, τη Νέα Δημοκρατία να πάρει θέση. Δεν απευθύνθηκε στην Επιτροπή Ανταγωνισμού, δεν απευθύνθηκε σε ένα θεσμικό όργανο της πολιτείας να πει «είναι λάθος, δεν πρέπει να γίνει, παραβιάζεται ο νόμος». Απευθύνθηκε στην Αξιωματική Αντιπολίτευση. Δεν καταλαβαίνω και δεν μπορώ να εξηγήσω γιατί η Αξιωματική Αντιπολίτευση, εγκαλούμενη αν αντιδράσει, υπάκουσε αμέσως με δήλωση του Εκπροσώπου Τύπου και αντέδρασε σχεδόν με το ίδιο λεξιλόγιο που χρησιμοποίησε η επιχείρηση. Μετά χρειάστηκε νέα ανακοίνωση, για να διορθώσει τα πράγματα.
      Όλοι έχουμε ακούσει τη Νέα Δημοκρατία να καταφέρεται κατά της Κυβέρνησης με έναν τρόπο, για τον οποίο πιστεύω ότι δεν συμβαδίζει με μία σωστή δημόσια κριτική και συζήτηση. Όλοι την έχουμε ακούσει να καταφέρεται κατά της διαπλοκής. Ένα επιχείρημα είναι ότι ο νόμος που καθορίζει την έννοια του βασικού μετόχου θεσμοθετεί τη διαπλοκή, ορίζοντας το ανώτατο όριο κατοχής ποσοστών μετοχών σε Μαζικά Μέσα Ενημέρωσης από επιχειρηματία που συμμετέχει σε δημόσιες προμήθειες σε 5%. Θεωρεί ότι αυτό είναι ένα «χάρισμα», το οποίο γίνεται προς τα Μαζικά Μέσα Ενημέρωσης.
      Στην Ευρωβουλή, θα περίμενε κανείς ότι η Νέα Δημοκρατία που καταγγέλλει την Κυβέρνηση εδώ με τόσο πάθος και σηκώνει όλες τις σημαίες κατά της Κυβέρνησης για τη διαπλοκή, θα είχε την ίδια θέση. Ε, δεν έχει την ίδια θέση! Ο Ευρωβουλευτής της ζητά από την Ευρωπαϊκή Επιτροπή να καταργήσει ή να σχολιάσει αυτόν το νόμο, με στόχο την κατάργηση, να μην υπάρχει έλεγχος. Διερωτώμαι το εξής: Αυτό είναι ένα δείγμα επανίδρυσης του κράτους; Άλλα εδώ, άλλα έξω και κατάργηση αυτών των νομοθεσιών;
     Εγώ πιστεύω ότι αυτά είναι δείγματα παλαιοκομματικού κράτους. Είναι δείγματα φωτογραφικών ρυθμίσεων. Τέτοιες νοοτροπίες άλλων εποχών έρχονται σε σύγκρουση με κάθε έννοια ευρωπαϊκής προοπτικής και σύγχρονης διοίκησης.
      Κυρίες και κύριοι συνάδελφοι, θα έρθω και σε ένα άλλο θέμα. Όπως και στο κείμενο γι’ αυτήν τη συζήτηση, η Αξιωματική Αντιπολίτευση αναφέρεται στη φτώχεια και επικαλείται στοιχεία της Ευρωπαϊκής Στατιστικής Υπηρεσίας. ‘Εχουμε συζητήσει και άλλη φορά το θέμα στη Βουλή. Θα περίμενε κανείς ότι από τη συζήτηση αυτή, τουλάχιστον θα προέκυπτε κάποιο στοιχείο προβληματισμού.
      Οι δείκτες που επικαλείται η Νέα Δημοκρατία είναι δείκτες εισοδηματικής ανισότητας στο εσωτερικό της χώρας και όχι φτώχειας. Δεν υπάρχει ενιαίο ευρωπαϊκό κριτήριο φτώχειας που δίνει συγκρίσιμα στατιστικά στοιχεία. Άλλωστε ούτε αυτός ο δείκτης ανισότητας των εισοδημάτων είναι ακριβής. Πρώτον, είναι δείκτης του 1999 -τα πράγματα έχουν αλλάξει προς το καλύτερο- ο αριθμός των προσώπων που είναι άνω του λεγόμενου ορίου της φτώχειας, του 60% του μέσου εισοδήματος, έχει αυξηθεί κατά πολύ, αλλά κυρίως υπάρχουν πράγματα που δεν λαμβάνονται υπόψη. Και το είπαμε εδώ. Είναι η ιδιοκατοίκηση. Πάνω από το 70% των Ελλήνων ιδιοκατοικούν. Κάποιος ο οποίος έχει χαμηλό εισόδημα, αλλά έχει δικό του σπίτι, βεβαίως βρίσκεται σε πολύ καλύτερη κατάσταση. 
      (Διαμαρτυρίες από την πτέρυγα της Νέας Δημοκρατίας)
      Αμφιβάλλετε; 
      Πολλές άλλες παρεμβάσεις στην Ελλάδα, όπως είναι η παροχή υπηρεσιών, η νοσοκομειακή περίθαλψη, οι υπηρεσίες προς ηλικιωμένους, ο κοινωνικός τουρισμός, δεν καταγράφονται ως λογιστικές πληρωμές, γιατί δεν υπάρχει πάρε-δώσε με έκδοση στοιχείων και έτσι δεν εμφανίζονται στις στατιστικές αυτές της ανισότητας του εισοδήματος. Αυξάνουν όμως το εισόδημα. Είναι κοινωνικός μισθός. Το χαμηλότερο εισιτήριο στο λεωφορείο, είναι κοινωνικός μισθός. 
      Ας πάψει, λοιπόν, η Αντιπολίτευση να διαστρεβλώνει τα πράγματα και να υποβαθμίζει αυτό που κατορθώνει η χώρα με μεγάλη και συστηματική προσπάθεια. 
      Θα ήθελα να τονίσω, γιατί δεν πρόφτασα να αναφερθώ στα θέματα του κοινωνικού κράτους, ότι είμαστε σταθερά αντίθετοι σε κάθε νύξη για απορύθμιση και υποβάθμιση του κοινωνικού κράτους. Στα επόμενα χρόνια πρέπει να κατοχυρώσουμε και να υλοποιήσουμε την προοπτική για ένα πιο ισχυρό κοινωνικό κράτος με δημόσιο χαρακτήρα, με πιο ενεργά συστήματα κοινωνικής στήριξης και επανένταξης και με μια δημόσια παιδεία, η οποία προσφέρει στη νέα γενιά τις κατάλληλες γνώσεις και δεξιότητες για ενεργό συμμετοχή στην οικονομία.
      Κυρίες και κύριοι συνάδελφοι, ανέλυσα πολύ συνοπτικά την προοπτική της ελληνικής οικονομίας, μια προοπτική άλματος ανάπτυξης, με περισσότερη απασχόληση, με τη δημιουργία νέων θέσεων εργασίας, με σημαντική αύξηση των εισοδημάτων όλων των κοινωνικών στρωμάτων. 
      Αυτή η χώρα έχει κατακτήσει ένα αγαθό. Είναι η σταθερότητα. Και αυτή η σταθερότητα θα μείνει. Αυτή η χώρα έχει κατακτήσει ένα αγαθό. Είναι η ανάπτυξη. Και η ανάπτυξη θα προχωρήσει. 
      Υπάρχουν πολλά δείγματα γραφής την τριετία που πέρασε και δεν είναι αυτά που λέμε υπερβολές. Σε όλο τον κόσμο υπήρξε διεθνής ύφεση και επιβράδυνση. Η Ελλάδα αντίθετα κατάφερε να βελτιώσει την ευημερία των πολιτών της. Την προοπτική που περιέγραψα εγγυάται και η υπεύθυνη εξωτερική πολιτική μας. Δεν σας μίλησα σήμερα λόγω περιορισμένου χρόνου, είναι όμως συμπληρωματικές πολιτικές με την οικονομική πολιτική και όλες μαζί εγγυώνται τη μεγαλύτερη πρόοδο και την ασφάλεια της ελληνικής οικογένειας.
      Κυρίες και κύριοι συνάδελφοι, χθες συνήλθε το Συμβούλιο ΕΚΟΦΙΝ υπό την Ελληνική Προεδρία. Το Συμβούλιο ΕΚΟΦΙΝ, χάρη στις προσπάθειες της Ελληνικής Προεδρίας έθεσε τέρμα σε ένα πρόβλημα που απασχολούσε την Ευρωπαϊκή Ένωση για δεκατέσσερα χρόνια και εντατικά τα τελευταία έξι χρόνια. Είναι το πρόβλημα των φορολογικών ρυθμίσεων σε επίπεδο Ευρωπαϊκής Ένωσης, κυρίως με τα εισοδήματα των πολιτών της σε τρίτες χώρες.
      Τι σημαίνει αυτό απλά; Υπήρχε το εξής ερώτημα: Ο πολίτης της Ευρωπαϊκής Ένωσης, Έλληνας, Γερμανός ή Γάλλος, που έχει καταθέσεις στην Ελβετία, στις Μπαχάμες ή όπου αλλού, θα φορολογείται για το εισόδημα που έχει σε αυτές τις χώρες; Η Ευρωπαϊκή Ένωση ήθελε να φορολογείται και δικαίως, γιατί και πρέπει να πληρώνει φόρους και να μη φοροδιαφεύγει.
      Επί δεκατέσσερα χρόνια γινόταν αυτή η συζήτηση. Η Ελληνική Προεδρία βρήκε τη λύση με την ελβετική ομοσπονδία και κατάφερε να συμφωνήσουν όλες οι χώρες της Ευρωπαϊκής Ένωσης. Εφεξής θα υπάρχουν και εισοδήματα για τις χώρες της Ευρωπαϊκής Ένωσης, άρα και για την Ελλάδα, από τις καταθέσεις που έχουν οι πολίτες κάθε χώρας, άρα και οι Έλληνες, σε χώρες του εξωτερικού, όπως η Ελβετία.
      Αυτό το αναφέρω, επειδή μίλησα για την εξωτερική πολιτική. Σε εφημερίδες στον αλλοδαπό Τύπο αυτή η απόφαση, η οποία πάρθηκε με βοήθεια της Ελληνικής Προεδρίας, χαιρετίστηκε στην Ευρωπαϊκή Ένωση και χαιρετίζεται και από όλο τον ξένο Τύπο. 
      Καλό είναι, λοιπόν, όταν συζητούμε για την οικονομία, να βλέπουμε ότι η προσπάθειά μας είναι πολυεπίπεδη και πετυχαίνουμε και εδώ και έξω.
      Το θέμα, το οποίο τίθεται εδώ, είναι το εξής: Ακολουθήσαμε μία πολιτική, υπάρχει όμως άλλη πρόταση; Υπάρχει. Είναι η νεοφιλελεύθερη πρόταση, την οποία βέβαια δεν τολμούν να χαρακτηρίσουν έτσι οι κύριοι συνάδελφοι της Νέας Δημοκρατίας. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το ίδιο έκανε και ο Σρέντερ.
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Εγώ, αλλά και όλοι ελπίζουμε να ακούσουμε τις προτάσεις της απόψε, ώστε επιτέλους να υπάρχει αντιπαράθεση με θέσεις και επιχειρήματα και όχι αντιπαράθεση με προσωπικές επιθέσεις και ύβρεις.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Απόστολος Κακλαμάνης): Ο Αρχηγός της Αξιωματικής Αντιπολίτευσης κ. Κώστας Καραμανλής έχει το λόγο.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, πριν μπω στο κυρίως θέμα της σημερινής ομιλίας, με αναγκάζει η τοποθέτηση του Πρωθυπουργού να κάνω ορισμένα σχόλια. 
     Το πρώτο σχόλιο αφορά τη γενική κατάσταση. Δυστυχώς για μία ακόμα φορά, αποκόμισα την αίσθηση ότι ο κ. Σημίτης είναι τελείως ξεκομμένος από την ελληνική πραγματικότητα.
     (Θόρυβος από την πτέρυγα του ΠΑΣΟΚ)
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Τα έχουμε ξανακούσει αυτά.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σας παρακαλώ!
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Μας είπε, λοιπόν, και αυτό δεν είναι μόνο απάντηση , ιδίως προς τους συναδέλφους που χλευάζουν, ότι οι αγρότες στην Ελλάδα είναι ευτυχισμένοι. Αυτό να το πείτε στις περιφέρειές σας, κυρίες και κύριοι συνάδελφοι.
      (Χειροκροτήματα από την πτέρυγα της Νέας Δημοκρατίας)
      Να πάτε να το πείτε, για να δούμε πόσο θα συμφωνήσουν μαζί σας.
     Ακούσαμε, λοιπόν, μία πολύ ωραία έκθεση ιδεών για το ότι όλα πάνε καλά στην Ελλάδα. Μας ελέχθη ότι οι αγρότες, όπως είπα, πρέπει να είναι ευτυχισμένοι. Κανείς δεν έχει πληροφορήσει τον κ. Σημίτη -ή ο ίδιος ενσυνείδητα ψεύδεται- ότι μεγάλα κομμάτια της ελληνικής περιφέρειας ερημώνουν, ζουν στη μιζέρια και κινδυνεύουν κυριολεκτικά ακόμα και σε ευαίσθητες εθνικά περιοχές. Αυτή είναι η πραγματικότητα.
      (Χειροκροτήματα από την πτέρυγα της Νέας Δημοκρατίας)
     Μας είπε ότι πρέπει να είναι ευτυχισμένοι οι Έλληνες αγρότες, γιατί, λέει, δανείζονται με καλούς όρους.
      Πού τα λέτε αυτά; Στη χώρα των πανωτοκίων; Εκεί που είναι νομιμοποιημένη η ληστεία σε βάρος όλων των πολιτών και την πληρώνουν περισσότερο από όλους οι αγρότες;
      (Χειροκροτήματα από την πτέρυγα της Νέας Δημοκρατίας)
      Μας είπε ακόμα ο κύριος Πρωθυπουργός ότι το 2006 η ανεργία θα είναι στο 7,5%. Μετά από είκοσι χρόνια στην Κυβέρνηση, θα είναι στο 7,5%! Πώς θα γίνει αυτό; Όπως δημιουργήθηκαν τριακόσιες χιλιάδες νέες θέσεις εργασία μετά τον Απρίλη του 2000;
      (Χειροκροτήματα από την πτέρυγα της Νέας Δημοκρατίας)
      Επιτέλους πρέπει να καταλάβουμε σ’ αυτήν την Αίθουσα ότι υπάρχει κι ένα όριο στις ψευδολογίες. Έρχεστε, μετά από είκοσι τρία χρόνια, να υποσχεθείτε νέες θέσεις εργασίας.
      Ένα σχόλιο για το Ασφαλιστικό, γιατί συλληφθήκατε για μια ακόμη φορά ψευδόμενος, κύριε Πρωθυπουργέ. Μας ζητήσατε τις θέσεις μας. Σε αυτήν εδώ την Αίθουσα εγώ σας έδωσα, με τα χέρια μου, τις θέσεις της Νέας Δημοκρατίας. Εάν εσείς δεν τις διαβάσατε, ως οφείλατε, αυτό είναι δικό σας πρόβλημα. Αλλά δεν μπορείτε να περιφέρεστε και να λέτε ότι η Νέα Δημοκρατία δεν έχει θέσεις για όλα τα ζητήματα. 
      Κυρίες και κύριοι συνάδελφοι, έρχομαι και σε κάποια ζητήματα, που τα φύλαγε ο κύριος Πρωθυπουργός για το τέλος της ομιλίας του. 
      Ανακαλύψατε, κύριε Σημίτη, βλέπω, οψίμως και τη διαπλοκή και τα συμφέροντα, με μεγάλη βέβαια καθυστέρηση. Γιατί οφείλω να σας θυμίσω ότι σας είχα στείλει και προσωπική επιστολή το καλοκαίρι του 2000, όπου σας επεσήμαινα τις διαστάσεις του φαινομένου και σας πρότεινα να συνεργαστούμε για την αντιμετώπιση του φαινομένου. Τα δικά σας λόγια ήταν: «Οι Κυβερνήσεις του ΠΑΣΟΚ ολοκλήρωσαν τα τελευταία χρόνια το επαρκέστατο θεσμικό πλαίσιο για τη διαφάνεια στις κρατικές προμήθειες, στα δημόσια έργα», που σημαίνει, με άλλα λόγια, ότι ολοκληρώθηκε η πολιτική σας, έκλεισε το θέμα. Έκτοτε τι άλλαξε, κύριε Σημίτη, και ανοίγετε τώρα αυτήν την κουβέντα; Όποτε θέλετε, να την κάνουμε τη συζήτηση. Εμείς επανειλημμένα έχουμε προκαλέσει προ ημερησίας διατάξεως συζητήσεις γι’ αυτό το θέμα, αλλά κάποτε πρέπει να αρθείτε στο ύψος των περιστάσεων και να δείτε τον εαυτό σας στον καθρέφτη.
      Σας θυμίζω τις συστηματικές προσπάθειες και προτάσεις της Νέας Δημοκρατίας για την αντιμετώπιση του φαινομένου: την πρόταση για σύσταση Ανεξάρτητης Διοικητικής Αρχής για τον έλεγχο των έργων και των προμηθειών? την πρόταση για το νομικό καθεστώς των αποκρατικοποιήσεων? την πρόταση ακόμα και για τη δημοσίευση των δημοσκοπήσεων. Ποια ήταν η δική σας απάντηση, κύριε Σημίτη; Η απόρριψη. Η απόλυτη άρνηση. 
      Σαν να μην έφταναν αυτά, με συγκεκριμένες νομοθετικές παρεμβάσεις θεσμοθετήσατε τη διαπλοκή, επιβάλατε καθεστώς αδιαφάνειας. Θέλω να καθορίσω τους νόμους και να σας τους θυμίσω επί τροχάδην: 
      Ο ν. 2172/1993: μετατροπή του αδικήματος της απιστίας σε πλημμέλημα. Αμνηστεύσατε έτσι όλους τους διοικητές των ΔΕΚΟ, που ζημίωσαν παράνομα το δημόσιο.
      Ο ν. 2446/1996, για την ανάθεση της σύναψης προγραμματικών συμφωνιών στις διοικήσεις των ΔΕΚΟ.
      Ο ν. 2522/1997 για την ανάθεση δημοσίων συμβάσεων έργων και προμηθειών σε όποιον θέλει η Κυβέρνηση χωρίς την παραμικρή κύρωση, αφού εκείνοι που αδικούνται μπορούν απλά να προσφύγουν στη δικαιοσύνη, για να πάρουν αποζημίωση. Δηλαδή, δεν ακυρώνεται το έργο. Η ανάθεση ισχύει έστω και αν έχει γίνει παράνομα.
      Ο ν. 2576/1998 για την εισαγωγή του λεγόμενου μαθηματικού τύπου. Αν θέλετε, γι’ αυτό μπορούμε επί μακρόν να κουβεντιάσουμε. 
      Ο ν. 2843/2000, με τον οποίο αφαιρέθηκε από την εισαγγελική αρχή η δυνατότητα διενέργειας ανάκρισης, προανάκρισης ή προκαταρκτικής εξέτασης για πιθανολογούμενα αδικήματα στις χρηματιστηριακές συναλλαγές. Θα επανέλθουμε σε αυτό, γιατί ένα από τα κριτήρια –εάν είστε έντιμος απέναντι στους Έλληνες πολίτες- είναι να δεχθείτε την πρότασή μας για σύσταση εξεταστικής επιτροπής βάσει του πορίσματος, που έστειλε η δικαιοσύνη για το τεράστιο αυτό θέμα.
      (Χειροκροτήματα από την πτέρυγα της Νέας Δημοκρατίας)
     Ο ν. 2940/2001 για την καθιέρωση απροκάλυπτου ολιγοπωλίου στο χώρο των κατασκευαστικών εταιρειών.
      Και βέβαια ο ν. 3021/2002 για την περίφημη ιστορία του «βασικού μετόχου». 
      Καταθέτω το σχετικό πίνακα στα Πρακτικά.
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά τον προαναφερθέντα πίνακα, ο οποίος έχει ως εξής:
     
     (Να φωτογραφηθεί ο πίνακας της σελίδας 40)
     
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας):  Ποια ήταν η μόνιμη υπεκφυγή σας για τις πολλές και ποικίλες καταγγελίες; «Όποιος έχει στοιχεία, να πάει στον εισαγγελέα». Από μόνη της, βέβαια, αυτή η στάση, πρέπει να πούμε ότι είναι υποκρισία πρώτου μεγέθους. Εν πάση περιπτώσει, όμως, τι κάνατε, όταν κινήθηκε η δικαιοσύνη; Σας θυμίζω την υπόθεση του εγκλήματος στο χρηματιστήριο, την υπόθεση των παράνομων ελληνοποιήσεων, την υπόθεση του Κτηματολογίου, που διέσυρε διεθνώς τη χώρα. Τι κάνατε, κύριε Σημίτη; Καθυβρίσατε τη δικαιοσύνη! Καθυβρίσατε τους λειτουργούς της! Γιατί έτσι, φαίνεται, αντιλαμβάνεσθε τη λειτουργία της δημοκρατίας. Έτσι αντιλαμβάνεσθε την ευνομία! Έτσι αντιλαμβάνεσθε τη διαφάνεια, υπέρ της οποίας τάχα κόπτεσθε. Η αλήθεια είναι ότι μετά πάθους αγωνιστήκατε να επιβάλετε καθεστώς αδιαφάνειας, ατιμωρησίας και ασυδοσίας.
      Εν πάση περιπτώσει, σάς προκαλώ εδώ και τώρα. Να αποδεχθείτε την  πρόταση νόμου, που σας έχουμε καταθέσει για τη διαφάνεια. Τι φοβάστε; Ποιον φοβάστε; Γιατί δειλιάζετε; 
      Εγώ σας προκαλώ να γίνει συζήτηση, πριν κλείσει η Βουλή, κύριε Πρόεδρε –και θα ήθελα να  παρακαλέσω- με τη δική σας παρουσία. Ελάτε λοιπόν να συζητήσουμε και να πάρουμε αποφάσεις από κοινού. Εμείς σας έχουμε κάνει πολύ συγκεκριμένες προτάσεις. Εσείς υπεκφεύγετε.
       Αν αρνηθείτε,  η άρνησή σας, κύριε Πρωθυπουργέ, θα μιλά από μόνη της. Δεν θα πιστοποιεί απλώς αυτό που ξέρουν όλοι οι πολίτες, ότι στις μέρες σας άνθισε, όσο ποτέ άλλοτε, στον τόπο η διαφθορά, αλλά θα αναδεικνύει και τις δικές σας τις τεράστιες προσωπικές ευθύνες γι’ αυτό. 
      Σας άκουσα να μέμφεστε τη Νέα Δημοκρατία για την υπόθεση των μονών και διπλών τοιχωμάτων πλοίων. Σας έχω δει να λαϊκίζετε, αλλά σήμερα ξεπεράσατε τον εαυτό σας.
       Εξηγούμαι με πολύ απλά λόγια, κυρίες και κύριοι συνάδελφοι:
      Το Δεκέμβριο του 2001, με αφορμή το τραγικό ναυάγιο του δεξαμενόπλοιο «ΕΡΙΚΑ» η Νέα Δημοκρατία, με εισήγηση Ευρωβουλευτή της, πρότεινε στο Ευρωπαϊκό Κοινοβούλιο την έκδοση κανονισμού για τη σταδιακή αντικατάσταση των πετρελαιοφόρων μονού τοιχώματος με πλοία διπλού τοιχώματος. Και θα καταθέσω στα Πρακτικά αυτό το δελτίο Τύπου, που εξεδόθη εκείνη την ημέρα, γιατί θέλω να σας θυμίσω ότι ψηφίσατε αυτή την πρόταση και εσείς. 
	(Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
	Ο κανονισμός που εκδόθηκε για την υλοποίηση αυτής της πρότασης ήταν πολύ περισσότερο ισορροπημένος από την πρόταση, που είχε υποβάλει η Ευρωπαϊκή Επιτροπή. ‘Ηταν και περισσότερο  θετικός για την ελληνική ναυτιλία. Λάμβανε υπόψη του την πραγματική ανάγκη για την προστασία του περιβάλλοντος και την ασφάλεια στις μεταφορές, αλλά διασφάλιζε και την ανάγκη για ανταγωνιστική ναυτιλία.
          Εμείς δεν είπαμε ποτέ ότι διαφωνούμε με τη γενική πολιτική της αντικατάστασης. Διαφωνούμε όμως και θελήσαμε, υπερασπίζοντας ελληνικά συμφέροντα, να επιβραδύνουμε το ρυθμό της αντικατάστασης.  Αυτή είναι η αλήθεια και να μην ψεύδεστε εδώ μέσα. 
(Χειροκροτήματα από την πτέρυγα της Νέας Δημοκρατίας)
	Εν πάση περιπτώσει, το να έχετε διαφορετική άποψη, το να θέλετε να πλήξετε ελληνικά συμφέροντα, είναι δική σας επιλογή. Το να θέλετε να είστε ο «yes man» της υπόθεσης είναι δική σας επιλογή. Το να λέτε όμως ότι αυτή ήταν  η θέση σας εξαρχής είναι ασύστολο ψεύδος. 
	Καταθέτω για τα Πρακτικά τις δηλώσεις του αρμόδιου Υπουργού, ο οποίος επί μήνες όχι απλό συμφωνούσε με τη δική μας θέση, αλλά διαρρήγνυε τα ιμάτιά του και έλεγε ότι πρέπει να ακολουθηθεί μία πολιτική, η οποία στην ουσία θα επιβραδύνει το ρυθμό αντικατάστασης. 
	(Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής  καταθέτει για τα Πρακτικά τα προαναφερθέντα κείμενα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
	Έλεγε τον Νοέμβριο ο Υπουργός: «Μονομερή μέτρα της Ευρωπαϊκής ‘Ένωσης δεν προωθούν το στόχο της ασφάλειας και της ανταγωνιστικότητας». 
	Τον ίδιο επίσης μήνα έλεγε: «Αν κάποιοι βουνίσιοι έρθουν και μας πουν να βάλουμε τριπλό τοίχωμα, τι σημαίνει; Δηλαδή, αν το πλοίο –εννοεί αυτό που έπαθε το ατύχημα, το «PRESTIGE»- είχε διπλό τοίχωμα και είχε βυθιστεί, τι θα έφταιγε;». 
	Κατέθεσα, λοιπόν, στα Πρακτικά  τις δηλώσεις Υπουργών σας, για να δείτε τη διπλή γλώσσα που χρησιμοποιείτε. 
	Όμως και σε ομιλία του, η οποία έγινε τον Ιανουάριο φέτος, ο ίδιος ο Υπουργός έλεγε: «Είμαστε εναντίον των μονομερών μέτρων σε επίπεδο Ένωσης, όπως για παράδειγμα η πρόσφατη απόφαση τριών κρατών-μελών της Ένωσης να απαγορεύσουν τη διέλευση συγκεκριμένων τύπων πλοίων από την αποκλειστική τους οικονομική ζώνη κατά παράβαση των διεθνών συνθηκών. Θα πρέπει να διερευνηθεί η δυνατότητα να αντιμετωπιστεί ο οικονομικός αντίκτυπος, που θα ανακύψει από μια ενδεχόμενη εσπευσμένη απόσυρση των δεξαμενοπλοίων μονού τοιχώματος επί των επενδυτικών σχεδίων των ναυτιλιακών επιχειρήσεων». 
	Αυτή είναι η πραγματικότητα, αυτή είναι η πραγματική σας στάση. 
(Χειροκροτήματα από την πτέρυγα της Νέας Δημοκρατίας)
	Αν θέλετε τώρα να κάνετε τον εύκολο, αν θέλετε να εξοβελίζετε ελληνικά συμφέροντα, δεν το κάνετε μόνο στη Ναυτιλία. Και εν πάση περιπτώσει, για να ξεφύγουμε από το δικό σας λαϊκισμό, εμείς δεν υπηρετούμε κανένα συμφέρον και δεν μας ενδιαφέρει κανένας εφοπλιστής. 
      Όμως κάποτε πρέπει να λέγονται αλήθειες σ΄ αυτήν την Αίθουσα. Η Ναυτιλία είναι καίριος πλουτοπαραγωγικός παράγων για τη χώρα. ‘Η το αναγνωρίζετε ή δεν το αναγνωρίζετε. 
      (Χειροκροτήματα από την πτέρυγα της Νέας Δημοκρατίας)
      Πρέπει να εκσυγχρονίζεται. Πρέπει να αλλάξουν τα πλοία, να γίνουν πιο σύγχρονα, να γίνουν διπλού τοιχώματος. Αλλά ποια χώρα δε δίνει μάχες για τα συμφέροντά της, για να επιβραδύνει πιθανές εξελίξεις που δυσκολεύουν, που δυσχεραίνουν την ανταγωνιστικότητά της.
      Τέλος θέλω να σας καταθέσω και μια δημοσιευθείσα έκθεση του Υ.Ε.Ν., σύμφωνα με την οποία ένα μεγάλο ποσοστό ελληνόκτητων πλοίων κινδυνεύει ή εν πάση περιπτώσει δυσχεραίνεται από αυτήν την απόφαση και να σας πω ότι το Υ.Ε.Ν. υπολογίζει ότι το κόστος θα ξεπερνάει τα 4,5 δισεκατομμύρια ευρώ. Αν όλα αυτά είναι για εσάς μια εύκολη υπόθεση, για να λαϊκίζετε ασύστολα, για να ξεφύγετε από τη δυσχερή θέση, στην οποία βρίσκεσθε, τότε άξιος ο μισθός σας.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά την προαναφερθείσα έκθεση η οποία βρίσκεται  στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΄Ερχομαι τώρα σ΄ ένα άλλο θέμα. Μας λέτε για τη συμφωνία των ΕΛΠΕ.  Να ξεκαθαρίσουμε κάτι. Εγώ δεν καταλαβαίνω ειλικρινά γιατί γίνεται τόσος θόρυβος. Γιατί προκαλείται τόσο θόρυβο; Πρόκειται για καμιά μεγάλη τομή; Πρόκειται για καμιά διαρθρωτική αλλαγή; Εδώ στην ουσία πρόκειται για μια υπόθεση εισπρακτικού χαρακτήρα. Η πραγματικότητα είναι ότι ούτε αποκρατικοποίηση είναι ούτε νέες θέσεις εργασίας δημιουργούνται, ούτε την αγορά διευρύνει, ούτε τον ανταγωνισμό ενισχύει. Και εν πάση περιπτώσει, μετά από όλη αυτήν την ιστορία, πρώην Βουλευτής και Υπουργός σας παραμένει Πρόεδρος των ΕΛ.ΠΕ και ο διαβόητος κ. Καραχάλιος γενικός κουμανταδόρος στα ΕΛ.ΠΕ. Αυτή είναι η μεγάλη υπόθεση, για την οποία καυχάστε ότι έγινε;
      (Χειροκροτήματα από την πτέρυγα της Νέας Δημοκρατίας)
      Μάλιστα ο κ. Καραχάλιος σε δηλώσεις του είπε διάφορα αποκαλυπτικά για το πώς και για το γιατί έγινε. 
      Όμως, επειδή θέλετε να γίνεται συζήτηση γι’ αυτό το θέμα, ακούστε, λοιπόν, τι δήλωσε πριν από λίγα μόλις εικοσιτετράωρα, τη Δευτέρα, στην πρωινή εκπομπή της κρατικής τηλεόρασης ο παρακαθήμενος Υπουργός Εθνικής ΄Αμυνας για τα ΕΛ.ΠΕ.. «Είναι» –λέει- «ιδιωτικοποίηση, γιατί στα επόμενα χρόνια, με τις  συνθήκες που υπάρχουν, ένας ιδιωτικός όμιλος μπορεί να αποκτήσει ουσιαστικότερο έλεγχο. Είναι ιδιωτικοποίηση, μιλάμε για ιδιωτικοποίηση και εκτιμώ ότι είναι μια θετικότατη κίνηση». 
     Σήμερα το πρωί στην ίδια εκπομπή της κρατικής τηλεόρασης, ο αρμόδιος Υπουργός Ανάπτυξης δήλωσε: «Είμαστε ενάντια στην ιδιωτικοποίηση, στο ξεπούλημα αυτών των κρατικών δημόσιων υπηρεσιών. Είμαστε ενάντια στο να τις δώσουμε στον ιδιωτικό τομέα». 
      (Χειροκροτήματα από την πτέρυγα της Νέας Δημοκρατίας)
      Και συνέχιζε: «Το φοβόμαστε αυτό το πράγμα. Δεν είμαστε υπέρ της ιδιωτικοποίησης». 
      Δύο Υπουργοί, δύο διαφορετικές πολιτικές. Ούτε εσείς οι ίδιοι δεν ξέρετε καλά-καλά τι κάνατε στα ΕΛ.ΠΕ. Αυτό αποδεικνύεται.
      (Χειροκροτήματα από την πτέρυγα της Νέας Δημοκρατίας)
      Εμφανίζεστε, για ακόμη μια φορά, και με τον «χωροφύλαξ» και με τον «αστυφύλαξ»: υπέρ του πολέμου στις Συνόδους Κορυφής, κατά του πολέμου στους δρόμους της Αθήνας. Τι συμβαίνει; Διχασμό προσωπικότητας έχετε πάθει; 
      (Χειροκροτήματα από την πτέρυγα της Νέας Δημοκρατίας)
      ΄Η νομίζετε ότι μπορείτε να κοροϊδεύετε τους πολίτες επ’ άπειρον; Ε, δεν μπορείτε πια, κύριε Σημίτη. Αυτή είναι η πραγματικότητα.
      Κυρίες και κύριοι συνάδελφοι, μετά από όλα αυτά που ακούσαμε –μιλώ για την οικονομία τώρα- διερωτώμαι αν ο Πρωθυπουργός δεν άκουγε τίποτα για τις εκθέσεις: της «Transparensy International» για τη διαφθορά, του Ελεγκτικού Συνεδρίου για τις παρανομίες του κατεστημένου, του Συνηγόρου του Πολίτη για την κακοδιοίκηση, του ΕΛ.ΚΕ. για την πολυνομία και τη γραφειοκρατία, της Ομάδας Greco για το καθεστώς της μίζας στις κοινοτικές επιδοτήσεις, του Ι.Ο.Β.Ε. για την παραοικονομία, του Ο.Ο.Σ.Α. για τις χρονοβόρες και ακριβές διαδικασίες ίδρυσης επιχειρήσεων, του Δ.Ν.Τ. και της Ευρωπαϊκής Επιτροπής για τις διαρθρωτικές αδυναμίες, για τα ελλείμματα, για το δημόσιο χρέος, του Διοικητή της Τράπεζας της Ελλάδος για τα αδιέξοδα της Οικονομίας.
     Έφθασε μάλιστα ο υπ’ αριθμόν ένα θεσμικός σας σύμβουλος, δηλαδή ο Διοικητής της Τράπεζας της Ελλάδος να σας ζητά άλλη εισοδηματική πολιτική και νέα παρέμβαση στο Ασφαλιστικό.
     Το καταθέτω για τα Πρακτικά.
     (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Από το 1997 ο στενός συνεργάτης σας ο κ. Σπράος σάς υποβάλλει εκθέσεις για τη διαφθορά, για τις ευθύνες της Πολιτείας, για το αίσθημα αδικίας, που πλήττει τους πολίτες. Αυτό είναι το κείμενο του κ. Σπράου. Να το πάρετε, να το μελετήσετε, μήπως αντιληφθείτε πού βρίσκεται σήμερα η κατάσταση του δημόσιου τομέα στην Ελλάδα.
     (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Από παντού, κυρίες και κύριοι συνάδελφοι, και όχι μόνο από την Αντιπολίτευση, ακούγονται οι ίδιες διαπιστώσεις. Η κατάσταση της οικονομίας γίνεται ολοένα και πιο προβληματική. Η αγορά έχει καθηλωθεί. Το φάσμα της ανεργίας, η ακρίβεια έχουν γίνει βραχνάς, κυρίως για τους οικονομικά πιο αδύναμους. Οι αγρότες, οι μικρές και μεσαίες επιχειρήσεις βλέπουν τις προοπτικές τους να περιορίζονται. Οι παραγωγικές δυνάμεις και τα νοικοκυριά νιώθουν κλίμα ανασφάλειας και αβεβαιότητας. Μόνη εξαίρεση είναι το κρατικό κομματικό κατεστημένο, που βεβαίως τα βλέπει όλα πολύ ρόδινα. 
     Την ίδια στιγμή η εκτροπή του προϋπολογισμού, η αύξηση του δημόσιου δανεισμού, η συνεχής επιδείνωση της ανταγωνιστικότητας, η επιδείνωση του ισοζυγίου πληρωμών, η απώλεια κοινοτικών πόρων, η διεύρυνση  των κοινωνικών και περιφερειακών ανισοτήτων συνθέτουν μία ζοφερή εικόνα για την πραγματική οικονομία. Η χώρα αντιμετωπίζει σοβαρή δημοσιονομική κρίση. Και όμως η Κυβέρνηση αρκείται στο πέρασμα από μία στρεβλή πολιτική στη «μη πολιτική»! Αρνείται, όπως μόλις πριν λίγα λεπτά είχαμε ατυχώς όλες και όλοι την ευκαιρία να ακούσουμε, ακόμη και την ύπαρξη των προβλημάτων.
     Πριν απ’ όλα, θέλω να σημειώσω ότι πράγματι ο ρυθμός αύξησης του Α.Ε.Π. είναι πάνω από τον κοινοτικό μέσο όρο. Το θέμα είναι αν η χώρα κινείται με τους ρυθμούς που πρέπει και που μπορεί. Αν οι καρποί της ανάπτυξης διαχέονται σε ολόκληρη την κοινωνία. Αν, έτσι που πάμε, οδηγούμαστε σε πραγματική σύγκλιση.
     Οι απαντήσεις; Πρώτον, η αύξηση του Α.Ε.Π. οφείλεται κυρίως στην εισροή κοινοτικών πόρων. Αυτή είναι η αλήθεια. Δεύτερον, με τους σημερινούς ρυθμούς, ρυθμούς ΠΑ.ΣΟ.Κ., πραγματική σύγκλιση δεν επιτυγχάνεται ούτε σε μισό αιώνα. Το επισημαίνει ακόμη και ο διοικητής της Τράπεζας της Ελλάδος.  Τρίτον, η Ελλάδα δεν τρέχει με τους ρυθμούς που θα μπορούσε. Στα δέκα προηγούμενα χρόνια η Ελλάδα αύξησε το κατά κεφαλήν εισόδημά της 9 ποσοστιαίες μονάδες, ενώ η Ιρλανδία 44%. Εσείς να επιμένετε ότι δεν θέλουμε να γίνουμε Ιρλανδία! Με αυτά τα μυαλά να μένετε, την εποχή που ζούμε!
     (Χειροκροτήματα από την πτέρυγα της Νέας Δημοκρατίας)
     Τέταρτον, η ανάπτυξη σήμερα είναι στρεβλή. Δεν φθάνει ούτε σε ολόκληρη τη χώρα ούτε στο σύνολο της οικονομίας και της κοινωνίας. Είναι μοναδικό παγκοσμίως φαινόμενο να μιλούμε για ετήσια άνοδο 3,5% του Α.Ε.Π. και να διαπιστώνουμε ότι υστερούν τα έσοδα του προϋπολογισμού, ότι ασφυκτιά η αγορά, ότι περιορίζονται οι αποταμιεύσεις, ότι μειώνονται σε πραγματικούς όρους τα εισοδήματα. Είναι τουλάχιστον παράδοξο να αυξάνεται το Α.Ε.Π. αλλά να μειώνεται η απασχόληση, να επεκτείνεται η φτώχεια, να διευρύνονται οι περιφερειακές ανισότητες. 
     Τα ερωτήματα, κυρίες και κύριοι συνάδελφοι, είναι ολοφάνερα. Σε πόσους και σε ποιους μοιράζεται η άνοδος του εισοδήματος; Τι σημαίνει αυτό για τον πολίτη, τον φορολογούμενο, τον μικρομεσαίο επιχειρηματία, τον εργαζόμενο, τον φοιτητή, το συνταξιούχο; Τι φθάνει στην Υγεία, τι φθάνει στην Παιδεία; Ποιο είναι το τελικό οικονομικό και κοινωνικό αποτέλεσμα; 
     Παρ΄όλο ότι είχαμε μέχρι σήμερα τρία Κοινοτικά Πλαίσια Στήριξης, η ελληνική Οικονομία παραμένει η φτωχότερη των «Δεκαπέντε». Το κατά κεφαλήν εισόδημα  ως ποσοστό του Α.Ε.Π. είναι στο 66,5% του κοινοτικού μέσου όρου, ενώ το 1980 ήταν στο 70%. Η Πορτογαλία, που τότε ήταν σε χειρότερη θέση από μας, σήμερα είναι πολύ ψηλότερα από μας.
     Σας καταθέτω τον σχετικό πίνακα για τα Πρακτικά.
     (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά τον σχετικό πίνακα, ο οποίος έχει ως εξής:)
     
     
     
     
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Το κόστος ζωής της Ελλάδας είναι στο 90% του κοινοτικού μέσου όρου και οι απολαβές των μισθωτών είναι στο 57%. Αυτή είναι η πραγματικότητα. 
     Οι πιο φτωχές περιφέρειες της Ένωσης είναι στη χώρα μας. Η Ήπειρος με κατά κεφαλήν ΑΕΠ στο 42% του κοινοτικού μέσου όρου, η δυτική Ελλάδα, η Πελοπόννησος, η ανατολική Μακεδονία και η Θράκη με ποσοστό λίγο πάνω από το 50%.
      Το 21% των νοικοκυριών της χώρας ζει κάτω από το όριο της φτώχειας έναντι 15% του κοινοτικού μέσου όρου. Σε έξι χρόνια τα χρέη των νοικοκυριών και επιχειρήσεων εξαπλασιάστηκαν, ενώ η ιδιωτική αποταμίευση συρρικνώθηκε δραματικά. 
      Είμαστε τελευταίοι στις κρατικές δαπάνες για την Παιδεία, για την Έρευνα, για τις Νέες Τεχνολογίες. Πληρώνουμε εξ ιδίων διπλάσια από κάθε άλλο Ευρωπαίο για τη μόρφωση των παιδιών μας. Ο μύθος της δωρεάν παιδείας κατάντησε το πιο μεγάλο ψέμα του δήθεν εκσυγχρονισμού. Οι πτυχιούχοι, όπως επισημαίνει η Στατιστική Υπηρεσία, περιμένουν ακόμα και τριάμισι χρόνια, για να βρουν δουλειά. 
      Και είμαστε ταυτόχρονα στις τελευταίες θέσεις των «Δεκαπέντε» σε ό,τι αφορά τις κρατικές και πρώτοι στις ιδιωτικές δαπάνες για την Υγεία. Οι εικόνες στα εξωτερικά ιατρεία, τα Κέντρα Υγείας, τα Αγροτικά Ιατρεία πολύ συχνά προσβάλλουν τον άνθρωπο και τον πολιτισμό. Τα νοσοκομεία βουλιάζουν στην κακοδιοίκηση και τα κρυφά χρέη. Σε λίγο δεν θα μπορούν να προμηθευτούν ούτε βασικά υλικά. Δύο μόλις χρόνια μετά τη διαγραφή των προηγούμενων χρεών τους, οφείλουν 400 δισεκατομμύρια ευρώ στους προμηθευτές τους. 
      Κυρίες και κύριοι συνάδελφοι, «Στόχος μας», έλεγε ο Πρωθυπουργός στις προγραμματικές δηλώσεις της Κυβέρνησης, «είναι να αναπτύξουμε μια στρατηγική εθνικής ανταγωνιστικότητας σε όλους τους τομείς». Από την ώρα εκείνη ώς σήμερα η ανταγωνιστικότητα κατρακυλάει ακόμα πιο γρήγορα. 
      Το 1999, σύμφωνα με το IMD, η Ελλάδα ήταν στη δέκατη ένατη η θέση, πέρυσι πήγε στην εικοστή πρώτη και φέτος στην εικοστή έκτη. Ακόμα πιο χαμηλά αξιολογείται η ικανότητα της Κυβέρνησης: ανάμεσα στους είκοσι εννιά του δείγματος τερματίζει εικοστή όγδοη. Έξι σκαλιά κάτω από πέρυσι. Στην προτελευταία θέση! 
      Καταθέτω τον πίνακα στα Πρακτικά της Βουλής. 
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής  καταθέτει για τα Πρακτικά τον  προαναφερθέντα πίνακα, ο οποίος έχει ως εξής: 
      
     
     
     
     
     
     
     
     
     
     
     
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Αυτή είναι η πραγματικότητα και όχι τα ψεύδη που ακούστηκαν εδώ μέσα περί ανταγωνιστικότητας. Γι΄ αυτό, όταν μιλάτε για «ανίκανους», να σκέφτεστε καλά τι λέτε και να ξέρετε πού απευθύνεστε. 
     (Χειροκροτήματα από την πτέρυγα της Νέας Δημοκρατίας)
     Ο Τουρισμός της χώρας αντιμετωπίζει ακόμα πιο σοβαρό πρόβλημα φέτος. Και δεν είναι μόνο  η διεθνής συγκυρία. Είναι κυρίως τα προβλήματα υποδομών. Είναι η απουσία οργανωμένης επιθετικής προβολής των συγκριτικών πλεονεκτήματα της χώρας, η αδυναμία αξιοποίησης της προολυμπιακής περιόδου, η έλλειψη προσπάθειας για τη στήριξη εναλλακτικών μορφών τουρισμού. Ό,τι έχει γίνει μέχρι σήμερα οφείλεται στην ιδιωτική πρωτοβουλία. Οι συνέπειες, όμως, είναι βαριές σε ολόκληρη την οικονομία, όπως και στην ανάπτυξη και στην απασχόληση. 
     Οι άμεσες ξένες επενδύσεις είναι καθηλωμένες κοντά στο μηδέν. Πέρυσι η Ελλάδα είχε τη χειρότερη επίδοση των τελευταίων είκοσι επτά χρόνων. Από το 1998 ώς το 2002 το έλλειμμα του ισοζυγίου τρεχουσών συναλλαγών αυξήθηκε κατά 68% περίπου και το έλλειμμα του εμπορικού ισοζυγίου κατά 53%. Οι εισαγωγές αυξάνονται και οι εξαγωγές μειώνονται. 
     Η βιομηχανική παραγωγή υποχωρεί και ο πληθωρισμός βρίσκεται κοντά στο 4%. «Στόχος μας», έλεγε ο Πρωθυπουργός στις προγραμματικές δηλώσεις, «είναι η συμπίεση του πληθωρισμού στο 2%». Σήμερα είναι διπλάσιος του κυβερνητικού στόχου και σχεδόν διπλάσιος του κοινοτικού μέσου όρου. Ακόμη μεγαλύτερη είναι η ακρίβεια στα βασικά είδη κατανάλωσης γεγονός που πρωτίστως πλήττει τα ασθενέστερα νοικοκυριά. 
     «Πρώτη δέσμευσή μας», λέγατε μέρες πριν τις εκλογές, είναι η μάχη κατά της ανεργίας. Στόχος μας είναι, λέγατε, η πλήρης απασχόληση. Οδηγός της δράσης μας, λέγατε, είναι η δέσμευση για τριακόσιες χιλιάδες νέες θέσεις απασχόλησης, άλλες τριακόσιες χιλιάδες θέσεις μόνιμης κατάρτισης και άλλες τριακόσιες χιλιάδες θέσεις κατάρτισης και επανακατάρτισης». Το φθάσαμε κοντά στο εκατομμύριο δυο μέρες πριν τις εκλογές. Μετά από τρία χρόνια ποια είναι η πραγματικότητα; Ακόμα και με τα στοιχεία της Στατιστικής, που αμφισβητούνται τόσο από δικά σας στελέχη όσο και από το Διεθνές Νομισματικό Ταμείο, η χώρα μας μεταξύ των «Δεκαπέντε» είναι δεύτερη στην ανεργία. 
Είναι πρώτη στην ανεργία των νέων και των γυναικών. Οι άνεργοι νέοι φτάνουν σχεδόν το 30%, ενώ οι άνεργες νέες γυναίκες ξεπερνούν το 34%. 
      Δυστυχώς, όμως, κυρίες και κύριοι συνάδελφοι, η αλήθεια είναι ακόμα πιο πικρή. Πέρυσι, μας έλεγαν ότι η απασχόληση αυξήθηκε κατά δέκα χιλιάδες και ότι η ανεργία μειώθηκε κατά εκατόν τρεις χιλιάδες. Πώς γίνεται, όμως, να αυξάνεται η απασχόληση κατά δέκα χιλιάδες και να μειώνεται η ανεργία δέκα φορές περισσότερο; 
      Τώρα, προχώρησαν ακόμα παραπέρα. Ενώ η Κυβέρνηση κομπάζει ότι υπήρξε μείωση της ανεργίας, η Στατιστική αποκαλύπτει ότι, κατά το 2002, υπήρξε μείωση της απασχόλησης κατά δεκατρείς χιλιάδες θέσεις. Αναρωτηθείτε, κυρίες και κύριοι συνάδελφοι, πού αλλού η μείωση της ανεργίας επιτυγχάνεται με μείωση της απασχόλησης; 
      (Χειροκροτήματα από την πτέρυγα της Νέας Δημοκρατίας)
     Ωστόσο, δεν συμφωνούν ούτε μεταξύ τους. Πρόσφατα στοιχεία του Ο.Α.Ε.Δ., όπως αυτά δημοσιεύονται στο Δελτίο Οικονομικής Συγκυρίας της Τράπεζας της Ελλάδος, αποκαλύπτουν ότι από τον Οκτώβριο έως τον περασμένο Μάρτιο χάθηκαν πενήντα εννέα χιλιάδες τετρακόσιες δεκαοκτώ θέσεις εργασίας. 
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά το Στατιστικό Δελτίο Οικονομικής Συγκυρίας το οποίο έχει ως εξής: 
      
      
      
      
      
      
      
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Η Κυβέρνηση, για να συγκαλύψει το πρόβλημα, έφτασε στο σημείο να βαφτίζει ως απασχολούμενους τους άνεργους υποψήφιους εθελοντές του 2004. Αναγορεύσατε την ιδιότητα του εθελοντή σε επάγγελμα! Το ομολογεί ο αρμόδιος Υπουργός σε σχετική απάντησή του στη Βουλή. 
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Η αλήθεια, κυρίες και κύριοι συνάδελφοι, είναι ότι υπάρχει μιας απροσδιόριστης έκτασης κρυφή ανεργία. Γι’ αυτό θέλω να καταστήσω σαφές ότι από το πρώτο εξάμηνο της νέας διακυβέρνησης θα προχωρήσουμε σε πλήρη καταγραφή της ανεργίας σε όλες τις ηλικίες και σε όλες τις περιοχές της χώρας. 
      (Χειροκροτήματα από την πτέρυγα της Νέας Δημοκρατίας)
     Από το ίδιο αυτό Βήμα, το Δεκέμβρη του 2001, ο Πρωθυπουργός ισχυριζόταν ότι εγκαινίαζε «μια νέα εποχή στη δημοσιονομική διαχείριση». 
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου της Νέας Δημοκρατίας κ. Κωνσταντίνου Καραμανλή). 
      Κύριε Πρόεδρε, θα χρειαστώ ακόμα δέκα με δώδεκα λεπτά. 
      Η Κυβέρνηση κόμπαζε τότε ότι το δημόσιο χρέος κυμαινόταν στο 99,6% του Α.Ε.Π. και υποσχόταν να το μειώσει στο 97,3%. Πριν από εννέα μήνες, πιεζόμενη από την Eurostat, υποχρεώθηκε να αναγνωρίσει ότι όλα τα προηγούμενα χρόνια βάφτιζε το έλλειμμα πλεόνασμα και ότι το πραγματικό δημόσιο χρέος ήταν επτά ποσοστιαίες μονάδες πιο υψηλά από ό,τι ισχυριζόταν. Όμως, ούτε και αυτό είναι ακριβές. 
     Πριν απ’ όλα, υπάρχουν τα αναδρομικά του οικογενειακού επιδόματος, που η Κυβέρνηση ήταν υποχρεωμένη να τα καταβάλει στους δικαιούχους από πέρυσι. Δεν τα έδωσε και δεν τα υπολόγισε ούτε στον προϋπολογισμό του τρέχοντος έτους. Τώρα, υπόσχεται να τα δώσει το 2004. Αυτά που αφαίρεσαν από την ελληνική οικογένεια, υπόσχεστε εσείς να τα δώσει η Κυβέρνηση της Νέας Δημοκρατίας. Ωραίοι είστε!
      (Χειροκροτήματα από την πτέρυγα της Νέας Δημοκρατίας)
     Ακόμα, υπάρχουν: οι οφειλές στην Αυτοδιοίκηση, το συσσωρευμένο χρέος του Ο.Σ.Ε., το νέο χρέος της Ολυμπιακής, τα χρέη των νοσοκομείων προς τους προμηθευτές και οι δεδουλευμένοι τόκοι που διακανονίζονται έτσι, ώστε να μην συμπεριλαμβάνονται στο δημόσιο χρέος. Τονίζω ότι μόνο κατά το 2002 ήταν 400 δισεκατομμύρια δραχμές. 
      Στο μεταξύ, η Κυβέρνηση εκχωρεί κρατική περιουσία σε Ανώνυμες Εταιρείες του Δημοσίου, που είτε την εκποιούν με αδιαφανείς διαδικασίες -όπως κάνουν τα «Τουριστικά Ακίνητα»- είτε δανείζονται για λογαριασμό του Δημοσίου, όπως γίνεται από τα «Ολυμπιακά Ακίνητα Α.Ε.», με στόχο αυτά τα δάνεια να μην καταγράφονται στο δημόσιο χρέος. 
      Η Κυβέρνηση έφτασε –αυτό το έχουμε πει και άλλη φορά, αλλά είναι αποκορύφωμα των μεθοδεύσεων που ακολουθείτε- να προεισπράττει μελλοντικά έσοδα μέχρι το 2019 μέσω των offshore εταιρειών, επικεφαλής των οποίων τοποθετούνται αλλοδαποί. 
      Με τα ομολογιακά δάνεια μετοχών του Ο.Τ.Ε., των ΕΛ.ΠΕ., της Εθνικής, της Εμπορικής, τα προμέτοχα των Ε.Τ.Α. και την προείσπραξη εσόδων από το Ταμείο Παρακαταθηκών, την Eurocontrol, το Γ’ Κοινοτικό Πλαίσιο Στήριξης και τα Κρατικά Λαχεία προεισπράξατε στην περίοδο 1999-2001 μελλοντικά έσοδα ύψους 6,8 δισεκατομμυρίων ευρώ. 
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά τον Πίνακα Προείσπραξης Εσόδων, ο οποίος έχει ως εξής:
      
      
      
      
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Όμως, ακόμα και αυτά κατασπαταλούνται στη συντήρηση του κατεστημένου. Ο διοικητής της Τράπεζας της Ελλάδος υπογραμμίζει σχετικά ότι, ενώ κατά την περίοδο 1997-2001 τα έσοδα από ιδιωτικοποιήσεις ήταν 10% του Α.Ε.Π. το χρέος μειώθηκε μόνο κατά 4,3 εκατοστιαίες μονάδες, σύμφωνα με την έκθεση του διοικητή της Τράπεζας της Ελλάδος. 
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά την προαναφερθείσα έκθεση του Διοικητή της Τράπεζας της Ελλάδος, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτό που συμβαίνει τα τελευταία δέκα χρόνια, κυρίες και κύριοι συνάδελφοι, είναι κυριολεκτικά αδιανόητο. Παρά τα τεράστια κοινοτικά κονδύλια, παρά την επιβολή ενενήντα νέων φορολογικών επιβαρύνσεων, παρά τη μείωση των διεθνών επιτοκίων και των δαπανών για τόκους, παρά την εκποίηση δημόσιας περιουσίας, το δημοσιονομικό πρόβλημα της χώρας εκπέμπει σήμα κινδύνου. 
      Στο μεταξύ ο προϋπολογισμός έχει ήδη εκτροχιαστεί. Τα έσοδα κατά το πρώτο τετράμηνο του 2003 υστερούν σοβαρά, ενώ οι πρωτογενείς δαπάνες «έτρεχαν» με ρυθμό τριπλάσιο του προβλεπομένου. Οι τρέχουσες ανάγκες καλύπτονται με δανεικά και το έλλειμμα του κρατικού προϋπολογισμού, ενώ υπολογιζόταν στα 5,3 δισεκατομμύρια ευρώ για ολόκληρο το χρόνο, έχει ήδη φθάσει τα 6 δισεκατομμύρια. 
      Το Δεκέμβριο του 2001 η Κυβέρνηση βεβαίωνε ότι κατέθετε πλεονασματικούς προϋπολογισμούς και μας κατηγορούσατε για «πλασματολογία» και «εικοτολογία». Αυτές ήταν οι λέξεις σας. Τώρα τι έχετε να πείτε; Ποιος πλασματολογούσε και ποιος εικοτολογούσε; Αποδεικνύεται –ναι ή όχι;- ότι μόνιμα κατηγορείτε τους άλλους για όσα οι ίδιοι διαπράττετε; 
      (Χειροκροτήματα από την πτέρυγα της Νέας Δημοκρατίας)
     Ιδιαίτερα αποκαλυπτική για την πραγματική οικονομία και τις πρακτικές σας είναι η κατάσταση στο χρηματιστήριο. Άκουσα τον Πρωθυπουργό να μιλά τελευταία για «την ευάλωτη ψυχολογία αυτών που έχασαν στο χρηματιστήριο». Ωραίες αυτές οι εκφράσεις! «Ευάλωτη ψυχολογία!» Τους στείλατε στην καταστροφή και μετά κάνετε διαπιστώσεις ότι έχουν ευάλωτη ψυχολογία!
     Πιο πριν τους κατηγορούσατε ότι «φταίνε, γιατί δεν πρόσεχαν». Προηγουμένως υποστηρίζατε ότι δεν θα ήταν σοβαρός, αν τους έλεγε τι να κάνουν. Τώρα απαιτείτε να μη νοιάζεται κανένας για όλον αυτόν τον κόσμο, που οδηγήθηκε στην οικονομική καταστροφή με δική σας ευθύνη. Να μη μιλά κανένας. Κανένας να μη ρωτά τι έγιναν τα λεφτά. Εσείς που λέγατε ότι το χρηματιστήριο είναι παιδί του ΠΑ.ΣΟ.Κ.. Εσείς που προπαγανδίζατε ότι η Σοφοκλέους είναι «κόμμα συνώνυμο με τον Πρωθυπουργό». Εσείς που βεβαιώνατε ότι «οι τιμές των μετοχών είναι χαμηλά», την ώρα που ξέρατε την αλήθεια. Και την ξέρατε, γιατί εσείς τις φουσκώνατε και μάλιστα με παράνομες παρεμβάσεις της ΕΘΝΙΚΗΣ, της ΑΓΡΟΤΙΚΗΣ, της Δ.Ε.Κ.Α.. 
     (Χειροκροτήματα από την πτέρυγα της Νέας Δημοκρατίας)
      Εσείς, λοιπόν, κατηγορείτε τώρα την Αντιπολίτευση; Ποιοι εναντίον ποίων; Τι έκανε η Δ.Ε.Κ.Α. και με ποίων εντολές; Τι συνέβη με την ΕΘΝΙΚΗ, τη «ΛΑΜΨΑ» και τη «ΓΕΝΙΚΗ ΑΠΟΘΗΚΩΝ»; Ποιες ήταν οι μεθοδεύσεις της ΑΓΡΟΤΙΚΗΣ και ποιο το κόστος; Ποιοι κρύβονται πίσω από τις εταιρείες, που μπήκαν στο Χρηματιστήριο με τιμές έως και 50 φορές πιο πάνω από τη λογιστική τους αξία; 
      Την απάντησή σας σήμερα την περιμένουμε. Εδώ. Όχι δι’ εκπροσώπου! Εδώ θα μας πείτε: πιστεύετε και εσείς ότι έχει κλείσει το θέμα; Γιατί κάτι τέτοια ακούσαμε. Εάν πιστεύετε ότι έχει κλείσει, μια λέξη θα σας πω μόνο: μπορεί να έχει κλείσει για εσάς, μπορεί να έχει κλείσει για κάποιους φίλους σας που έπαιζαν, μπορεί να έχει κλείσει για τους ευνοηθέντες από την υπόθεση. Όμως, αυτοί -όλοι κι όλοι- είναι μια ελάχιστη ομάδα ανθρώπων. Για ενάμισι εκατομμύριο ανθρώπους, που έχασαν τα λεφτά τους, δεν έχει κλείσει και δεν θα κλείσει αυτή η υπόθεση!
      (Χειροκροτήματα από την πτέρυγα της Νέας Δημοκρατίας)
     Κυρίες και κύριοι συνάδελφοι, μας βεβαιώνατε προεκλογικά ότι το Β΄ Κοινοτικό Πλαίσιο Στήριξης προχωρά κανονικά και ότι, μετά τις εκλογές, θα ξεκινούσατε με «αναμμένες μηχανές» για το Γ΄ Κοινοτικό Πλαίσιο. Πριν από ένα χρόνο ο αρμόδιος Υπουργός ισχυριζόταν ότι έχουμε πάρει περισσότερα απ’ όσα έχουν προβλεφθεί. Πριν από δύο μήνες βεβαίωνε ότι δεν θα χαθεί ούτε ένα ευρώ και χαρακτήριζε «Κασσάνδρες» όσους προειδοποιούσαν για τους υπαρκτούς κινδύνους. Τώρα ο αρμόδιος Κοινοτικός Επίτροπος αποκαλύπτει ότι η χώρα μας χάνει 160 δισεκατομμύρια δραχμές, επειδή δεν τα απαίτησε η Κυβέρνηση! Ταυτόχρονα διευκρινίζει ότι ζητήθηκαν πρόσθετα στοιχεία για τους οδικούς άξονες, για το μετρό, για τα Ταχυδρομείο, για τα προγράμματα αστικής ανάπτυξης, που αφορούν περίπου 300 δισεκατομμύρια δραχμές, που σημαίνει ότι κινδυνεύουμε να χαθούν και περισσότερα. 
     Μόλις πρόσφατα -στις 15 Μαΐου 2003- ο Γενικός Διευθυντής Περιφερειακής Πολιτικής, ο Graham Meadows, σε επιστολή του προς τον μόνιμο αντιπρόσωπο της Ελλάδας στην Ευρωπαϊκή Ένωση, υπογραμμίζει ότι, από το τέλος του 2002, οι υπηρεσίες της Ευρωπαϊκής Ένωσης διατυπώνουν παρατηρήσεις για το πρόγραμμα «ΠΡΟΣΒΑΣΕΙΣ ΚΑΙ ΟΔΙΚΟΙ ΑΞΟΝΕΣ», αλλά δεν παίρνουν καμιά απάντηση.
      Προειδοποιεί μάλιστα ότι, αν δεν δοθεί απάντηση από τις ελληνικές αρχές, οι υπηρεσίες της Επιτροπής θα διατυπώσουν πρόταση για το κλείσιμο του προγράμματος, με βάση πληροφορίες που έχουν στη διάθεσή τους. Και ερωτώ: εάν χαθούν και αυτά ή κάποια απ’ αυτά, τι θα πείτε; Γιατί δεν απαντάτε; Τι συμβαίνει και ποιος ευθύνεται;
      Για να μην ξεχάσετε το θέμα, καταθέτω την επιστολή Meadows για τα Πρακτικά της Βουλής.
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά την προαναφερθείσα επιστολή, την οποία έχει ως εξής:
      
      
      
      
      
      
      
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Χάνονται, κυρίες και κύριοι συνάδελφοι, τεράστια κονδύλια, αλλά ο κυβερνητικός εκπρόσωπος μιλά για «ελάχιστα ποσά» και για «δείγμα υγείας»!. Την ίδια στιγμή ωστόσο, ο αρμόδιος Υπουργός αποκαλύπτει σκέψεις κουκουλώματος. «Βρεθήκαμε» –λέει- «μπροστά στο δίλημμα είτε να κουκουλώσουμε τα πράγματα είτε να στείλουμε τους φακέλους στον εισαγγελέα». Και τι έγινε; Στον εισαγγελέα δεν είδαμε να τα στέλνετε πάντως.
      Πραγματικά, το σκέφτεστε ακόμα να κουκουλώσετε, όπως λέει ο συνάδελφός σας, τα πράγματα ή θα στείλετε τους φακέλους στον Εισαγγελέα; Πραγματικά δεν ξέρατε τι γίνεται, όταν διαβεβαιώνατε πως δεν θα χαθεί ούτε ένα ευρώ ή σκόπιμα λέγατε ψέματα, για να εξαπατάτε τον κόσμο και να συκοφαντείτε τη Νέα Δημοκρατία; Πραγματικά θεωρείτε ότι είναι δείγμα αξιοπιστίας να λέτε ότι πήρατε παραπάνω και να αποδεικνύεται ότι χάνουμε δισεκατομμύρια; Αυτή είναι η αξιοπιστία σας; Αυτές είναι οι σκέψεις σας;
      Και έπειτα, τι γίνεται με το Γ΄ Κοινοτικό Πλαίσιο Στήριξης; Η απορρόφηση στο σύνολο είναι στο 12,8%, συν βέβαια το 7% οι προκαταβολές. Τα Π.Ε.Π. καρκινοβατούν στο 8%. Οι πιο φτωχές περιφέρειες έχουν απορρόφηση κάτω από το 4%. Τα έργα του προγράμματος «Κοινωνία της Πληροφορίας» εξαγγέλλονται και επανεξαγγέλλονται, αλλά δεν εκτελούνται. Το ίδιο και οι υποδομές του Ο.Σ.Ε.. Ο επίσημος πίνακας μηνός Φεβρουαρίου είναι εξαιρετικά αποκαλυπτικός και τον καταθέτω στα Πρακτικά.
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Τα στοιχεία εκτέλεσης του προϋπολογισμού έδειξαν ότι, στο πρώτο τρίμηνο του 2003, δεν έχει εισρεύσει ούτε ένα ευρώ από το Β΄ και το Γ΄ Κοινοτικό Πλαίσιο Στήριξης. Είμαστε τελευταίοι μεταξύ των «Δεκαπέντε» και δεν φτάνουμε ούτε το 60% της προτελευταίας, που είναι η Ισπανία. Είμαστε στον τρίτο χρόνο του Γ΄ Πλαισίου και βρισκόμαστε ακόμα στην αρχή.
     Λέτε τώρα ότι υπάρχουν καθυστερήσεις, αλλά οφείλονται στην προσπάθεια ποιοτικής εκτέλεσης των έργων. Σας διαψεύδουν οι καθιζήσεις. Σας διαψεύδουν οι τρύπες. Σας διαψεύδουν τα «ράβε-ξήλωνε». Οι ισχυρισμοί σας κονιορτοποιούνται και από πρόσφατη έκθεση ελέγχου της Ευρωπαϊκής Ένωσης. Τι λέει; Λέει ότι δεν γίνεται χρηστή διαχείριση, ότι δεν υλοποιούνται έγκαιρα τα έργα, ότι δεν είναι στην κατάλληλη ποιότητα, ότι δεν είναι στις καλύτερες τιμές. Αναφέρονται, μάλιστα, σαν παράδειγμα, στα έργα της ΕΡΓ.Ο.Σ.Ε.. Οι υπερβάσεις και η απουσία χρηστής διαχείρισης σ’ αυτήν την περίπτωση έχουν σαν αποτέλεσμα όχι μόνο τη διακοπή της χρηματοδότησης από το Γ΄ Κοινοτικό Πλαίσιο Στήριξης, αλλά και τον κίνδυνο ανάκτησης των χρηματοδοτήσεων που σπαταλήθηκαν.
     Καταθέτω τα έγγραφα για τα Πρακτικά της Βουλής.
     (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής και την επιστολή της Γενικής Διεύθυνσης Περιφερειακής Πολιτικής της Ευρωπαϊκής Ένωσης, η οποία έχει ως εξής:
     
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Και όμως, ισχυρίζεστε ότι το Γ΄ Κοινοτικό Πλαίσιο Στήριξης προχωρά χωρίς προβλήματα. Η αλήθεια είναι ότι οι αναμμένες μηχανές που διαφημίζατε αποδείχτηκαν σκουριασμένες. Η Ευρωπαϊκή Επιτροπή, ύστερα από έλεγχο που διενεργήθηκε, έχει πληροφορήσει την Κυβέρνηση –και μάλιστα από τον περασμένο Φεβρουάριο- ότι θέτει σειρά σημαντικών έργων εκτός Κοινοτικού Πλαισίου Στήριξης. Ανάμεσα στα άλλα –γιατί είναι πολλά, αλλά θέλω να σας μεταφέρω ένα μόνο χαρακτηριστικό παράδειγμα- αναφέρεται στο έργο «Είσοδος πόλης Πρέβεζας». Το έργο, επισημαίνεται, είχε ενταχθεί στο Β΄ Κοινοτικό Πλαίσιο Στήριξης, με σημείο εκκίνησης τα Γιάννενα. Θα γινόταν δηλαδή Γιάννενα-Πρέβεζα. Τώρα, εντάσσεται ή επιχειρήθηκε να ενταχθεί στο Γ΄ Κοινοτικό Πλαίσιο Στήριξης με σημείο εκκίνησης την Πρέβεζα, δηλαδή Πρέβεζα- Γιάννενα.
     Τέτοια κάνετε και αυτό είναι και προσβολή και διασυρμός για τη χώρα. Είναι πρωτόγνωρο ακόμα και για τη δική σας Κυβέρνηση.
     Παρακαλώ, καταθέτω την έκθεση για τα Πρακτικά της Βουλής.
     (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά την προαναφερθείσα έκθεση της Ευρωπαϊκής Επιτροπής, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλή, την επιστολή της Γενικής Διεύθυνσης Περιφερειακής Πολιτικής της Ευρωπαϊκής Ένωσης και τον κατάλογο των έργων που τίθενται εκτός Γ΄ ΚΠΣ, τα οποία έχουν ως εξής:
     
     
     
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, σχεδόν όλα τα δημόσια έργα κοστίζουν δύο και τρεις φορές περισσότερο από τον προϋπολογισμό τους, σημειώνουν τεράστιες καθυστερήσεις και παρουσιάζουν κακοτεχνίες στο όριο της επικινδυνότητας.
      Πρώτα απ’ όλα, υπάρχει το τεράστιο ζήτημα των ολυμπιακών έργων. Άλλους αριθμούς παρουσιάζει ο Πρωθυπουργός και άλλους οι αρμόδιοι Υπουργοί. Βέβαιο είναι ότι ο προϋπολογισμός τους, από τα 2,6 δισεκατομμύρια ευρώ που ξεκίνησε, ξεπερνά σήμερα τα 4,4 δισεκατομμύρια ευρώ.
       Θέλω να καταθέσω τη συγκεκριμένη έκθεση γι’ αυτό.
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής, καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Η Αττική Οδός, από 426 δισεκατομμύρια δραχμές, ξεπερνάει τα 1.200 δισεκατομμύρια και, από το 2002 που θα ήταν έτοιμη, παραπέμπεται στο 2004. Η Π.Α.Θ.Ε. από τα 500 δισεκατομμύρια ξεπερνά τα 1.000 δισεκατομμύρια και παραπέμπεται στο 2010. Η Εγνατία από 550 δισεκατομμύρια στα 1.600 δισεκατομμύρια και πάει μετά το 2010. 
     Θα ήθελα να καταθέσω και αυτό τον πίνακα στα Πρακτικά.
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής, καταθέτει για τα Πρακτικά τον προαναφερθέντα πίνακα ο οποίος έχει ως εξής:
      
      
      
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Το Κτηματολόγιο από τα 250 δισεκατομμύρια πάει στα 1.300 δισεκατομμύρια δραχμές, ενώ, όπως ξέρετε όλοι, η χώρα καταδικάστηκε για την κακοδιαχείριση και την αδιαφάνεια του έργου σε πρόστιμο 20 δισεκατομμυρίων. Και δεν είναι μόνο αυτό το νέο πρόγραμμα, που προβλήθηκε στην Ευρωπαϊκή Επιτροπή, κρίθηκε ανεπαρκές και με την κατάσταση αυτή το Κτηματολόγιο δεν μπορεί να προχωρήσει. 
      Καταθέτω και αυτό στα Πρακτικά της Βουλής.
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής, καταθέτει για τα Πρακτικά τα σχετικά έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής καθώς και τρεις επιστολές της Ευρωπαϊκής Επιτροπής οι οποίες έχουν ως εξής:
      
      
      
      
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, οι οργανισμοί και οι επιχειρήσεις του Δημοσίου έγιναν συνώνυμα της κακοδιοίκησης και της κατασπατάλησης. Παράδειγμα πρώτο: η Ολυμπιακή. Δεν θέλω να επανέρχομαι. Τα έχουμε πει πολλές φορές σ’ αυτήν την Αίθουσα, αλλά κάθε μέρα που περνάει αποδεικνύει την ανικανότητα, την ανεπάρκεια και την υποκρισία σας σ’ ένα τέτοιο μεγάλο θέμα. 
      ( Χειροκροτήματα από την πτέρυγα της Νέας Δημοκρατίας )
     Επτά χρόνια την εκσυγχρονίζετε, πέντε χρόνια την πουλάτε, με μοναδικό ως τώρα αποτέλεσμα την απαξίωση και τη διασπάθιση πάνω από 1.000 δισεκατομμύρια δραχμών. 
      Παράδειγμα δεύτερο: ο Ο.Τ.Ε.. Συρόμενος από τον «εθνικό προμηθευτή» έγινε ακόμα και εξαγωγέας διαπλοκής. Συνολικά επένδυσε στη Ρουμανία, τη Σερβία, την Αρμενία, την Ιορδανία, την Αλβανία, περισσότερο από 2 δισεκατομμύρια δολάρια και ώς τώρα έχει διαγράψει τα 430 εκατομμύρια ως οριστική ζημιά. 
      Καταθέτω και αυτό για τα Πρακτικά.
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής, καταθέτει για τα Πρακτικά τον προαναφερθέντα πίνακα ο οποίος έχει ως εξής:
      
      
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Μόλις πριν από λίγους μήνες ο Ο.Τ.Ε. αναγκάστηκε να αυξήσει τη συμμετοχή του στη ROMTELECOM, με αποτέλεσμα να καταβάλει για το 54% της εταιρείας περίπου 950 εκατομμύρια δολάρια, όταν ολόκληρη αποτιμάται στα 750 εκατομμύρια δολάρια. Έλεος!  Και σκάει τώρα και το κανόνι της COSMOROM. 
      Παράδειγμα τρίτο: η Α.Τ.Ε., η Αγροτική. Μπήκε στο χρηματιστήριο με πλασματική κερδοφορία 113 δισεκατομμυρίων δραχμών, την ώρα που είχε πραγματική ζημιά 128 δισεκατομμύρια. Πώς τα κατάφερε; Με μια θυγατρική εταιρεία, την «Α.Τ.Ε. Συμμετοχών», η οποία με παράνομη εγγύηση του νυν Υπουργού Οικονομίας πήρε δάνειο 200 δισεκατομμυρίων και άρχισε να αγοράζει μετοχές από τη μητρική της. Τελικά η Τράπεζα έχασε περισσότερο από 1 δισεκατομμύριο ευρώ στα καθεστωτικά παιχνίδια του χρηματιστηρίου και τα αποθεματικά της τώρα είναι αρνητικά. 
      Παρακαλώ και αυτό για τα Πρακτικά.
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής, καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Παράδειγμα τέταρτο: ο Ο.Π.Α.Π.. Πίσω από την απόφαση του διαιτητικού δικαστηρίου να καταβάλει ο Οργανισμός 215 εκατομμύρια ευρώ στην INTRALOT, για την υπόθεση του κυνοδρομιακού στοιχήματος, καθαρότατα φαίνονται και οι υπάλληλοι και οι συνεταίροι της διαπλοκής και οι μεθοδεύσεις καταλήστευσης σε βάρος των πολιτών. 
      Κυρίες και κύριοι συνάδελφοι, η Κυβέρνηση δεν τόλμησε τις αλλαγές που χρειάζεται η νέα εποχή. Βαφτίζει μεταρρυθμίσεις την εκποίηση δημόσιας περιουσίας, που γίνεται για να καλύπτονται τρύπες του προϋπολογισμού. Ούτε και αυτές όμως προχωρούν. Η απελευθέρωση ηλεκτρικής ενέργειας έχει μείνει στα χαρτιά. Το σήριαλ με την αποκρατικοποίηση της Ολυμπιακής συνεχίζεται. Η διαδικασία για τον στρατηγικό επενδυτή στα ΕΛ.ΤΑ. κατέρρευσε. 
      Είναι πια φανερό ότι το πρόβλημα της οικονομίας είναι κατ’ εξοχήν πολιτικό. Χρειάζεται να μπει φραγμός στην υποθήκευση του μέλλοντος, να απελευθερωθούν οι πολλές και μεγάλες δυνάμεις της κοινωνίας. Χρειάζεται συγκροτημένη οικονομική πολιτική, μια οικονομική πολιτική, που να είναι προσανατολισμένη στην ανταγωνιστικότητα, την ανάπτυξη, την κοινωνική συνοχή. Αυτήν την πολιτική έχουμε επεξεργαστεί και αυτήν την πολιτική είμαστε έτοιμοι να εφαρμόσουμε.
      Πρώτη επιλογή μας είναι η επένδυση στην Παιδεία, στις Νέες Τεχνολογίες, στο ανθρώπινο κεφάλαιο. Απόφασή μας είναι να ενισχύσουμε τη δημόσια παιδεία, με σταδιακή αύξηση των δαπανών από 3,5 % στο 5% του Α.Ε.Π.. Βασικό πρόταγμά μας είναι η επανίδρυση του κράτους, η αναμόρφωση του κοινωνικού κράτους και η μετάβαση σ’ ένα κράτος αυξημένων δυνατοτήτων. 
      Οικονομική στρατηγική είναι η μακρο-οικονομική σταθερότητα, με δυναμική ανάπτυξη όμως, που σημαίνει διαφάνεια στη δημοσιονομική πολιτική, διαρθρωτικές μεταρρυθμίσεις, ενίσχυση της ανταγωνιστικότητας, τόνωση της απασχόλησης, διάχυση της ανάπτυξης στην περιφέρεια, την ενίσχυση της επιχειρηματικότητας, τη βελτίωση της παραγωγής σε όλους τους τομείς.
      Ενδεικτικά μόνο θέλω να αναφέρω ορισμένες προτεραιότητες: Πλήρης δημοσιονομική απογραφή. Φορολογική μεταρρύθμιση. Νέος αναπτυξιακός νόμος. Ουσιαστικές αποκρατικοποιήσεις. Ενίσχυση του ρόλου των Επιτροπών Ανταγωνισμού, Κεφαλαιαγοράς, Τηλεπικοινωνιών και Ενέργειας. Δημιουργία αναπτυξιακών οργανισμών περιφέρειας για μια εθνική στρατηγική περιφερειακής ανάπτυξης. Στήριξη του αγροτικού τομέα, της τουριστικής βιομηχανίας, των μικρών και μεσαίων επιχειρήσεων. 
      Κυρίες και κύριοι συνάδελφοι, τα προβλήματα είναι πολλά και μεγάλα. Οι λύσεις όμως είναι υπαρκτές. Ξέρουμε τα προβλήματα, αλλά ξέρουμε και τις λύσεις. Μπορούμε να ξεπεράσουμε το κλίμα της ανασφάλειας και της αβεβαιότητας. Χρειάζεται όμως άλλη νοοτροπία. Χρειάζεται μια άλλη αντίληψη, καινούρια προσέγγιση. Θέλει όραμα, πρόγραμμα και προοπτική. Χρειάζεται πάνω από όλα νέες ιδέες, αλλά και πολιτική βούληση και απόφαση για σύγκρουση με το καθεστώς της διαφθοράς, της συγκάλυψης, της ενοχής. Πάνω από όλα χρειάζεται μια σχέση εμπιστοσύνης, μια νέα σχέση εμπιστοσύνης ανάμεσα στην πολιτική, τους πολίτες, τους παραγωγούς, τους εργαζόμενους, τον επιχειρηματικό κόσμο.
      Κυρίες και κύριοι συνάδελφοι, δυστυχώς, πολιτικές παρατάξεις με καθεστωτικές συνήθειες και νοοτροπίες δεν αποδέχονται ότι όλα κάποτε τελειώνουν. Και ο κύκλος σας έχει κλείσει, αυτή είναι η αλήθεια. Για μας ο μόνος αυριανός αντίπαλος είναι τα τεράστια προβλήματα, που αφήνετε πίσω σας. Και, επαναλαμβάνω, στην οξύτητα και το διχασμό δεν θα σας ακολουθήσουμε. Θα μείνετε μόνοι. Ήδη ως Κυβέρνηση συμπεριφέρεστε ως κακή Αντιπολίτευση. Εμάς μας απασχολεί μόνο πώς θα γίνουμε καλή Κυβέρνηση.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
     ΠΡΟΕΔΡΟΣ (Απόστολος Κακλαμάνης): Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκα Παπαρήγα έχει το λόγο.
     (Θόρυβος στην Αίθουσα, κωδωνοκρουσίες)
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Κύριε Πρόεδρε, θα σας παρακαλέσω…
     ΠΡΟΕΔΡΟΣ (Απόστολος Κακλαμάνης): Η συζήτηση συνεχίζεται, κυρίες και κύριοι συνάδελφοι.
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Και θα σας παρακαλέσω να υπενθυμίσετε στο Σώμα ότι μέσα σ’ αυτό το Κοινοβούλιο δεν υπάρχουν μόνο δύο κόμματα. Να μην το ξεχνάμε.
     ΠΡΟΕΔΡΟΣ (Απόστολος Κακλαμάνης): Ασφαλώς, κυρία Πρόεδρε. Έτσι είναι.
     Παρακαλώ, κύριοι συνάδελφοι, συντομεύστε την έξοδό σας.
     Ορίστε, έχετε το λόγο.
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Κυρίες και κύριοι Βουλευτές, ο Πρωθυπουργός στη σημερινή του ομιλία σήκωσε τη σημαία των ανεβασμένων ρυθμών ανάπτυξης της Ελλάδας, σε σχέση με το μέσο ευρωπαϊκό χώρο. Δεν το αμφισβητούμε αυτό. Μόνο που απέφυγε ή μάλλον αντέστρεψε την πραγματικότητα, ότι αυτοί οι ρυθμοί ανάπτυξης συνοδεύονται με επιδείνωση των όρων ζωής και δουλειάς της εργατικής τάξης και των άλλων λαϊκών στρωμάτων και όλοι οι κοινωνικοί δείκτες στην Ελλάδα έχουν αρνητική πορεία, με βάση και τα επίσημα στατιστικά στοιχεία. Και βεβαίως δεν θέλει να παραδεχθεί ότι αυτός ο κύκλος των ανεβασμένων ρυθμών ανάπτυξης ήδη βρίσκεται σε μια πορεία ολοκλήρωσης και υπάρχουν επίσημα στατιστικά στοιχεία που δείχνουν ότι επίκειται μία καθοδική πορεία. Πόσο θεαματική και γρήγορη θα είναι δεν μπορούμε να προβλέψουμε, αλλά οπωσδήποτε αυτή θα υπάρξει.
      Παρακάτω θα αναδείξω εκείνα τα επίσημα στοιχεία που υπάρχουν και που αποδεικνύουν την παροδικότητα αυτού του ανοδικού κύκλου, πράγμα που δεν είναι και περίεργο μέσα στο σύστημα που ζούμε.
      Το πιο σημαντικό όμως είναι ότι ο Πρωθυπουργός σήκωσε τη σημαία της υπεράσπισης των δικαιωμάτων των εργαζομένων, της υπεράσπισης, όπως είπε, του κοινωνικού κράτους. Είπε μάλιστα καθαρά ότι δεν θα επιτρέψει στην Ελλάδα να υπάρχει φθηνό εργατικό κόστος, να υπάρχουν απολύσεις και ανεργία, την ίδια ώρα που μόνο τις τελευταίες ημέρες κλείνει η μία μετά την άλλη επιχείρηση ή μετακομίζει κάπου αλλού, που θα έχει περισσότερο κέρδος και που προστίθενται καθημερινά μέσα σε μία ώρα δεκάδες καινούργιοι άνεργοι. Το θεωρούμε προσβολή πραγματικά όχι μόνο για τους ανέργους των τελευταίων χρόνων, αλλά ακόμη και για τους ανέργους των τελευταίων ημερών, για τους οποίους χύθηκαν πολλά κροκοδείλια δάκρυα από ορισμένους, για τους ανέργους της ΣΙΣΕΡ-ΠΑΛΚΟ, για τους ανέργους της ΑΓΝΟ, που σύντομα θα είναι άνεργοι επισήμως, της ΒΑΛΚΑΝ, της ΤVX. Δεν υπάρχει ημέρα που να μην υπάρχουν πολίτες άνεργοι γύρω από τη Βουλή ή να μην ετοιμάζονται τα πούλμαν της ανεργίας να έρθουν στην ελληνική Βουλή. Κι όμως ο Πρωθυπουργός είπε ότι θα υπερασπιστεί το δικαίωμα της εργασίας, το δικαίωμα των εργαζομένων να μην απολύονται!
      Ακούγοντας αυτά, μου ήρθε στο νου το ΠΑΣΟΚ του 1978, 1979, 1980 και των αρχών του 1981, όπου τότε διεκήρυττε σε όλους τους τόνους ότι, όταν έρθει ως Κυβέρνηση, δεν θα επιτρέψει στην Ελλάδα να γίνει «μπανανία». Και όταν μάλιστα μιλούσε για «μπανανία», προσδιόριζε συγκεκριμένα την Ελλάδα σε σχέση με το ΝΑΤΟ, την Ελλάδα σε σχέση με την ένταξη και την ενσωμάτωση στην Ευρωπαϊκή Ένωση, την Ελλάδα των βάσεων κλπ. Εμείς δεν εγκαλούμε το ΠΑΣΟΚ γιατί τα έλεγε αυτά, όπως κάνει η Νέα Δημοκρατία, εγκαλούμε το ΠΑΣΟΚ γιατί δεν έκανε τίποτε από αυτά. Και μάλιστα σε μία περίοδο 1981, 1982, 1983, 1984 που δεν υπήρχαν οι διεθνείς αρνητικές εξελίξεις και ο σημερινός εξαιρετικά αρνητικός συσχετισμός δύναμης. Όση αξία, λοιπόν, τότε είχαν οι διακηρύξεις στο ΠΑΣΟΚ εκείνη την περίοδο, άλλη τόση αξία έχουν για μας οι υποσχέσεις της Κυβέρνησης του ΠΑΣΟΚ απέναντι στους εργαζόμενους ότι όχι μόνο δεν θα δουν τη θέση τους να χειροτερεύει, αλλά θα ζήσουν πολύ καλύτερα και μάλιστα πολύ σύντομα!
      Είπε ο Πρωθυπουργός ότι ενδιαφέρεται για υψηλό κόστος εργασίας. Δεν θα σχολιάσω το ζήτημα. Για μας και η έννοια «κόστος εργασίας» είναι μία έννοια που δεν έχει βάση, διότι οι εργαζόμενοι δημιουργούν τον πλούτο που υπάρχει πάνω σ’ αυτήν τη γη, δημιουργούν τον πλούτο της Ελλάδας. Επομένως, δεν μπορούμε να μιλάμε για κόστος εργασίας. Αυτό για το οποίο μπορεί να γίνεται λόγος είναι το πιο είναι το επίπεδο των σημερινών σύγχρονων αναγκών των εργαζομένων και στη βάση αυτή να μιλάμε για αμοιβές, για κοινωνικές παροχές, για ελεύθερο χρόνο κλπ. Και μόνο η έννοια «κόστος εργασίας» δημιουργεί την αντίληψη και δυστυχώς αυτή έχει περάσει σ΄ ένα μεγάλο μέρος των εργαζομένων ότι κοστίζουν, ότι μετέχουν στο κόστος των παραγομένων προϊόντων. Αλλά έχει αποδειχθεί ότι και όταν οι εργαζόμενοι παίρνουν κάτι και όταν δεν παίρνουν και στη μία και στην άλλη περίπτωση χάνουν. Διότι και όταν παίρνουν με το ένα χέρι, τα δίνουν με τα άλλο. 
      Είπε ο Πρωθυπουργός ότι τα στατιστικά στοιχεία δεν δείχνουν μείωση της αγοραστικής ικανότητας των Ελλήνων πολιτών. Βεβαίως όταν ανακατέψεις την αγοραστική ικανότητα του κ. Λάτση, του κ. Βαρδινογιάννη, του κ. Κόκκαλη και των άλλων –και βεβαίως κακώς αναφερόμαστε σε ορισμένα ονόματα, γιατί είναι και πολλοί άλλοι, η κυρίαρχη τάξη της Ελλάδος δεν αποτελείται από τέσσερις, πέντε οικογένειες, είναι πολλοί περισσότεροι, αλλά εν πάση περιπτώσει ενδεικτικά, για να καταλαβαίνει ο κόσμος- δηλαδή την αγοραστική ικανότητα της πλουτοκρατίας με την αγοραστική ικανότητα της εργατικής τάξης και των άλλων λαϊκών στρωμάτων, τότε κάλλιστα μπορείς να βγάλεις το συμπέρασμα ότι η αγοραστική ικανότητα βρίσκεται σε καλό επίπεδο στην Ελλάδα. Και αυτό, όπως καταλαβαίνετε, διότι ανεβαίνει των μεν, κατεβαίνει των δε, ανακατεύονται όλα αυτά και μπορούν να βγάλουν έναν ψεύτικο μέσον όρο.
      Όμως, δεν πήρε υπόψη ο Πρωθυπουργός και γενικότερα η Κυβέρνηση και το ΠΑΣΟΚ ότι η αγοραστική ικανότητα σ΄ ένα μέρος των εργαζομένων έχει πέσει πολύ κάτω. Και σε άλλους έχει πέσει, αλλά δεν φαίνεται αυτή η πτώση, διότι βεβαίως καλύπτεται από το γνωστό λογαριασμό των πιστωτικών καρτών και των άλλων δανείων, που στην πραγματικότητα είναι σοβαρό ενδεικτικό στοιχείο της μειωμένης αγοραστικής ικανότητας των εργαζομένων. 
      Διότι τι να το κάνουμε τώρα; Όταν κάνεις διακοπές με δάνεια, όταν παντρεύεσαι με δάνεια, όταν ψωνίζεις είδη της καθημερινότητας με δάνεια, δεν είναι τίποτα άλλο παρά όχι μια ιδιαίτερη ψυχολογία των Ελλήνων ή των Ευρωπαίων αλλά συγκεκριμένο, μέγιστο πρόβλημα που σήμερα συγκαλύπτεται και τα επόμενα χρόνια δεν θα μπορεί να συγκαλύπτεται ούτε με αυτόν τον τρόπο.
      Επίσης ο Πρωθυπουργός είπε ότι οι αγροτικές συντάξεις μεγάλωσαν. Πάντως απ’ ό,τι διαπιστώσαμε η διαφορά του με τη Νέα Δημοκρατία είναι μερικές χιλιάδες –δραχμές, εννοώ. Εκεί παίζεται το παιχνίδι. Και βεβαίως προεκλογικά η Νέα Δημοκρατία θα ανεβάσει τον πήχη και μέχρι την ημέρα των εκλογών χίλιες δραχμές ο ένας, δύο χιλιάδες δραχμές ο άλλος, εκεί θα πάμε. Άλλο τι θα γίνει την άλλη μέρα.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
      Όμως, γίνεται λόγος για βελτίωση της ζωής των αγροτών, όταν χιλιάδες αγροτικές οικογένειες εκτοπίζονται από την αγροτική παραγωγή, από τη γη τους, από τις καλλιέργείες τους, όταν –και μόνο ένα στοιχείο θα πω των τελευταίων ημερών και κοντά στην επικαιρότητα- στην Έδεσσα και στη Βέροια, περιοχές όπου έχουμε ποσοστά ανεργίας στην πρώτη 25% και στη 40% -νομοί που στηρίζονται στην αγροτική πολιτική- όταν πλέον των προβλημάτων που έχει δημιουργήσει η Κοινή Αγροτική Πολιτική και η πολιτική βεβαίως της Κυβέρνησης, έρχεται και ο παγετός. 
      Η Κυβέρνηση μέσω του κ. Δρυ κάνει εξαγγελίες κυριολεκτικά ντροπής! Ούτε για τον παγετό η Κυβέρνηση δεν μπορεί να υποσχεθεί -ή μπορεί να δώσει- πλήρη αποζημίωση από μια φυσική καταστροφή, για την οποία δεν ευθύνονται οι αγρότες! Απλώς δίνει ένα δάνειο τριών ευρώ για κάθε δέντρο και όταν θα έλθει η εκκαθάριση πιθανόν να χρειάζεται οι αγρότες να πληρώσουν. Όταν η Αγροτική Τράπεζα έχει κατασχέσει μέχρι το κτίριο που στεγάζονται οι αγροτικοί συνεταιρισμοί της Βέροιας! Και μιλάμε τώρα για βελτίωση του αγροτικού εισοδήματος και βελτίωση της θέσης της αγροτιάς!
      Θα μπορούσα να φέρω πάρα πολλά παραδείγματα για το που βρίσκεται το βιοτικό επίπεδο και τα δικαιώματα των εργαζομένων, αλλά νομίζω ότι δεν είναι απαραίτητο να το κάνω εδώ στη Βουλή. Τα γνωρίζουμε όλοι. Άλλο εάν με διαφορετική στάση στεκόμαστε. Και -εν πάση περιπτώσει- τα γνωρίζουν και όλοι όσοι παρακολουθούν ενδεχομένως αυτήν τη δημόσια συζήτηση της Βουλής και τουλάχιστον εμάς δεν μας αρέσει να κάνουμε μάθημα στο λαό για το ποια είναι τα προβλήματά του. Τα ξέρει πάρα πολύ καλά!
      Αλλά ας δούμε και την αντιπαράθεση που αναπτύχθηκε από αυτό το Βήμα καθώς και έξω από τη Βουλή ανάμεσα στο ΠΑΣΟΚ και τη Νέα Δημοκρατία. Τι είδους αντιπαράθεση είναι αυτή; Εμείς δεν λέμε ότι είναι σικέ αντιπαράθεση. Είναι πραγματική αντιπαράθεση και ανταγωνισμός δύο κομμάτων που διεκδικούν, που αντιπροσωπεύουν τα ίδια ταξικά συμφέροντα που πιθανόν να απολαμβάνουν της συμπάθειας και της εμπιστοσύνης διαφορετικών μεριδίων της αστικής τάξης. 
      Εμείς δεν είμαστε σε θέση να κάνουμε κατάταξη, ούτε μας απασχολεί ποιοι επιχειρηματίες είναι με το ΠΑΣΟΚ και ποιοι είναι με τη Νέα Δημοκρατία και για πόσο διάστημα θα είναι οι μεν με τον έναν και οι δε με τον άλλο. Δεν μας απασχολεί αυτό. Υπάρχει, λοιπόν, οξύς ανταγωνισμός για το ποιος θα είναι στη διακυβέρνηση του τόπου, ποιος θα είναι στο πηδάλιο. Ο ανταγωνισμός, λοιπόν, είναι πραγματικός.
      Αλλά ας τον δούμε επί της ουσίας. Η υπόθεση των διπλών πάτων είναι κάτι το χαρακτηριστικό, επειδή τέθηκε εδώ από το Βήμα της Βουλής. Διπλοί πάτοι. Τι λέει η Νέα Δημοκρατία; «Αργόσυρτη πορεία στην απόσυρση των πλοίων, για να μην πληγούν τα συμφέροντα των εφοπλιστών». Λες και οι καημένοι δεν έχουν κερδίσει και βρίσκονται σε δύσκολη θέση! Και –εν πάση περιπτώσει- σε αυτό το διάστημα που μεσολαβεί μέχρι να αποσυρθούν τα πλοία με τον έναν πάτο, με τον έναν πυθμένα –για να το πω έτσι πιο ευγενικά- δεν ξέρουμε τι θα συμβεί και πόσα ναυάγια θα γίνουν!
      Η Κυβέρνηση σηκώνει τη σημαία σε αυτήν την ιστορία. Μα, ούτε μια ούτε δυο ούτε τρεις φορές και επισήμως η Κυβέρνηση παρακαλά τους εφοπλιστές να βάλουν την ελληνική σημαία και να φέρουν τα κεφάλαιά τους στην Ελλάδα υποσχόμενη φορολογικό παράδεισο!
Ο ένας δίνει τον πυθμένα και ο άλλος δίνει τις φοροαπαλλαγές. Δηλαδή που είναι οι διαφορές; 
      Δεύτερον η Κυβέρνηση είναι πολύ περήφανη γιατί –λέει- έφτιαξε το Παρατηρητήριο Τιμών. Η Νέα Δημοκρατία λέει ότι άμα έρθω στην κυβέρνηση θα κάνω καταγραφή της ανεργίας. Παρατηρητήριο ο ένας, επιτροπή καταγραφής της ανεργίας ο άλλος. Τι συμπέρασμα μπορεί να βγάλει ο ελληνικός λαός; Πού είναι οι διαφορές τους; Βεβαίως δύο ξεχωριστά κόμματα είναι, το ένα Κυβέρνηση, το άλλο Αντιπολίτευση. Αν θέλετε μπορεί να υπάρχουν διαφορές στους χειρισμούς, διαφορές στις ιδέες, κάπου πρέπει να ξεχωρίζουν κιόλας. 
      Τόσο το ΠΑΣΟΚ όσο και η Νέα Δημοκρατία ισχυρίζονται ότι το μαγικό κλειδί της όλης υπόθεσης είναι η ανταγωνιστικότητα της ελληνικής οικονομίας. Ανταγωνιστικότητα σε επίπεδο επιχειρήσεων και ανταγωνιστικότητα σε επίπεδο χωρών, τι σημαίνει; Αυτά τα λέει όχι η κομμουνιστική πολιτική οικονομία, αυτά τα λέει η αστική πολιτική οικονομία. Ανταγωνιστικότητα σημαίνει επικράτηση του ισχυρότερου, ο οποίος έχει και τα μεγαλύτερα μέσα να εξελίσσεται, να εκσυγχρονίζεται, να καταλαμβάνει περισσότερα μερίδια αγοράς. Αυτό θα πει ανταγωνιστικότητα. Επομένως, ούτε όλοι οι επιχειρηματίες μπορούν να γίνουν ανταγωνιστικοί μεταξύ τους πλήρως ούτε οι χώρες να φτάσουν στο ίδιο επίπεδο ανταγωνισμού ακόμη και αν προσωρινά φτάναμε σ΄ ένα τέτοιο σημείο. Ούτε ένα λεπτό δεν μπορεί να γίνει αυτό, την επόμενη ημέρα η κούρσα του ανταγωνισμού θα γινόταν οξύτερη. Και βεβαίως αυτή την κούρσα του ανταγωνισμού την πληρώνουν οι εργαζόμενοι και στην Ελλάδα και σε άλλες χώρες.
      Οι νέες τεχνολογίες, η πανάκεια. Βεβαίως οι νέες τεχνολογίες είναι μία μεγάλη κατάκτηση της ανθρωπότητας, της ανθρώπινης σκέψης, της επιστήμης. Ούτε λόγος να γίνεται. Αλλά μπαίνει εδώ το απλό ερώτημα: Όταν οι νέες τεχνολογίες είναι στα χέρια των ιδιοκτητών του κεφαλαίου αυτές οι νέες τεχνολογίες είναι μεγάλο όπλο και για την άνοδο της εκμετάλλευσης των εργαζομένων, για την ένταση της εκμετάλλευσης αλλά και για τη δημιουργία πλεονάσματος εργαζομένων, δηλαδή ανέργων. Κατ’ αρχάς πρέπει να διεισδύσουν οι νέες τεχνολογίες παντού και όχι ο κύριος σκοπός να είναι οι επιχειρήσεις αλλά, εν πάση περιπτώσει, το θέμα είναι να συνδυαστεί η χρήση των νέων τεχνολογιών με την αποφασιστική μείωση παραδείγματος χάρη, του εργάσιμου χρόνου για όλους. Όχι τη μείωση του εργάσιμου χρόνου μέσω της μερικής απασχόλησης γιατί αυτό στην πραγματικότητα είναι μεγάλωμα του εργάσιμου χρόνου. Πρέπει να μειωθεί ο χρόνος εργασίας και όχι να μεγαλώνουν τα όρια συνταξιοδότησης. Πρέπει οι νέες τεχνολογίες να οδηγούν σε αύξηση του ελεύθερου χρόνου.
      Κάτω, λοιπόν, απ’ αυτές τις συνθήκες τα φάρμακα που προτείνουν και τα δύο κόμματα είναι φάρμακα για τους επιχειρηματικούς ομίλους, είναι φάρμακα για το μεγάλο κεφάλαιο, είναι φάρμακα για τις μονοπωλιακές επιχειρήσεις και είναι όπλα επίθεσης σε βάρος των εργαζομένων. Θα μπορεί οι νέες τεχνολογίες να είναι όπλα υπεράσπισης των δικαιωμάτων των εργαζομένων, όταν οι εργαζόμενοι δεν είναι αποξενωμένοι από τα μέσα παραγωγής και τις νέες τεχνολογίες συνακόλουθα, γιατί και αυτές γίνονται μέσα παραγωγής που σημαίνει πολύ διαφορετικές πολιτικές συνθήκες. 
      Θα ήθελα να σταθώ στο ποια είναι, κατά τη γνώμη μας, η πραγματικότητα για την κατάσταση και τις τάσεις που διαγράφονται στο σώμα της ελληνικής οικονομίας. Εμείς ήδη από το δεύτερο εξάμηνο του 2002 είχαμε προβάλει τη θέση ότι ο οικονομικός κύκλος που ξεκίνησε από το 1994 μπήκε σε τελική ευθεία ολοκλήρωσής του. Το ΠΑΣΟΚ χρησιμοποιεί σαν επιχείρημα το ΑΕΠ του 1990-1993 και το ΑΕΠ από το 1993 και μετά. Όχι ότι αν θέλει κανείς δεν μπορεί να βρει εγκληματικές ευθύνες της Νέας Δημοκρατίας, αλλά το θέμα του κύκλου της κρίσης και του κύκλου της  ανόδου δεν βρίσκεται στη διαχείριση. Κάνει τον κύκλο και η άνοδος και η ύφεση και η πτώση. Η Νέα Δημοκρατία συνέπεσε με αυτόν τον κύκλο, τον κύκλο της κρίσης. Και βέβαια με την πολιτική της τον όξυνε ούτε συζήτηση. Το ΠΑΣΟΚ βρέθηκε στη φάση εκείνη όπου στην Ελλάδα είχαν δημιουργηθεί οι προϋποθέσεις να βρει από την κρίση και να πάει σε τροχιά ανάπτυξης. Υποβοήθησε αυτήν την πορεία το ΠΑΣΟΚ; Βεβαίως την υποβοήθησε. Αλλά την υποβοήθησε με καθαρά ταξικά χαρακτηριστικά και ταξικές επιλογές οξύνοντας και βαθαίνοντας τις κοινωνικές αντιθέσεις. Επομένως για μας το θέμα δεν είναι μόνο ο ρυθμός ανάπτυξης. Είναι ποιος κερδίζει και ποιος χάνει από αυτήν την ανάπτυξη, διότι μπορεί να έχεις και χαμηλότερο ρυθμό ανάπτυξης και να αμβλύνονται οι κοινωνικές ανισότητες και να έχεις μεγαλύτερο και να οξύνονται. 
      Αυτό τουλάχιστον έχει δείξει η μακρόχρονη ιστορία όχι μόνο της ελληνικής οικονομίας, αλλά και της παγκόσμιας.
      Η γνώμη μας είναι ότι η ελληνική οικονομία αρχίζει να χάνει αυτούς τους ρυθμούς ανάπτυξης. Βεβαίως εδώ δεν ευθύνεται αποκλειστικά το ΠΑΣΟΚ, αλλά είναι η συνολική πορεία –ας το πούμε έτσι- του ελληνικού, του ευρωπαϊκού και του παγκόσμιου καπιταλισμού. Αυτά δεν μπορούν να αντιμετωπίζονται με την άλφα ή τη βήτα διαχειριστική ικανότητα που διακηρύσσει ότι έχει το ΠΑΣΟΚ ή θα αποδείξει η Νέα Δημοκρατία.
      Ποιοι είναι, όμως, οι δείκτες που αποδεικνύουν; Σημειώνεται περιστολή των αρχικών επενδυτικών προγραμμάτων, τόσο του ιδιωτικού όσο και του κρατικού τομέα. Σημειώνεται πτώση του μέσου ποσοστού κέρδους. Άλλωστε γι’ αυτό και οι επιχειρήσεις διαφοροποιούν τις αποφάσεις τους. Γι’ αυτό επιχειρηματικοί όμιλοι φεύγουν από την Ελλάδα, ελπίζοντας ότι θα εξασφαλίσουν διατήρηση και αύξηση του ποσοστού κέρδους σε άλλες χώρες που βρίσκονται σε άλλη φάση. 
      Αυξάνεται, επίσης, η χρέωση των επιχειρήσεων και όλα αυτά μαζί με τη μείωση του ποσοστού κέρδους, την άνοδο των ρυθμών κερδοφορίας και την άνοδο της μάζας του κέρδους –δεν θα το αναπτύξω- αυτοί είναι οι νόμοι που διέπουν το καπιταλιστικό σύστημα. 
      Τα λογιστικά στοιχεία δείχνουν ότι διακόσιες είκοσι δύο εισηγμένες εταιρείες, εκτός του χρηματοπιστωτικού τομέα, έχουν αύξηση των υποχρεώσεών τους, ενώ τα ίδια κεφάλαια παραμένουν ουσιαστικά στάσιμα σημειώνοντας οριακή άνοδο. Δεν στέκομαι σε ποσοστά, γιατί είναι βαρετά.
      Η πλειοψηφία των τραπεζών προχώρησε σε μειώσεις των ιδίων κεφαλαίων το 2001 και το 2002, για να καλύψουν τις ζημιές από τα χαρτοφυλάκια ομολόγων μετοχών. Έτσι η κεφαλαιοποίηση μεγάλων τραπεζών -όπως η ALPHA BANK, η EUROBANK, η ΕΜΠΟΡΙΚΗ, ακόμα και η ΕΘΝΙΚΗ- εμφανίζεται απαξιωμένη το πρώτο τρίμηνο του 2003.
      Θα ήθελα να σας αναφέρω ένα άλλο στοιχείο, το οποίο μπορεί να είναι επιμέρους, αλλά είναι χαρακτηριστικός δείκτης. Τα δημόσια προγράμματα επιδοτούμενης απασχόλησης μένουν χωρίς ζήτηση. Σύμφωνα με στοιχεία του ΟΑΕΔ, από τις τριάντα πέντε χιλιάδες θέσεις επιδοτούμενης απασχόλησης, μόνο είκοσι δύο χιλιάδες ζητήθηκαν από τις επιχειρήσεις. 
      Η ίδια τάση αποχής εμφανίστηκε και ανάμεσα στις μικρομεσαίες επιχειρήσεις για προγράμματα του Γ΄ Κοινοτικού Πλαισίου Στήριξης. Αυτό δείχνει ότι ακόμα και εκεί που διατίθενται κεφάλαια για επενδύσεις, δεν χρησιμοποιούνται όχι γιατί οι επιχειρηματίες δεν έχουν την εξυπνάδα και την ικανότητα να το κάνουν, αλλά γιατί η τάση μείωσης των ρυθμών ανάπτυξης της ελληνικής οικονομίας τους οδηγεί να μην μπορούν να χρησιμοποιήσουν αυτά τα κεφάλαια, διότι βεβαίως πάντα στο νου τους είναι το μέγιστο κέρδος. Αυτά είναι τα κριτήριά τους.
      Επίσης, σημειώνεται σημαντική επιβράδυνση στην παραγωγή, στη μεταποίηση το οποίο είναι πάρα πολύ σημαντικό. Μάλιστα στην Ελλάδα οι κλάδοι μεταποίησης που συρρικνώνονται, τριπλασιάζονται. Βεβαίως γνωρίζουμε ποιοι είναι αυτοί οι σημαντικοί κλάδοι μεταποίησης. Έχουμε, παράλληλα, επιδείνωση της εξαγωγικής επίδοσης.
      Όλα αυτά δείχνουν ότι αρχίζει η καθοδική πορεία. Δείχνουν, επίσης, ένα στοιχείο πολύ βασικό, ότι θα έρθουν τα επόμενα χρόνια πολύ πιο σκληρά μέτρα. Άλλωστε αυτά καθορίζει και η Ευρωπαϊκή Ένωση. Θα έρθουν πολύ πιο σκληρά μέτρα σε βάρος των εργαζομένων, γιατί και το ΠΑΣΟΚ και η Νέα Δημοκρατία σαφώς ενδιαφέρονται να μην πέφτει το μέσο ποσοστό κέρδους των ισχυρών καπιταλιστικών επιχειρήσεων, αλλά ενδιαφέρονται να προστατεύσουν και εκείνα τα τμήματα των επιχειρηματιών, τα οποία δεν αντέχουν τον ανταγωνισμό. Ενδιαφέρονται για τα συνολικά και συμφέροντα. Μπορεί να έχουν προτιμήσεις, βεβαίως, σε πέντε, δέκα επιχειρηματικούς ομίλους, αλλά ενδιαφέρονται συνολικά –η Κυβέρνηση το έχει επιδείξει αυτό και το ίδιο θα έκανε και η Νέα Δημοκρατία- για το πού πάει η υπόθεση της αστικής τάξης στην Ελλάδα.
      Πώς πάνε τώρα να απαντήσουν στην τάση του μέσου ποσοστού κέρδους, στη δυσκολία να πραγματοποιούνται επενδύσεις, στις δυσκολίες αυτές που εμφανίζονται να έχουν οι επιχειρηματίες, πάντα βέβαια με την άνοδο της κερδοφορίας που όμως δεν τους είναι ικανοποιητική; Απαντούν ρίχνοντας την αξία της εργατικής δύναμης με τις ελαστικές μορφές απασχόλησης, με τη μερική απασχόληση, με τα προγράμματα φτώχειας. Ο κύριος Πρωθυπουργός είπε ότι δεν υπάρχει φτώχεια στην Ελλάδα. Καλά, αν αλλάξεις στατιστικές, μπορείς να βγάλεις και το φτωχό πλούσιο. Εξαρτάται, είναι θέμα μεθόδου στατιστικής. Όμως, προγράμματα φτώχειας εξαγγέλλει η Κυβέρνηση, γιατί ξέρει πού πάνε τα πράγματα και σου λέει κάποιες «ασπιρίνες» πρέπει να δώσω. Δεν γίνεται το φαρμακείο να πουλάει μόνο δηλητήριο, πρέπει να δώσουμε και κάποια «παυσίπονα».
      Επομένως εμάς μας απασχολεί το πού πάει, βεβαίως, συνολικά η ελληνική οικονομία. Οι εργαζόμενοι πρέπει να βρεθούν σε ετοιμότητα, όταν αυτός ο κύκλος χάσει τη δυναμική του και, εφόσον –εμείς δεν είμαστε σε θέση να προσδιορίσουμε χρονολογικά- έχουμε πιθανόν εκδήλωση κρίσης. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
      Πόσο βαθιά θα είναι, πρέπει να έχει κανείς πρόσβαση στα κέντρα εξουσίας για να μπορεί να την προσδιορίσει. Αυτές όμως οι τάσεις υπάρχουν. Άλλωστε οι τάσεις αυτές υπάρχουν και σε επίπεδο Ευρωπαϊκής Ένωσης και σε όλα τα βασικά καπιταλιστικά κέντρα και δεν είναι άσχετες οι εξελίξεις που είχαμε με τον πόλεμο. Οι τοπικοί πόλεμοι είναι μια απάντηση στην υπόθεση της κρίσης. 
      Εμείς, λοιπόν, προβλέπουμε τι κατάσταση θα υπάρχει και αυτό που έχει πολύ μεγάλη σημασία είναι οι εργαζόμενοι να βρεθούν σε ετοιμότητα να αντιμετωπίσουν την κατάσταση, γιατί στη δεκαετία του 1990 δεν ήταν στην απαιτούμενη ετοιμότητα, για μια σειρά λόγους που δεν είναι της ώρας να τους πούμε.
      Γίνεται πολλή συζήτηση πάλι στα πλαίσια της ανταγωνιστικότητας για τη στρεβλή διάρθρωση της ελληνικής οικονομίας και για το ότι ο ένας τα φορτώνει στον άλλον -και σ’ αυτήν την κριτική έχει μπει και το κόμμα του Συνασπισμού- ότι δεν έγινε καλή προετοιμασία για την ένταξη και ενσωμάτωση της Ελλάδας στην Ευρωπαϊκή Ένωση και ιδιαίτερα τα τελευταία χρόνια στο θέμα της ΟΝΕ.
      Εδώ όμως υπάρχουν ορισμένα δεδομένα, τα οποία είναι πασίγνωστα. Κατ’ αρχήν τα κοινοτικά ποσά, όλα αυτά τα πακέτα, δόθηκαν στην Ελλάδα με καθορισμένους στόχους για το πού θα επενδυθούν. Εδώ που τα λέμε δηλαδή, η Κυβέρνηση αυτό έκανε. Ήταν οι τομείς ενέργειας, τηλεπικοινωνίες, μεταφορές και μάλιστα ήταν εκείνοι οι τομείς που οι Έλληνες επιχειρηματίες δεν κάνουν επενδύσεις αν δεν έχουν τα κρατικά κοινοτικά ποσά, διότι δεν τους συμφέρει να κάνουν επενδύσεις με βάση τη δική τους δίψα για το κέρδος. Αυτό είναι το ένα.
      Δεύτερον για να μη στρεβλώσει ακόμη περισσότερο η διάρθρωση της ελληνικής οικονομίας, έπρεπε να υπάρχει αντίθεση ή άλλος προσανατολισμός, όσον αφορά το πού διατίθενται, σε ποιους τομείς και σε ποιους κλάδους τα διάφορα κοινοτικά ποσά, είτε ήταν κρατικά είτε τα έπαιρναν απ’ ευθείας οι ιδιώτες. 
      Στην Ελλάδα είχαμε το εξής ζήτημα. Οι τομείς εκείνοι που ενισχύθηκαν, με βάση αν θέλετε τη γενικότερη ευρωπαϊκή πολιτική, ήταν τομείς εντάσεως κεφαλαίου και όχι οι κλάδοι εντάσεως εργασίας, που εκεί ήταν η μεταποίηση. Όταν λοιπόν, ενισχύονται τομείς που έχουν σχέση με την κερδοφορία του κεφαλαίου και είναι έντασης κεφαλαίου και οι τομείς εντάσεως εργασίας δεν ενισχύονται, αυτή η στρέβλωση θα μεγαλώσει. 
      Το λέω αυτό, γιατί δεν μπορεί να βλέπει κανείς τα πράγματα ξώπετσα και να λέμε ότι δεν ενισχύθηκε η κλωστοϋφαντουργία, δεν ενισχύθηκε η ένδυση, δεν ενισχύθηκαν εκείνοι οι επιχειρηματίες, αλλά ενισχύθηκαν οι άλλοι τομείς. 
      Αυτά ήταν προκαθορισμένα από την Ευρωπαϊκή Ένωση. Εμείς τουλάχιστον είχαμε αποκαλύψει αυτό το ζήτημα, ότι θα υπάρχουν τομείς που θα αναπτυχθούν   –και ανάπτυξη δεν σημαίνει, το υπενθυμίζω για μια ακόμη φορά για να μη  παρεξηγούμαστε, βελτίωση της θέσης των εργαζομένων- και υπάρχουν και τομείς οι οποίοι θα είναι καθυστερημένοι και θα γίνουν όλο και λιγότερο ανταγωνιστικοί.
      Επομένως πέρα από το γενικότερο πρόβλημα που έχει να κάνει με το σύστημα που ζούμε, είναι και οι συγκεκριμένες στρατηγικές επιλογές που γίνονται. Αυτή είναι η ιστορία. Με αυτήN την έννοια δεν μπορούμε να μιλάμε για πρόγραμμα αντιμετώπισης της ανεργίας. Γιατί από τη στιγμή που όλος ο προσανατολισμός είναι ο ανταγωνισμός, η ένταση κεφαλαίου, θα έχουμε λιγότερες θέσεις εργασίας. Θα δημιουργούνται θέσεις εργασίας -δεν θα σταματήσει αυτή η διαδικασία- αλλά οι απώλειες θα είναι πολύ μεγαλύτερες και θα μειώνονται τεχνητά και αντιλαϊκά, μέσα από την παράταση του χρόνου εργασίας με την άνοδο του χρόνου συνταξιοδότησης, με τις ελαστικές μορφές κλπ.
      Το πρόβλημα, λοιπόν, για μας δεν είναι πόσο αποτελεσματική είναι η κυβερνητική πολιτική, αλλά κυρίως ο ταξικός της χαρακτήρας.
      Στο ζήτημα της διαπλοκής γίνεται πολύς λόγος και μάλιστα αρκετές φορές αναρωτιέται ο Τύπος, γιατί το Κομμουνιστικό Κόμμα Ελλάδας δεν έχει κάνει πρώτη σημαία τη διαπλοκή, εννοώντας την ειδική σχέση που υπάρχει ή υποψιαζόμαστε ότι υπάρχει ανάμεσα στην Κυβέρνηση και κάποιους επιχειρηματίες ή ανάμεσα στη Νέα Δημοκρατία και σε άλλους επιχειρηματίες.
Χαζοί δεν είμαστε, ούτε ανόητοι. Βλέπουμε και καταλαβαίνουμε.
      Που βρίσκεται, όμως, το πρόβλημα; Αν μπούμε σε αυτήν τη λούμπα, τότε παίζουμε το παιχνίδι ορισμένων επιτηδευματιών έναντι των άλλων. 
      Εν πάση περιπτώσει, μετατρέπουμε τον επιχειρηματικό κόσμο ως ένα κόσμο, ο οποίος διαιρείται με βάση τα κόμματα, ενώ δεν είναι έτσι. Οι επιχειρηματίες μπορούν να έχουν πολλά κόμματα. Δεν έχουν πρόβλημα, αρκεί να τους διασφαλίζουν. Είναι και με τον δικομματισμό και με τον πολυκομματισμό.
      Το πρόβλημα για εμάς είναι το εξής: Η διαπλοκή ενυπάρχει και στο σύστημα και στην πολιτική που ακολουθείται. Αυτή έχει να κάνει με τη στενή σχέση και τη διαπλοκή –ας το πω έτσι- της οικονομικής κυριαρχίας με την πολιτική εξουσία. Εκεί αναπτύσσονται και διάφορες προτιμησιακές σχέσεις, οι οποίες πάντα έχουν παροδικό χαρακτήρα, διότι το κάθε κόμμα που βρίσκεται στην κυβέρνηση, από τη στιγμή που ακολουθεί αυτήν την πολιτική και δεν είναι σε αντίθεση με αυτήν την πολιτική, θα το προσεγγίζουν όλο και περισσότεροι. Αυτό το ξέρουν ακόμα και στο σοσιαλισμό. Όταν κερδίζεις, δημιουργείται μία μεταστροφή κλίματος ανάμεσα και σε εκείνους, που ενδεχομένως δεν έχουν ενστερνιστεί αυτές τις ιδέες. Αυτά τα ξέρουμε. Η εξουσία είναι πόλος έλξης. Άλλο πράγμα πόσο σοβαρά πρέπει κανείς να τα παίρνει υπόψη, όταν ενδιαφέρεται να είναι στην εξουσία ο λαός. 
      Έτσι, είναι τα πράγματα. Επομένως, δεν μπορούμε εμείς να καθίσουμε και να ασχοληθούμε τι παρασκήνιο υπάρχει, όταν δεν είμαστε σε θέση να ξέρουμε λεπτομέρειες. Το ότι υπάρχουν προτιμησιακές σχέσεις, υπάρχουν.
      Εν πάση περιπτώσει, κατά τη γνώμη μας, στο ζήτημα και της ιδιαίτερης διαπλοκής έχουν βεβαρημένο παρελθόν και παρόν τόσο το ΠΑΣΟΚ όσο και η Νέα Δημοκρατία.
      Ολοκληρώνω, λέγοντας ποια είναι η στάση και η τακτική του Κομμουνιστικού Κόμματος Ελλάδας. 
      Κατ’ αρχάς, κάνουμε προτάσεις, έχουμε συνολικό πρόγραμμα κατά θέμα κλπ. Θα το καταθέτουμε καθημερινά στη Βουλή και κυρίως μέσα στο λαό και τις λαϊκές κινητοποιήσεις. Το ότι αυτό το πρόγραμμά μας είναι σε αντίθεση με την κυρίαρχη πολιτική και με τα κόμματα της Βουλής, είναι, αλλά έχουμε πρόγραμμα και ξέρουμε τι θέλουμε και πού πάμε.
      Κανείς δεν μπορεί σε λεπτομέρειες να καθορίζει τα ζητήματα. Παρακολουθούμε τις εξελίξεις πάρα πολύ, γιατί ξέρουμε ότι, αν θέλεις να παλέψεις σε αυτό το καπιταλιστικό σύστημα, πρέπει να το παρακολουθείς και να το μελετάς. Αν δεν το μελετάς, έχασες το παιχνίδι. Δεν υποτιμούμε καθόλου αυτόν τον τομέα. 
      Ποια είναι, όμως, η δική μας θέση; Εμείς κατ’ αρχάς προβάλλουμε και έχουμε προβάλει συγκεκριμένες προτάσεις, που αμβλύνουν τα οξυμμένα προβλήματα των εργαζομένων και βελτιώνουν σχετικά ή απόλυτα τη θέση τους. Τα διεκδικούμε αυτά μέσα στα πλαίσια αυτής της πολιτικής, γνωρίζοντας ότι δεν θα τα πετύχουμε, αν πείσουμε την Κυβέρνηση ή την Αξιωματική Αντιπολίτευση, αλλά αν τρομοκρατηθούν από ένα ανερχόμενο λαϊκό κίνημα και αν αναγκασθούν να κάνουν κάποιες παραχωρήσεις. 
      Παραδείγματος χάρη, εμείς υποστηρίζουμε ότι χρειάζονται αυξημένα μέτρα προστασίας των ανέργων. Είναι αμυντικά μέτρα. Η πολιτική μας και το πρόγραμμά μας δεν είναι να υπάρχουν άνεργοι και να τους προστατεύουμε, αλλά να δημιουργηθούν προϋποθέσεις κατάργησης της ανεργίας. 
     (Στο σημείο αυτό κτυπάει το κουδούνι λήξεως του χρόνου ομιλίας της Γενικής Γραμματέα της Κεντρικής Επιτροπής του Κομμουνιστικού Κόμματος Ελλάδας)
      Προτείνουμε μέτρα, παραδείγματος χάρη, υπέρ της αγροτιάς που αμβλύνουν την οξυμμένη κατάσταση. 
      Παλεύουμε εναντίον των ιδιωτικοποιήσεων, ξέροντας ότι δεν μπορείς γενικά και στο σύνολο και εφ’ όλης της ύλης να τις αναστείλεις, διότι αυτές είναι στρατηγική επιλογή του συστήματος και δεν είναι μία επιλογή ενός Υπουργού ή μίας κυβέρνησης. 
      Τους νόμους του καπιταλισμού δεν μπορείς να τους ανατρέψεις εντός του καπιταλισμού, αλλά αν προσπαθούμε να δυσκολέψουμε να προχωρήσουν ορισμένα μέτρα, όπως είναι παραδείγματος χάρη η εφαρμογή των μέτρων κοινωνικής ασφάλισης που αποφάσισε η προηγούμενη Βουλή. Οι ιδιωτικές ασφαλιστικές εταιρείες, τα χρηματιστήρια, η Κεφαλαιαγορά κλπ., μπαίνουν και στον πρώτο και στο δεύτερο πυλώνα της ασφάλισης ή έχουν το πάνω χέρι στο δεύτερο και εξ ολοκλήρου υπάρχουν πολλά κυριαρχούν στον τρίτο πυλώνα ασφάλισης. Παρεμβαίνουμε και προσπαθούμε να παρεμποδίσουμε να υλοποιηθούν αυτά τα μέτρα. Πρέπει να κερδίσουμε χρόνο.
     (Στο σημείο αυτό ξανακτυπάει το κουδούνι λήξεως του χρόνου ομιλίας της Γενικής Γραμματέα της Κεντρικής Επιτροπής του Κομμουνιστικού Κόμματος Ελλάδας)
      Κύριε Πρόεδρε, θα μου δώσετε λίγο χρόνο ακόμα. Άλλωστε, είπαμε ότι δεν είναι μόνο τα δύο κόμματα στη Βουλή που κάνουν κατάχρηση του χρόνου. 
      ΠΡΟΕΔΡΟΣ (Απόστολος Κακλαμάνης): Κυρία Παπαρήγα, το μηχάνημα φταίει και όχι εγώ. Εσείς μπορείτε να συνεχίσετε.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του ΚΚΕ): Εμείς προσπαθούμε να τα παρεμποδίσουμε.
     Παραδείγματος χάρη, με τις ενοποιήσεις των ασφαλιστικών ταμείων που γίνονται τώρα, προχωρά ταυτόχρονα και η εξής συγκεκριμένη επιλογή: Μειώνεται η κρατική επιχορήγηση προς τον τομέα της κοινωνικής ασφάλισης, ανεβαίνουν οι εισφορές των εργαζομένων και υπάρχει μία διαπάλη για το πόσο θα μειωθούν οι εργοδοτικές εισφορές σε αυτόν τον τομέα, διότι πάμε και για μείωση των εργοδοτικών εισφορών.
      Παλεύουμε για να μην ανέβουν τα όρια συνταξιοδότησης. Ανέβηκαν πέντε χρόνια. Δεν συμβιβαζόμαστε. Εμείς προβάλλουμε αυτό που πρέπει να διεκδικήσουν όλοι οι εργαζόμενοι, παίρνοντας υπόψη τις σύγχρονες εξελίξεις και τις σημερινές ανάγκες.  Όχι απλώς να μην ανέβει το όριο συνταξιοδότησης, αλλά να πέσει πολύ πιο κάτω στα πενήντα πέντε στους άνδρες και στα πενήντα στις γυναίκες. Γιατί δηλαδή δεν πρέπει να επωφεληθούν από τις νέες τεχνολογίες, από την πρόοδο της επιστήμης, αλλά πρέπει να πληρώσουν οι εργαζόμενοι παρατείνοντας και το χρόνο εργασίας;
      Διεκδικούμε, λοιπόν, και διατήρηση κεκτημένων, που μάλλον τώρα αρχίζει και ξεπερνιέται αυτό και παρεμπόδιση των νέων αντιδραστικών μέτρων και άμβλυνση της θέσης των εργαζομένων, αλλά ταυτόχρονα λέμε και στον ελληνικό λαό ότι εάν δεν συνειδητοποιήσεις –όχι ότι δεν το συνειδητοποιεί, το συνειδητοποιεί- όχι το δίκιο σου, αλλά τη δύναμή σου και αν δεν δημιουργήσεις τις προϋποθέσεις ριζικών ανατροπών στο επίπεδο της εξουσίας, τότε ακόμη και αν έχεις κάποιες κατακτήσεις θα τις χάσεις πολύ γρήγορα και με τον πιο δραματικό τρόπο. 
      Αυτόν τον αγώνα προσπαθούμε να κάνουμε, αυτόν τον αγώνα προσπαθούμε να συνδυάσουμε με την άλφα ή βήτα δυνατότητα που έχουμε με τις σημερινές συνθήκες, αλλά και θέσεις έχουμε και ξέρουμε πώς πρέπει να είναι σήμερα η ζωή του εργαζομένου. Όταν παραδείγματος χάριν λέμε σύνταξη στους άνδρες στα πενήντα πέντε και στις γυναίκες στα πενήντα, αυτό δεν είναι πρόταση; Όταν λέμε ότι πρέπει να μειωθεί ο εργάσιμος χρόνος για όλους -όχι το πρόγραμμα μερικής απασχόλησης που εφαρμόστηκε στη Γαλλία, το τριανταπενάωρο της Γαλλίας, αυτά τα ψεύτικα πράγματα ή τα μέτρα του Σρέντερ- όταν αναφερόμαστε σε αυτές τις συγκεκριμένες θέσεις, δεν είναι προτάσεις; Και βέβαια είναι.
      Το θέμα, λοιπόν, για μας είναι το εξής: Τι προτάσεις έχεις υπέρ των εργαζομένων. Και από εκεί και πέρα βεβαίως πρέπει να δει κανείς την ιεράρχηση της εφαρμογής αυτών των προτάσεων, κάτι που εξαρτάται και από την πολιτική του θέληση και από τον συσχετισμό δύναμης και τη στάση του λαού.  
      Για άλλη μια φορά θα πω ότι εμείς προβλέπουμε πολύ χειρότερες μέρες. Ο λαός δεν μπορεί να αντλήσει επιχειρήματα ούτε για την κατάσταση της οικονομίας ούτε για τα προβλήματά του ούτε από το ΠΑΣΟΚ ούτε από τη Νέα Δημοκρατία. Κατά τη γνώμη μας πρέπει να απορρίψει την πολιτική και των δύο κομμάτων. Εάν αυτό το προχωρήσει σε ένα σημαντικό βαθμό και όσο γίνεται πολύ πιο γρήγορα  τότε μπορεί πραγματικά να μιλάμε για μια πραγματική αισιοδοξία. Γιατί άλλο πράγμα είναι να είσαι αισιόδοξος γενικά για το μέλλον, γιατί πραγματικά οι λαοί θα κυριαρχήσουν και άλλο πράγμα είναι με τη δράση σου να φέρνεις αυτήν την αισιοδοξία όσο γίνεται πιο κοντά. 
      Παραμένουμε πάντως αισιόδοξοι και με τις δύο πλευρές. Και ότι ο λαός θα καταφέρει να συνειδητοποιήσει το δίκιο και τη δύναμή του πιο γρήγορα, αλλά και το ότι μακροπρόθεσμα τα πράγματα  θα είναι ακόμα περισσότερο αισιόδοξα για τους λαούς. 
      ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς των Κινημάτων και της Οικολογίας, έχει το λόγο. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς  των Κινημάτων και της Οικολογίας):  Κύριε Πρόεδρε, κύριοι συνάδελφοι, άκουσα τον κύριο Πρωθυπουργό να αρχίζει την ομιλία του με ένα παράπονο. Είπε: «Γυρνάω από την Ευρώπη και όλοι εκεί μας συγχαίρουν. Μονάχα η Αντιπολίτευση γκρινιάζει εδώ».
     Κύριε Πρωθυπουργέ, όλη η κοινωνία δυσανασχετεί και δεν έχετε παρά να πάτε σε μία λαϊκή αγορά, μετά την επιστροφή σας από το Εβιάν, για να δείτε γιατί ο κόσμος ούτε χαίρεται ούτε χαμογελάει. Εκεί θα δείτε γιατί ο κόσμος δεν σας πιστεύει και βεβαίως δεν σας συγχαίρει. Το ίδιο θα ακούσετε και από τους ειδικούς αναλυτές που ασχολούνται με τα πραγματικά προβλήματα της πραγματικής οικονομίας. Και αν δεν πιστεύετε όλους αυτούς, θα ακούσετε το ίδιο και εντός του κόμματός σας, όπου πολλοί από αυτούς που σας έδωσαν την εκλογική νίκη το 2000, δυσανασχετούν με την πολιτική σας. 
     Ακόμη και δικοί σας, Βουλευτές, βρίσκονται σε δύσκολη θέση να εξηγήσουν τα μεγάλα ελλείμματα, που δημιουργούνται στην οικονομία και στην κοινωνία από τη δική σας πολιτική. 
     Ο κύριος Πρωθυπουργός ανέφερε, για να δικαιολογήσει έμμεσα τα ελλείμματα της οικονομικής πολιτικής του, τις μεγάλες αμυντικές δαπάνες, το υψηλότερο ποσοστό όλων στην Ευρώπη. 
      «Είπε κανείς» –λέει- «να μειώσουμε τις αμυντικές δαπάνες; Δεν άκουσα κανέναν να αναφέρει κάτι τέτοιο εδώ». Δικαίωμα του κ. Σημίτη να μην ακούει, όσα λέει ο Συνασπισμός, για τη μείωση των αμυντικών δαπανών και των αντίστοιχων προγραμμάτων. Δεν μπορεί όμως να ξεχνά ότι, όταν ήταν απλός Βουλευτής με Κυβέρνηση του ΠΑΣΟΚ, ζητούσε τη μείωση των αμυντικών δαπανών και μάλιστα σε περιόδους μεγαλύτερης έντασης στις σχέσεις μας με το διεθνές περιβάλλον. Δικαίωμά σας να έχετε επιλεκτική μνήμη. Οι πολίτες, όμως, δεν χρειάζονται επιλεκτική κοροϊδία. 
      Κάποιοι, είπε ο κύριος Πρωθυπουργός, δεν μπορούν να καταλάβουν την πραγματικότητα, ότι η οικονομία της χώρας μας είναι συνδεδεμένη με το διεθνές περιβάλλον. Αναπτύσσεται η ελληνική οικονομία, οι χρηματοδοτήσεις ρέουν, ο ρυθμός ανάπτυξης αυξάνει την απασχόληση, τα επιτόκια κάνουν ευκολότερα την κατανάλωση.
     Λέγοντας αυτά, εκείνο που προκύπτει είναι ότι αυτός που βρίσκεται εκτός πραγματικότητας είναι ο κύριος Πρωθυπουργός, που περιγράφει τα δήθεν φαντασμαγορικά που συμβαίνουν στη χώρα μας και αναρωτιέται, πώς είναι δυνατόν να μιλάτε για φτώχια και δυσπραγία στην κοινωνία!! 
      Μιλήστε, κύριε Πρωθυπουργέ, με ένα συνταξιούχο, μιλήστε με ένα χαμηλόμισθο, με ένα μικρό και μεσαίο αγρότη, με ένα μικρό και μεσαίο επαγγελματία και θα ακούσετε εκεί τη φωνή της ζωής να σας λέει ότι υπάρχει μεγάλο κοινωνικό πρόβλημα στην Ελλάδα, σήμερα. 
      Μετά τις εκλογές του 2000 έδινε ο κ. Σημίτης διαβεβαιώσεις για την τετραετία της πραγματικής σύγκλισης που έρχεται και είναι πλέον η πηγή ευτυχίας για όλους, για την απασχόληση με τις τριακόσιες χιλιάδες νέες θέσεις εργασίας που περιμένουν, μια πολιτική που θα είχε πρώτα τον άνθρωπο, για τους αγρότες που θα βελτίωναν το εισόδημά τους, για τους μικρούς και μεσαίους που θα ένιωθαν την ευεργεσία των κονδυλίων του Γ΄ Κοινοτικού Πλαισίου Στήριξης, για την ισχυρή οικονομία μιας ισχυρής Ελλάδας. Σήμερα η πραγματικότητα δικαιολογεί αυτήν την αισιόδοξη, δημαγωγικού χαρακτήρα, εξαγγελία; 
      Σήμερα η ανεργία παραμένει υψηλά. Η ακρίβεια κλέβει κάθε μέρα το εισόδημα των νοικοκυριών. Οι πτωχεύσεις και οι απολύσεις είναι καθημερινό πρόβλημα. Σήμερα η T.V.X. έχει νέους ανέργους. Οι αγρότες και οι μικρομεσαίοι επαγγελματίες έχουν φθάσει στο όριό τους. Η ελληνική οικονομία είναι η ασθενέστερη στη ζώνη του ευρώ, με εμφανές και ανησυχητικό έλλειμμα παραγωγικότητας, διαρθρωτικών αλλαγών και κοινωνικών προτεραιοτήτων. 
      Η πραγματικότητα είναι μία και φωνάζει, απ’ όλες τις πλευρές όπου οι πολίτες ζουν τα προβλήματα της ζωής τους. Ποτέ άλλοτε, όσο σήμερα δεν εξουθενώθηκαν κάθε μέρα τόσοι πολλοί στην ελληνική κοινωνία, από την αναλγησία, την αδικία, τη μονομέρεια και την αδιαφάνεια της κοινωνικής πολιτικής, την ώρα που χοντραίνουν τα διαπλεκόμενα συμφέροντα, η κερδοσκοπία των λίγων και ο νεοπλουτισμός νεόκοπων, εντός ενός νέου κατεστημένου μιας πολύχρονης εξουσίας. 
      Είναι γνωστό, ότι, στα δεκαπέντε χρόνια των εισροών διαρθρωτικών πόρων από την Ευρωπαϊκή Ένωση, το βιοτικό επίπεδο του μέσου Έλληνα ακολούθησε πορεία δυναμικής απόκλισης, σε σύγκριση με τις τρεις άλλες χώρες της συνοχής, την Ισπανία, Πορτογαλία και Ιρλανδία. Ήδη σήμερα απέχουμε, απ’ αυτές τις τρεις χώρες, πολύ μεγαλύτερη απόσταση, απ’ ό,τι το 1986. 
      Η βελτίωση στην πραγματική σύγκλιση κατά την περίοδο 1998-2001 ήταν μόνο 1,1 της μονάδας. Με αυτούς τους ρυθμούς την πραγματική σύγκλιση, που την εξαγγέλλατε για την τετραετία 2000-2004 θα την πετύχουμε μετά το 2020.
      Η Ελλάδα, μετά οκτώ χρόνια με δική σας κυβέρνηση εμφανίζει τη μεγαλύτερη κερδοφορία επιχειρήσεων σε όλη την Ευρώπη και το μεγαλύτερο ποσοστό του πληθυσμού, το 20%, να ζει στα όρια της φτώχειας. Έχει τους χαμηλότερα αμειβόμενους εργαζόμενους και τους πιο φτωχούς αγρότες.
      Η Ελλάδα, μετά οκτώ χρόνια δικής σας διακυβέρνησης, είναι η δεύτερη στην Ευρωπαϊκή Ένωση, ως προς την άνιση κατανομή του πλούτου, μετά την Πορτογαλία, με το εισόδημα του 20% πιο πλούσιου πληθυσμού να μεγαλώνει εξίμισι φορές γρηγορότερα από το εισόδημα του 20% των πιο φτωχών στρωμάτων. 
      Αντί, λοιπόν, η Κυβέρνηση και οι Υπουργοί της να δίνουν λογαριασμό προς τον ελληνικό λαό για τα χρόνια, τα χρήματα και τις θυσίες του που σπαταλήθηκαν ζητάνε και τα ρέστα πολλές φορές λες και φταίει ο κόσμος, η κοινωνία. 
      Διαμαρτύρεται ο κόσμος; Φταίνε οι πολίτες που δεν καταλαβαίνουν το πόσο εθνοφελής είναι η κυβερνητική πολιτική; Διαμαρτύρεται η Αντιπολίτευση; Φταίει η Αντιπολίτευση που κάνει αντιπολίτευση για την αντιπολίτευση χωρίς σοβαρότητα; Αντιδρά και ελέγχει ο Συνασπισμός; Φταίει ο Συνασπισμός που καταγγέλλει και μηδενίζει και ενοχλείται από το πετυχημένο έργο της Κυβέρνησης! Αυτή είναι μια πραγματικότητα που δείχνει ότι η Κυβέρνησή σας διακατέχεται από το σύνδρομο της αυθεντίας και της μοναδικότητας, σαν να είσαστε ικανοί για όλα, χωρίς ποτέ να αναγνωρίζονται λάθη, να αναλαμβάνετε ευθύνες, να δίνετε εξηγήσεις και να αποδίδετε λογαριασμό. 
      Επίσης, βαδίζοντας η Κυβέρνησή σας και οι Υπουργοί σας στον οδικό χάρτη του νεοφιλελευθερισμού, αυτήν την αυταρχική πρακτική σας την επιφυλάσσετε μόνο προς τους εργαζόμενους, μόνο προς τα ασθενή κοινωνικά στρώματα, προς τη μεγάλη, δηλαδή, πλειοψηφία του ελληνικού λαού. Είσαστε σκληροί, αυταρχικοί, άτεγκτοι, μονόπλευροι, ανάλγητοι. Προς τα συγκροτήματα των συμφερόντων; Φιλόφρονες, τόσο κατά την αντιμετώπιση συγκεκριμένων προβλημάτων, όσο και κατά τις επιλογές για τη ρύθμιση διαφόρων χρήσιμων τομέων της εθνικής οικονομίας.
      Χρησιμοποιήσατε, κύριε Πρωθυπουργέ, μέσα στο ευρύτερο ευρωπαϊκό πλαίσιο, τη θεωρία του εκσυγχρονισμού, ως όχημα για την προσαρμογή της πολιτικής του ΠΑΣΟΚ στο νεοφιλελεύθερο πλαίσιο. Αυτή είναι η πραγματικότητα και αυτό εξηγεί γιατί όλες οι «εκσυγχρονιστικές τομές» που επιχειρήσατε αφορούν αιτήματα του νεοφιλελευθερισμού και όχι διαρθρωτικές αλλαγές του προοδευτικού εκσυγχρονισμού, που εξακολουθεί να εκκρεμεί και να μένει μετέωρος. 
      Οι ιδιωτικοποιήσεις, η ελαστικοποίηση των εργασιακών σχέσεων, η προσαρμογή του ασφαλιστικού συστήματος, η συμπίεση μισθών και εισοδημάτων, οι διαφόρου τύπου απελευθερώσεις, η εξυπηρέτηση της αχαλίνωτης κερδοσκοπίας και της ασυδοσίας οικονομικών και εκδοτικών συμφερόντων, υπήρξαν πολύ ψηλά στην ατζέντα του, κατά ΠΑΣΟΚ, εκσυγχρονισμού. Απεναντίας, η αλλαγή του πολιτικού συστήματος, ο εκδημοκρατισμός και η αποκέντρωση του κράτους, ο χωρισμός Εκκλησίας και Κράτους, η διαμόρφωση δομών κοινωνικού κράτους, που να προσεγγίζει έστω τα ευρωπαϊκά δεδομένα, το εκλογικό σύστημα, το σύγχρονο θεσμικό πλαίσιο διαφάνειας, έμειναν έξω από τον εκσυγχρονιστικό σας ζήλο.
      Ποτέ άλλοτε, όσο στις κυβερνήσεις σας, κύριε Πρωθυπουργέ, τόσοι λίγοι δεν ήλεγχαν τόσα πολλά. Ποτέ άλλοτε, δεν προσφέρθηκαν τόσα πολλά, από τη δημόσια περιουσία, σε τόσο λίγους. 
      Κυβέρνηση, βεβαίως, και Νέα Δημοκρατία αλληλοκατηγορούνται ευθέως για διαπλοκή με συγκεκριμένα οικονομικά συγκροτήματα. Πιστεύω ότι εκφράζουμε το σύνολο της ελληνικής κοινωνίας, εάν πούμε ότι αυτή η αντιπαράθεση Κυβέρνησης και Αξιωματικής Αντιπολίτευσης αποδεικνύει, με τον πιο καθαρό τρόπο, δυο δεδομένα, δυο διαπιστώσεις. Η πρώτη διαπίστωση είναι ότι η πολιτική ζωή του τόπου είναι αιχμάλωτη της αντιπαράθεσης οικονομικών συγκροτημάτων, τα οποία επιδιώκουν το ρόλο του εθνικού συνεταίρου σε κρίσιμους τομείς της οικονομίας της χώρας και του δημοσίου συμφέροντος. Η δεύτερη διαπίστωση είναι ότι, η Κυβέρνηση, με την πολιτική της και τις επιλογές της, αυτήν την πραγματικότητα την κάνει ολοένα και πιο ενοχλητική. 
      Αυτή η σύγκρουση ανάμεσα στο ΠΑΣΟΚ και στη Νέα Δημοκρατία αποδεικνύει και κάτι άλλο. Αποδεικνύει γιατί από κοινού απέρριψαν τα δύο κόμματα όλες τις προτάσεις που κατέθεσε ο Συνασπισμός κατά την Αναθεώρηση του Συντάγματος, για τη θεσμική κατοχύρωση του κοινωνικού και πολιτικού ελέγχου, της διαφάνειας και των όρων του υγιούς ανταγωνισμού, ώστε να μη διαμορφώνονται τέτοια φαινόμενα ολιγοπωλιακού ή και μονοπωλιακού χαρακτήρα. 
     Θα πει ο κύριος Πρωθυπουργός «πήραμε μέτρα, κάναμε το ένα, κάναμε το άλλο». Δεν γνωρίζει ποια ασυδοσία υπάρχει στα Μέσα Μαζικής Ενημέρωσης; Δεν γνωρίζει ο κύριος Πρωθυπουργός σήμερα ότι στο σύνολο της δημόσιας περιουσίας ουσιαστικά μαίνονται ανταγωνισμοί; Γιατί δεν πήρε εκείνα τα μέτρα επί οκτώ χρόνια, ως Κυβέρνηση, προκειμένου να αντιμετωπιστεί αυτό το φαινόμενο; Θα ήθελα να το πω απερίφραστα. Η διαπλοκή αποτελεί δομή του πολιτικού μας συστήματος. Δεν τρύπωσε κρυφά στην πολιτική ζωή του τόπου. Την ανέδειξαν σε υπερεξουσία οι κυβερνήσεις που την κανάκεψαν, την κολάκεψαν και την τάϊσαν πλουσιοπάροχα. Αυτό που έχει καθιερωθεί να λέγεται στη χώρα μας ως διαπλοκή είναι κάτι περισσότερο από μία συνήθης συναλλαγή εξουσίας και συμφερόντων. Είναι η νέα δομή εξουσίας, ένας ιδιόμορφος  τρόπος συγκρότησης αυτής της εξουσίας, με στόχο τον πλήρη έλεγχο της χώρας, της οικονομικής και της πολιτικής ζωής, από ένα καρτέλ συμφερόντων, όπου επικυρίαρχοι θα είναι τα ίδια τα συμφέροντα και οι μηχανισμοί που τα εκφράζουν. 
     Και τα λέω αυτά γιατί είμαστε σε περίοδο που βαδίζουμε προς εκλογές. Και οι εκλογές θα γίνουν σε συνθήκες άγριας και αδίστακτης πόλωσης. Στην πυρά του δικομματικού ανταγωνισμού ρίχνεται από τώρα ακόμη και η δημοκρατική ομαλότητα που αποτελεί αναμφισβήτητα κατάκτηση της Μεταπολίτευσης, κατάκτηση όλων. 
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
     Όταν ο κύριος Πρωθυπουργός καταγγέλλει ότι βρισκόμαστε σε σημείο, όπου ετοιμάζεται αντιδημοκρατική εκτροπή, ότι υπάρχουν κέντρα και δυνάμεις έξω από το θεσμικό πολιτικό σύστημα, που απεργάζονται πολιτικές ανατροπές, τότε από μόνος του μετατρέπει την πολιτική ομαλότητα σε δικομματικό παιχνίδι φανατισμού και αποπροσανατολισμού. 
     Αυτό το κλίμα έχει ορατές και επικίνδυνες αντιδημοκρατικές συνέπειες. Δεν προωθεί τον πολιτικό διάλογο, συσκοτίζει την πραγματικότητα. Δεν κατοχυρώνει την ισότιμη λειτουργία όλων, παγιώνει τον καθεστωτικό δικομματισμό. Υποβιβάζει στη συνείδηση των πολιτών την αξία της πολιτικής συμμετοχής και της δημοκρατικής δράσης, ενισχύει τη συναλλασσόμενη πλευρά του πολιτικού μας συστήματος, με τα απίθανα ποσά προεκλογικών δαπανών που προκαλούν ίλιγγο στον απλό πολίτη στις σημερινές συνθήκες. 
     Καθαρά, λοιπόν, και ξάστερα: Η κομματική αντιδικία για τη διαπλοκή δεν θα κρύψει την αποτυχία της κυβερνητικής πολιτικής. Η αντιδικία για τη διαπλοκή δεν θα κρύψει την έλλειψη προγραμματικών διαφορών, μεταξύ ΠΑΣΟΚ και Νέας Δημοκρατίας. Και θα ήθελα να ρωτήσω τα δύο κόμματα, το ΠΑΣΟΚ και τη Νέα Δημοκρατία: Γιατί επί τριάντα χρόνια μεταπολίτευσης, με ισχυρές δικές τους κυβερνήσεις, η διαπλοκή έγινε και γίνεται διαρκώς ισχυρότερη, ώστε σήμερα να μη μιλάμε για φάντασμα του πολιτικού συστήματος, αλλά για γάγγραινα του δημοσίου βίου. 
     Κυρίες και κύριοι συνάδελφοι, στη φετινή Σύνοδο Κορυφής του οικονομικού φόρουμ του Νταβός, ο πρόεδρός του χαρακτήρισε όλη την προηγούμενη δεκαετία ως μία περίοδο κατά την οποία κυριάρχησε παγκοσμίως μία «ένοχη ευφορία». Η διαπίστωση αυτή είχε μία διάσταση αυτοκριτικής, αφού τα προβλήματα συγκαλύπτοντο, η άνοδος του χρηματιστηρίου θεωρήθηκε αιώνια, το ενδεχόμενο της οικονομικής ύφεσης είχε αγνοηθεί. Η ευφορία αυτή ορθά ονομάστηκε ένοχη, αφού σκοπό είχε να παραπλανήσει τους εργαζόμενους και τους πολίτες, ότι οι καλύτερες μέρες θα έρθουν και για εκείνους, ότι ο παραγόμενος πλούτος θα φθάσει και στις δικές τους τσέπες.  
     Αντί γι’ αυτό στη δεκαετία που διανύουμε ήρθε η χρηματιστηριακή κατάρρευση, η διεθνής κρίση, η αύξηση της ανεργίας και της φτώχειας, διεθνώς. Φοβάμαι ότι ο κύριος Πρωθυπουργός συνεχίζει να κινείται σε αυτό το κλίμα, της «ένοχης ευφορίας» ή του «ένοχου εξωραϊσμού». «Κλείνουμε, μία επταετία ισχυρής και συνεχώς ανοδικής ανάπτυξης» όπως ανέφερε κατά την ομιλία του στην κεντρική επιτροπή του ΠΑΣΟΚ. Αλλά δεν απάντησε σε εύλογα ερωτήματα: Γιατί τότε η ανεργία είναι σήμερα μεγαλύτερη από ότι ήταν επτά χρόνια πριν; Γιατί οι κοινωνικές και περιφερειακές ανισότητες διευρύνονται; Γιατί οι εργαζόμενοι βλέπουν το εισόδημά τους να εξανεμίζεται; Ποιοι καρπώνονται τελικά τα αποτελέσματα αυτής της ανοδικής ανάπτυξης; Γιατί δεν έγινε ποτέ δημοσιονομική εξυγίανση; Γιατί δεν έγινε ποτέ γνήσια φορολογική μεταρρύθμιση; Γιατί δεν έγινε εξυγίανση στον τομέα των δημοσίων δαπανών; Γιατί δεν ολοκληρώθηκε η δημοκρατική διοικητική μεταρρύθμιση; Γιατί δεν ολοκληρώθηκε η περιφερειακή αποκέντρωση; Γιατί δεν υπάρχει αξιόπιστο και αποτελεσματικό πλαίσιο διαφάνειας και ελέγχων, ώστε να μην οργιάζει η διαφθορά και να μη μαίνεται κάθε τόσο η διαπλοκή; 
      Φοβάμαι ότι αυτές τις ενοχλητικές πραγματικότητες θέλει να συγκαλύψει ο «ένοχος εξωραϊσμός» του κυρίου Πρωθυπουργού. 
      Πράγματι, κύριε Πρωθυπουργέ, το εθνικό εισόδημα της Ελλάδας, κατά τα τελευταία χρόνια, αυξάνει ταχύτερα από το αντίστοιχο ευρωπαϊκό, όμως οι μισθοί και τα ημερομίσθια δεν αυξάνουν ή αυξάνουν πιο αργά και από το εθνικό εισόδημα της χώρας. Ακριβώς γι’ αυτό η συμμετοχή των μισθωτών στο εθνικό εισόδημα συρρικνώθηκε στο 65% από το 68%, που ήταν το ’97. Επί δικής σας πρωθυπουργίας με δική σας πολιτική η κατανομή του εθνικού εισοδήματος έγινε πιο άνιση και πιο άδικη. Και δεν το λέμε εμείς, το λένε τα στοιχεία της Ευρωπαϊκής Επιτροπής. 
      Εμείς από την πλευρά μας δεν είμαστε οπαδοί ούτε του εξωραϊσμού ούτε της καταστροφολογίας. Εμείς θέλουμε να ξέρουν οι πολίτες την πραγματικότητα και ο ελληνικός λαός να γνωρίζει ότι η περίοδος που διανύουμε είναι μεν περίοδος οικονομικής μεγέθυνσης, που όμως δεν είναι μόνιμη αλλά εξαντλήσιμη, αφού σε σημαντικό βαθμό στηρίζεται σε παράγοντες συγκυριακούς ή εξωγενείς, όπως όλοι εκτός από την Κυβέρνηση αναγνωρίζουν, αφού έχει εμφανή τα στοιχεία της αδικίας και της ανισότητας. 
      Αν λοιπόν, κυρίες και κύριοι συνάδελφοι, σε μια τέτοια φάση σχετικής οικονομικής μεγέθυνσης, τα κοινωνικά προβλήματα δεν επιλύονται αλλά συσσωρεύονται, αν το δημόσιο χρέος δεν μικραίνει αλλά μεγαλώνει, πιο μέλλον περιμένει τον ελληνικό λαό στο πλαίσιο της ασκούμενης πολιτικής; Ακριβώς γι’ αυτό ο διοικητής της Τράπεζας της Ελλάδας καλλιεργεί, από τώρα, το έδαφος για νέο κύκλο μονόπλευρης λιτότητας. Ακριβώς γι’ αυτό οικονομικοί παράγοντες, όπως ο ΣΕΒ, στήνουν από τώρα ένα σκηνικό τρομοκράτησης της κοινωνίας, με σκοπό την εφαρμογή μιας πιο σκληρής νεοφιλελεύθερης πολιτικής. 
     Μάλλον, κυρίες και κύριοι συνάδελφοι, προκαλεί πικρά και ειρωνικά χαμόγελα, η άποψη του κ. Σημίτη ότι η δική του πολιτική είναι σοσιαλιστική και η πολιτική της Νέας Δημοκρατίας νεοφιλελεύθερη. Η πολιτική της Κυβέρνησης και της Νέας Δημοκρατίας έχουν κοινή μήτρα και κοινό πλαίσιο. Μάταια, λοιπόν, από την Κυβέρνηση και από το ΠΑΣΟΚ προσπαθούν, ενόψει των σχεδίων τους για τις εκλογές να στήσουν ένα σκηνικό δήθεν αντιπαράθεσης με τους βιομήχανους και με ορισμένους οικονομικούς παράγοντες, όταν την ίδια στιγμή αγωνίζονται και μάλιστα στα πλαίσια του καθεστωτικού δικομματισμού, μαζί με τη Νέα Δημοκρατία, για την εξασφάλιση εύνοιας ισχυρών παραγόντων, προσφέροντας δημόσια περιουσία.
     Κυρίες και κύριοι συνάδελφοι, αυτό δεν γίνεται μονάχα στα μεγάλα έργα, στις μεγάλες μπίζνες, αλλά και στις μικρότερες υποθέσεις, ακόμα και στις μελέτες και τα προγράμματα, όπου η έννοια του δημόσιου ανοικτού διαγωνισμού έχει στην πράξη καταργηθεί, στις περισσότερες περιπτώσεις. Όλο αυτό το σύστημα όμως, είναι μετέωρο κοινωνικά, αφού στο πλαίσιο μιας τέτοιας ανάπτυξης δεν υπάρχει χώρος για τους πολλούς. Οι πολλοί είναι για τις θυσίες και οι λίγοι για τα οφέλη. 
     Μέσα σε μια πενταετία βλέπουμε να αλλάζει χέρια ο πλουτοπαραγωγικός μηχανισμός της χώρας. Τομείς της εθνικής περιουσίας, κρίσιμα συλλογικά αγαθά, τόσο σε στρατηγικούς όσο και σε δευτερεύοντες τομείς, όπως  ενέργεια, τηλεπικοινωνίες, ηλεκτρισμός, τράπεζες, νερό, λιμάνια, παραλίες, ξενοδοχεία, ιαματικές πηγές, δάση, αμυντικές βιομηχανίες, στοιχήματα και παιχνίδια, περιβάλλον και δομές κοινωνικής πολιτικής, προσφέρονται ως μετοχικό έπαθλο σε εθνικούς συνεταίρους και προμηθευτές. Σήμερα, όσο ποτέ άλλοτε στο παρελθόν, η Ελλάδα είναι απαξιωμένη παραγωγικά, χωρίς εργαλεία άσκησης εθνικής πολιτικής σε κρίσιμους τομείς. 
     Μετά την ολοκλήρωση αυτού του γύρου, η Κυβέρνηση προετοιμάζει και δεύτερο γύρο, με την υποθήκευση της κρατικής και δημόσιας ακίνητης περιουσίας, μέσω της τιτλοποίησης ακινήτων του δημοσίου, με νόμο που συζητιέται στη Βουλή.
      Υπάρχουν υποθέσεις που ήδη έχουν κινήσει τον έλεγχο και την έρευνα, τόσο την πολιτική και την κοινοβουλευτική όσο και τη δικαστική, από τα Τουριστικά Ακίνητα μέχρι το Δρυμό της Πάρνηθας. 
       Ο κύριος Πρωθυπουργός αναφέρθηκε στη συμφωνία «ΕΛΠΕ» και «ΠΕΤΡΟΛΑ». Τα «ΕΛΠΕ» δεν είχαν ανάγκη την «ΠΕΤΡΟΛΑ». Η «ΠΕΤΡΟΛΑ» είχε ανάγκη τα «ΕΛΠΕ». Τα «ΕΛΠΕ» είχαν ανάγκη το άνοιγμα στην αγορά έρευνας και εξασφάλισης κοιτασμάτων που δεν τους προσφέρει η «ΠΕΤΡΟΛΑ». Η «ΠΕΤΡΟΛΑ» έλυσε δικά της προβλήματα, χρηματιστηριακά και άλλα, ενώ τα «ΕΛΠΕ» δεν έλυσαν το πρόβλημα που είχαν. Αυτή, όμως, είναι η χρησιμότητα της δημόσιας περιουσίας; Στο όνομα ποιου σοσιαλισμού θα απαντήσει η Κυβέρνηση ότι ναι, αυτή είναι η επιλογή για την αξιοποίηση της δημόσιας περιουσίας. 
      Όλη αυτή η μεταβίβαση, η εκχώρηση του εθνικού πλούτου γίνεται για ταμειακούς και εκλογικούς λόγους. Δεν δίνει καμία δυναμική στην ελληνική οικονομία, δεν έδωσε νέες θέσεις εργασίας και δεν μείωσε το δημόσιο χρέος. Αντίθετα, οδήγησε στην αύξηση των τιμών όλων των δημόσιων αγαθών. Επιβάρυνε τους καταναλωτές. Και δυστυχώς, κυρίες και κύριοι συνάδελφοι, μετέτρεψε ολόκληρη τη χώρα σε ένα μεγάλο εμπορεύσιμο προϊόν. 
      Η ελληνική κοινωνία αντιμετωπίζει πολλά προβλήματα, δημοσιονομικά, πληθωρισμού, εμπορικού ελλείμματος κ.α. Αυτά τα προβλήματα, όμως, συμπυκνώνονται στο θέμα «απασχόληση», και «δικαίωμα στην εργασία». Χωρίς την αύξηση του ποσοστού της απασχόλησης, που στη χώρα μας είναι το χαμηλότερο στην Ευρωπαϊκή Ένωση των δεκαπέντε, καμία πολιτική δεν μπορεί να εξασφαλίσει την ταχύρρυθμη, κοινωνικά δίκαιη και οικολογικά βιώσιμη ανάπτυξη, που έχει ανάγκη η κοινωνία μας. 
      Αντί γι’ αυτό, ολοένα και περισσότεροι εργαζόμενοι βρίσκουν την πόρτα κλειστή και από τη μια στιγμή στην άλλη βρίσκονται στο δρόμο, σαν να είναι άψυχα αντικείμενα, ενώ η Κυβέρνηση λέει ότι «αυτά συμβαίνουν»! Μετά από είκοσι χρόνια άσκησης της εξουσίας αυτά συμβαίνουν! Οι εργαζόμενοι να έχουν αποστερηθεί και να έχουν απογυμνωθεί όλων των εγγυήσεων προστασίας των δικαιωμάτων τους και να είναι άθυρμα και άψυχα αντικείμενα, που πετιούνται με ένα λουκέτο στο δρόμο, από τη μια μέρα στην άλλη. 
      Φοβόμαστε ότι οι περιπτώσεις που ζήσαμε πρόσφατα δεν θα είναι οι τελευταίες. Υπάρχουν πολλές επιχειρήσεις που δημιουργήθηκαν με κρατική και κομματική εύνοια ή αναπτύχθηκαν μέσα στο κλίμα της κερδοσκοπικής χρηματιστηριακής ανόδου. Είναι αμφίβολο αν μπορούν να επιβιώσουν στα πλαίσια της ΟΝΕ. Υπάρχουν κλάδοι που αφέθηκαν στην τύχη τους και έχουν αμφίβολο μέλλον. Υπάρχουν επιχειρήσεις που είναι στόχοι πολυεθνικών, όπως έγινε πρόσφατα με τον «Παπαστράτο». Αλλά οι εξαγορές συνοδεύονται κατά κανόνα με απολύσεις. 
      Από την άλλη πλευρά, δεν δημιουργήθηκαν νέοι κλάδοι παραγωγής σύγχρονων και διεθνώς εμπορεύσιμων προϊόντων. Έτσι, η ελληνική οικονομία απειλείται να βρεθεί σε ένα αναπτυξιακό κενό, αφού από τη μια πιέζεται από τις χώρες με χαμηλή αμοιβή της εργασίας και από την άλλη πιέζεται από χώρες που έχουν και βελτιώνουν διαρκώς το τεχνολογικό τους προβάδισμα. 
      Χαρακτηριστικό είναι το γεγονός ότι τα ελληνικά προϊόντα εκτοπίζονται από τις ευρωπαϊκές αγορές και, από το 1995 έως το 2001, οι ελληνικές εξαγωγές προς αυτές, έχουν μειωθεί κατά 35%. 
      Το πρόβλημα, λοιπόν, της ανεργίας δεν είναι συγκυριακό. Οι έως τώρα πολιτικές έχουν αποτύχει πλήρως και χρειάζονται νέες πολιτικές και εμείς από την πλευρά του Συνασπισμού έχουμε προτείνει νέες πολιτικές. Η μείωση του χρόνου εργασίας χωρίς μείωση των αποδοχών και η πρόταση για την εφαρμογή του τριανταπενταώρου, η ανάπτυξη ενός τρίτου τομέα της οικονομίας ο οποίος θα λειτουργεί με κριτήρια τις ανάγκες και την οικονομική βιωσιμότητα και όχι τη μεγιστοποίηση των κερδών. Η διαμόρφωση και χρηματοδότηση ολοκληρωμένων προγραμμάτων τοπικής και περιφερειακής ανάπτυξης κατά πρώτο λόγο σε ορεινές, νησιωτικές και οικονομικά ή περιβαλλοντικά υποβαθμισμένες περιοχές. Η έμπρακτη στήριξη των μικρών και μεσαίων επιχειρήσεων, που αποτελούν την κύρια πηγή δημιουργίας νέων θέσεων εργασίας, η δημιουργία υποδομών που θα διευκολύνει την απασχόληση των γυναικών, η δημιουργία μιας νέας δομής για την κατάρτιση και την επανειδίκευση, που να συνδέεται οργανικά με τις πραγματικές ανάγκες της αγοράς εργασίας, η ενίσχυση του συστήματος προστασίας των ανέργων και ιδιαίτερα των ανέργων μακράς διάρκειας. 
      Οι πρόσφατες χρεοκοπίες ή η διακοπή της λειτουργίας επιχειρήσεων ανέδειξε και προβλήματα που απαιτούν άμεση αντιμετώπιση. 
      Θέμα πρώτον. Ενημέρωση των εργαζομένων για τα σχέδια της εργοδοσίας. Δυνατότητα πρόσβασής τους στα στοιχεία της επιχείρησης και δυνατότητα ελέγχου στις αποφάσεις. Προτείνουμε, λοιπόν, ένα νέο θεσμικό πλαίσιο που θα κατοχυρώνει το δικαίωμα των εργαζομένων στην πληροφόρηση και στον έλεγχο και θα εξασφαλίζει την απρόσκοπτη λειτουργία του. 
     Θέμα δεύτερον. Καταβολή των δεδουλευμένων και των αποζημιώσεων και προστασία των εργαζομένων από εργοδοτικές αυθαιρεσίες, αλλά και από δόλιες πτωχεύσεις ή άλλα τεχνάσματα που πλήττουν τους εργαζόμενους. Υπάρχει, λοιπόν, ανάγκη να εξισωθούν οι εργάτες με τους υπαλλήλους σε θέματα αποζημιώσεων, σε περίπτωση απολύσεων. Υπάρχει ανάγκη να γίνουν ρυθμίσεις του Πτωχευτικού Δικαίου και της νομοθεσίας περί εξαγορών και συγχωνεύσεων, ώστε να διασφαλιστεί η προστασία των δικαιωμάτων των εργαζομένων.
     Θέμα τρίτον. Προστασία των απολυμένων και επαγγελματική τους αποκατάσταση. Για τις περιπτώσεις ομαδικών απολύσεων επί πτωχεύσεων ή για άλλους λόγους διακοπής λειτουργίας μιας επιχείρησης, να υπάρχει ειδικό καθεστώς που θα παρέχει αυξημένη προστασία και θα δίνει έμφαση στην επαγγελματική αποκατάσταση. 
     Υπάρχουν, κυρίες και κύριοι συνάδελφοι, τρεις συγκεκριμένοι λόγοι που πιέζουν σήμερα όχι μόνο τα χαμηλά εισοδήματα, αλλά και τα μεσαία: Ο πρώτος λόγος είναι η ακρίβεια, η άνοδος των τιμών. Ο δεύτερος λόγος είναι ότι, ενώ το κόστος και οι απαιτήσεις στη ζωή γίνονται ευρωπαϊκές, οι αμοιβές είναι ελληνικές. Και όχι μόνο αυτό, αλλά, όπως ήδη ανέφερα, δεν ακολουθούν ούτε καν την αύξηση του εθνικού εισοδήματος. Ο τρίτος παράγοντας είναι λιγότερο εμφανής, αλλά εξίσου σημαντικός. Πρόκειται για την ατροφικότητα και την αποσπασματικότητα του κοινωνικού κράτους στη χώρα μας.  
     Όταν ένας Ευρωπαίος εργαζόμενος παίρνει μισθό 1000 ευρώ, δεν ξοδεύει από τα χρήματα αυτά παραδείγματος χάρη για την υγεία του, αφού το σύστημα της δημόσιας υγείας καλύπτει σχεδόν πλήρως τις ανάγκες του. Επίσης, δεν ξοδεύει για δαπάνες στην παραπαιδεία, που εδώ δημιουργεί ο τρόπος λειτουργίας του εκπαιδευτικού συστήματος. 
     Γνωρίζει η Κυβέρνηση την πραγματικότητα, αλλά τη συγκαλύπτει. Προσπαθεί να ενθαρρύνει τον καταναλωτικό δανεισμό με κίνδυνο, όμως, να οδηγηθούν τμήματα του πληθυσμού στην παγίδα της υπερχρέωσης και ο δανεισμός να μην αποτελεί διέξοδο, αλλά ένα ακόμη μέσο για τις διακρίσεις και τις ανισότητες της κοινωνίας και μια ακόμη πηγή προβλημάτων. 
     Ακριβώς γι’ αυτό είναι αναγκαία, πρώτον, μια εισοδηματική πολιτική που θα οδηγεί στη σύγκλιση των εισοδημάτων. Δεύτερον, μια φορολογική μεταρρύθμιση που θα μειώνει τη φορολογική αδικία ιδίως των εισοδημάτων από εργασία. Και τρίτον, θεσμοθέτηση του ελάχιστου εγγυημένου εισοδήματος, για όλους τους Ελληνες πολίτες. 
     Στο σημείο αυτό επιτρέψτε μου να κάνω μια παρατήρηση, γιατί άκουσα την κ. Παπαρήγα να αναφέρεται και στο Συνασπισμό. Αυτή η συνήθεια της ηγεσίας του Κ.Κ.Ε. να βάζει στον ίδιο αφορισμό, μαζί με το ΠΑΣΟΚ και τη Νέα Δημοκρατία, ευρύτερες δυνάμεις της αριστεράς, που αγωνίζονται σήμερα να κατακτήσουν καλύτερους όρους ζωής, να υπερασπιστούν δικαιώματα και να προστατέψουν το περιβάλλον και τη δημόσια περιουσία, είναι τουλάχιστον δείγμα μικροψυχίας και μικροπολιτικής. Ας επιλέξει η ηγεσία του Κομμουνιστικού Κόμματος αν είναι αντίπαλος ο δικομματισμός και ο νεοφιλελευθερισμός ή κοντά σ’ αυτόν και ο Συνασπισμός και ο ένας και ο άλλος και όλοι όσοι δεν συμφωνούν μαζί της. Εν πάση περιπτώσει, ο κόσμος της αριστεράς, ο κόσμος του Συνασπισμού, ο κόσμος των κινημάτων είναι στους δρόμους και αγωνίζεται και δεν παίρνει την άδεια ούτε από την ηγεσία του Κ.Κ.Ε. ούτε από κανένα κόμμα.
     Κυρίες και κύριοι συνάδελφοι, θα τελειώσω με μια γενικότερη επισήμανση. Οι θέσεις, οι πρακτικές και οι λογικές της κυβερνητικής πολιτικής του ΠΑΣΟΚ προκαλούν και επιβάλλουν μια πλήρη και κραυγαλέα αντιστροφή. Αντί να θέλουν την οικονομία ως εργαλείο στην υπηρεσία της ζωής, αντιμετωπίζουν τη ζωή ως μέσο για την υπηρεσία της οικονομίας. Η εργασία, η εκπαίδευση, η κατοικία, η υγεία και η ελευθερία να αγωνιστούμε για την προκοπή μας, για να απολαύσουμε τα αγαθά αυτά με εγγυήσεις και δικαιώματα αξιοπρεπούς διαβίωσης, δεν είναι τα προτάγματα της οικονομικής διαδικασίας. Αυτά τα αγαθά, δυστυχώς, παρουσιάζονται ως παραχωρήσεις, ως προσωρινά, εν σχέσει με τους υπάρχοντες ή μη υπάρχοντες πόρους, διανέμονται με φειδώ και μπορούν να αφαιρεθούν χωρίς εξηγήσεις. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
      Το ύφος και το περιεχόμενο των κυβερνητικών δηλώσεων αποκαλύπτει ότι η κυβερνητική οικονομική πολιτική έχασε κάθε αναφορά και νομιμοποίηση στον έξω κόσμο. Δεν συγκινείται για τις καταστροφές, τόσο τις περιβαλλοντικές όσο και για το μαρασμό της ζωής των ανθρώπων. Και αναφέρομαι στη φύση και τη ζωή όχι αποκλειστικά για λόγους οικολογικούς, αλλά για να προσδιορίσουμε το σημερινό ιστορικό ορίζοντα, ο οποίος δυστυχώς απουσιάζει από τις επιλογές της κυβερνητικής πολιτικής.
      Πορεύεται η οικονομική πολιτική της Κυβέρνησης μεταξύ μεγέθυνσης και ανταγωνιστικότητας, που η ενιαία σκέψη του νεοφιλελεύθερου οδικού χάρτη αναγορεύει σε αυτοσκοπούς, αδιαφορώντας για το αν αυτή η ενιαία σκέψη οδηγεί τον πλανήτη σε καταστροφές και την ανθρωπότητα σε αναστατώσεις.
      Αυτός ο τόπος, κυρίες και κύριοι συνάδελφοι, αξίζει κάτι καλύτερο από την καθήλωσή του στην αναμονή του τίποτε. Η προοπτική αυτής της χώρας ταυτίζεται με τη βαθιά και συνολική πολιτική και προγραμματική ανανέωση. Ταυτίζεται με πολιτικές πρωτοβουλίες μακράς πνοής. Τα χρόνια που έρχονται είναι χρόνια αβεβαιότητας.
      Τώρα χρειάζεται –και δεν υπάρχει- ολοκληρωμένο δίκτυο κοινωνικής προστασίας, το οποίο θα στηρίζεται σε ένα εγγυημένο κοινωνικό εισόδημα, ώστε να ελεγχθούν οι κοινωνικές παρενέργειες από τη διεθνή κρίση. Τώρα χρειάζεται –και δεν υπάρχει- χαμηλή ανεργία και ολοκληρωμένη πολιτική για την ανάπτυξη του ανθρώπινου δυναμικού, για να περιοριστεί το κοινωνικό κόστος από βίαιες αναδιαρθρώσεις. Τώρα χρειάζεται –και δεν υπάρχει- αποτελεσματικός έλεγχος με νέους θεσμούς διαφάνειας, για την ορθολογική διαχείριση των πόρων, τον υγιή ανταγωνισμό και τη δημόσια ρύθμιση των αγορών. Τώρα χρειάζεται –και δεν υπάρχει- διαρθρωτική αλλαγή στο σύστημα κρατικής οργάνωσης και διακυβέρνησης της χώρας, με περιφερειακή αποκέντρωση και εκλογικό σύστημα απλής αναλογικής.
      Κύριοι της Κυβέρνησης, κύριε Πρωθυπουργέ, με την πολιτική σας φοβάμαι ότι ξοδεύετε, για να φτιάχνετε κομματική και κυβερνητική αισιοδοξία και στήριξη και όχι για να παράγετε κοινωνική ευημερία με ισόρροπη ανάπτυξη, άξια να βιωθεί απ’ όλους.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Το λόγο έχει ο Υπουργός Οικονομίας και Οικονομικών κ. Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρίες και κύριοι συνάδελφοι, η σημερινή συζήτηση θα μπορούσε να είναι μια εξαιρετική ευκαιρία για να τοποθετηθούμε ξεκάθαρα, με ευθύνη και με προτάσεις απέναντι στην πραγματική κατάσταση, αλλά και τις πραγματικές δυνατότητες της ελληνικής οικονομίας, χωρίς ωραιοποιήσεις, αλλά και χωρίς μηδενισμό, ενημερώνοντας τους Έλληνες πολίτες για το τι έχουν πετύχει όλα αυτά τα τελευταία χρόνια και τι μπορούν να προσδοκούν ότι θα κατακτήσουν, εάν ακολουθηθεί μια συστηματική, υπεύθυνη και δεσμευτική πολιτική.
     Η σημερινή συζήτηση διεξάγεται σε μια κρίσιμη καμπή και για μας και για την Ευρωπαϊκή Ένωση. Η Ελλάδα, η ελληνική οικονομία, μετά το τέλος του πολέμου, άρχισε να βλέπει πώς μπορεί να επουλώσει τα πλήγματα τα οποία δέχτηκε, όσο μικρά και να ήταν αυτά. Το ίδιο και η Ευρωπαϊκή Ένωση, η οποία εξακολουθεί να ταλανίζεται από μια παρατεταμένη στασιμότητα.
      Ακόμα περισσότερο στη χώρα μας, η σημερινή συγκυρία προσφέρεται εξαιρετικά για να διατυπώσουμε συγκεκριμένες προτάσεις για το πού θέλουμε να βρεθεί η ελληνική κοινωνία, η ελληνική οικονομία, για το ποια θέλουμε να είναι η θέση του Έλληνα πολίτη τα επόμενα χρόνια.
      Από πέρσι έχουμε μπει σε ένα τελείως διαφορετικό κλίμα οικονομικής πολιτικής. Μετά την εισαγωγή του ευρώ, η ελληνική οικονομία χαρακτηρίζεται από πολύ ισχυρότερη άμυνα απέναντι στις διεθνείς πιέσεις, αλλά ταυτόχρονα και από πολύ μεγαλύτερες απαιτήσεις. Πολλές φορές η ανταγωνιστικότητα δυσκολεύει, γιατί δεν έχουμε πια την ευκολία της διολίσθησης και δοκιμάζονται οι εξαγωγές μας από την ισχυροποίηση του ευρώ, η οποία όμως προσφέρει άμυνες σε άλλα επίπεδα, που δεν τις είχαμε πριν. Έχουμε τη μεγάλη πρόκληση πώς θα δημιουργήσουμε περισσότερη απασχόληση, χωρίς όμως να αυξήσουμε την παρέμβαση του κράτους στην οικονομία, πώς θα πετύχουμε καλύτερη κατανομή του εισοδήματος, χωρίς όμως να τροφοδοτήσουμε τον πληθωρισμό.
      Σε πολλά απ’ αυτά τα θέματα οι επιδόσεις και οι επιτυχίες της ελληνικής οικονομίας ξεπερνούν σχεδόν τις επιδόσεις όλων των ευρωπαϊκών κρατών. Υπάρχουν όμως και τομείς που έχουν προβλήματα. Υπάρχουν θύλακες στους οποίους ακόμα ανευρίσκεται σημαντική στέρηση σε σύγκριση με τα γενικότερα βήματα προόδου που πραγματοποιεί η χώρα. 
      Υπάρχουν θύλακες ανέργων, όπου έχουν παγιδευτεί νέοι, ηλικιωμένοι, γυναίκες, ιδιαίτερα μητέρες με μικρά παιδιά. Υπάρχουν θύλακες θεσμικής καθυστέρησης. Και απέναντι σε όλα αυτά τα προβλήματα θα πρέπει να απαντήσουμε με τόλμη, με ευθύνη και με πρωτοβουλία.
      Υπάρχουν θύλακες ακρίβειας, παρά τη μεγάλη πτώση του πληθωρισμού. Υπάρχουν ακόμα σημαντικοί τομείς όπου θα πρέπει να προχωρήσει η δημοσιονομική σταθεροποίηση. Παρά τα σημαντικά βήματα που έχει κάνει τα τελευταία χρόνια, δεν έχει ολοκληρωθεί και η ελληνική οικονομία εξακολουθεί να χαρακτηρίζεται από ιδιαίτερα υψηλό δημόσιο χρέος. 
     Όμως απέναντι σε αυτά πρέπει να σκεφτούμε τι προτείνουμε. Και το κυριότερο από όλα είναι, ότι σε όλα αυτά μπορούμε να βρούμε λύσεις με μία προϋπόθεση: Τη συνέχιση της αναπτυξιακής διαδικασίας. Να ξέρουμε όμως ότι η αναπτυξιακή διαδικασία απαιτεί πολύ συγκεκριμένα προγράμματα πολιτικής. Δεν έρχεται ούτε από το κοινοτικό πλαίσιο στήριξης ούτε από την Ευρωπαϊκή Ένωση ούτε «πέφτει» από τον ουρανό, αλλά στηρίζεται και κτίζεται κάθε μέρα με συγκεκριμένες πολιτικές, οι οποίες τροφοδοτούν την επενδυτική δραστηριότητα, ενισχύουν την κατανάλωση των Ελλήνων πολιτών, απελευθερώνουν τις αγορές, δημιουργούν νέες επιχειρήσεις, διασφαλίζουν και αυξάνουν τις θέσεις απασχόλησης. 
      Ταυτόχρονα, όμως, η αναπτυξιακή πορεία δεν λύνει αυτομάτως όλα τα προβλήματα. Οι γενικές επιδόσεις δεν μεταφράζονται πάντα σε βελτίωση της καθημερινής ζωής των Ελλήνων πολιτών. Και αυτό σημαίνει ότι πρέπει να σκύψουμε ακόμα περισσότερο πάνω από τα πραγματικά προβλήματα του Έλληνα πολίτη, διατηρώντας όμως το γενικό πλαίσιο ανάπτυξης και προώθησης των διαρθρωτικών αλλαγών, χωρίς τις οποίες δεν θα μπορέσουμε να επινοήσουμε, να σχεδιάσουμε και να υλοποιήσουμε καμία συγκεκριμένη λύση. 
      Χρειάζεται επίσης αναγνώριση της σημερινής κατάστασης της ελληνικής οικονομίας -προκειμένου να μπορέσει να κατακτήσει νέες δυνατότητες- και όχι παραποίηση των συγκεκριμένων προβλημάτων. Να βλέπουμε τις επιδόσεις μας, έτσι ώστε να μπορούμε αξιόπιστα να σχεδιάσουμε το επόμενο βήμα. 
      Λυπάμαι, αλλά θα πω ότι η Αξιωματική Αντιπολίτευση σήμερα δεν αναγνώρισε καμία σχεδόν πραγματική επίδοση της ελληνικής οικονομίας, ενώ αντίθετα περιέγραψε με μελανά χρώματα προβλήματα, τα οποία υπάρχουν σε ορισμένες περιπτώσεις –σε αρκετές περιπτώσεις καμία φορά- αλλά σε καμία περίπτωση δεν δίνουν σε κανέναν το δικαίωμα να καταστροφολογεί και να επιχειρηματολογεί λέγοντας ότι απειλείται με κατάρρευση η ελληνική οικονομία. 
      Αναφέρθηκαν τα προβλήματα των αγροτών. Βεβαίως οι αγρότες έχουν προβλήματα, ταυτόχρονα όμως είναι σωστό να αναγνωρίζουμε ότι η Ελλάδα του 2002 ήταν η μόνη χώρα, όπου αυξήθηκε σε πραγματικούς όρους το αγροτικό εισόδημα κατά 5,4%, όταν στην υπόλοιπη ευρω-ζώνη μειώθηκε κατά 4%.
      Βεβαίως οι αγρότες έχουν προβλήματα από τις καταστροφές, αλλά είναι σωστό να αναγνωρίζουμε ότι για πρώτη φορά στην ιστορία του γεωργικού- ασφαλιστικού συστήματος καθιερώσαμε την προκαταβολή για ζημιές που υφίστανται οι αγρότες από δυσμενείς καιρικές συνθήκες, χωρίς αυτό να αποτελεί δανεισμό από την Αγροτική Τράπεζα. 
      Έγινε αναφορά για τις θέσεις εργασίας που δημιουργούνται με έναν περιπαικτικό τρόπο, λες και δεν συμβαίνουν αυτά τα πράγματα. Κυρίες και κύριοι, σύμφωνα με τα επίσημα στοιχεία της Στατιστικής Υπηρεσίας το τέταρτο τρίμηνο του 2002 -για το οποίο υπάρχουν τα πιο πρόσφατα διαθέσιμα στοιχεία και έχουν δημοσιευθεί- δημιουργήθηκαν σε σύγκριση με το προηγούμενο του 2001, εκατόν τρεις χιλιάδες νέες θέσεις απασχόλησης στο σύνολο της οικονομίας. 
      Είναι η πιο σημαντική προσπάθεια, όπου η ανεργία κάμπτεται όχι επειδή υπάρχουν αποχωρήσεις από το εργατικό δυναμικό –πράγμα το οποίο συνέβαινε εν μέρει τα προηγούμενα χρόνια- αλλά επειδή δημιουργούνται νέες στέρεες θέσεις απασχόλησης.
      Ακούσαμε για το ασφαλιστικό, όχι προτάσεις βέβαια, αλλά απόρριψη και κριτική. Ακούσαμε ότι κατατέθηκαν οι θέσεις της Αξιωματικής Αντιπολίτευσης, τις οποίες ουδείς γνωρίζει. Και απαντήστε συγκεκριμένα, κυρίες και κύριοι της Αξιωματικής Αντιπολίτευσης. Η Κυβέρνηση πήρε ευθύνη κι έκανε τρία ή τέσσερα σημαντικά βήματα στο ασφαλιστικό. Πρώτα από όλα αύξησε τις κατώτερες συντάξεις από τα πολύ χαμηλά επίπεδα των 45.000 και τις πήγε στις 130.000 με σημερινές τιμές, με προοπτική περαιτέρω αύξησης. Εσείς θα τις ξαναπάτε στις 45.000 που τις είχατε;
      Δεύτερον, διασφάλισε την οικονομική βιωσιμότητα του ΙΚΑ για τα επόμενα τριάντα χρόνια, με πολύ συγκεκριμένο τρόπο απέναντι στον οποίο δεν υπήρξε η παραμικρή αντίρρηση, η παραμικρή ανασκευή από κανέναν. Θα το κρατήσετε αυτό το χρηματοδοτικό σχήμα ή θα το αλλάξετε και θα το ξηλώσετε, επαναφέροντας τα διλήμματα, τις αβεβαιότητες και τον κίνδυνο κατάρρευσης του ασφαλιστικού συστήματος;
      ΕΝΑΣ ΒΟΥΛΕΥΤΗΣ ΤΗΣ ΝΕΑΣ ΔΗΜΟΚΡΑΤΙΑΣ: Θα το ενισχύσουμε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Δεν το είπατε αυτό όμως, τώρα το λέτε.
       Διόρθωσε αρκετές πολυτελείς ρυθμίσεις που υπήρχαν στο ασφαλιστικό σύστημα, έτσι ώστε να το κάνουμε δικαιότερο. Θα τις κρατήσετε ή θα τις επαναφέρετε; 
      Αναφέρθηκαν επίσης τα ζητήματα των αποκρατικοποιήσεων και ειδικότερα τώρα με την απόφαση συγχώνευσης και στρατηγικής συνεργασίας μεταξύ «ΕΛΠΕ» και «ΠΕΤΡΟΛΑ» και έγιναν διάφορα λογοπαίγνια, αν είναι ιδιωτικοποίηση ή κρατικοποίηση. Κυρίες και κύριοι, θέλω να θυμίσω ότι σε αυτή ακριβώς την Αίθουσα πριν από δύο χρόνια συνεζητείτο -και μάλιστα πολύ αναλυτικά- η πρόταση που είχε φέρει η Κυβέρνηση, που ήταν μια ξεκάθαρη πρόταση για τα «ΕΛΠΕ», όπου έλεγε ότι προτίθεται να κάνει μερική ιδιωτικοποίηση ενός τμήματος του μετοχικού κεφαλαίου των «ΕΛΠΕ», χωρίς την παραχώρηση του μάνατζμεντ. Η Νέα Δημοκρατία, με τον επίσημο εισηγητή τον οποίο είχε, διαφώνησε με το να πέσει το ελληνικό δημόσιο κάτω από το 51%, προφανώς θέλοντας να διαφυλάξει μια πολύ ισχυρή παρουσία του Ελληνικού Δημοσίου. Εκ των υστέρων, όμως διορθώθηκε, κάνοντας κριτική στην Κυβέρνηση ότι δεν παραδίδει το μάνατζμεντ σε ιδιώτη.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)   
     Η Κυβέρνηση έχει μια ξεκάθαρη θέση από τότε για το διαγωνισμό, ο οποίος έγινε και ολοκληρώθηκε με επιτυχία σήμερα, με πλήρη τακτοποίηση όλων των υποχρεώσεων, ταμειακών, που είχε αυτή η μερική ιδιωτικοποίηση. Όταν δίνει κανείς ένα σημαντικό μέρος του μετοχικού κεφαλαίου και το ελληνικό δημόσιο από το 68%, το οποίο κατέχει σήμερα, πηγαίνει στο 43% αύριο, αυτό είναι μια μερική ιδιωτικοποίηση, διατηρώντας όμως μια σημαντική παρουσία και στο νέο εταιρικό σχήμα, διότι πιστεύουμε ότι αυτό είναι το σωστό. Επειδή αποτελεί μια επιχείρηση με σημαντική συμμετοχή στην οικονομική δραστηριότητα και με σημαντική ευθύνη για το πώς διαμορφώνεται η ενεργειακή αγορά, πιστεύουμε ότι η διεύθυνση της επιχείρησης πρέπει να καθορίζεται από το ελληνικό δημόσιο. 
     Αναφέρθηκαν τα θέματα ανταγωνισμού. Ξεχνάτε, κυρίες και κύριοι, ότι στον μεν τομέα διύλισης αντίστοιχες αγορές σαν τη δική μας έχουν πολύ μεγαλύτερες συγκεντρώσεις, χωρίς να τίθεται κανένα θέμα σωστής λειτουργίας του ανταγωνισμού. Ενώ όσον αφορά τον τομέα της εμπορίας, για τον οποίο γίνεται κυρίως ο λόγος, η ΠΕΤΡΟΛΑ έχει μερίδιο αγοράς στην εμπορία καυσίμων μηδέν (0) και κατά συνέπεια ουδεμία απολύτως μεταβολή των συνθηκών ανταγωνισμού επέρχεται.
     Έγινε μεγάλη συζήτηση -και λυπάμαι για τη μεγίστη ανακρίβεια η οποία συνόδευσε τα επιχειρήματα αυτά- σχετικά με την εκτέλεση του προϋπολογισμού του 2003, όπου μάλιστα θυμηθήκαμε τα παλιά, των αρχών της δεκαετίας του ’90, κι αρχίσαμε να μιλάμε πάλι για δημοσιονομική κρίση. 
     Κυρίες και κύριοι, τα έσοδα του κράτους στο πρώτο πεντάμηνο βαίνουν απολύτως ικανοποιητικά και υποβάλω τον πίνακα αυτό για να δείτε ότι τα τακτικά φορολογικά έσοδα εξελίσσονται με ρυθμό 8,4% έναντι ετήσιου στόχου 5,2%. Το γεγονός ότι στο σύνολό τους τα έσοδα υπολείπονται του ρυθμού ετήσιας αύξησης οφείλεται στο απλούστατο γεγονός ότι πέρυσι τον Γενάρη το ελληνικό δημόσιο είχε τα τεράστια έσοδα από την κυκλοφορία των νέων κερμάτων του ευρώ, τα οποία φυσικά δεν είναι επαναλήψιμα, αλλά βαθμιαία θα εξομαλυνθούν στη διάρκεια του έτους και θα πιάσουμε το στόχο τον οποίο έχουμε θέσει.
      (Στο σημείο αυτό ο Υπουργός Οικονομίας και Οικονομικών κ. Νικόλαος Χριστοδουλάκης καταθέτει για τα Πρακτικά τον προαναφερθέντα πίνακα, ο οποίος έχει ως εξής:
     (Να φωτογραφηθούν οι πίνακες)
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Οι δαπάνες: Έχουμε ψηφίσει στη Βουλή μία νέα κατηγορία δαπανών, οι οποίες δεν υπήρχαν πέρσι το πρώτο εξάμηνο, όπως είναι η καταβολή των οικογενειακών επιδομάτων, όπως είναι οι αυξημένες πληρωμές για τη νοσοκομειακή περίθαλψη με αφορμή τη σύσταση του νέου φορέα για την ασφάλιση δημοσίων υπαλλήλων, όπως είναι οι αποζημιώσεις που δίνουμε στους αγρότες. Φυσικά, αυτές οι δαπάνες δεν υπήρχαν πέρσι το πρώτο τετράμηνο του 2002 και είναι φυσικό, εφόσον έχουμε αυξημένες, νομοθετημένες και θεσπισμένες δαπάνες, ο ρυθμός να εμφανίζεται υψηλότερος από τον περσινό. Αν κάνουμε τη σύγκριση στις πραγματικές δαπάνες, σε συγκρίσιμη βάση οι δαπάνες φέτος τρέχουν με ρυθμό 2,3% μόλις παραπάνω, ενώ στη διάρκεια του τετραμήνου έχουμε δαπανήσει ακριβώς το 1/3 του ετήσιου προϋπολογισμού με μαθηματική ακρίβεια και χωρίς καμία απολύτως παρέκκλιση. Θα καταθέσω τα στοιχεία αυτά, για να τα έχετε υπόψη σας.
      Έρχομαι στο περίφημο θέμα της απώλειας κοινοτικών πόρων, που ακούγαμε χρόνια τώρα τη Νέα Δημοκρατία, ότι δεν θα τελειώσει ποτέ το Β΄ Κοινοτικό Πλαίσιο Στήριξης, ότι θα χάσουμε τους μισούς πόρους του Κοινοτικού Πλαισίου Στήριξης ότι θα χάσουμε πεντακόσια, εξακόσια, εφτακόσια, μέχρι και ενάμισι τρισεκατομμύριο από το Β’ Κοινοτικό Πλαίσιο Στήριξης. Ο ίδιος ο Επίτροπος Μπαρνιέ δήλωσε ότι η Ελλάδα είναι μία από τις χώρες με τις χαμηλότερες απώλειες πόρων έναντι ενός πολύ μεγαλύτερου ποσοστού, το οποίο όμως μπορέσαμε και δεσμεύσαμε στο Β’ Κοινοτικό Πλαίσιο Στήριξης σε σύγκριση μ΄ αυτό που είχαμε στην αρχή. Υπάρχουν χώρες σήμερα στην Ευρωπαϊκή Ένωση, οι οποίες χάνουν 5%, 10%, 15%. Καταβάλαμε κάθε προσπάθεια που μπορούσαμε, έτσι ώστε να ελαχιστοποιήσουμε τις απώλειες. Καλό θα ήταν να είχαμε πετύχει ακόμη λιγότερες απώλειες, αλλά νομίζω ότι όλοι αναγνωρίζουμε την προσπάθεια που έγινε, έτσι ώστε να φέρουμε σε πέρας ένα κακά σχεδιασμένο Β΄ Κοινοτικό Πλαίσιο Στήριξης και να περιορίσουμε τις απώλειες σε πολύ μικρότερο ποσοστό, κάτω από το μισό που είχε σημειωθεί για το Α΄ Κοινοτικό Πλαίσιο Στήριξης. 
      Αναφέρεται ταυτόχρονα από την Αξιωματική Αντιπολίτευση ότι η ανάπτυξη οφείλεται στο Γ΄ Κοινοτικό Πλαίσιο Στήριξης και μόνο σ’ αυτό, αλλά ταυτόχρονα καταγγέλλεται ότι δεν υπάρχει απορρόφηση του Γ΄ Κοινοτικού Πλαισίου Στήριξης. Ή το ένα θα είναι σωστό ή το άλλο. Στην πραγματικότητα τίποτε δεν είναι σωστό από τα δύο, διότι η ανάπτυξη της ελληνικής οικονομίας βασίζεται κυρίως στους εθνικούς πόρους των εθνικών και ιδιωτικών επενδύσεων και κατά ένα πολύ μικρότερο μέρος, λιγότερο από το 1/3 στο Κοινοτικό Πλαίσιο Στήριξης.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα πήρε δανεικά αυτά. Δεν είναι πόροι, είναι δάνεια. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Μόνο για τις επενδύσεις, κύριε Πρόεδρε. 
     Σήμερα έχουμε καταφέρει ο τακτικός προϋπολογισμός να είναι περίπου ισοσκελισμένος και ο μοναδικός λόγος για τον οποίο δανειζόμαστε είναι η πραγματοποίηση επενδύσεων, πράγμα το οποίο, νομίζω, γνωρίζετε εσείς πάρα πολύ καλά, ότι αποτελεί και το λεγόμενο χρυσό κανόνα χρηματοδότησης της κρατικής οικονομικής δραστηριότητας.
     Αναφέρθηκε ότι δεν απορροφάται το Γ΄ Κοινοτικό Πλαίσιο Στήριξης. Είμαστε στο 22%, μία αναλογία πάρα πολύ καλή, αν λάβει κανείς υπόψη του ότι είμαστε ουσιαστικά στο δεύτερο έτος υλοποίησης του Κοινοτικού Πλαισίου Στήριξης και όχι στο τρίτο ή τέταρτο που λέει η Νέα Δημοκρατία και ο ίδιος ο Επίτροπος πριν λίγες ημέρες αναγνώρισε ότι δεν υπάρχει κανείς απολύτως κίνδυνος δέσμευσης πόρων από το Γ΄ Κοινοτικό Πλαίσιο Στήριξης. Αυτά μας διαμορφώνουν τις προϋποθέσεις για να μπορέσουμε να διαπραγματευτούμε με αποτελεσματικότητα το Δ΄ Κοινοτικό Πλαίσιο Στήριξης όπως κάναμε και για το Β΄, όταν πάλι υπήρχαν οι κασσανδρικές προσδοκίες, ότι δεν θα φέρουμε χρήματα ξανά στην Ελλάδα, όπως, δυστυχώς, έχει ειπωθεί από επίσημα χείλη μέσα σ’ αυτήν την Αίθουσα. 
     Αναφέρθηκε το θέμα των κοινωνικών ανισοτήτων. Υπάρχουν κοινωνικές ανισότητες στη χώρα μας, απαράδεκτες μερικές απ’ αυτές και καταβάλλουμε συστηματική προσπάθεια για να μπορέσουμε να τις περιορίσουμε. 
    (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
    Είχαμε μία από τις χαμηλότερες κοινωνικές πολιτικές στην Ευρωπαϊκή Ένωση πριν από μόλις έξι χρόνια. Σήμερα είμαστε σε απόσταση αναπνοής από την Ευρωπαϊκή Ένωση. Στη χώρα μας οι κατά κεφαλήν κοινωνικές δαπάνες έχουν αυξηθεί κατά 41%, όταν στο σύνολο της υπόλοιπης Ευρωπαϊκής ΄Ενωσης έχουν αυξηθεί σε μονοψήφιο αριθμό. Τέσσερις φορές ταχύτερα τρέχουν οι κοινωνικές δαπάνες στη χώρα μας, για να κλείσουμε την ψαλίδα, η οποία υπήρχε τα προηγούμενα χρόνια. 
    Γίνεται μεγάλος θρήνος για την εθνική ανταγωνιστικότητα και ότι υποχωρήσαμε έξι θέσεις. Δεν υποχωρήσαμε καμία θέση. Τι έγινε όμως; Μπήκαν έξι νέες περιφέρειες ήδη πιο προηγμένων χωρών, όπως είναι της Γαλλίας, της Γερμανίας κλπ., και κρίθηκαν σε ορισμένους τομείς με καλύτερες επιδόσεις από την Ελλάδα όπως άλλωστε συμβαίνει και με τις χώρες στις οποίες ανήκουμε. Η Ελλάδα βελτιώθηκε σε όλα τα επίπεδα ανταγωνιστικότητας. 
    Στον τομέα των ξένων επενδύσεων πράγματι υπάρχει υστέρηση. Όλα τα προηγούμενα χρόνια υπήρχε υστέρηση. Ξεκολλήσαμε τα τελευταία χρόνια, ιδιαίτερα μετά τα νέα θεσμικά πλαίσια τα οποία διαμορφώνουμε και για τη λειτουργία των αγορών και για την επιχειρηματικότητα και για τη φορολογία.
      Είδαμε τις ξένες επενδύσεις να αυξάνονται σημαντικά το 2001 και λιγότερο απ’ ό,τι θα ήμασταν ικανοποιημένοι το 2002. Το 2003 έχουν ξεκινήσει αρκετές ξένες επενδύσεις, οι οποίες μπορεί να ανατρέψουν την παραδοσιακήν στέρηση, η οποία υπήρχε.
      Αναφέρθηκε ότι τα Ολυμπιακά Ακίνητα δανείζονται για να αποφύγουν την εγγραφή στο χρέος. Δεν υπάρχει, αγαπητοί συνάδελφοι, κανείς απολύτως δανεισμός από πουθενά που να μην εγγράφεται στο δημόσιο χρέος. Όλα εγγράφονται. Τα Ολυμπιακά Ακίνητα έχουν διασφαλίσει δάνειο από την Ευρωπαϊκή Τράπεζα Επενδύσεων με ιδιαίτερα ευνοϊκούς όρους. Για ποιο λόγο; Διότι έχει αναγνωριστεί η ποιότητα των έργων, τα οποία κάνουν. Έτσι διευκολύνεται η χρηματοδότηση της ελληνικής οικονομίας για τις ολυμπιακές υποδομές.
      Γι’ άλλη μια φορά έγινε μεγάλη –ανυπόστατη- φασαρία για τις προεισπράξεις εσόδων και για τα ομολογιακά δάνεια. Κυρίες και κύριοι, έχουμε απαντήσει πάρα πολλές φορές και θα απαντήσω άλλη μια φορά γι’ αυτά τα θέματα. Πρώτα απ’ όλα αυτά όλα τα δάνεια έχουν ενταχθεί πλήρως στο δημόσιο χρέος και δεν απειλούνται καθόλου ούτε έσοδα οργανισμών ούτε τίποτε απολύτως. Είναι όλα καταγεγραμμένα και στο έλλειμμα και στο χρέος, όπως ρητά προβλέπουν οι νέοι αυστηρότεροι κανονισμοί της EUROSTAT.
      Θα αναρωτηθεί κανείς: Αφού, λοιπόν, είναι έτσι, είχε κανένα όφελος με όλα αυτά τα ομολογιακά δάνεια, τα οποία βγήκαν το 2000, το 2001; Βεβαίως, είχε. Γιατί; Διότι συνήφθησαν με επιτόκιο 2%, όταν τα επιτόκια διεθνούς δανεισμού ήταν 4% και 6%. Παίρνοντας υπόψη το νούμερο που ανέφερε ο κ. Καραμανλής 2,8 δισεκατομμύρια ευρώ και υπολογίζοντας τη θετική προς το δημόσιο ωφέλεια του επιτοκίου προκύπτει ένα συνολικό όφελος για το δημόσιο 150 δισεκατομμυρίων δραχμών.
      Για τα δημόσια έργα. Αναφέρθηκαν πάλι τα γνωστά περί υπερβάσεων, περί υπερτιμολογήσεων κ.ο.κ. Σας αναφέρω χαρακτηριστικά ότι ένα χιλιόμετρο εθνικού δρόμου χωρίς σήραγγες και γέφυρες στη Γαλλία κάνει 9 εκατομμύρια ευρώ, στη Σλοβενία κάνει 7 εκατομμύρια ευρώ. Στην Ελλάδα η Εγνατία με τα τούνελ και τις γέφυρες κάνει 6 εκατομμύρια ευρώ. 
      Όλα αυτά που κάναμε τα προηγούμενα χρόνια έχουν μειώσει τις υπερβάσεις. Πριν το μαθηματικό τύπο οι υπερβάσεις ήταν τουλάχιστον 50%. Μετά την εφαρμογή του κατά μέσο είναι στο 21%. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Μισό λεπτό, κύριε Πρόεδρε.
      Για την Ολυμπιακή. Και άλλες χώρες αντιμετώπισαν προβλήματα. Πουθενά, όμως, δεν υπήρξε τέτοια πολεμική για μια γρήγορη εκκαθάριση του εθνικού αερομεταφορέα. Εμείς είχαμε τη δυνατότητα να αρχίσουμε να συζητάμε και να διαπραγματευόμαστε με μη βιώσιμες λύσεις, για να δώσουμε την αίσθηση –τάχα μου- ότι κάνουμε μια γνήσια ιδιωτικοποίηση. Απορρίψαμε τις δυνατότητες αυτές και βαδίζουμε στο να κάνουμε ένα νέο σχήμα, βιώσιμο, έτσι ώστε να μπορέσει να συνεχίσει τη λειτουργία του ο εθνικός αερομεταφορέας. Πιστεύω ότι πολύ σύντομα θα είμαστε σε θέση να ανακοινώσουμε τις τελικές, ρεαλιστικές, εφικτές και βιώσιμες αποφάσεις μας.
      Αναφέρθηκαν τα ζητήματα της Αγροτικής Τράπεζας. Για την ΑΤΕ Συμμετοχών όντως είχε υπογραφεί εγγύηση, η οποία όμως ουδέποτε χρησιμοποιήθηκε. Είναι λάθος να λέμε ότι είχε αρνητικά αποθεματικά η Αγροτική Τράπεζα. Έχει πλήρως καλύψει όλες τις υποχρεώσεις που έχει και πληροί τους όρους κεφαλαιακής επάρκειας.
      Για τον ΟΠΑΠ. Είναι γνωστό σε όλους ότι το θέμα βρίσκεται σε διαιτησία και νομίζω ότι οποιαδήποτε εκ των προτέρων κρίση έκβασης δεν ωφελεί το δημόσιο συμφέρον, το οποίο επιδιώκουμε.
      Στην ηλεκτρική ενέργεια όντως υπήρχαν γραφειοκρατικά και θεσμικά προβλήματα, τα οποία έπειτα από ένα συστηματικό διάλογο και με τους ιδιώτες και με τους εργαζόμενους της ΔΕΗ φροντίζουμε να ξεπεράσουμε. Σύντομα θα φέρουμε τροπολογία που ξεπερνά αυτά τα προβλήματα με έναν όμως όρο, ότι ποτέ δεν θα διασπαστεί η ΔΕΗ σε χωριστές επιχειρήσεις, διότι αυτό θα ανέβαζε στα ύψη το κόστος της ηλεκτρικής ενέργειας και για τα ελληνικά νοικοκυριά και για τις ελληνικές επιχειρήσεις. Εδώ δεν έχουμε ποτέ ακούσει τη θέση της Αξιωματικής Αντιπολίτευσης. Είναι υπέρ της ενιαίας ΔΕΗ ή είναι υπέρ της κατάτμησης της ΔΕΗ, έτσι όπως συμβουλεύουν διάφορες εκθέσεις και καμιά φορά και εδώ έχουμε ακούσει να λένε;
      Στα ΕΛΤΑ. Βεβαίως εγκατέλειψε ο στρατηγικός επενδυτής, όταν άλλαξε η κυβέρνηση στη Γαλλία. Γιατί; Διότι ήθελε μια δραστική μείωση του τιμήματος, προκειμένου να πάρει το 10% των ΕΛΤΑ και πολύ ουσιαστική συμμετοχή στη διοίκηση της επιχείρησης. Και φυσικά αρνηθήκαμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Αν μου επιτρέπετε, δυο λεπτά, κύριε Πρόεδρε.
      Κάνουμε, όμως, τη στρατηγική συμμαχία στη θυγατρική για τις ταχυμεταφορές, ενώ ταυτόχρονα προχωρούμε όλες τις διαδικασίες για την εισαγωγή των ΕΛΤΑ στο χρηματιστήριο, πράγμα το οποίο θα επιτρέψει μια πολύ καλύτερη προσέλκυση ιδιωτικών και διεθνών κεφαλαίων.
      Αναφέρθηκε ο στόχος για το 5% της παιδείας παραβιάζοντας ανοικτές θύρες, όταν ήδη έχουμε δεσμευθεί ότι εμείς το 2008 θα έχουμε σταδιακά, συστηματικά, βιώσιμα και ρεαλιστικά ανεβάσει το σύνολο των δαπανών για τη δημόσια παιδεία στο 5%. Αν εσείς έχετε πρόταση να τη φέρετε πιο νωρίς, θα πρέπει να εξηγήσετε στον ελληνικό λαό από πού θα βρεθούν οι πόροι όταν την ίδια στιγμή καταγγέλλετε ότι όλα βρίσκονται σε δημοσιονομική κρίση. Χθες μόλις ο επίτιμος Πρόεδρος της Νέας Δημοκρατίας συμβούλεψε τους πάντες να κάνουμε περικοπές μισθών για να εξοικονομήσουμε πόρους.
      Αναφερθήκατε στην ανάγκη του νέου αναπτυξιακού νόμου λησμονώντας φαίνεται ότι μόλις πριν από λίγες ημέρες έχουμε εξαγγείλει ένα ριζικά νέο πλαίσιο λειτουργίας του αναπτυξιακού νόμου, το οποίο υποβοηθά τις μικρομεσαίες ιδιαίτερα επιχειρήσεις, δίνει κίνητρα για την προσέλκυση ξένων επενδύσεων και διαμορφώνει ένα νέο τοπίο για την περιφερειακή σύγκλιση της χώρας.
      Αναφερθήκατε σε θέματα διαφάνειας, αλλά παραγνωρίζετε το γεγονός ότι η Κυβέρνηση ολοκλήρωσε χθες ένα νέο σχέδιο διαφάνειας ιδιαίτερα για τις κεφαλαιαγορές με ισχυροποίηση της Επιτροπής Κεφαλαιαγοράς, με την πλήρη αποκρατικοποίηση του Χρηματιστηρίου Αξιών Αθηνών, με την εισαγωγή ενός πλαισίου πολύ αυστηρότερων ελέγχων και για τις εταιρείες και για τους ελεγκτές, με καθιέρωση ασυμβιβάστων και πολύ αυστηρότερη εποπτεία σε όλες τις λειτουργίες, ενώ ταυτόχρονα σε άλλα κρίσιμα προβλήματα τα οποία απασχολούν τον Έλληνα πολίτη σε καθημερινή βάση, όπως για παράδειγμα τα ΧΥΤΑ, τίποτε δεν έχουμε ακούσει από τη Νέα Δημοκρατία παρά μόνο να αποσυρθούν οι σχετικές διατάξεις.
      Η οικονομία, κυρίες και κύριοι συνάδελφοι, έχει πετύχει πολλά. Έχει κάθε δυνατότητα να πετύχει πολύ περισσότερα. Δεν τα έχει λύσει όλα και θα ήταν μία ανόητη κομπορρημοσύνη όποιος έρθει εδώ μέσα ή οπουδήποτε αλλού και πει  ότι όλα έχουν επιτευχθεί, όλα έχουν λυθεί, δεν έχει γίνει κανένα λάθος, όλα έχουν γίνει σωστά. Δεν είναι έτσι τα πράγματα. Όποιος προσπαθεί, όποιος λέει συγκεκριμένες πολιτικές θα κάνει και λάθη. Όποιος λέει συγκεκριμένες πολιτικές και παίρνει την ευθύνη γι’ αυτές, έχει και τη δυνατότητα να τις διορθώσει. Αυτός όμως ο οποίος μονίμως καταστροφολογεί, μονίμως περιγράφει με μελανά χρώματα την οικονομία δεν δίνει καμία ελπίδα στον ελληνικό λαό. Δεν τον καθοδηγεί σωστά, δεν του δίνει τη δυνατότητα να επιλέξει. Εμείς παρ’ όλα αυτά, θα συνεχίσουμε στο πρόγραμμα σταθερά, συστηματικά, με ευθύνη, με κριτική, με αυτοκριτική όποτε χρειάζεται προκειμένου να βελτιώσουμε ακόμη περισσότερο όχι μόνο τις προοπτικές της ελληνικής οικονομίας αλλά κυρίως τις ευκαιρίες, τις δυνατότητες και την αυτοπεποίθηση του Έλληνα πολίτη.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Απόστολος Κακλαμάνης): Αν παραλείψατε κάτι, κύριε Υπουργέ, μπορείτε να δευτερολογήσετε. 
      Ο Πρωθυπουργός κ. Κωνσταντίνος Σημίτης έχει το λόγο.
    ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, περίμενα από τον Αρχηγό της Αξιωματικής Αντιπολίτευσης, αφού ασκήσει βεβαίως την κριτική του για τις πολιτικές της Κυβέρνησης να παρουσιάσει και τη δικιά του προοπτική.
    Άκουσα, λοιπόν, επί σαράντα επτά λεπτά περίπου την κριτική και στο τέλος αυτών των σαράντα επτά λεπτών άκουσα τη διαπίστωση ότι αυτή την πολιτική έχουμε επεξεργαστεί. Ποια; Και μετά πρώτα ακούσαμε ότι η Νέα Δημοκρατία θα δώσει ιδιαίτερη σημασία στην παιδεία. Αυτό όμως το λέει το κάθε κόμμα από την κ. Παπαρήγα μέχρι τον κ. Καρατζαφέρη. Δεν είναι τίποτε ιδιαίτερο. Και συνέχισε με γενικολογίες του τύπου ότι θα στηρίξουμε τον αγροτικό τομέα και τον αγροτικό πληθυσμό –δεν νομίζω να υπάρχει κανείς που να μην το λέει αυτό- και ότι θα στηρίξουμε τις μικρομεσαίες επιχειρήσεις κοκ. Και τελείωσε, λέγοντας ότι ξέρουμε τα προβλήματα και ξέρουμε τις λύσεις. Ποιες λύσεις; Δεν τις ξέρουμε εμείς, δεν τις έχουμε ακούσει. Το μόνο το οποίο έχουμε πραγματικά ακούσει ήταν το πρόγραμμα για την παιδεία που θα είναι και στην πρώτη προτεραιότητα. 
    Τι μας είπε στο πρόγραμμα για την παιδεία; Ότι πρώτα απ’ όλα κατεβάζει τον πήχη, καταργεί τις εξετάσεις για να υπάρχει ενθουσιασμός στη νεολαία ότι εδώ τα πράγματα είναι πιο απλά, θα προχωρούμε πιο γρήγορα. Αλλά αυτό δεν είναι σε βάρος της νέας γενιάς; Δεν είναι σε βάρος εκείνων οι οποίοι θέλουν να συμμετάσχουν σε μία πιο ανταγωνιστική ευρωπαϊκή κοινωνία, οι οποίοι θέλουν να φύγουν και από την Ελλάδα, παραδείγματος χάρη, και να πάνε να δουλέψουν αλλού, να εργαστούν ή να σπουδάσουν σε ξένα πανεπιστήμια, οι οποίοι θα θέλουν να αντιμετωπίσουν τον ανταγωνισμό των άλλων εδώ στην Ελλάδα;
      Μας είπε, επίσης, για το πρόγραμμα της παιδείας ότι σταματά τη δημιουργία νέων ΤΕΙ. Γιατί τώρα σταματά τη δημιουργία νέων ΤΕΙ, αυτό δεν το πολυκατάλαβα. Πιστεύω ότι η Ελλάδα χρειάζεται ΤΕΙ.
      Μας είπε ότι θα αλλάξει εκ βάθρων την τεχνική εκπαίδευση. Πάλι νέα ταλαιπωρία! Όμως, η γενική εκπαίδευση πρέπει να έχει δύο πόλους, εκ των οποίων ο ένας είναι η τεχνική εκπαίδευση. Δεν μπορούμε να τα κάνουμε πάντα άνω-κάτω.
      Τέλος, για να συντομεύω, μας είπε ότι θα επιτρέψει τα ιδιωτικά πανεπιστήμια. Κυρίες και κύριοι συνάδελφοι, εδώ υπάρχει μία φήμη ότι, όταν επιτραπούν τα ιδιωτικά πανεπιστήμια, η Ελλάδα εδώ θα αποκτήσει την Οξφόρδη, το Κέιμπριτζ ή το Χάρβαρντ, γιατί και αυτά είναι ιδιωτικά πανεπιστήμια. Ε, στην πραγματικότητα έτσι θα γίνει. Για να μην λέω συγκεκριμένα ονόματα, ο κ. Παπαδόπουλος ο οποίος έχει φροντιστήρια και κάνει λογιστές και πληροφοριακούς, θα γίνει ιδιωτικό πανεπιστήμιο και θα κάνει πάλι λογιστές και πληροφοριακούς, γιατί έτσι θα βγάζει τα λεφτά. Κανένας δεν θα κάνει ιδιωτικό πανεπιστήμιο, γιατί εκεί που θα πρέπει να επενδύσει  δεν θα παίρνει τα λεφτά. Αυτή είναι η αλήθεια.
      (Χειροκροτήματα από την πτέρυγα του ΠΑΣΟΚ)
     Δεν ακούσαμε τίποτε για την αγορά εργασίας, κλπ. Κυρίες και κύριοι συνάδελφοι, φάνηκε σήμερα μία βασική διαφορά μεταξύ των κομμάτων του ΠΑΣΟΚ και της Νέας Δημοκρατίας, αλλά θα έλεγα και μία διαφορά που έχω εγώ με τον Αρχηγό της Αξιωματικής Αντιπολίτευσης. Για μας, για το ΠΑΣΟΚ, αλλά και για μένα, πολιτική σημαίνει, πριν από όλα, ευθύνη απέναντι στη χώρα, απέναντι στο λαό. Εμείς ξέρουμε ότι υπάρχουν προβλήματα και κανένας από μας δεν είπε σ’ αυτή την Αίθουσα –όπως προσπαθούν κάποιοι να υποβάλουν σ’ αυτή την Αίθουσα ότι όλα είναι ωραία, δεν χρειάζεται τίποτα, δεν υπάρχουν προβλήματα- ότι δεν υπάρχουν προβλήματα. Ίσα-ίσα είμαστε εδώ, γιατί παλεύουμε τα προβλήματα, γιατί ξέρουμε τα προβλήματα, γιατί έχουμε εντολή από τον ελληνικό λαό για την επίλυση των προβλημάτων.
                   (Χειροκροτήματα από την πτέρυγα του ΠΑΣΟΚ)
      Θέλουμε να πάμε μπροστά το λαό μας. Θέλουμε να πάμε μπροστά τη χώρα. Εδώ, όμως, η Αξιωματική Αντιπολίτευση νοιάζεται μονάχα για το πώς θα εκμεταλλευθεί τα προβλήματα. Παλεύει μόνο για εντυπώσεις. Το μόνο πραγματικό της ενδιαφέρον είναι, όχι να λύνονται τα θέματα, αλλά να συσκοτίζονται οι αιτίες και οι προτεινόμενες λύσεις, γιατί δεν έχει καμία εμβάθυνση στα θέματα ούτε γνώση της πραγματικότητας ούτε πρόταση ούτε θέση για καμιά λύση. 
      Δεν γίνεται μία συζήτηση αυτή την εποχή, όπως ανέφερε ο κ. Χριστοδουλάκης, για τους ΧΥΤΑ, για τα απορρίμματα; Τι ακούσαμε από τη Νέα Δημοκρατία; Ποια είναι η συναίσθηση ευθύνης που έχει όταν λέει «όχι», αλλά ποτέ τι θέλει; Δεν πρέπει να λυθεί το πρόβλημα; Εμείς λέμε έτσι, αλλά μπορεί να κάνουμε λάθος. Δεν πρέπει να πούνε πώς  βλέπουν τα πράγματα; Δεν άκουσα τίποτα. 
      (Θόρυβος-διαμαρτυρίες από την πτέρυγα της Νέας Δημοκρατίας)
     Κυρίες και κύριοι συνάδελφοι, στη Νέα Δημοκρατία έχουμε την αποθέωση της εικόνας και την απαξίωσή της. 
     (Θόρυβος-διαμαρτυρίες από την πτέρυγα της Νέας Δημοκρατίας)
     (Κωδωνοκρουσίες)
     ΠΡΟΕΔΡΟΣ (Απόστολος Κακλαμάνης): Σας παρακαλώ να μην γράφονται οι διακοπές, για να μην μπαίνουν στον πειρασμό οι συνάδελφοι και θορυβούν.
     ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Η Νέα Δημοκρατία δεν μπορεί και δεν θέλει να πει την αλήθεια για τον εαυτό της. Και ποια είναι η αλήθεια; Ότι αυτά που πραγματικά θέλει να κάνει η Νέα Δημοκρατία δεν τολμάει να τα πει καθαρά, παρά μόνο όταν υποχρεώνεται, όπως ακούσαμε πριν από λίγο την απολογία για τα μονοπύθμενα δεξαμενόπλοια. 
     Ο κ. Καραμανλής μου είπε «έχουμε κάνει προτάσεις, να τις συζητήσουμε». Έχουμε έρθει ξανά σ’ αυτό το θέμα και θέλω να σταθώ –επειδή βέβαια δεν υπάρχει και χρόνος- σε μία από αυτές τις προτάσεις, στις οποίες έρχεται και επανέρχεται, να υπάρχει δηλαδή μία ανεξάρτητη αρχή για τα έργα και τις προμήθειες.
      Είχα πει και άλλοτε στη Νέα Δημοκρατία ότι θα πρέπει να ρωτήσουν ένα συνταγματολόγο και να μας φέρουν την πρόταση κάπως πιο επεξεργασμένη,  για να μην εγκαθιδρυθεί το χάος των ανευθύνων.
      Ρωτάω: Ποιος θα υπογράφει τις προμήθειες και ποιος θα αναθέτει τα έργα; Η Αρχή ή η Κυβέρνηση; Αν υπογράφει η Κυβέρνηση θα έχει προφανώς και δικαίωμα ελέγχου. Αν έχει δικαίωμα ελέγχου, τότε η Αρχή δεν είναι Αρχή. Αν υπογράφει η Αρχή, πώς θα λογοδοτεί η Κυβέρνηση; Θα λογοδοτεί η Αρχή. Σε ποιον θα λογοδοτεί η Αρχή; Στη Βουλή; Θα υπάρχουν δύο κυβερνήσεις, μια για τα έργα και τις προμήθειες –η Αρχή που θα έχει το δικό της προϋπολογισμό- και άλλη, η οποία θα είναι η Κυβέρνηση που θα διαχειρίζεται τα άλλα; Πάνω σε αυτό τίποτα δεν ακούσαμε. 
      Και επιτρέψτε μου και μια κοινωνιολογική παρατήρηση, γιατί πολλά προτείνονται εύκολα. Αν είναι έτσι διαβρωμένη η διοίκηση ώστε να χρειάζεται μια Αρχή, τότε γιατί δεν θα διαβρωθεί και η Αρχή; Δεν το καταλαβαίνω αυτό. 
      Θα πω και δύο λόγια –μίλησε και ο κ. Χριστοδουλάκης- για τα Κοινοτικά Πλαίσια Στήριξης. 
      Κύριοι συνάδελφοι, επειδή δημιουργείται μια σύγχυση γύρω από τα Κοινοτικά Πλαίσια Στήριξης «τι έγινε, χάθηκαν λεφτά, πάει η Ελλάδα, δεν συμβαίνει τίποτα πια», πρώτα απ’ όλα θέλω να αναφέρω ότι, το Α΄ Κοινοτικό Πλαίσιο Στήριξης το οποίο διαχειρίστηκε η Νέα Δημοκρατία -και το διαχειρίστηκε με απώλειες και μεγάλες δυσκολίες-  ήταν ύψους –θα τα πω σε δραχμές για να είναι κατανοητά-  4,9 τρισεκατομμύρια. Το δεύτερο ήταν 7,9 τρισεκατομμύρια και το διαχειρίστηκε η Κυβέρνηση του ΠΑΣΟΚ. Ήταν πολύ περισσότερο. Το τρίτο ήταν 15,1 τρισεκατομμύρια. Υπάρχει λοιπόν μία τεράστια διαφορά σε ποσά, σε όγκο θεμάτων, σε όγκο προβλημάτων, σε ανάγκη διαχείρισης.
      Και δεν είναι μόνο αυτό. Το πρώτο ήταν εύκολο. Επειδή ήταν πρώτο ήθελε η Ευρωπαϊκή Ένωση να προχωρήσει η δουλειά, να τρέξει. Το δεύτερο ήταν πιο δύσκολο και το τρίτο ακόμα πιο δύσκολο ως προς τα διοικητικά σχήματα, ως προς τον τρόπο διαχείρισης, ως προς την αναγκαία συμμετοχή της Τοπικής Αυτοδιοίκησης, ως προς τον τρόπο ελέγχου και τον προγραμματισμό  των έργων.
      Η προσπάθεια αυτή είναι πετυχημένη. Και δεν το λέμε εμείς. Ήλθε ο Επίτροπος -όταν άκουσε υπερβολικές κορώνες- ο κ. Μπαρνιέ, ο οποίος είπε, όσον αφορά το Β΄ Κοινοτικό Πλαίσιο Στήριξης: «Στις περισσότερες χώρες διαπιστώνουμε υποκατανάλωση πόρων σε σχέση με τις δεσμεύσεις, η οποία κυμαίνεται μεταξύ 0,7% και 10%. Στην Ελλάδα το ποσοστό αυτό ανέρχεται γύρω στο 3% και άρα είναι συγκρίσιμο με τα υπόλοιπα κράτη. Γνωρίζω την πολεμική που έχει ξεσπάσει γύρω από αυτό το θέμα στον ελληνικό Τύπο και μερικές φορές θεωρώ υπερβολικές τις κορώνες». Αυτά είπε ο κ. Μπαρνιέ.
      Πράγματι το 3% δεν απορροφήθηκε από το Β΄ Κοινοτικό Πλαίσιο Στήριξης. Δηλαδή από τα 7.900 δισεκατομμύρια δεν αξιοποιήθηκαν τα 237 δισεκατομμύρια. Εδώ ακούσαμε τον Αρχηγό της Αξιωματικής Αντιπολίτευσης, ο οποίος μας έκανε κριτική,  μας είπε ότι είπαμε πολλά και ήταν και περιπαικτικός.   Είπε και ο κ. Χριστοδουλάκης κάποια πράγματα και έχω μπροστά μου τις δηλώσεις των Βουλευτών της Νέας Δημοκρατίας και των διαφόρων παραγόντων και υπευθύνων           -δεν θέλω να τις διαβάσω μία-μία,- οι οποίοι έλεγαν ότι θα απορροφήσουμε μόνο το 40% ή ότι από τα 7,9 τρισεκατομμύρια θα απορροφήσουμε μόνο τα 6,5 τρισεκατομμύρια, ότι δεν θα υπάρξει τρίτο πακέτο, διότι δεν έχουμε απορροφήσει το δεύτερο. Ο κ. Μειμαράκης παραδείγματος χάρη είπε: «Το πακέτο Σαντέρ» –το τρίτο-  «και το ύψος του θα εξαρτηθεί από την απορροφητικότητα που είχατε στο δεύτερο πακέτο και δεν θα πάρετε τα χρήματα του Γ΄ Κοινοτικού Πλαισίου Στήριξης».
      Όλα αυτά έχουν και μία κορωνίδα. Η κορωνίδα είναι η διαπίστωση του κ. Καραμανλή. 
      Βέβαια, εδώ αρκεί να αναφέρει κανείς την κατάσταση, στην οποία βρίσκονται τα μεγάλα έργα. Το «σε ποια κατάσταση βρίσκονται τα μεγάλα έργα» είναι τα δικά μου λόγια. 
      Έρχομαι τώρα στα δικά του λόγια. Θα πω μόνο τίτλους, γιατί ο καθένας μπορεί να γνωρίζει και όλοι γνωρίζουμε. «Μετρό Αθηνών, αεροδρόμιο Σπάτων, ζεύξη Ρίου-Αντιρρίου».
      Έρχομαι στο Αεροδρόμιο των Σπάτων. Δεν έγινε το αεροδρόμιο των Σπάτων; Δεν τελείωσε; Ο κ. Καραμανλής είναι ο μόνος Έλληνας που ταξιδεύει από το αεροδρόμιο του Ελληνικού;
      Το Μετρό Αθηνών δεν τελείωσε; Δεν λειτουργεί; Δεν το έχει δει η Νέα Δημοκρατία; Δεν το αντιλαμβάνεται;
      Όσον αφορά τη ζεύξη Ρίου Αντιρρίου, θα προσκαλέσω τον κ. Καραμανλή το 2004, όταν θα τελειώσει η γέφυρα, να περπατήσουμε πεζοί από τη μία άκρη στην άλλη με μεγάλη χαρά.
      (Χειροκροτήματα από την πτέρυγα του ΠΑΣΟΚ)
     Θέλω να πω δύο λόγια για το μαθηματικό τύπο. Η επιλογή αναδόχου δημοσίων έργων με μαθηματικό τύπο εφαρμόστηκε έπειτα από συνεργασία και σε συμφωνία με την Ευρωπαϊκή Επιτροπή. 
     Με βάση το προηγούμενο σύστημα, μία εταιρία έκανε αλόγιστη υποκοστολόγηση και έδινε επίτηδες μία πολύ χαμηλή τιμή, για να επιλεγεί να αναλάβει το έργο. Έκανε εκπτώσεις 40%, 50% και 60%. Ποιο ήταν το αποτέλεσμα; Ότι δεν έβγαζε πέρα το έργο και γίνονταν υπερβάσεις.
      Θα σας αναφέρω παραδείγματα από την περίοδο 1989-1993. Όλοι ξέρουμε ποιος ήταν κυβέρνηση τότε. Στο τμήμα Αθήνα-Κόρινθος υπήρχαν δέκα εργολαβίες. Η μέση υπέρβαση για τις δέκα εργολαβίες ήταν στο 67,5%. Η μεγίστη υπέρβαση ήταν 203% στο τμήμα Καλαμάκι-Ισθμός.
      Στο τμήμα Αθήνα-Υλίκη υπήρχαν πέντε εργολαβίες. Η μέση υπέρβαση ήταν 52%. Η μεγίστη υπέρβαση ήταν 102% στο τμήμα Μεταμόρφωση-Βαρυμπόμπη. 
      Τι έγινε με το μαθηματικό τύπο; Η μέση προσφερόμενη έκδοση σε διαγωνισμούς έπεσε από το 55% στο 25,8%. Η μέση υπέρβαση όλων των έργων από το 41,2% που ήταν ως το 1997, έπεσε στο 21% μέχρι τα μέσα του 2001.
      Θα πείτε μόνο ότι το 21% είναι πολύ. Έχω μία στατιστική, την οποία θα καταθέσω για τα Πρακτικά, η οποία δείχνει ποιες είναι οι υπερβάσεις του κόστους για τα μεγάλα έργα στην Ευρώπη και στη Βόρεια Αμερική. Το 21% είναι λιγότερο από το σύνηθες πλαίσιο.
     (Στο σημείο αυτό ο Πρωθυπουργός, κ. Κωνσταντίνος Σημίτης, καταθέτει για τα Πρακτικά το προαναφερθέν έγγραφο, το οποίο έχει ως εξής:
    (Να φωτογραφηθεί η σελίδα 183)
    Κυρίες και κύριοι, αυτό το λέω, για να δείξω ότι ο μαθηματικός τύπος έχει λογική. Λέει η Νέα Δημοκρατία ότι τον απορρίπτει. Να μας κάνει πρόταση και να συζητήσουμε. Δεν έχουμε αντίρρηση. Αν πετύχουμε κάτι καλύτερο, να συζητήσουμε ευχαρίστως. Το ότι, όμως, ο μαθηματικός τύπος, ο οποίος μείωσε τις υπερβάσεις, είναι απόδειξη της διαπλοκής, ε, όχι. Αυτό δεν είναι αλήθεια. Ας συζητήσουμε και ας κάνει συγκεκριμένες προτάσεις.
    Κυρίες και κύριοι, όσον αφορά την πρόταση για νέα εξεταστική επιτροπή στο χρηματιστήριο, θέλω να πω ότι το θέμα του χρηματιστηρίου έχει εξαντλητικά διερευνηθεί και στα πλαίσια του κοινοβουλευτικού ελέγχου. Έγιναν επερωτήσεις, έγιναν ερωτήσεις, έγινε πρόταση εξεταστικής επιτροπής, έγινε πρόταση μομφής κατά του κ. Παπαντωνίου, κατά της Κυβέρνησης, έγινε και δικαστική έρευνα. Για παράδειγμα η υπόθεση της ΔΕΚΑ τέθηκε στο αρχείο. 
    Κυρίες και κύριοι συνάδελφοι, εγώ θα έλεγα να το αφήσουμε ήσυχο το χρηματιστήριο, γιατί μόνον έτσι θα ανακάμψει. Κάποιοι, προφανώς, δεν θέλουν να ανακάμψει.
    Θα κλείσω, κυρίες και κύριοι συνάδελφοι, λέγοντας κάτι για το θέμα περί διαπλοκής, που πάλι ακούστηκε από την Αξιωματική Αντιπολίτευση. Η Κυβέρνηση του ΠΑΣΟΚ δεν αντιμετωπίζει κανέναν επιχειρηματία ούτε ως φίλο ούτε ως εχθρό. Δεν αντιμετωπίζουμε τους πολίτες με βάση τις πολιτικές τους πεποιθήσεις και πιστεύω ότι το έχουμε αποδείξει στην πολιτική μας.
    Γιατί γελάτε, κύριε Κακλαμάνη;
    ΝΙΚΗΤΑΣ ΚΑΚΛΑΜΑΝΗΣ: Γιατί συμβαίνει ακριβώς το αντίθετο.
    ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Κακλαμάνη, εγώ σας κατέθεσα εδώ τα έγγραφα της παρακολούθησης, που μου έκανε η αστυνομία επί των δικών σας ημερών. Μην το ξεχνάτε. Είχα από πίσω μου την αστυνομία σας.
      (Χειροκροτήματα από την πτέρυγα του ΠΑΣΟΚ)
     Κανένας πολίτης δεν μπορεί να ισχυριστεί ότι υπάρχει κάτι τέτοιο. 
     ΝΙΚΗΤΑΣ ΚΑΚΛΑΜΑΝΗΣ: Τι είχατε κάνει;
     ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Τι είχα κάνει; Είχα πολεμήσει κατά τη δικτατορίας όταν κάποιοι άλλοι κάθονταν στα σπίτια τους. Αυτό είχα κάνει.
     (Χειροκροτήματα από την πτέρυγα του ΠΑΣΟΚ)
     Ήμουν στην παρανομία. Ήσασταν εσείς στην παρανομία; 
     ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Εμείς δεν πολεμήσαμε την δικτατορία;
     ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Πήγαινα και έβαζα κροτίδες, όπως τις λέγανε, γιατί ήθελα τη δημοκρατία. Εσείς τι κάνατε; 
     (Χειροκροτήματα από την πτέρυγα του ΠΑΣΟΚ)
     Μίλησα περί ευθύνης πριν, δεν αισθάνεσθε αυτή την ευθύνη, δεν αισθάνεσθε αυτήν την υποχρέωση, δεν αισθάνεσθε ότι πρέπει να παλέψετε. Έχει καλώς. Δεν κάνω μομφή γι’ αυτό, αλλά δεν πρέπει να διαχωρίζετε τους πολίτες. Το κάνατε και εμείς το καταργήσαμε. Και το ξέρει ολόκληρος ο ελληνικός λαός. 
     (Χειροκροτήματα από την πτέρυγα του ΠΑΣΟΚ)
     ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εσείς το καταργήσατε; Το ΠΑΣΟΚ τα κατάργησε αυτά!
     ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, θέλω να επαναλάβω ότι δεν αντιμετωπίζουμε κανέναν επιχειρηματία ούτε ως φίλο ούτε ως εχθρό. Η ανάπτυξη της οικονομίας, η πρόοδος της χώρας, δεν έχει και ούτε πρέπει να έχει πολιτική απόχρωση. Δεν αντιμετωπίζουμε τα Μέσα Μαζικής Ενημέρωσης με βάση την πολιτική τους τοποθέτηση. Θέλουμε την κριτική, την πολυφωνία, την άλλη άποψη, γιατί είναι χρήσιμη για τη δημοκρατία και πιστεύουμε πως έχουμε αποδείξει ότι, θέλουμε την άλλη άποψη.
     Στηρίζουμε ενεργά την επιχειρηματικότητα, αλλά μας δεσμεύει αποκλειστικά το συμφέρον του τόπου, μόνο το δημόσιο συμφέρον. 
     Η πολιτική ζωή, η καλύτερη δημοκρατία που γνώρισε ποτέ ο τόπος, το Κοινοβούλιο και το σύνολο των κομμάτων υπάρχουν για να οδηγούν την Ελλάδα μπροστά, υπάρχουν για να κατοχυρώνουν, να θωρακίζουν, να προασπίζονται τα συμφέροντα της Ελλάδας και των Ελλήνων. Αυτό είναι το χρέος μας, αυτό κάνουμε και αυτό θα συνεχίσουμε να κάνουμε.
     Οι πολιτικοί από όλα τα κόμματα και από όλες τις παρατάξεις που υπηρετούν την πολιτική με συνείδηση καθήκοντος και με υψηλό αίσθημα ευθύνης, έχουν υποχρέωση μόνο απέναντι στην Ελλάδα. Εκεί είναι η υποχρέωσή τους. Αυτό είναι και το μήνυμά μας. Και αυτό το μήνυμα ότι όλοι εμείς εδώ έχουμε υποχρέωση απέναντι μόνο στη χώρα και απέναντι στο δημόσιο συμφέρον, αυτό το μήνυμα ας φθάσει παντού και ας το λάβουν μερικοί σοβαρά υπόψη τους.
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας έχει το λόγο.
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, εγώ περίμενα να ακούσω απαντήσεις στα πολλά και αμείλικτα ερωτήματα, που έθεσα στον κύριο Πρωθυπουργό για την κατάσταση της οικονομίας. Αυτό το απέφυγε. 
     Πριν πάμε όμως στα συγκεκριμένα, θέλω να κάνω ένα-δύο σχόλια σε αυτά που είπε. 
     Κύριε Σημίτη, και άλλοι πολλοί πολέμησαν τη δικτατορία. Δεν διεκδικείτε εσείς την αποκλειστικότητα. Την αποκλειστικότητα την διεκδικείτε, διότι είστε ο μόνος που έφερε το βιβλίο του Παπαδόπουλου και το περιέφερε στο Ελληνικό Κοινοβούλιο. 
     (Χειροκροτήματα από την πτέρυγα της Νέας Δημοκρατίας)
     Μη διαλέγετε το δρόμο της οξύτητας και της πόλωσης. Καταλαβαίνουμε ότι θέλετε το διχασμό και, όπου βρείτε την ευκαιρία, πηγαίνετε χρόνια πίσω. Σας είναι αδιάφορο βέβαια εάν αυτό τραυματίζει τη δημόσια ζωή, γιατί θέλετε το διχασμό, μήπως και σωθεί το καράβι, που μπάζει νερά. Όσο πέφτει η κυβερνητική απόδοση, τόσο αυξάνει η οξύτητα. Θέλετε διχασμό και πόλωση, για να αποπροσανατολίζονται οι πολίτες.
     Το ερώτημα όμως είναι: πείθεται κανένας με αυτά; Σας λέω ευθέως ότι είναι μάταιος ο κόπος, γιατί με τέτοιου είδους κηρύγματα και διαχωριστικές γραμμές δεν θα ξεχάσουν οι πολίτες τα προβλήματά τους ούτε ο άνεργος ούτε ο μικρομεσαίος ούτε ο αγρότης ούτε η νοικοκυρά. Κανένας από αυτούς δεν θα ξεχάσει πού τους οδήγησε η πολιτική σας. Φτάνει πια λοιπόν, ως εδώ.
     (Χειροκροτήματα από την πτέρυγα της Νέας Δημοκρατίας)
      Επειδή επανέρχεσθε συνέχεια σε θεωρίες και απόψεις τριάντα, σαράντα και πενήντα χρόνια πίσω, θα σας πω ότι οι πολίτες απαιτούν λύσεις τώρα για τα προβλήματά τους και δεν ενδιαφέρονται για σκιές και φαντάσματα. Και όποιος έχει να κάνει με σκιές και φαντάσματα ετοιμάζεται να τους κάνει παρέα. Να το ξέρετε αυτό.
      (Χειροκροτήματα από την πτέρυγα της Νέας Δημοκρατίας)
      Εμείς δεν σας ακολουθούμε σ’ αυτήν τη διαδρομή. Θα σας πω ένα μόνο. Θα χάσετε, κύριε Σημίτη, αλλά κοιτάξτε να χάσετε με αξιοπρέπεια.
      (Χειροκροτήματα από την πτέρυγα της Νέας Δημοκρατίας)
Γιατί υπάρχει μία αλήθεια. Η ήττα δεν στιγματίζει. Η ήττα είναι μέσα στους κανόνες του παιχνιδιού. Η απώλεια της αξιοπρέπειας στιγματίζει και μάλιστα σε ιστορικό βάθος. 
      (Χειροκροτήματα από την πτέρυγα της Νέας Δημοκρατίας)
      Κύριοι συνάδελφοι, ακούσαμε εδώ μια διάλεξη περί ευθύνης και αναρωτιέμαι πόσο σέβεται και προάγει το αίσθημα ευθύνης ένας Πρωθυπουργός, ο οποίος ψεύδεται. Γιατί ψεύδεσθε, κύριε Σημίτη. Λυπάμαι που το λέω και θλίβομαι που κάνω τη διαπίστωση. Αλλά αυτή είναι η πραγματικότητα.
      Μας ζητάτε να σας πούμε τις θέσεις μας. Λέμε τις θέσεις μας και, όταν τις λέμε, εμφανίζεσθε εδώ, δεν έχετε διαβάσει –είναι προφανές αυτό- το πρόγραμμά μας για την Παιδεία, αλλά είτε γιατί έτσι σας πηγαίνει η φαντασία σας είτε γιατί έτσι σας συμβουλεύουν οι καλοί ή κακοί μυστικοσύμβουλοι, λέτε πράγματα ανακριβή και ανορθόδοξα. Πρώτα απ’ όλα είστε ο τελευταίος που επιτρέπεται να μιλάει για Παιδεία. Στα χρόνια σας η μία δήθεν μεταρρύθμιση διαδέχτηκε την άλλη με τεράστιο κόστος για όλη την ελληνική κοινωνία, για τις οικογένειες και κυρίως τους νέους.
      Δεύτερον, θα σας πω ότι για μας η Παιδεία έχει πρωταρχική αξία και αποδίδουμε σημασία σε κάποιους ειδικούς παράγοντες, όπως στη διαρκή αξιολόγηση όλων και των μονάδων και των προσώπων, στη διαρκή επιμόρφωση όλων και κανένας ποτέ δεν είπε ότι δεν θα γίνουν άλλα Τ.Ε.Ι. γιατί δεν χρειάζονται Τ.Ε.Ι.. Σας κατηγορώ ότι λέτε ψέματα. Και αναρωτιέμαι: δεν σκέφτεστε μόνος σας, δεν αναλογίζεστε ότι πρέπει να συμπεριφέρεστε  ως Πρωθυπουργός;
      (Χειροκροτήματα από την πτέρυγα της Νέας Δημοκρατίας)
      Βεβαίως να έχουμε διαφορετικές γνώμες. Αλλά επιτρέπεται να κάνετε αυτό το πράγμα; Μιλάτε για ιδιωτικά πανεπιστήμια και προσπαθείτε να ανασύρετε επιχειρήματα χρονοντούλαπο της δεκαετίας του 1960;
      Βεβαίως εμείς σεβόμαστε το Σύνταγμα και έχουμε πει τις προϋποθέσεις, κάτω από τις οποίες μπορεί να γίνει κάτι τέτοιο. Όμως μην υπερασπίζεστε μια πραγματικότητα, που την ξέρετε ή θα έπρεπε να την ξέρετε όσο καλά την ξέρουμε όλοι, ότι τα «ιδιωτικά πανεπιστήμια», σε εισαγωγικά, είναι ήδη εδώ με το χειρότερο τρόπο, χωρίς κανέναν κρατικό έλεγχο. Εκμεταλλεύονται ελπίδες και όνειρα νέων ανθρώπων. Και αυτό είναι αποτέλεσμα της δικής σας ανύπαρκτης πολιτικής στην Παιδεία.
      (Χειροκροτήματα από την πτέρυγα της Νέας Δημοκρατίας)
      Βάζετε θέμα Ανεξάρτητης Διοικητικής Αρχής. Πρώτα απ’ όλα μη μιλάτε για πράγματα που σας εκθέτουν. Δική σας πρόταση νόμου ήταν. Δική σας δέσμευση ήταν. Και βέβαια μετά από ένα χρόνο την πήρατε πίσω. Αποπέμψατε Υπουργό γι’ αυτό. Αυτή είναι η πραγματικότητα. 
      Έρχεσθε λοιπόν και μέμφεσθε  εμάς και μάλιστα με ρητορικά φθηνού επιπέδου επιχειρήματα «Ποιος θα δίνει τα έργα, η Αρχή ή η Κυβέρνηση;». Η Αρχή είναι για να ελέγχει. Και άλλες αρχές παίρνουν καίριες αποφάσεις, όπως το Εθνικό Συμβούλιο Ραδιοτηλεόρασης, το Α.Σ.Ε.Π. κ.λπ. Εν πάση περιπτώσει μην έχετε ως επιχείρημα και μάλιστα καυχιέστε γι’ αυτό ότι, η Κυβέρνηση δίνει τα έργα. Διότι είδαμε πώς δίνει τα έργα. Και μην προσπαθείτε να απαλλαγείτε από αυτά, τα οποία σας βαραίνουν.
      Εγώ, κύριε Σημίτη, χαίρομαι ιδιαίτερα ότι θα περπατήσουμε μαζί τη γέφυρα Ρίου-Αντιρρίου. Το χαίρομαι, γιατί εμείς θα σας αντιμετωπίσουμε ως Αρχηγό της Αντιπολίτευσης με τη δέουσα προσοχή και το σεβασμό που σας οφείλουμε.
      (Χειροκροτήματα από την πτέρυγα της Νέας Δημοκρατίας)
Αλλά αφού θέλετε βόλτες, μέχρι τότε θέλετε να περπατήσουμε μαζί σε μερικές αγροτικές περιοχές; Θέλετε να περπατήσουμε μαζί σε λαϊκές αγορές;
      Θέλετε να πάμε μαζί στις ουρές του Ι.Κ.Α., του Ο.Α.Ε.Δ.; Θέλετε να πάμε μαζί σε κάποια εφορία;
      (Χειροκροτήματα από την Πτέρυγα της Νέας Δημοκρατίας)
     Για τη μελέτη σας, σας προσφέρω το κυβερνητικό πρόγραμμα της Νέας Δημοκρατίας, για την Παιδεία. Ελπίζω αυτή τη φορά να είστε λίγο πιο προσεκτικός στην ανάγνωση και να μην κάνετε παιδαριώδη λάθη.
      (Στο σημείο αυτό ο Αρχηγός της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά τι προαναφερθέν πρόγραμμα της Νέας Δημοκρατίας για την Παιδεία το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Θέλω, όμως να πω δύο λέξεις για ένα θέμα, το οποίο πολύ ελαφρά το παίρνετε, σχετικά με τα έργα, το μαθηματικό τύπο κοκ.
      Εμείς τις απόψεις μας σας τις έχουμε πει. Τις επισημάνσεις της Ευρωπαϊκής Ένωσης τις ξέρετε. Θα σας πω πολύ λίγα λόγια απ’ αυτά, που είπε ένας άνθρωπος της δικής σας παράταξης, Υπουργός των Κυβερνήσεών σας, υπερνομάρχης του ΠΑ.ΣΟ.Κ. μέχρι πρόσφατα και βεβαίως γνώστης των θεμάτων, γιατί επί χρόνια διετέλεσε πρόεδρος του Τεχνικού Επαγγελματικού Επιμελητηρίου.
      Αφού, λοιπόν, λέγει ότι οι κοινοτικοί μάς κατηγορούν για κακοδιαχείριση, για έργα που κοστίζουν πανάκριβα και για κακή ποιότητα, λέγει στη συνέχεια ότι: «Η βασική αιτία της κακοδαιμονίας είναι ότι τα μεγάλα συμφέροντα, που διαφεντεύουν τα δημόσια έργα, έχουν γιγαντωθεί, έχουν γίνει συνεταίροι στην πολιτική και κάνουν ό,τι θέλουν και μάλιστα υπό συνθήκες αδιαφάνειας». Και έρχεται και στο επίμαχο θέμα λέγοντας το εξής: «Τελευταία»  -λέει ο τέως Υπουργός σας- «γίνεται πολύ συζήτηση για τον μαθηματικό τύπο. Ο μαθηματικός τύπος είναι επινόηση εγκεφάλου της λέσχης των «εκλεκτών» όπου «μοιράζονται» τα δημόσια έργα. Είναι το εργαλείο για το στήσιμο των διαγωνισμών, μια και με το «μαθηματικό τύπο» γνωρίζουν πριν από το διαγωνισμό σε ποιον θα ανατεθεί το έργο. Με το «μαθηματικό τύπο» νοθεύεται ο ανταγωνισμός, γι’ αυτό και η Ευρωπαϊκή Ένωση οδήγησε την Ελλάδα στο Ευρωπαϊκό Δικαστήριο. Θα ήταν αφελής» -και εδώ είναι επιεικής ο πρώην Υπουργός σας, όταν λέει ότι θα ήταν αφελής- «ο αρμόδιος Υπουργός, που δέχθηκε και πέρασε με νομοθετική ρύθμιση τον μαθηματικό τύπο, αν πίστευε ότι ήταν επινόηση ενός υπηρεσιακού παράγοντα». Αυτά έλεγε ο κ. Ευάγγελος Κουλουμπής, κύριε Σημίτη. 
      Πριν λοιπόν, ανεβείτε εδώ και μας πείτε διάφορα περί έργων και μαθηματικού τύπου, τουλάχιστον δείτε ποιες είναι οι τεκμηριωμένες απόψεις ανθρώπων, οι οποίοι προέρχονται από τη δική σας παράταξη και υπηρέτησαν δικές σας κυβερνήσεις. 
      Παρακαλώ αυτό να κατατεθεί στα Πρακτικά. 
      (Στο σημείο αυτό ο Αρχηγός της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά το προαναφερθέν κείμενο με δηλώσεις του κ. Κουλουμπή, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Έρχομαι τώρα στο Κοινοτικό Πλαίσιο Στήριξης. Τι να σας πω. Πολλά σας είπα και δεν απαντήσατε. Το μόνο που συγκράτησα από τη δευτερολογία σας είναι ότι ε, και τι έγινε που θα χαθούν και καμιά διακοσαριά δισεκατομμύρια! Αυτό κατάλαβα εγώ. Μας είπατε δηλαδή ότι περίπου να κατηγορήσουμε τον Καραμανλή, γιατί θέτει θέμα πώς χάνονται αυτά τα λεφτά; Γιατί κατά τον κ. Σημίτη -που βεβαίως φαίνεται ότι είναι πολύ ανοιχτοχέρης και αυτά τα κουμαντάρει με έναν τρόπο, ο οποίος είναι πέρα από τις διαχειριστικές αρχές, που καταλαβαίνουμε όλοι μας, του νοικοκυριού- εκατόν εξήντα ή διακόσια - εσείς είπατε διακόσια πενήντα - δισεκατομμύρια, είναι ελάχιστα, παρωνυχίδα, σταγόνα στον ωκεανό, δεν σας ενδιαφέρουν. Ε, με αυτά τα μυαλά είναι βέβαιο ότι επιβεβαιώνεται η κριτική που σας κάνουμε για τη διαχείριση που κάνετε και στους πόρους τους δημόσιους, αλλά και του Κοινοτικού Πλαισίου Στήριξης. 
      Κύριε Πρωθυπουργέ, επανήλθατε σε ένα θέμα, στο οποίο δεν θα έπρεπε να έχετε επανέλθει. Και αναφέρομαι στα περί αδιαφάνειας και διαπλοκής.
      Κυρίες και κύριοι συνάδελφοι, τελευταία γραμμή άμυνας, ύστατο ανάχωμα είναι ο ισχυρισμός ότι η Αντιπολίτευση, τάχα, εξυπηρετεί συμφέροντα. Ποια είναι η αλήθεια; Είναι απλή η συνταγή. Και ο Πρωθυπουργός γαντζώνεται απελπισμένα μήπως σωθεί. «Όλοι το ίδιο είμαστε»! Με άλλα λόγια, λερωμένη λέτε την έχει η Κυβέρνηση τη φωλιά της, αλλά και οι άλλοι δεν είναι καλύτεροι, όλοι το ίδιο είναι. Αυτό μας λέτε. Με διάφορους τρόπους σήμερα και τις τελευταίες μέρες αυτό προσπαθείτε να πείτε.
      Πρώτα απ’ όλα πρέπει να ξέρετε ότι από καταβολής κόσμου αυτό είναι το επιχείρημα των ενόχων. Δηλαδή στην ουσία είναι πλήρης ομολογία ενοχής. Πέρα απ’ αυτό όμως ας έλθουμε στην καρδιά του προβλήματος. 
      Κύριε Σημίτη, εγώ έκανα το νόμο για τα δημόσια έργα και τον μαθηματικό τύπο;
    Εγώ μετέτρεψα την απιστία από κακούργημα σε πλημμέλημα; Εμείς αρνηθήκαμε τη συγκρότηση Ανεξάρτητης Διοικητικής Αρχής για δημόσιες συμβάσεις, αυτήν που εσείς προωθούσατε και στην πορεία αλλάξατε άποψη; Ήταν η Νέα Δημοκρατία αυτή που επινόησε αυτήν την παγκόσμια πρωτοτυπία του βασικού μετόχου; Εμείς απορρίψαμε όλες τις Εξεταστικές Επιτροπές, που έχουν κατατεθεί στη διάρκεια της θητείας σας; Τον Ο.Τ.Ε. βορά στον εθνικό προμηθευτή η Νέα Δημοκρατία τον παρέδωσε; Τους «κουλοχέρηδες», το ΞΥΣΤΟ εμείς πήγαμε να τα κάνουμε; Οι Σαλελέδες στη δική μας Κεντρική Επιτροπή είναι; Γιατί πρέπει κάποια στιγμή  εδώ μέσα να ξεκαθαρίσουμε τι γίνεται.
    (Χειροκροτήματα από την πτέρυγα της Νέας Δημοκρατίας)
    Μπορεί να χάνετε την ψυχραιμία σας, κύριε Σημίτη, αλλά η αλήθεια είναι μία και αναμφισβήτητη. Όλα αυτά εσείς τα κάνατε και είστε υπόλογος. Κυβερνάτε είκοισι ολόκληρα χρόνια. Και ερωτώ: ποιος υπογράφει συμβάσεις; Ποιος αναθέτει έργα; Ποιος νομοθετεί; Ποιος διαχειρίζεται τους πόρους; Ποιος στελεχώνει τις κρατικές θέσεις; Ποιος διαπραγματεύεται; Ποιος παίρνει τις αποφάσεις; Η Νέα Δημοκρατία; Το Κομμουνιστικό Κόμμα; Ο Συνασπισμός; Το ΔΗ.Κ.Κ.Ι; Όχι. κύριε Σημίτη. Εσείς τα κάνατε όλα αυτά και εσάς βαραίνουν. 
    (Χειροκροτήματα από την πτέρυγα της Νέας Δημοκρατίας)
    Κυβερνάτε είκοσι χρόνια. Εσείς είστε Πρωθυπουργός οκτώ χρόνια και αυτά τα χρόνια η διαφθορά στην πατρίδα μας πήρε απίστευτες διαστάσεις χωρίς κανένα προηγούμενο. Και αυτό το ξέρουν οι πάντες και κυρίως οι πολίτες, γιατί οι πολίτες το βιώνουν και το βιώνουν κάθε μέρα. Και σας το χρεώνουν. Μην έχετε καμία αμφιβολία περί αυτού.
    Όμως, να κλείσω, λέγοντας το εξής: διαφορετικές απόψεις μπορεί να έχουμε. Όμως υπάρχει ένα ερώτημα. Γιατί αποφεύγετε την κουβέντα, τη συζήτηση; Σας κάναμε δύο προτάσεις πολύ πρόσφατα. Και σας προκαλώ για δεύτερη φορά. Η πρώτη έχει να κάνει με την αίτηση για σύσταση Εξεταστικής Επιτροπής, την οποία στην ουσία την πυροδοτεί, την προκαλεί, παραγγελία της Εισαγγελίας, για μία υπόθεση, που μόνο για σας και για ελάχιστους άλλους στην ελληνική κοινωνία έχει κλείσει: το τι έγινε στο χρηματιστήριο. Λέτε πως έγινε μακρά συζήτηση. Μα, δεν έγινε μακρά συζήτηση, αφού δεν επιτρέψατε να γίνει ποτέ κοινοβουλευτικός έλεγχος. Δεν στέρξατε να γίνει. Καταγγελίες επί καταγγελιών και προσπαθείτε να το κουκουλώσετε. Και έρχεστε σήμερα με περισσό θράσος –να μου επιτρέψετε να πω- και λέτε «έχει κλείσει αυτό το θέμα». Για ποιον έχει κλείσει; Για σας; Για συνεργάτες σας, που έπαιζαν στο χρηματιστήριο και κέρδιζαν με εσωτερική πληροφόρηση; Για δέκα άλλους γνωστούς και μη εξαιρετέους υμετέρους;
    (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
    Για όλους τους άλλους δεν έχει κλείσει. Και θέλω εδώ, με την ευκαιρία, να πω και κάτι για την αναισθησία, που διακρίνει τη συμπεριφορά σας στο επίπεδο του κοινοβουλευτικού ελέγχου. Η Κυβέρνηση της Νέας Δημοκρατίας δέχθηκε και τις τέσσερις προτάσεις για Εξεταστική Επιτροπή  που είχαν γίνει στη διάρκεια της θητείας της.
    ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όλες!
    ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Ναι, όλες. Στη διάρκεια της δικής σας θητείας έχουν κατατεθεί δεκατέσσερα και τις έχετε απορρίψει όλες. Συγχαρητήρια για την κοινοβουλευτική σας ευαισθησία!
    Το καταθέτω για να τις θυμηθείτε.
    (Χειροκροτήματα από την πτέρυγα της Νέας Δημοκρατίας)
    (Στο σημείο αυτό ο Πρόεδρος της Νέας Δημοκρατίας κ. Κώστας Καραμανλής καταθέτει για τα Πρακτικά της Βουλής το σχετικό έγγραφο, το οποίο έχει ως εξής:)
    (Να φωτογραφηθούν οι σελίδες 200, 201, 202, 203,)
    
    
    Τέλος επανέρχομαι, γιατί γι’ αυτό δεν μου απαντήσατε, στο ζήτημα της πρότασης νόμου που σας καταθέσαμε με πολύ συγκεκριμένες προτάσεις για τα ζητήματα διαφάνειας. Οφείλετε, έχετε χρέος να δεχθείτε τουλάχιστον τη συζήτηση τώρα, πριν κλείσει η Βουλή. Κύριε Πρόεδρε, θα παρακαλέσω ιδιαίτερα και εσάς να επιδιώξετε αυτή η συζήτηση να γίνει τώρα, γιατί ο καθένας μπορεί να λέει την άποψή του, μπορεί να ανοίγει το στόμα του και να προσπαθεί να σπρώχνει ευθύνες στην πλάτη του άλλου, αλλά εμείς θέλουμε να μιλήσουμε επί των συγκεκριμένων θεμάτων. Έχουμε κάνει κάποιες προτάσεις. Αν έχετε καλύτερες, ελάτε να μας πείσετε. Αλλά εδώ στη Βουλή με συγκεκριμένο κείμενο μπροστά μας, εδώ και τώρα και με τη δική σας παρουσία, κύριε Σημίτη.
    (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Απόστολος Κακλαμάνης): Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Παπαρήγα έχει το λόγο.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας):  Δεν είχα σκοπό να ασκήσω το δικαίωμα της δευτερολογίας γιατί θεωρώ ότι τα πολλά λόγια είναι φτώχεια. Ωστόσο αισθάνομαι ότι προκλήθηκα με ένα θέμα που έθεσε ο κύριος Πρωθυπουργός, απαντώντας με τα δικά του επιχειρήματα στη Νέα Δημοκρατία. Έβαλε το ζήτημα ότι σήμερα στην Ελλάδα έχει καταργηθεί η παρακολούθηση και ο χωροφύλακας. Ο χωροφύλακας όντως έχει καταργηθεί, η παρακολούθηση όμως ποτέ. Συνεχίζεται όλο το σύστημα με σύγχρονα μέσα. Δεν χρειάζονται ούτε οι μεγάλοι φάκελοι, υπάρχουν νέοι και σύγχρονοι τρόποι.
     Με την ευκαιρία θέλω να θυμίσω ότι καταστολή και βία στις διαδηλώσεις είχαμε. Συμμετοχή αστυνομικών με πολιτικά σε συγκεντρώσεις και σε συνελεύσεις σωματείων είχαμε. Νόμος, ο οποίος επιτρέπει την αποστολή ανθρώπων του κρατικού μηχανισμού για να παρακολουθούν τάχα την τρομοκρατία και με δυνατότητες μάλιστα να δημιουργούν και γεγονότα για να βγάζουν στην επιφάνεια τους τρομοκράτες, επίσης υπάρχει. Πρώτα λέγονταν νόμοι αντικομμουνιστικοί, σήμερα λέγονται αντιτρομοκρατικοί.
      Θέλω όμως να σας ρωτήσω, κύριε Πρωθυπουργέ, η ΕΥΠ δεν παρακολουθεί κόμματα και πολιτικούς; Δεν παίρνετε δελτία εσείς από παρακολουθήσεις; Η αμερικάνικη πρεσβεία και οι υπηρεσίες της, νομίμως δεν παρακολουθούν; Προϊόντα ξένων υπηρεσιών δεν έρχονται στην ελληνική Κυβέρνηση για κόμματα, για πρόσωπα, για να τα αξιοποιείτε και να τα αξιολογείτε σεις; Γίνεται όργιο παρακολούθησης. Και τώρα αν θέλετε, δεν παρακολουθείται μόνο κάποιος που πάει σε μια διαδήλωση, παρακολουθούνται τα πάντα, όπως η προσωπική ζωή με στόχο τον ατομικό εκβιασμό και εκφοβισμό και υπάρχουν ειδικοί τομείς της παρακολούθησης, κατά κόμματα, κατά πρόσωπα. Σήμερα υπάρχουν νέες μέθοδοι εκφοβισμού. Σήμερα δεν χρειάζονται οι φυλακές και οι εξορίες, γιατί αν θέλετε ο λαός πάλεψε για να καταργηθούν όλα αυτά. Αν και πρέπει να επαγρυπνεί γιατί η βία πάντα γυρνάει στο παρελθόν. Υπάρχουν πολλά όπλα φοβίας και δεν θα σταθώ στον εκφοβισμό όπως ασκείται, αλλά δεν μπορείτε να λέτε, κύριε Πρωθυπουργέ, ότι δεν υπάρχουν μηχανισμοί παρακολούθησης. Εδώ υπάρχουν συμφωνίες για ανταλλαγή πληροφοριών, επίσημες. Όλα αυτά με πρόσχημα την τρομοκρατία, μετά τις 11 Σεπτέμβρη. Υπάρχουν ή όχι πληρωμένοι πράκτορες που κάνουν δουλειά, όχι για την άμυνα της χώρας και την ασφάλειά της, αλλά για την παρακολούθηση πολιτικής δράσης, όταν αυτή θεωρείται ότι στρέφεται εναντίον των ιερών και οσίων του συστήματος.
      Νομίζω, κύριε Πρωθυπουργέ, ότι πάει πολύ να εφησυχάζετε τον ελληνικό λαό ότι δεν υπάρχουν τέτοιοι μηχανισμοί. Πολλοί απ’ αυτούς είναι νόμιμοι, αλλά εξακολουθούν να υπάρχουν και πολλοί παράνομοι. Το ότι εκσυγχρονίστηκε η παρακολούθηση και η μέθοδος εκφοβισμού δεν σημαίνει ότι αυτός ο στόχος δεν υπάρχει. Μπορούμε αν θέλετε, να συζητήσουμε εδώ τα σύγχρονα μέσα, ορισμένα από τα οποία έχουν  επισήμως νομιμοποιηθεί και στα πλαίσια της Ελληνικής Βουλής και στα πλαίσια της Ευρωπαϊκής Ένωσης. Και ακριβώς η όξυνση των προβλημάτων των εργαζομένων θα μεγαλώσει την επιθετικότητα και στον τομέα αυτό, χώρια τα αστυνομικά όργανα.
      Και τέλος θέλω να αναφερθώ στο εξής. Πραγματικά μοιάζει με πολύ αθώο και αν θέλετε, ακουμπάει και σε ένα βαθμό σε λαϊκή απαίτηση, το μέτρο που αποφασίστηκε από τη Βουλή για τον λεγόμενο αστυνομικό της γειτονιάς, μάλιστα γίνονται και εγκαίνια γι’ αυτό.
      Εμείς –και θα φέρουμε και στοιχεία- βλέπουμε ότι αυτός ο θεσμός δεν θα χρησιμοποιηθεί τάχα για την ασφάλεια του πολίτη, αλλά και για την ανασφάλειά του και μέσα από αυτόν τον μηχανισμό θα στηθεί και το σύστημα το οποίο έχει επίσης νομιμοποιηθεί, δηλαδή το σύστημα των πληροφοριοδοτών. 
      Άλλωστε και αυτά τα συμβούλια καταπολέμησης της εγκληματικότητας, τα λαϊκά συμβούλια και οι συνεργασίες με την αστυνομία και τις τοπικές αρχές, δεν θα περιορίζουν τη συλλογή πληροφοριών εάν κάποιος είναι ύποπτος για εμπόριο ναρκωτικών. Θα συγκεντρώνονται πάρα πολλές πληροφορίες, χώρια που θα γίνεται και ένας χώρος όπου ο κάθε καλοπροαίρετος και κακοπροαίρετος νομίζει ότι θα γίνει ένας μικρός «James Bond» και πληροφοριοδότης και θα πηγαίνει να καταθέτει σ’ αυτά τα συμβούλια. Επίσης, εκεί θα ακουμπάνε και οι προσωπικές και ατομικές διαφορές. Μάλιστα, θα καλλιεργήσει, αν θέλετε, και τη νοοτροπία του χαφιεδισμού.
      Επομένως, κύριε Πρωθυπουργέ, θα έλεγα να είστε πιο συγκρατημένος, γιατί σ’ αυτά τα ζητήματα κρύβονται πολλά, αλλά και πολλά βγαίνουν στη δημοσιότητα.
      ΠΡΟΕΔΡΟΣ (Απόστολος Κακλαμάνης): Το λόγο έχει ο Πρόεδρος του Συνασπισμού της Αριστεράς των Κινημάτων και της Οικολογίας κ. Κωνσταντόπουλος.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς των Κινημάτων και της Οικολογίας): Κυρίες και κύριοι συνάδελφοι, πιστεύω ότι οι πολιτικοί κρίνονται για κάθε περίοδο και δράση της ζωής τους. Κρίνονται και για τα στερνά, όπως κρίνονται και για τα πρώτα.
     Επίσης, θα ήθελα να πω με ιδιαίτερη ενόχληση και στεναχώρια, ότι οι αγώνες δεν δικαιώνονται ποτέ με τρέχουσες αντιπαραθέσεις από τα μπαλκόνια της εξουσίας και με διαρκή φυγή προς το παρελθόν, για τις σκοπιμότητες της οποιασδήποτε κομματικής αντιπαράθεσης. Και τα κόκαλα και τα ιμάτια του ελληνικού λαού τα μοιράσαμε, πια. Ας τελειώνουμε κάποτε! Σώνει πια, που λένε στο χωριό μου, για να μην αποσωθούν τα πάντα, για να μην τελειώσουν, τελικά, τα πάντα. Έτσι θα πάμε στις εκλογές; Με αυτό το κλίμα θα πάμε στις εκλογές; Βάζοντας φωτιά στα πάντα; Την ώρα που μιλάμε για τα μεγάλα ζητήματα της οικονομίας, της κοινωνίας και του πολιτικού συστήματος; 
     Επειδή ο κύριος Πρωθυπουργός έχει αγωνιστική ευαισθησία και έχει συμμετοχή και δράση, θα ήθελα αυτή την αγωνιστική ευαισθησία και τη βιωματική σχέση με τους αγώνες του, να την αξιοποιήσει θετικά. Να μην στέλνει η Κυβέρνηση στις ευρωπαϊκές αστυνομικές αρχές στοιχεία ανηλίκων, που συλλαμβάνονται στις πολιτικές κινητοποιήσεις, ακόμη και εναντίον του πολέμου. Να μην εξαπολύει η Κυβέρνηση το χημικό πόλεμο που εξαπολύει, ακόμα και όταν κινητοποιείται το ελληνικό κοινωνικό φόρουμ, για να υπερασπιστεί την ειρήνη και το δικαίωμα στη ζωή. Να μην υιοθετεί και να μην προσυπογράφει η Κυβέρνηση ένα ιδιότυπο θεσμικό πλαίσιο ασφάλειας, που προτάσσει την κατασταλτική και σωφρονιστική νοοτροπία, εκεί που θα έπρεπε να έχει κοινωνικές προτεραιότητες. Υπάρχει και σήμερα πεδίο, και μάλιστα πεδίο ευρύ, για να αξιοποιηθούν οι εμπειρίες όλων μας, ώστε να μην οδηγούμαστε σε αυταρχικούς εκφυλισμούς της σύγχρονης δημοκρατίας.
      Ο κύριος Πρωθυπουργός είπε ότι υπάρχουν προβλήματα και ότι είμαστε εδώ ως Κυβέρνηση, για να λύσουμε αυτά τα προβλήματα. Αυτή την εντολή μας έδωσε ο ελληνικός λαός. Την ίδια εντολή δεν σας έδωσε ο ελληνικός λαός το 1996; Και τότε δεν λέγατε ότι θα λύσετε τα ίδια προβλήματα; Την ίδια εντολή δεν σας έδωσε ο ελληνικός λαός και το 2000; Και τότε δεν λέγατε ότι η τετραετία είναι η τετραετία της πραγματικής σύγκλισης και της αντιμετώπισης όλων των προβλημάτων; Είσαστε ευχαριστημένος από την κατάσταση που υπάρχει στην παιδεία; Ικανοποιείσθε από την σημερινή αναστάτωση μαθητών, καθηγητών και των οικογενειών τους, ακόμα και γι’ αυτά τα λάθη που γίνονται στην εξεταστική περίοδο της Γ΄ Λυκείου; Είστε ευχαριστημένοι από την κατάσταση που υπάρχει στην υγεία;
      Στις 4 Μαρτίου 2003 δηλώνατε ότι ο εκσυγχρονισμός του ΕΣΥ προχωρά και θα ολοκληρωθεί. Όλοι, όμως, γνωρίζουμε αυτό που είπε ο κ. Στεφανής στις 2 Μαΐου του 2003, ότι δηλαδή το σύστημα παροχής ιατρικής φροντίδας είναι πολυδιασπασμένο στη χώρα μας. Έχουμε σύστημα υγείας το οποίο λέγεται «εθνικό», αλλά δεν είναι.
      Πρωτοβάθμια φροντίδα υγείας σας εμπόδισε κανείς να κάνετε; Οργανισμό περίθαλψης ασφαλισμένων και συνταξιούχων του δημοσίου, σας εμπόδισε κανείς να υιοθετήσετε; Εφαρμόσατε τον οικογενειακό γιατρό, με τρόπο ο οποίος να είναι αξιόπιστος και αποτελεσματικός; Έχετε ΕΚΑΒ, το οποίο μπορεί να λειτουργεί, μετά από τρία δυστυχήματα, με ανυπολόγιστες θυσίες σε ανθρώπινες ζωές και σε οικονομικές δαπάνες; Η ψυχική υγεία είναι ολοκληρωμένη; Οι πέντε χιλιάδες νέες θέσεις νοσηλευτών έχουν καλυφθεί, ώστε να λειτουργούν τα νοσοκομεία; Ποιος σας εμπόδισε να λύσετε αυτά τα προβλήματα της υγείας επί οκτώ χρόνια;
      «Δεν πρόκειται» είπε ο κύριος Πρωθυπουργός «να χάσει η Ελλάδα ούτε ένα ευρώ.» Το είπε κατ’ επανάληψη. Σήμερα έχουμε 160 δισεκατομμύρια δραχμές χαμένες. Μόλις το 22% είναι η συνολική απορροφητικότητα σχεδόν στο μέσον του Γ΄ Κοινοτικού Πλαισίου Στήριξης. Σε κρίσιμους τομείς για την παραγωγική ανασυγκρότηση της χώρας η εικόνα είναι αρνητική.
      Απορροφητικότητα 14% στο πρόγραμμα ανταγωνιστικότητας, 13% στην κοινωνία της πληροφορίας, 12% στην υγεία και πρόνοια, 19% στο πρόγραμμα του ΟΣΕ. Ποιος σας εμπόδισε να έχετε ορθολογικότερη απορρόφηση και αξιοποίηση αυτών των πόρων; 
      Θέλετε και κάτι ακόμα; Η Ήπειρος είναι η πιο φτωχή περιφέρεια της Ευρωπαϊκής Ένωσης. Ήταν και πριν από δέκα χρόνια είναι και τώρα. Το πρόγραμμα για την Ήπειρο έχει απορροφητικότητα 10%. Ουσιαστικά παραμένει καθηλωμένο. Οι ουσιαστικοί φορείς των αγροτών και των μεσαίων επαγγελματιών θα μείνουν μακριά και ξένοι από το Γ΄ Κοινοτικό Πλαίσιο Στήριξης. Ποιος σας επέβαλε να έχετε αυτές τις δυσλειτουργίες και τα προβλήματα;
      Αν άκουσα καλά, είναι 160 τα δισεκατομμύρια που χάσαμε ή 237; 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι παραπάνω. Είναι 237 τα δισεκατομμύρια.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς των Κινημάτων και της Οικολογίας): Ο κύριος Πρωθυπουργός είπε ότι είναι 237 τα δισεκατομμύρια, ενώ μέχρι τώρα ήξερα για 160. Μπορείτε να το αποσαφηνίσετε, για να ξέρουμε πόσα ακριβώς χάθηκαν ή θα χαθούν;
     Και κάτι ακόμη. Το 2000 δηλώνατε ότι πρώτη δέσμευσή σας είναι η μάχη κατά της ανεργίας. «Δέσμευσή μας για το 2004 είναι να δημιουργηθούν τριακόσιες χιλιάδες νέες θέσεις εργασίας, άλλες εξακόσιες χιλιάδες θέσεις αμειβόμενης κατάρτισης ανέργων και εργαζομένων. Σέβομαι τον άνεργο.» Λέγατε. «Γι’ αυτό δεν υπόσχομαι. Δεσμεύομαι απέναντί του.» 
      Τρία χρόνια μετά, αυτή η δέσμευσή έχει υλοποιηθεί; Υπάρχει αυτήν τη στιγμή ή δεν υπάρχει ανεργία, η οποία είναι η δεύτερη μεγαλύτερη στην Ευρωπαϊκή Ένωση; Έχουμε ή δεν έχουμε μεγαλύτερη ανεργία στις γυναίκες με 14,5%; Έχουμε ή δεν έχουμε τη μεγαλύτερη ανεργία στους νέους, κάτω των είκοσι πέντε χρόνων; Ένας στους τέσσερις νέους και μία στις τρεις κοπέλες είναι άνεργοι. Την ίδια στιγμή κατασπαταλήθηκαν ή δεν κατασπαταλήθηκαν 2 τρισεκατομμύρια δραχμές, για το ανθρώπινο δυναμικό, χωρίς καμιά αποτελεσματική παρέμβαση στην αγορά εργασίας και στη διεύρυνση της απασχόλησης; 
      Λέγατε τον Απρίλιο του 2000: «Επιδιώκουμε τη διαρκή συμπίεση του πληθωρισμού προς το 2%. Επιδίωξη θα είναι η ακρίβεια να είναι στην Ελλάδα ένα στοιχείο το οποίο δεν θα παίζει πια ρόλο για τον ελληνικό πληθυσμό.» 
      Τι συμβαίνει σήμερα; Από το 2,2 του 2000 ο δείκτης τιμών καταναλωτή πήγε στο 3,4 το 2001, στο 3,6 το 2002 και τον Απρίλιο του 2003 είχαμε ρυθμό 3,4. Συνεχής άνοδος τιμών με ρυθμό διπλάσιο από το μέσο εναρμονισμένο δείκτη της Ευρωπαϊκής Ένωσης. Και ο ελληνικός πληθυσμός νοιώθει το μακρύ χέρι της ακρίβειας να του κλέβει κάθε μέρα το πορτοφόλι. Είναι οι εταιρείες που κλείνουν, πτωχεύουν και μεταναστεύουν; Είναι τα φαινόμενα της αγοράς; Μα απολύετε εσείς οι ίδιοι! Στο κεντρικό απωθητήριο αξιών, που είναι υπό δημόσιο έλεγχο, από το Μάρτιο του 2002 γίνονται συνεχείς ομαδικές απολύσεις. Πάνω από εβδομήντα.
      Συνεχίζονται και με την ιδιωτικοποίηση του Χρηματιστηρίου Αξιών Αθηνών οι απολύσεις. Κινδυνεύουν να απολυθούν, με το πέρασμα στις τράπεζες, και οι υπόλοιποι διακόσιοι σαράντα. Ζητήσαμε δυνατότητα μετατάξεων, την αρνείστε και τους αφήνετε όμηρους στην αγορά. Αυτό που κάνουν οι επιχειρήσεις, για τον ανταγωνισμό τους στην αγορά, το κάνετε και εσείς, ως Κυβέρνηση. Το ίδιο δεν γίνεται με τους σχολικούς φύλακες και με άλλες κατηγορίες; 
      Εξακολουθείτε όμως να αντιμετωπίζετε τα μεγάλα κοινωνικά προβλήματα επικοινωνιακά. Λυπάμαι, αλλά έχετε βρει την πατέντα των παρατηρητηρίων. Δεν μεγαλώνει η απασχόληση; Δεν μειώνεται η ανεργία; Δεν πετυχαίνουν τα εθνικά σχέδια δράσης; Φτιάχνετε ένα παρατηρητήριο για την ανεργία. Φουντώνει η ακρίβεια και ο δείκτης τιμών καταναλωτή δυστροπεί και δεν συμμορφώνεται με την εντολή να πέσει στο 2%; Φτιάχνετε ένα Παρατηρητήριο Τιμών για το καλάθι της νοικοκυράς. Υπάρχει πρόβλημα με τα καύσιμα; Φτιάχνετε ένα παρατηρητήριο για τις τιμές των καυσίμων. 
      Αυτή είναι η διαφορά: η Κυβέρνηση βλέπει τη ζωή από το παρατηρητήριο της εξουσίας, οι πολίτες όμως ζουν τα προβλήματα της ζωής στο πετσί τους. 
      Όταν αποκαλύπτεται το μεγαλύτερο οικονομικό έγκλημα σε βάρος της χώρας, με τη λεηλασία εθνικής και ιδιωτικής αποταμίευσης στο χρηματιστήριο, τι απαντάτε; Ας πρόσεχαν! Κανείς δεν αισθάνεται την ευθύνη να μιλήσει, για την πιο βίαιη μετακίνηση πλούτου, προς όφελος εκείνων που είχαν εσωτερική πληροφόρηση; Έκλεισε η υπόθεση; Οι ιαχές για το κόμμα του χρηματιστηρίου, για τον λαϊκό καπιταλισμό, για τους δείκτες του χρηματιστηρίου που ήταν ψήφος εμπιστοσύνης στην Κυβέρνηση, έδωσαν τη θέση τους στην πρωτοφανή και προκλητική δήλωση του Προέδρου της Επιτροπής Κεφαλαιαγοράς ότι συνέβη ένα ιστορικό ατύχημα! Τα εκατομμύρια των επενδυτών ας κόψουν το λαιμό τους, συνέβη ένα ιστορικό ατύχημα; Τα λίγα κυβερνητικά στελέχη, που είχαν γνώση των προβλημάτων, τα οποία υπάρχουν, είναι ικανοποιημένα και εφησυχασμένα; Κανείς δεν ελέγχει πού πήγαν τα λεφτά που μετακινήθηκαν; Κανείς δεν ελέγχει πώς δεν τήρησαν τις δεσμεύσεις τους, όλοι εκείνοι οι οποίοι άντλησαν τα χρήματα, που άντλησαν, από το χρηματιστήριο και δεν τήρησαν τις επενδυτικές ρήτρες;
      Σε αυτά τα μεγάλα προβλήματα, στα οποία δοκιμάζεται η καθημερινότητα της ζωής, αλλά και η προοπτική της εθνικής οικονομίας, η Κυβέρνησή σας όχι μόνο δεν λύνει προβλήματα, προσθέτει στα παλιά προβλήματα και καινούργια. Και γι’ αυτό εμείς διατυπώσαμε αυτή την κριτική, γιατί δεν θέλουμε ένοχους εξωραϊσμούς απέναντι στην ελληνική κοινωνία. 
      ΠΡΟΕΔΡΟΣ (Απόστολος Κακλαμάνης): Κύριε Πρωθυπουργέ, θέλετε το λόγο; 
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Όχι, κύριε Πρόεδρε. 
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ο  Βουλευτής κ. Αναστάσιος Μαντέλης ζητεί την άδεια του Σώματος για ολιγοήμερη απουσία του στο εξωτερικό. 
      Εγκρίνει το Σώμα;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Σώμα ενέκρινε, τη ζητηθείσα άδεια.
      Κηρύσσεται περαιωμένη η προ ημερησίας διατάξεως  συζήτηση, η οποία διεξήχθη σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κωνσταντίνου Καραμανλή, με θέμα την πορεία της οικονομίας και το κοινωνικό κράτος. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 11.34΄, λύεται η συνεδρίαση για αύριο ημέρα Πέμπτη 5 Ιουνίου 2003 και ώρα 10.30’, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: i) συζήτηση και ψήφιση συμβάσεων και ii) συζήτηση επί της αρχής των άρθρων και του συνόλου του σχεδίου νόμου του Υπουργείου Τύπου και Μέσων Μαζικής Ενημέρωσης: «Οργάνωση και λειτουργία των Γραφείων Τύπου και Επικοινωνίας του Υπουργείου Τύπου και Μέσων Μαζικής Ενημέρωσης και ρυθμίσεις για τον ευρύτερο τομέα των μέσων ενημέρωσης», σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση Ολομέλειας  4/6/2003                                          σελ. 2

