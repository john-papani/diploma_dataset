ΣΥΝΕΔΡΙΑΣΗ ƒΓ'
Πέμπτη 24 Φεβρουαρίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. 'Αδεια απουσίας του Βουλευτή Γ. Γκαλήπ, 
3. Ανακοινώνεται ότι τη συνεδρίαση παρακολουθούν μαθητές, από το Γυμνάσιο Ελληνογερμανική Αγωγή Αθήνας, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Παρασκευής 25-2-2000, 
4. Συζήτηση επικαίρων ερωτήσεων: α) Προς την Υπουργό Εσωτερικών, Δημόσιας Διοίκησης και Αποκέντρωσης: i) σχετικά με το διαγωνισμό πρόσληψης προσωπικού από το Πανεπιστημιακό Νοσοκομείο Λάρισας, ii) σχετικά με τον αποκλεισμό των ατόμων με ειδικές ανάγκες από το διαγωνισμό πρόσληψης προσωπικού στις τράπεζες κλπ., β) Προς τον Υπουργό Γεωργίας, σχετικά με τα προβλήματα των καλλιεργητών μυδιών στο Θερμαϊκό κόλπο από τη μόλυνση της θάλασσας κλπ., γ) Προς τον Υπουργό Εθνικής Παιδείας και Θρησκευμάτων, σχετικά με την πρόσφατη απόφαση του Συμβουλίου Επικρατείας για τα Τεχνολογικά Εκπαιδευτικά Ιδρύματα κλπ., δ) Προς τον Υπουργό Οικονομικών, σχετικά με την καταβολή των οφειλομένων υπερωριών στους νοσοκομειακούς γιατρούς κλπ., 
Γ. ΝΟΜΟΘΕΤΙΚΗ ΕΡΓΑΣΙΑ 
1. Κατάθεση εκθέσεων Διαρκών Επιτροπών.
Ι. Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Πολιτισμού: "'Ιδρυση εταιρείας "ΟΛΥΜΠΙΑΚΟ ΧΩΡΙΟ 2000", προστασία Ολυμπιακών Συμβόλων και Σημάτων και άλλες διατάξεις".
ΙΙ. Η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμου: α) Του Υπουργείου Ανάπτυξης:"Κύρωση της Κοινής Σύμβασης για την ασφάλεια της διαχείρισης αναλωθέντων καυσίμων για την ασφάλεια της διαχείρισης ραδιενεργών αποβλήτων".
β) Του Υπουργείου Γεωργίας: i) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για οικονομική επιστημονική και τεχνική συνεργασία στον τομέα της γεωργίας και των τροφίμων".
ii) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για συνεργασία στον τομέα της Kτηνιατρικής", 2. Συζήτηση επί της αρχής, των άρθρων και του συνόλου της πρότασης νόμου αρμοδιότητος Υπουργείου Ανάπτυξης: "Σύσταση και λειτουργία Εθνικής Επιτροπής Ενέργειας", 
ΟΜΙΛΗΤΕΣ 
Α. Επί των επικαίρων ερωτήσεων: 
ΑΔΑΜΟΠΟΥΛΟΣ Γ., 
ΑΝΘΟΠΟΥΛΟΣ Ι., 
ΒΡΕΤΤΟΣ Κ., 
ΓΚΑΤΖΗΣ Ν., 
ΔΡΑΓΑΣΑΚΗΣ Ι., 
ΣΑΛΑΓΚΟΥΔΗΣ Γ., 
ΤΑΣΟΥΛΑΣ Α., 
ΤΖΑΝΗΣ Λ., 
ΧΡΙΣΤΟΔΟΥΛΑΚΗΣ Ν., 
Β. Επί της πρότασης νόμου: 
ΒΕΝΙΖΕΛΟΣ Ε., 
ΒΕΡΥΒΑΚΗΣ Ε., 
ΓΚΑΤΖΗΣ Ν., 
ΔΑΝΕΛΛΗΣ Σ., 
ΡΟΚΟΣ Γ., 
ΣΑΛΑΓΚΟΥΔΗΣ Γ., 
ΧΡΥΣΑΝΘΑΚΟΠΟΥΛΟΣ Α., 

ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ
ΣΥΝΟΔΟΣ Δ'
ΣΥΝΕΔΡΙΑΣΗ Γ'
Πέμπτη 24 Φεβρουαρίου 2000
--------------------------
Αθήνα, σήμερα στις 24 Φεβρουαρίου 2000, ημέρα Πέμπτη και ώρα 10.19' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 23/2/2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της  Β' συνεδριάσεώς του, της 23ης Φεβρουαρίου 2000 σε ό,τι αφορά την ψήφιση στο σύνολο του σχεδίου νόμου: "Κύρωση της από 4 Δεκεμβρίου 1999 Πράξης Νομοθετικού Περιεχομένου "Ομαλή λειτουργία δημοσίων σχολείων, πρωτοβάθμιας και δευτεροβάθμιας εκπαίδευσης".
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Γεώργιο Αδαμόπουλο, Βουλευτή Λάρισας, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 25 Φεβρουαρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2 & 3 Καν.        Βουλής) 1. Η με αριθμό 682/21.2.2000 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις προθέσεις του Υπουργείου για άρση της αναστολής εκδόσεων οικοδομικών εργασιών στην περιοχή Γκαζοχωρίου Αθηνών κλπ.
2. Η με αριθμό 680/21.2.2000 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την προκήρυξη για την πλήρωση με προαγωγή τριών (3) θέσεων Γενικών Διευθυντών στο Υπουργείο κλπ.
3. Η με αριθμό 691/23.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εθνικής 'Αμυνας, σχετικά με τις προθέσεις της Κυβέρνησης να αποσύρει τους 'Ελληνες στρατιώτες από το Κοσσυφοπέδιο κλπ.
4. Η με αριθμό 689/23.2.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων, σχετικά με τη χρηματοδότηση των Ιδρυμάτων της Τριτοβάθμιας Εκπαίδευσης κλπ.
5. Η με αριθμό 686/22.2.2000 επίκαιρη ερώτηση της Βουλευτού του Δημοκρατικού Κοινωνικού Κινήματος κας Βασιλικής Αράπη-Καραγιάννη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την προστασία του κοινόχρηστου χαρακτήρα του 'Αλσους του Πεδίου του 'Αρεως κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ.2 & 3 Καν.Βουλής) 1. Η με αριθμό 684/22.2.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεοδώρου Στάθη προς τον Υπουργό Εθνικής Οικονομίας και Οικονομικών, σχετικά με την ολοκλήρωση της διαδικασίας συνταξιοδότησης των Αγωνιστών Εθνικής Αντίστασης κλπ.  2. Η με αριθμό 688/22.2.2000 επίκαιρη ερώτηση του Βουλευτή της Νέας Δημοκρατίας κ. Αθανασίου Βαρίνου προς τον Υπουργό Γεωργίας, σχετικά με την καταβολή αποζημίωσης στους μαστιχοπαραγωγούς Χίου για τις ζημιές που υπέστησαν από βροχοπτώσεις.
3. Η με αριθμό 692/23.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Εσωτερικών, Δημόσιας Διοίκησης και Αποκέντρωσης, Εξωτερικών, σχετικά με τις πληροφορίες για αλλαγή του τρόπου έκδοσης των διαβατηρίων.  4. Η με αριθμό 690/23.2.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Υγείας και Πρόνοιας, σχετικά με την πλήρωση των κενών θέσεων ιατρικού προσωπικού στην Εντατική Μονάδα Θεραπείας του Γενικού Νοσοκομείου Ηρακλείου.
5. Η με αριθμό 687/22.2.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Εργασίας και Κοινωνικών Ασφαλίσεων, σχετικά με την επιστροφή των επιπλέον εισπραχθέντων εισφορών από το Ταμείο Ξενοδοχοϋπαλλήλων στους ασφαλισμένους της Κέρκυρας".
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου: Πρώτη είναι η με αριθμό 660/16.2.2000 επίκαιρη ερώτηση του Βουλευτή του ΠΑ.ΣΟ.Κ. κ. Γεωργίου Αδαμόπουλου προς τους Υπουργούς Υγείας και Πρόνοιας, Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, σχετικά με το διαγωνισμό πρόσληψης προσωπικού από το Πανεπιστημιακό Νοσοκομείο Λάρισας.
Η επίκαιρη ερώτηση του κ. Αδαμόπουλου έχει ως εξής: "Σοβαρότατο πρόβλημα έχει δημιουργηθεί από το διαγωνισμό πρόσληψης πενήντα επτά νοσηλευτών κατηγορίας δευτεροβάθμιας εκπαίδευσης στο Πανεπιστημιακό Νοσοκομείο Λάρισας. Συγκεκριμένα, σύμφωνα με καταγγελίες, οι τριάντα έξι από τις πενήντα επτά θέσεις καλύφθηκαν από αποφοίτους ιδιωτικών Τεχνικών Επαγγελματικών Λυκείων (ΤΕΛ), οι οποίοι προκρίθηκαν αντί άλλων υποψηφίων, προερχόμενων από δημόσια ΤΕΛ, επειδή εμφάνισαν απολυτήριο με βαρθμό "20"! Σύμφωνα με τις ίδιες καταγγελίες η αποφοίτηση με βαθμό "20" από ιδιωτικά ΤΕΛ έχει καταστεί πλέον καθεστώς δημιουργώντας μια δεδομένη δυσμενή κατάσταση μεταξύ ιδιωτικών - δημοσίων ΤΕΛ και στην επαγγελματική εξέλιξη των αποφοίτων.
Ερωτώνται οι κύριοι Υπουργοί: 1. Θα επικυρώσουν την κατάσταση αυτή ή θα επανεξετάσουν τα αποτελέσματα του διαγωνισμού; 2.Θα λάβουν μέτρα για τη μόνιμη αντιμετώπιση του προβλήματος;" Ο Υφυπουργός Εσωτερικών, Δημόσιας Διοίκησης και Αποκέντρωσης, κ.   Τζανής, έχει το λόγο για τρια λεπτά να πρωτολογήσει.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το θέμα που θέτει ο κύριος συνάδελφος με την ερώτησή του είναι από ενδεχόμενο έως υπαρκτό.  Πραγματικά, παρατηρείται το φαινόμενο της χορήγησης υψηλών βαθμών σε αποφοίτους, κυρίως ιδιωτικών τεχνικών επαγγελματικών λυκείων. Με βάση όμως την ισχύουσα εκπαιδευτική νομοθεσία, δεν είναι δυνατόν να γίνεται διαχωρισμός ανάμεσα στους κατόχους απολυτηρίου ιδιωτικών λυκείων και στους κατόχους απολυτηρίων δημοσίων τεχνικών επαγγελματικών λυκείων.
Το νέο εκπαιδευτικό σύστημα και η εκπαιδευτική μεταρρύθμιση προσβλέπουν στην κατάργηση του φαινομένου της βαθμοθηρίας και στην οριστική αντιμετώπισή του με διεξαγωγή διαγωνισμού νομαρχιακού επιπέδου, ώστε η βαθμολογία να επιτυγχάνεται μέσα από απολύτως αντικειμενικές και αδιάβλητες διαδικασίες.
Η πρώτη επισήμανση, λοιπόν, είναι ότι το ίδιο το Σύνταγμα δεν επιτρέπει το διαχωρισμό των απολυτηρίων των δημοσίων ΤΕΛ από εκείνα των ιδιωτικών ΤΕΛ. Επομένως, με βάση την ισχύσουσα νομοθεσία δεν είναι δυνατόν κατά την προκήρυξη ενός διαγωνισμού να γίνεται διαχωρισμός των κατόχων απολυτηρίων δημοσίων ΤΕΛ, έναντι αυτών που είναι κάτοχοι απολυτηρίων ιδιωτικών ΤΕΛ.
Βεβαίως γνωρίζει πολύ καλά ο συνάδελφος ότι ένας διαγωνισμός, ο οποίος ξεκίνησε με συγκεκριμένους όρους, στηρίζεται σε προκήρυξη του ΑΣΕΠ -το οποίο απλά εφαρμόζει την ισχύουσα νομοθεσία- και δεν είναι δυνατόν να σταματήσει στη μέση της διαδρομής για να αλλάξουν οι όροι του, διότι τότε δημιουργούνται άλλα προβλήματα.
Σε ό,τι αφορά το δεύτερο σκέλος της ερώτησης του συναδέλφου η μόνιμη αντιμετώπιση του προβλήματος ασφαλώς αναζητείται, γιατί το φαινόμενο προβληματίζει και απασχολεί. Η μόνιμη αντιμετώπιση του προβλήματος μπορεί να έλθει σε συνεννόηση με το Υπουργείο Υγείας και το συναρμόδιο Υπουργείο Παιδείας, αλλά κατά τη δική μας εκτίμηση -περιλαμβάνεται και στην πρόταση για τη Δημόσια Διοίκηση της επόμενης τετραετίας- στο δημόσιο κάποια στιγμή θα πρέπει να προσλαμβάνονται υπάλληλοι πανεπιστημιακής και τεχνολογικής εκπαίδευσης, οι οποίοι θα περνούν υποχρεωτικά από την Εθνική Σχολή Δημόσιας Διοίκησης. Αυτό είναι ένα φιλόδοξο πρόγραμμα, μία φιλόδοξη πρόταση της Κυβέρνησης του ΠΑ.ΣΟ.Κ. για την επόμενη τετραετία, η υλοποίηση της οποίας θα οδηγήσει τους υπαλλήλους πανεπιστημιακής και τεχνολογικής εκπαίδευσης να έχουν μία προηγούμενη φοίτηση στην Εθνική Σχολή Δημόσιας Διοίκησης, όπου η εισαγωγή είναι απολύτως αντικειμενική -αυτό δεν αμφισβητείται από κανέναν- και όπου θα αποκτούν ειδικές γνώσεις, χρήσιμες για την εν συνεχεία άσκηση του επαγγέλματός τους στο αντικείμενο για το οποίο προσλαμβάνονται.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αδαμόπουλος έχει το λόγο. ΓΕΩΡΓΙΟΣ ΑΔΑΜΟΠΟΥΛΟΣ: Κύριε Πρόεδρε, το θέμα που θέτω με την ερώτησή μου δεν είναι ενδεχόμενο, αλλά είναι υπαρκτό. Αυτό το έχω διερευνήσει και υπάρχουν στοιχεία.
Πρέπει να αναφέρω ότι από τις πενήντα επτά θέσεις νοσηλευτών και νοσηλευτριών οι τριάντα έξι καλύφθηκαν από αποφοίτους ιδιωτικών ΤΕΛ με βαθμό 20, εκ των οποίων οι είκοσι οκτώ ήταν από τα ΤΕΛ 'Αρτας, στη Θεσσαλία.  Πρόκειται περί βιομηχανίας αριστούχων που κάποια ΤΕΛ ή κάποιες ιδιωτικές σχολές κάθε φορά βγάζουν και βεβαίως αυτό καταστρατηγεί τη φιλοσοφία του ν.2190, μίας μεταρρύθμισης που έφερε τη διαφάνεια, την αξιοκρατία και την αντικειμενικότητα στο δημοσιοϋπαλληλικό χώρο. Είναι χρέος της Κυβέρνησης να βρει τρόπους να σταματήσει το φαινόμενο αυτό.  Πρέπει να πω ακόμα ότι εάν δεν ήταν κριτήριο μοναδικό ο βαθμός του πτυχίου -όπως έγινε με την τελευταία τροποποίηση στο λεγόμενο νόμο Πεπονή- αλλά ο συνδυασμός του βαθμού και του χρόνου λήψης του πτυχίου ή οποιουδήποτε απολυτηρίου, τότε θα είχαμε άλλα αποτελέσματα.
Πέρα από το ότι τα ιδιωτικά ΤΕΛ καταστρατηγούν το νόμο εις βάρος των δημοσίων και σε άλλους κλάδους, στις τριετούς φοιτήσεως νοσηλευτικές σχολές, στις σχολές μαιών και παντού, το γεγονός είναι ότι λαμβάνεται υπόψη μόνο ο βαθμός του πτυχίου. Είναι επόμενο, λοιπόν, κάποιος που τελειώνει τώρα και ξέρει ότι λαμβάνεται υπόψη μόνο ο βαθμός του πτυχίου να πάρει καλύτερο βαθμό από εκείνον που το 1989 ή το 1990 ήταν στη σχολή και δεν ήξερε ότι ο βαθμός του πτυχίου θα παίξει ένα τόσο καθοριστικό ρόλο και είναι ακόμα αδιόριστος.
'Αρα, λοιπόν, τα περί συνταγματικότητας του κυρίου Υφυπουργού δεν αγγίζουν την καρδιά του προβλήματος. Το πρόβλημα είναι αν δεν τροποποιηθεί αυτός ο νόμος, όσον αφορά το βαθμό του πτυχίου και να ληφθεί υπόψη ο χρόνος αποφοίτησης για να καλύψουμε το κενό εκείνων που δεν γνώριζαν όταν ήταν σπουδαστές. Και επίσης, αν ενδώσουμε πραγματικά θα φράξουμε το δρόμο, γιατί τα ιδιωτικά ΤΕΛ ή οι οποιεσδήποτε σχολές ελέγχονται από το δημόσιο, από εκεί περνάνε. Εν πάση περιπτώσει, οι εξετάσεις γίνονται κάτω από τη δημόσια εποπτεία. 'Αρα λοιπόν η ίδια η εποπτεία είναι ελλειπής ή κάτι άλλο κρύβεται που πρέπει το Υπουργείο να φροντίσει να το ανιχνεύσει και να βάλει τέρμα.
ΠΡΟΕΔΡΕΥΩΝ (Παναγιώτης Σγουρίδης): Ο κ.Τζανής έχει το λόγο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θέλω να επισημάνω, κύριε Πρόεδρε, ότι και τα απολυτήρια των ιδιωτικών ΤΕΛ δίνονται ύστερα από εξετάσεις, που ενεργούνται από επιτροπή που αποτελείται από καθηγητές που διδάσκουν στο ιδιωτικό σχολείο, αλλά και από καθηγητές που διδάσκουν σε δημόσια σχολεία. Το τεκμήριο της αντικειμενικότητας, έστω μαχητό, υπάρχει και σ'αυτές τις περιπτώσεις. Το φαινόμενο όμως παρατηρείται, όπως το επισημαίνει ο κύριος συνάδελφος.
Η αφετηρία του ν.2190 να λαμβάνει υπόψη το βαθμό του απολυτηρίου, είναι απολύτως λογική και νομίζω ότι αυτό δεν μπορεί να το αμφισβητήσει κανείς, δεν μπορεί να αμφιβάλει κανείς. Αν από την άλλη πλευρά υπάρχουν, θα έλεγα, μη αντικειμενικοί τρόποι λήψεως κάποιας βαθμολογίας -που επαναλαμβάνω ότι είναι ζήτημα όπως και εγώ είπα ότι το δέχομαι από ενδεχόμενο έως υπαρκτό- είναι ένα θέμα που κατά τη γνώμη του Υπουργείου δεν αντιμετωπίζεται ούτε αν λάβεις υπόψη μόνο το βαθμό του απολυτηρίου.  Πιστεύουμε ότι ο δημόσιος τομέας για να στελεχωθεί από ανθρώπινο δυναμικό υψηλού επιπέδου θα χρειαστεί να γίνει σκληρή σύγκρουση και ριζικές τομές. Και αυτό σημαίνει ότι δεν θα περιορίζεται η εισαγωγή και η πρόσληψη δημοσίου υπαλλήλου μόνο στην περιστασιακή του κρίση, ούτε μόνο στο τυχαίο ίσως ή και νοθευμένο -όπως καταγγέλλει ο συνάδελφος-γεγονός ενός καλού βαθμού απολυτηρίου, αλλά σε μια δοκιμασία, που για μας καλύτερη δοκιμασία δεν υπάρχει από το να φοιτά επί δεκαοκτώ μήνες τουλάχιστον στην Εθνική Σχολή Δημόσιας Διοίκησης. Αυτό θέλει πολύ δουλειά.
Στην Εθνική Σχολή Δημόσιας Διοίκησης σήμερα μπαίνουν ογδόντα με εκατό μαθητές κάθε χρόνο. Ο αριθμός αυτός θα πρέπει να πενταπλασιαστεί, ώστε κάθε χρόνο να στελεχώνεται το δημόσιο σε όλους τους κλάδους -επαναλαμβάνω ότι ομιλώ μόνο για τους πανεπιστημιακής και τεχνολογικής εκπαίδευσης υπαλλήλους- από στελέχη τα οποία θα έχουν υψηλή εξειδίκευση και καλή κατάρτιση για να είναι σωστά στη δουλειά για την οποία προσλαμβάνονται.  ΠΡΟΕΔΡΕΥΩΝ (Παναγιώτης Σγουρίδης): 'Εκανε όμως και κάποια άλλη πρόταση ο κύριος συνάδελφος, την οποία θα πρέπει να λάβουμε υπόψη μας.              Νομίζω ότι όλα αυτά θα τα δούμε και στην πορεία. Κάποιοι που δεν γνώριζαν ότι ο βαθμός ήταν απαραίτητος τόσο πολύ, βρίσκονται τώρα προ τετελεσμένου γεγονότος ότι ο βαθμός μετράει. 'Αρα θα πρέπει να υπάρχει συνδυασμός του χρόνου αποφοίτησης με το βαθμό.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, απλά επισημαίνω ότι ο ν. 2190, ο οποίος πραγματικά έχει επιφέρει ριζική αλλαγή στο σύστημα...
ΠΡΟΕΔΡΕΥΩΝ (Παναγιώτης Σγουρίδης): Δεν τίθεται θέμα σ'αυτό.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ο ν.2190 έχει διαμορφωθεί ύστερα από ενδελεχή συζήτηση και στη Διαρκή Επιτροπή και στη Βουλή και το ξέρετε καλύτερα από εμένα.  'Οπου καταλήγουμε σε συγκεκριμένες ρυθμίσεις για το σύστημα των προσλήψεων, το κάνουμε μετά από βασανιστική διαδικασία.
ΠΡΟΕΔΡΕΥΩΝ (Παναγιώτης Σγουρίδης): Συμφωνούμε. Είναι μια πρόταση την οποία θα λάβουμε υπόψη μας.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αν στην πορεία αναδεικνύονται θέματα, ασφαλώς αυτά λαμβάνονται υπόψη.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δέχεσθε να συζητήσουμε την με αριθμό 677/21.2.2000 επίκαιρη ερώτηση δευτέρου κύκλου του Βουλευτή του Κομμουνιστικού Κόμματος Ελλάδος κ.Νικολάου Γκατζή προς το ίδιο Υπουργείο; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς θα προηγηθεί η συζήτηση της δεύτερης επίκαιρης ερώτησης δεύτερου κύκλου με αριθμό 677/21.2.2000 του Βουλευτή του Κομμουνιστικού Κόμματος Ελλάδος κ. Νικολάου Γκατζή προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τον αποκλεισμό των ατόμων με ειδικές ανάγκες από το διαγωνισμό πρόσληψης προσωπικού στις τράπεζες κλπ.
Η επίκαιρη ερώτηση του κυρίου Γκατζή είναι η ακόλουθη: "Παρά τις διακηρύξεις, αλλά και τις δεσμεύσεις της υφιστάμενης νομοθεσίας, αποκλείονται τα 'Ατομα Με Ειδικές Ανάγκες (ΑΜΕΑ), από τον πρόσφατο διαγωνισμό που προκήρυξε το Ανώτατο Συμβούλιο Επιλογής Προσωπικού (ΑΣΕΠ) για την πρόσληψη χιλίων εκατόν σαράντα εννέα ατόμων στις τράπεζες. Η προκήρυξη του διαγωνισμού επαναφέρει απαρχαιωμένες ρατσιστικές αντιλήψεις, αφού προβλέπει την υγεία, αρτιμέλεια και την φυσική καταλληλότητα των υποψηφίων, με συνέπεια να αποκλείονται τα ΑΜΕΑ.  Την ίδια ώρα μια σειρά  Δημόσιες Επιχειρήσεις και Οργανισμοί (ΔΕΚΟ) με προσφυγές τους επιχειρούν να κάνουν προσλήψεις με την εξαίρεση επίσης των ΑΜΕΑ.
Ερωτάται ο κύριος Υπουργός: Ποια μέτρα πρόκειται η Κυβέρνηση και πότε, ώστε να ακυρωθεί ο συγκεκριμένος διαγωνισμός για τις προσλήψεις στις τράπεζες, να επαναδιατυπωθεί με πρόβλεψη για τη συμμετοχή σ' αυτόν των ΑΜΕΑ και να σταματήσει κάθε ενέργεια των ΔΕΚΟ για αποκλεισμό από τις προσλήψεις, που πραγματοποιούν των ΑΜΕΑ;" Ο Υφυπουργός Εσωτερικών, Δημόσιας Διοίκησης και Αποκέντρωσης κ.  Τζανής έχει το λόγο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Η ερώτηση του αγαπητού συναδέλφου ξεκινά κατά την άποψή μου από μία λαθεμένη αφετηρία. Το ποσοστό των ατόμων με ειδικές ανάγκες που προσλαμβάνεται από κάθε φορά που πραγματοποιεί προσλήψεις είναι πέραν του ποσοστού, πέραν του αριθμού, που αφορά ο προκηρυσσόμενος διαγωνισμός.  Ο συγκεκριμένος διαγωνισμός των τραπεζών πραγματικά θέτει κάποιες προϋποθέσεις, λαμβάνοντας υπόψη ότι ήδη με βάση το ν. 2643/98 ποσοστό 3% επί των προσλήψεων αφορά τα άτομα με ειδικές ανάγκες.
Επομένως η απάντηση στην ερώτηση του συναδέλφου είναι η εξής: Σε ό,τι αφορά τις δημόσιες υπηρεσίες, τα ΝΠΔΔ και τους ΟΤΑ κάθε βαθμού, υποχρεούνται να διορίζουν ή να προσλαμβάνουν -όταν δεν έχουμε διαγωνισμόπρόσωπα που προστατεύονται από το άρθρο 1 του ν.2643/98 για τα άτομα με ειδικές ανάγκες, χωρίς διαγωνισμό ή επιλογή, με σειρά προτεραιότητας και σε θέση που αντιστοιχούν στο 5% των θέσεων, που προκηρύσσονται κάθε φορά.  Αυτό αφορά δημόσιο, ΝΠΔΔ, ΟΤΑ.
Σε ό,τι αφορά τις τράπεζες: Η θέση και η διαβεβαίωση του Υπουργείου Εργασίας είναι πως όπως προβλέπει ο νόμος και μέχρι να συμπληρωθεί το ποσοστό, που προβλέπεται για την κατηγορία αυτή, ποσοστό 3% επί του συνόλου των εργαζομένων σε κάθε τράπεζα, προσλαμβάνεται υποχρεωτικά από την κατηγορία των ατόμων με ειδικές ανάγκες.
Με αυτήν την παρατήρηση θα ήθελα να τονίσω ότι δεν πρέπει να γίνεται λόγος για ρατσιστική μεταχείριση μιάς κατηγορίας, που όχι μόνο δεν αντιμετωπίζεται ρατσιστικά, αλλά αντιμετωπίζεται προνομιακά, με βάση την ισχύουσα νομοθεσία το ν.2643/98 που τους εξαιρεί από τις συνήθεις διαδικασίες των διαγωνισμών.
Αντιλαμβάνεται κανείς ότι άτομα που συνήθως έχουν κάποιο πρόβλημα μειονεκτικό, συνήθως έχουν μία δυσκολία -που δεν συμβαίνει πάντα αυτό, πολλές φορές βλέπουμε άτομα με ειδικές ανάγκες να διαπρέπουν σε κάποιους χώρους- στην επίδοση και στην ενασχόληση και στη φοίτηση και στην καλύτερη επίδοση.
Γι'αυτό επαναλαμβάνω ότι ο προστατευτικός νόμος 2643/98 έξω από το ποσοστό κάθε προκηρυσσόμενου διαγωνισμού, δίνει ένα ορισμένο ποσοστό, που στη συγκεκριμένη περίπτωση ανέρχεται στο 3% επί του συνόλου των εργαζομένων σε κάθε τράπεζα. Αυτή είναι η απάντηση σε ό,τι αφορά το συγκεκριμένο διαγωνισμό. Για τις άλλες περιπτώσεις, ισχύει το 5% που ανέφερα, για δημόσιο, ΝΠΔΔ και ΟΤΑ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Υφυπουργέ, δεν θέλω να έρθω σε αντιπαράθεση με το τι λέει ο νόμος ή όχι. Σε εκείνο όμως που θέλω να έρθω σε αντιπαράθεση μαζί σας είναι ότι δεν εφαρμόζεται ο 2643/98. Αυτό που κατήγγειλε η Ομοσπονδία των ΑΜΕΑ δεν είναι τυχαίο. Απεκλείσθησαν από την τράπεζα, στη διακήρυξή τους έβαλαν ότι δεν θα προσληφθούν οι άνθρωποι αυτοί. 'Εκαναν αίτηση εξαίρεσης, πέρασε από τη δευτεροβάθμια επιτροπή και προχωράμε ουσιαστικά σε όλες. Και δεν είναι μόνο οι τράπεζες. Μας κατήγγειλε η Ομοσπονδία τους ότι πολλές επιχειρήσεις του ευρύτερου δημόσιου τομέα έχουν  υποβάλει στη δευτεροβάθμια επιτροπή εξέτασης προσωπικού, γι'αυτές τις ανάγκες αίτησης εξαίρεσης. Και όλες φαίνεται ότι άρχισαν να λειτουργούν με ιδιωτικοοικονομικά κριτήρια, του τι συμφέρει στην επιχείρηση ή όχι.
Ενώ εφαρμόζεται αυτή η διαδικασία και άρχισαν πολλές επιχειρήσεις να ζητούν εξαίρεση από το νόμο, άρχισε από την άλλη πλευρά συστηματικά η καθυστέρηση της υλοποίησης αυτού του νόμου, που είναι ότι έπρεπε όλοι να περάσουν από τη δευτεροβάθμια επιτροπή υγιεινής, να πάρουν τα ποσοστά αναπηρίας, να εγγραφούν σε έναν κατάλογο κλπ. για να γίνονται και οι ανάλογες προσλήψεις. Αυτό δεν έγινε μέχρι σήμερα.
Επίσης θέλω να πω ότι ο νόμος έχει και πολλά παράθυρα πέρα από την εξαίρεση. Οι επιχειρήσεις που δηλώνουν ότι δεν έχουν κερδοφορία αποκλείονται ανεξάρτητα πόσο προσωπικό θα πάρουν. Επίσης αποκλείονται επιχειρήσεις, που έχουν κάτω από πενήντα εργαζόμενους. Δίδεται η δυνατότητα σε δημόσιες και ιδιωτικές επιχειρήσεις να ξεφεύγουν. Ακόμη με αυτήν τη διάταξη δημόσιες επιχειρήσεις τους βάζουν να κάνουν δουλειές βαριές στις οποίες δεν μπορούν να ανταπεξέλθουν. 'Ετσι αυτοί οι άνθρωποι εξαναγκάζονται σε παραίτηση.
Επειδή ο κύριος Πρωθυπουργός έταξε λαγούς με πετραχήλια στο συνέδριο για τις αυξήσεις για τις προσλήψεις κλπ. μπαίνει το ερώτημα, πότε θα γίνει ο γενικός διακανονισμός προσλήψεων. Κάθε χρόνο γίνεται το Μάρτιο. Θα τον κάνετε τώρα παραμονές εκλογών χωρίς να έχουν περάσει από την Επιτροπή Υγιεινής; Θα συνεχιστεί αυτή η κατάσταση με τη λογική των ιδιωτικοοικονομικών κριτηρίων; Τότε θα πάμε πολύ μακριά, κύριε Υπουργέ. Το μέτρο δεν θα είναι κοινωνικό, αλλά θα είναι αντικοινωνικό. Πρέπει να παρέμβετε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. ΛΕΩΝΙΔΑΣ ΤΖΑΝΗΣ: (Υφυπουργός Εσωτερικών, Δημόσιας Διοίκησης και Αποκέντρωσης): Κατ' αρχήν θέλω να παρατηρήσω ότι ο μοναδικός πολιτικός που στην αρχόμενη ήδη προεκλογική περίοδο δεν τάζει λαγούς με πετραχήλια είναι ο Πρωθυπουργός και Πρόεδρος του ΠΑΣΟΚ. Εάν ο αγαπητός συνάδελφος θέλει να αναζητήσει τέτοιες πρακτικές δεν έχει παρά να τις ψάξει εκεί όπου υπόσχονται μετοχές της Αγροτικής Τράπεζας με έκπτωση 50%, εκεί όπου κάθε κοινωνική ομάδα που διαμαρτύρεται βρίσκει το δίκιο της και αποδοχή ιδιαίτερα από εκπροσώπους κομμάτων, που στο παρελθόν μόνο κοινωνικές ευαισθησίες δεν έχουν επιδείξει. Βεβαίως όταν μιλάμε για τον Κώστα Σημίτη τουλάχιστον ας του αναγνωρίζουμε την ειλικρινή του στάση απέναντι στο εκλογικό Σώμα.
Η δεύτερή μου παρατήρησή μου αφορά αυτό που είπε ο κ. Γκατζής σχετικά με τις επιχειρήσεις, που αρνούνται να προσλάβουν άτομα με ειδικές ανάγκες.  Ο ν. 2643 είναι υποχρεωτικός για όλους. Συμβαίνει όμως το εξής: Ο Δημοσιοϋπαλληλικός Κώδικας προβλέπει ότι η πρόσληψη του κάθε υπαλλήλου γίνεται μετά από διαπίστωση της υγείας και της αρτιμέλειάς του για τη δουλειά για την οποία προσλαμβάνεται. Αυτό δεν είναι αφύσικο. Δηλαδή, το να ζητά κανείς να έχει τα φυσικά και σωματικά προσόντα ο κάθε υπάλληλος για τη συγκεκριμένη δουλειά για την οποία προσλαμβάνεται δεν είναι παράδοξο.
'Ομως, ο ίδιος ο Δημοσιοϋπαλληλικός Κώδικας με το άρθρο 7 του ν.                2682/99 προβλέπει επιφύλαξη των διατάξεων για τα άτομα με ειδικές ανάγκες.
ΝΙΚΟΛΑΟΣ ΓΚΑΤΖΗΣ: Το άρθρο 7 δεν εφαρμόστηκε.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Στη συγκεκριμένη περίπτωση, επειδή θέσατε το θέμα, πρέπει να σας πω ότι ο νόμος είναι ήδη σε εξέλιξη με τη συγκρότηση των επιτροπών για τον απλούστατο λόγο ότι δεν πρέπει να ξαναφθάσουμε στο φαινόμενο ποδοσφαιριστές να προσλαμβάνονται ως άτομα με ειδικές ανάγκες.
ΑΠΟΣΤΟΛΟΣ ΤΑΣΟΥΛΑΣ: Τι σχέση έχει αυτό; 
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εάν ήσασταν λίγο πιο ψύχραιμος θα βλέπατε ότι έχει σχέση. Εάν οι διαδικασίες που καθιερώνονται δεν είναι τέτοιες, ώστε να διαπιστώνεται η ύπαρξη του σωματικού προβλήματος κατά τρόπο αναμφισβήτητο ασφαλώς και θα φθάσουμε σε επανάληψη του φαινομένου. Τονίζω, λοιπόν, ότι η διαπίστωση της πραγματικής συνδρομής των προϋποθέσεων για να κριθεί ένα άτομο ως άτομο ειδικών αναγκών πρέπει να γίνεται με αυστηρότητα. Αυτό προβλέπει ο νόμος. Μην ανησυχείτε ότι πριν από τις εκλογές θα έχουμε ενεργοποίηση αυτών των διατάξεων. Τέτοιες πρακτικές είναι έξω από την πολιτική μας φιλοσοφία. Καθημερινά το αποδεικνύομε. Καθημερινά κρίνονται τα κόμματα εκείνα που απευθύνονται στο λαό με τον πολιτικό τους λόγο με ειλικρίνεια, αλλά καθημερινά κρίνονται και εκείνοι που ξαφνικά θυμήθηκαν την ανεργία, τα κοινωνικά προβλήματα και περιδιαβαίνουν μέσα σε χώρους που στη ζωή τους ποτέ δεν έχουν ξαναπάει.
ΝΙΚΟΛΑΟΣ ΓΚΑΤΖΗΣ: Δεν εφαρμόστηκε ο νόμος για την εξέταση αυτών των ανθρώπων από τις επιτροπές.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως.
ΠΡΟΕΔΡΕΥΩΝ (Παναγιώτης Σγουρίδης): Μα, τώρα συγκροτήθηκαν οι επιτροπές και τώρα κρίνονται και τους δίνουμε μόρια, κύριε Γκατζή.  
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Το Μάρτιο μήνα, κύριε Γκατζή. Αλλά μη φοβάστε, θα πάμε μετά τις εκλογές.
ΠΡΟΕΔΡΕΥΩΝ (Παναγιώτης Σγουρίδης): Τώρα παίρνουμε μόρια. Σύμφωνα με αυτά τα μόρια, θα προκηρυχθούν οι θέσεις στις υπηρεσίες που δεν έχουν καλύψει το ποσοστό των ατόμων με ειδικές ανάγκες.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Εχουμε βάλει αυστηρά μοριακό σύστημα.
ΠΡΟΕΔΡΕΥΩΝ (Παναγιώτης Σγουρίδης): Μάλιστα, αυστηρά μοριακό σύστημα. Μακάρι να μπορούσαν να γίνουν "μαϊμουδιές". Δεν γίνονται.
Επίκαιρες ερωτήσεις δευτέρου κύκλου: Πρώτη είναι η με αριθμό 662/16.2.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Σαλαγκούδη προς τους Υπουργούς Ανάπτυξης, Περιβάλλοντος, Χωροταξίας και Δημοσίων 'Εργων, Γεωργίας, σχετικά με τα προβλήματα των καλλιεργητών μυδιών στο Θερμαϊκό κόλπο από τη μόλυνση της θάλασσας κλπ.
Η επίκαιρη ερώτηση του κ. Σαλαγκούδη είναι η ακόλουθη: "Ανάστατοι οι μυδοκαλλιεργητές της Χαλάστρας, Κυμήνων, Μαλγάρων του Θερμαϊκού κόλπου έως Κατερίνη παρακολουθούν ανήμποροι τις καλλιέργειές τους να καταστρέφονται από την εγκληματική ανικανότητα και αδιαφορία αυτής της Κυβέρνησης.
Τα μύδια του Θερμαϊκού κόλπου έχουν μολυνθεί από τις βιοτοξίνες που οφείλονται στο γεγονός ότι η αβελτηρία και η ανικανότητα της Κυβέρνησης οδήγησε στην καθυστέρηση ολοκλήρωσης του βιολογικού καθαρισμού, που λειτουργεί μόνο για το 1/3 των λυμάτων της Θεσσαλονίκης.
Ερωτώνται οι κύριοι Υπουργοί: 1. Θα δοθεί επιτέλους αυστηρή εντολή στο ΕΚΘΕ να πραγματοποιεί συνεχείς καθημερινούς ελέγχους στο Θερμαϊκό κόλπο, ώστε να διαπιστωθεί, εάν συμβεί, εξυγίανση των μυδιών και να αρθεί η απαγόρευση πώλησής τους;  2. Εάν δεν διαπιστωθεί η εξυγίανση, προτίθενται να ενεργήσουν προς την κατεύθυνση της αποζημίωσης των παραγωγών και της απομάκρυνσης και ταφής των μολυσμένων μυδιών από το Θερμαϊκό, ώστε να αποφύγουμε μια τεράστια οικολογική καταστροφή, που απειλείται με την παραμονή τους στη θάλασσα; 3. Γνωρίζουν ότι τυχόν  καθυστέρηση στη λήψη άμεσα δραστικών μέτρων μια σημαντική συναλλαγματοφόρα δραστηριότητα θα τελειώσει για πάντα με τεράστιες επιπτώσεις στην απασχόληση, αλλά και στο εμπορικό μας ισοζύγιο;  4. Επιτέλους πότε πρόκειται να ολοκληρωθεί ο βιολογικός καθαρισμός; 5. Τι προτίθενται να πράξουν για την τάφρο 66, που μεταφέρει τα χειρότερα φορτία αποβλήτων στο Θερμαϊκό, με τρόπο που θυμίζει οικολογική ευαισθησία τριτοκοσμικής χώρας, διασπείρωντας μόλυνση εδάφους αέρος σε δύο Νομούς;" Αυτό είναι επερώτηση.
Ο Υφυπουργός Γεωργίας κ. Βρεττός έχει το λόγο για τρία λεπτά. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Οπως γνωρίζετε, κύριε συνάδελφε, τα οστρακοειδή, μύδια, χάβαρα, κυδώνια κλπ. τρέφονται κατά ένα μέρος από το φυτοπλαγκτόν της θάλασσας.
Στο Θερμαϊκό κόλπο καταλήγουν οι ποταμοί Αξιός, Λουδίας και Αλιάκμονας, των οποίων το γλυκό νερό και οι φερτές ύλες δημιουργούν κατάλληλες συνθήκες για την ανάπτυξη διαφόρων μορφών φυτοπλαγκτού. Το φυτοπλαγκτόν αυτό μαζί με άλλους παράγοντες της περιοχής καθιστά το Θερμαϊκό κόλπο ιδανικό σαν τόπο παραγωγής οστρακοειδών. Μεταξύ των διαφόρων ειδών του φυτοπλαγκτού αυτού υπάρχουν και ορισμένα είδη, τα οποία αφού καταναλωθούν από τα οστρακοειδή, συσσωρεύουν στη σάρκα τους βιοτοξίνη, η οποία μπορεί να δημιουργήσει προβλήματα στην υγεία του ανθρώπου.
Στην προκειμένη περίπτωση εντοπίστηκε ένα είδος τοξικού φυτοπλαγκτού, το Dinophysis, το οποίο αναπτύχθηκε σε μεγάλη πυκνότητα, με αποτέλεσμα να συσσωρευτεί στα οστρακοειδή βιοτοξίνη, η οποία προκαλεί διάρροια στον άνθρωπο.
Η ανάπτυξη αυτού του είδους του τοξικού φυτοπλαγκτού είναι ένα φυσικό φαινόμενο, το οποίο παρουσιάζεται περιοδικά και δεν οφείλεται σε εξωγενή μόλυνση. Το φαινόμενο αυτό παρουσιάζεται συχνά και σε άλλες οστρακοπαραγωγές χώρες και αντιμετωπίζεται με τον ίδιο τρόπο, όπως στην Ελλάδα, χωρίς να δημιουργείται ιδιαίτερο πρόβλημα.
Η Νομαρχία Θεσσαλονίκης από το 1995 με ειδική απόφαση όρισε ζώνες, στις οποίες επιτρέπεται η καλλιέργεια οστρακοειδών καταλλήλων για ανθρώπινη κατανάλωση. Από τότε η Διεύθυνση Κτηνιατρικής προβαίνει σε τακτικούς ελέγχους, μικροβιολογικούς, τοξικού φυτοπλαγκτού, βιοτοξινών, βαρέων μετάλλων, οργανοαλογόνων ουσιών, ραδιονουκλιδίων κλπ. στο νερό και στα οστρακοειδή. Με βάση αυτά επιτρέπεται ή όχι η διάθεση των οστρακοειδών στην εσωτερική αγορά και σε άλλες χώρες της Ευρωπαϊκής 'Ενωσης.
Το σύστημα παρακολούθησης των ζωνών παραγωγής οστρακοειδών εφαρμόζεται σύμφωνα με το προεδρικό διάταγμα 412/94 με τον ίδιο τρόπο όπως και στις άλλες χώρες της Ευρωπαϊκής 'Ενωσης και έχει ελεγχθεί από κοινοτικούς επιθεωρητές. 'Ετσι έχουμε ελέγχους στην ποιότητα νερού, που γίνονται από τη Διεύθυνση Αλιείας του νομού Θεσσαλονίκης, η οποία μας δήλωσε ότι δεν υπάρχει η ερυθρά παλίρροια, όπως αναφέρετε στην ερώτησή σας.
Βιολογικές έρευνες γίνονται ακόμη και από το Τμήμα Βιολογίας του Αριστοτελείου Πανεπιστημίου Θεσσαλονίκης. Στις αρχές του Απρίλη του 2000 προβλέπεται η έναρξη λειτουργίας του βιολογικού καθαρισμού του Θερμαϊκού κόλπου, που είναι ένα τμήμα της ερώτησής σας και τέλος σε εξέλιξη βρίσκεται η διαχειριστική μελέτη των ζωνών παραγωγής οστρακοειδών των κόλπων Θεσσαλονίκης και Θερμαϊκού και της παραγωγικής δυνατότητας των ζωνών αυτών, σε συνδυασμό με την ελαχιστοποίηση των περιβαλλοντικών επιπτώσεων, ύστερα από προγραμματική σύμβαση μεταξύ του Νομού Θεσσαλονίκης και του ΕΚΘΕ, στη χρηματοδότηση της οποίας συμμετέχει κατά το ήμισυ και το Υπουργείο Μακεδονίας Θράκης, με ποσό δέκα εκατομμυρίων (10.000.000) δραχμών.
Αυτά επί του παρόντος, κύριε Πρόεδρε. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο. 
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, νομίζω ότι έχουμε υποβαθμίσει αρκετά τον κοινοβουλευτικό διάλογο. Ο Υφυπουργός Γεωργίας αναφέρεται τρίτος σαν συναρμόδιος Υπουργός και φυσικά δεν αντιμετωπίζει τα ερωτήματα που ετέθησαν εδώ.
Είναι γεγονός ότι έχουμε ένα τεράστιο πρόβλημα, που απασχολεί εκατοντάδες καλλιεργητές μυδιών. Αφορά ένα προϊόν το οποίο είναι εξαγώγιμο και φέρνει συνάλλαγμα στη χώρα μας. Είναι μία απασχόληση για πάρα πολλούς ανθρώπους και είναι πολύ σημαντικό για την εθνική οικονομία.
Ταυτόχρονα μιλάμε για το περιβάλλον, μιλάμε για τον Θερμαϊκό κόλπο, εκεί όπου -και πολύ σωστά είπε ο Υφυπουργός- είναι η καταλληλότερη περιοχή για την ανάπτυξη αυτής της καλλιέργειας και γι'αυτό αναπτύχθηκε. 'Ενας βιολογικός καθαρισμός όμως, που γίνεται εδώ και αρκετές δεκαετίες, ήδη καθυστέρησε από το πρόγραμμα δεκατέσσερις μήνες, κατά την ομολογία του ίδιου του Υπουργού Περιβάλλοντος. Αυτά τα λύματα είναι που δημιουργούν το τοξικό φυτοπλαγκτόν, διότι ακριβώς από αυτά τα λύματα υπάρχουν εκείνες οι τοξικές ουσίες που μολύνουν το φυτοπλαγκτόν, το κάνουν τοξικό και από κει και πέρα δημιουργούνται οι βιοτοξίνες στις άκρες των μυδιών.
Εκείνο, όμως, που έχει σημασία είναι ότι ο κύριος Υπουργός δεν μας είπε τι προβλέψεις κάνει η Κυβέρνηση. Γιατί αυτήν τη στιγμή η μόλυνση σε τοξικό φυτοπλαγκτόν, σύμφωνα με την τελευταία ανάλυση της εκεί κτηνιατρικής υπηρεσίας, είναι τρεις φορές μεγαλύτερη από τη φυσιολογική και δεδομένου ότι θέλει ένα χρονικό διάστημα, δεκαπέντε με είκοσι μέρες αφού πέσει κάτω από τα φυσιολογικά όρια, να καθαρθούν και τα μύδια, πάμε στην περίπτωση όπου σε ένα μήνα περίπου τα μύδια θα αρχίσουν να πέφτουν, εφόσον δεν συλλεγούν και θα έχουμε μία τεράστια οικολογική καταστροφή.
Να μας πει, λοιπόν, το Υπουργείο αν προετοιμάζεται να δοθεί αποζημίωση για την απομάκρυνση των μυδιών, εφόσον θα συνεχίσουν να είναι μολυσμένα ή αν θα παραμείνουν εκεί μα, αποτέλεσμα να έχουμε καταστροφή αυτής της συναλλαγματοφόρου καλλιέργειας, που θα οδηγήσει σε απόγνωση όλους τους καλλιεργητές και θα έχει σαν συνέπεια της αύξησης της ανεργίας και ταυτόχρονα τη στέρηση από τη χώρα μας ενός μεγάλου ποσού συναλλάγματος που ισοφάριζε κατά κάποιον τρόπο ή ελάφρυνε το τεράστιο έλλειμμα στο ισοζύγιο των εμπορικών ανταλλαγών μας.
Αυτό θα θέλαμε κυρίως να μας πει η Κυβέρνηση, εάν είναι προετοιμασμένη γι'αυτό το ενδεχόμενο και πώς θα το αντιμετωπίσει, εφόσον, όπως δείχνουν τα πράγματα, η μόλυνση συνεχίζεται και αυτή η καλλιέργεια δεν θα είναι εξυγιανσμένη ως το τέλος Απριλίου, αρχές Μαϊου.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βρεττός έχει το λόγο για δύο λεπτά να δευτερολογήσει.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ο κύριος συνάδελφος επικέντρωσε την προσοχή του στο αν θα υπάρξει αποζημίωση από πλευράς του Υπουργείου Γεωργίας για την τυχόν απομάκρυνση των μυδιών από την περιοχή αυτή.
Κατ'αρχήν δεν νομίζω ότι υφίσταται τέτοιο θέμα και ούτε θα πρέπει να μεγενθύνουμε τις διαστάσεις του προβλήματος, διότι εκείνο το οποίο πρέπει να κάνουμε και κάνουμε, είναι να εξυγιάνουμε τον κόλπο και όπως σας είπα και προηγουμένως αυτό βρίσκεται σε μία καλή πορεία.
Αυτό μπορώ να σας πω, κύριε συνάδελφε, γιατί δεν βλέπω από πουθενά να υπάρχει, τουλάχιστον από νομική άποψη, δυνατότητα αποζημίωσης, αλλά και από ουσιαστική άποψη. Δεν προβλέπεται απομάκρυνση των μυδιών από την περιοχή αυτή.
ΓΕΩΡΓΙΟΣ ΣΑΛΑΓΚΟΥΔΗΣ: Αν δεν απομακρυνθούν τα μύδια, θα μολύνουν για πέντε-έξι χρόνια και θα έχουμε μία τεράστια οικολογική καταστροφή.  
ΠΡΟΕΔΡΕΥΩΝ (Παναγιώτης Σγουρίδης): Μην κάνετε διάλογο, κύριε Σαλαγκούδη.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Οι εκτιμήσεις του Υ.ΠΕ.ΧΩ.Δ.Ε. δεν μας λένε κάτι τέτοιο. Δεν αποτυπώνεται κάποιος τέτοιος κίνδυνος και φόβος. 'Αλλωστε η προσπάθεια που γίνεται από τη μεριά του Υ.ΠΕ.ΧΩ.Δ.Ε. είναι αρκετά εντατική. Δηλαδή στην τάφρο 66 γίνεται μόνιμος έλεγχος καθώς επίσης και σε άλλες τέσσερις περιοχές.
'Εχουμε βέβαια σημαντικές διακυμάνσεις στις μετρήσεις τα τελευταία χρόνια και αυτό οφείλεται στο ότι ακόμα δεν έχει σταθεροποιηθεί το σύστημα βιολογικών καθαρισμών, το οποίο έχει εγκατασταθεί σε πολλές βιομηχανίες της περιοχής.
Επειδή είναι και εποχιακή η λειτουργία των βιομηχανιών, υπάρχει θέμα σταθεροποίησης το οποίο, απ' ό,τι μας λέει του Υπουργείο ΠΕΧΩΔΕ, σύντομα θα αποκατασταθεί.
'Οπως σας είπα και προηγουμένως, είναι σε εξέλιξη ο βιολογικός καθαρισμός ο οποίος, κατά την άποψή μας και κατά την άποψη του ΥΠΕΧΩΔΕ, θα λύσει οριστικά το πρόβλημα.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στις επίκαιρες ερωτήσεις πρώτου κύκλου.
Τρίτη είναι η με αριθμό 676/21-2-2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τον Υπουργό Εθνικής Παιδείας και Θρησκευμάτων, σχετικά με την πρόσφατη απόφαση του Συμβουλίου Επικρατείας για τα Τεχνολογικά Εκπαιδευτικά Ιδρύματα κλπ.
Η επίκαιρη ερώτηση του κ. Τασούλα έχει ως εξής: "Αντί η Κυβέρνηση να προχωρήσει σε μια συνολική αναβάθμιση των Ανωτάτων Εκπαιδευτικών Ιδρυμάτων (ΑΕΙ) και των Τεχνολογικών Εκπαιδευτικών Ιδρυμάτων (ΤΕΙ) και να δεχθεί το δίκαιο αίτημα του σπουδαστικού κινήματος για τη διαμόρφωση μιας Ενιαίας Ανώτατης Εκπαίδευσης, επιμένει στην πολιτική της που υποβαθμίζει και τα ΑΕΙ και τα ΤΕΙ, καλλιεργώντας συντεχνιακές αντιπαραθέσεις και αδιαφορώντας για τα προβλήματα που δημιουργεί ο σκόπιμα πρόχειρος και διάτρητος τρόπος που αντιμετωπίζει το όλο θέμα. Από την άποψη αυτή χαρακτηριστική είναι η περίπτωση πρόσφατης απόφασης του Συμβουλίου της Επικρατείας  (Σ.τ.Ε.) με την οποία κρίνεται ως αντισυνταγματικό ένα προεδρικό διάταγμα που προβλέπει επιμήκυνση κατά δύο εξάμηνα της διάρκειας σπουδών σε ορισμένα τμήματα ΤΕΙ. Το Συμβούλιο της Επικρατείας αναφερόμενο στη διάκριση ανώτατη-ανώτερη εκπαίδευση που υπάρχει στο Σύνταγμα θεωρεί ότι στα ΤΕΙ η διάρκεια σπουδών δεν μπορεί να είναι περισσότερο από τρία χρόνια. Στο μεταξύ όμως, ο ιδρυτικός νόμος των ΤΕΙ (Ν. 1404/83) κατατάσσει τα Ιδρύματα αυτά στην τριτοβάθμια εκπαίδευση και τα τμήματα των ΤΕΙ έχουν διάρκεια σπουδών επτά και οκτώ εξαμήνων. Τώρα αν ισχύει η απόφαση του Συμβουλίου της Επικρατείας τινάζεται στον αέρα ολόκληρο το οικοδόμημα των ΤΕΙ, οι χιλιάδες απόφοιτοί τους μένουν "ξεκρέμαστοι" και τα ιδρύματα αυτά οδηγούνται σε αδιέξοδο.
Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε να αντιμετωπιστεί άμεσα η εκρηκτική κατάσταση που έχει διαμορφωθεί στο χώρο των ΤΕΙ και αν προτίθεται να δεχθεί τη θέση για διαμόρφωση Ενιαίας Ανώτατης Εκπαίδευσης;" Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο για τρία λεπτά, να πρωτολογήσει.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
Είναι προφανές ότι δεν είναι αθώα η διαρροή του περιεχομένου μιας απόφασης του Συμβουλίου της Επικρατείας που δεν δημοσιεύθηκε ακόμη. Η προαναγγελία δικαστικών αποφάσεων δεν είναι ούτε νόμιμη ούτε συνηθισμένη πρακτική και μάλιστα εν όψει εκλογών.  Σημειώνω ότι γίνεται μετά την ανακοίνωση από την Κυβέρνηση για εναρμονισμό της ελληνικής νομοθεσίας προς την ευρωπαϊκή οδηγία 8948 με την επικείμενη υπογραφή του σχετικού προεδρικού διατάγματος για την αναγνώριση των επαγγελματικών δικαιωμάτων.  Η κρίση δεν παράγεται στην προκείμενη περίπτωση από κυβερνητικές αποφάσεις ή μέτρα, αλλά από την προαναγγελθείσα και αναμενόμενη απόφαση του Συμβουλίου της Επικρατείας. Αξιοποιείται, όμως, περιέργως σε βάρος μιας Κυβέρνησης που για το μόνο που θα μπορούσε να κατηγορηθεί είναι η συστηματική ποιοτική αναβάθμιση των ΤΕΙ από το 1983 μέχρι και σήμερα.
Τα ΤΕΙ ανήκουν στην τριτοβάθμια εκπαίδευση, όρος που καθιερώθηκε νομοθετικά από το 1983 με το ν. 1404. Συνυπάρχουν στο ίδιο επίπεδο εκπαίδευσης αλλά δεν ταυτίζονται με τα ΑΕΙ, λόγω διαφορετικών κατευθύνσεων και διαφορετικών εκπαιδευτικών στόχων. Δεν είναι ούτε πρόκειται να γίνουν ΙΕΚ, όπως υπερβολικά και έξω από κάθε λογική διαδίδουν κάποιοι ανεύθυνοι. Το σημερινό status quo των ΤΕΙ είναι νομοθετικά κατοχυρωμένο. Είναι αυτονόητο ότι η Κυβέρνηση θα προβεί σε κάθε περαιτέρω νόμιμη ενέργεια για τη διατήρηση και προστασία αυτού του καθεστώτος σε συνεννόηση με τα ίδια τα ΤΕΙ.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε κ. Τασούλα, έχετε το λόγο για δύο λεπτά.
ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, το θεσμικό καθεστώς των ΤΕΙ, είτε το βεβαιώνει ο κύριος Υπουργός είτε όχι, δημιουργεί προβλήματα. Την απόφαση του Συμβουλίου της Επικρατείας την ξέρει ο Υπουργός, δικό του ζήτημα είναι αν βγήκε ή όχι στη  δημοσιότητα. Το πρόβλημα είναι ότι με την πολιτική της Κυβέρνησης, δεν αναβαθμίστηκαν τα ΤΕΙ, ούτως ώστε να προχωρήσουν σε μια ενιαία, όπως τη λέτε εσείς, τριτοβάθμια εκπαίδευση.  Και δεν είναι αλήθεια αυτά που λέτε ότι ΑΕΙ και ΤΕΙ δεν συμπίπτουν τα τμήματα. Συμπίπτουν, γιατί στα περισσότερα έχουμε το ίδιο τμήμα στα ΑΕΙ και το ίδιο στα ΤΕΙ. Επομένως, έχουμε πρόβλημα επεξεργασίας για μια ενιαία ανώτατη εκπαίδευση.
Σήμερα όμως, που τα ΤΕΙ είναι κλειστά και εσείς ορκιστήκατε χθες εδώ μέσα, ότι θέλετε ανοικτά τα σχολεία, πέστε μας τι θα κάνετε. Θα ρυθμίσετε νομοθετικά το πρόβλημα, ούτως ώστε να μην υπάρξει αυτός ο κίνδυνος της αποδιάρθρωσης των ΤΕΙ.
Για τη λειτουργική αναβάθμιση, οφείλατε να το είχατε κάνει, αλλά δεν το έχετε κάνει. Και έχετε τα ΤΕΙ με το μισό προσωπικό ωρομίσθιο και με το εκπαιδευτικό προσωπικό χωρίς καν να δικαιούνται άδεια μητρότητας. Αυτή είναι η κατάσταση.
Τα ερωτήματα επομένως είναι δύο: Θα ρυθμίσετε νομοθετικά τώρα, προτού καν δημοσιευθεί αυτή η απόφαση για να τελειώσει το ζήτημα και να απαλλαχθεί αυτός ο κόσμος ο οποίος κρέμεται κυριολεκτικά; Το δεύτερο ερώτημα: Θα ανοίξει η διαδικασία για ενιαία ανώτατη εκπαίδευση που θα συζητηθεί πώς θα είναι αυτή και πώς θα διασφαλιστεί ο κόσμος που μέχρι σήμερα είναι στα ΤΕΙ ή που αποφοίτησε απ'αυτά;  
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Παιδείας έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν έχω να προσθέσω τίποτα, γιατί παρά το γεγονός ότι έδωσα την απάντηση, ο κύριος συνάδελφος επανέλαβε την ερώτησή του.
ΠΡΟΕΔΡΕΥΩΝ (Παναγιώτης Σγουρίδης): Τρίτη με αριθμό 671/21-2-2000 επίκαιρη ερώτηση δεύτερου κύκλου, είναι του Βουλευτή του Συνασπισμού της Αριστεράς και της Προόδου κ.Ιωάννη Δραγασάκη προς τους Υπουργούς Οικονομικών, Υγείας και Πρόνοιας, σχετικά με την καταβολή των οφειλομένων υπερωριών στους νοσοκομειακούς γιατρούς κλπ.
Η επίκαιρη ερώτηση του κ. Δραγασάκη σε περίληψη έχει ως εξής: "Οι νοσοκομειακοί γιατροί για πέντε ολόκληρα χρόνια 1991-1996 πληρώνονταν τις εφημερίες τους 50% λιγότερο. Από το Μάιο του 1996 τις πληρώνονται κανονικά. Πριν ενάμισι μήνα εκδόθηκε η αμετάκλητη απόφαση της Ολομέλειας του Συμβουλίου της Επικρατείας με αριθμό 4108/99 που δικαιώνει τη διεκδίκηση των νοσοκομειακών γιατρών να πληρωθούν τη διαφορά των πέντε ετών που τους οφείλεται.
Επειδή πλέον δεν υφίσταται τυπικό εμπόδιο για την αποζημίωση των εφημεριών των γιατρών του ΕΣΥ, ερωτάται ο κύριος Υπουργός: Θα καταβληθούν τα οφειλόμενα χρηματικά ποσά περιόδου Ιουλίου 1991- Απριλίου 1996;" Ο Υφυπουργός Οικονομικών έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, επιτρέψτε μου να εκθέσω εν συντομία το θέμα όπως έχει εξελιχθεί. Τον Ιούνιο του 1991, βγήκε μια απόφαση του τότε Υπουργού Οικονομικών του κ.Παλαιοκρασσά η οποία καθόριζε ότι το ωρομίσθιο υπερωριακής απασχόλησης των υπαλλήλων του δημοσίου και ευρύτερα των εργαζομένων στο δημόσιο τομέα, θα είναι το 1/65 του βασικού τους μισθού, αντί του 1/100  που ίσχυε μέχρι τότε. Η απόφαση αυτή δεν δημοσιεύθηκε στην Εφημερίδα της Κυβερνήσεως. 'Επειτα από ενάμιση περίπου μήνα, τον Ιούλιο του 1991, ο ίδιος Υπουργός έβγαλε μια άλλη απόφαση η οποία λέει ότι το 1/65 ισχύει για άλλες κατηγορίες δημοσίων υπαλλήλων, αλλά δεν ισχύει για τον υπολογισμό των εφημεριών των γιατρών, επειδή θεωρούσε αυτήν την απασχόληση ως ιδιαίτερου χαρακτήρα υπερωριακή απασχόληση.
Την επανέφερε στο 1/100. Επίσης και αυτή η απόφαση δεν δημοσιεύθηκε στην Εφημερίδα της Κυβερνήσεως.
Το 1996, έπειτα από διαπραγματεύσεις, δέχθηκε το Υπουργείο Οικονομικών να επανέλθει στο 1/65. Τότε έγινε μία προσφυγή στο Συμβούλιο της Επικρατείας, το οποίο εξέτασε το θέμα και επικαλέσθηκε τυπικούς λόγους, δηλαδή τη μη δημοσίευση στην Εφημερίδα της Κυβερνήσεως, για να θεωρήσει, ότι δεν υφίστατο η δεύτερη απόφαση, ενώ δεν είπε τίποτε για την πρώτη, που είχε τα ίδια χαρακτηριστικά αποφάσεως και δημοσιοποιήσεως.  Πρέπει να σας πω ότι έχουμε μείνει σ' αυτό το σημείο. Η απόφαση του Συμβουλίου Επικρατείας δεν μας έχει επισήμως διαβιβαστεί.
'Οπως γίνεται σε όλες αυτές τις περιπτώσεις υπάρχει μια μακρά νομική διαδικασία, στη διάρκεια της οποίας ερωτάται το Νομικό Συμβούλιο του Κράτους για όλες τις νομικές πτυχές της υποθέσεως. Ανάλογα τώρα με την εξέλιξη αυτού του θέματος θα πάρουμε τις αποφάσεις μας. Πιστεύω, λοιπόν, ότι είναι πολύ νωρίς για να συζητήσουμε για οποιαδήποτε συγκεκριμένη εξέλιξη πάνω στο θέμα.
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Δραγασάκης έχει το λόγο για δύο λεπτά.
ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, η υπόθεση αυτή, που πράγματι είναι τόσο παλιά και περιπλεγμένη δείχνει ότι εδώ το κράτος δεν έχει σεβαστεί τους γιατρούς του ΕΣΥ ειδικότερα. Στην πραγματικότητα εδώ έχουμε μια διελκυστίνδα διακρίσεων στην ουσία και έχει δημιουργηθεί όντως αυτό το πρόβλημα.
Θα ήθελα, κύριε Υπουργέ, μια διευκρίνιση προθέσεων από την Κυβέρνηση.  Δηλαδή, όπως μου απαντήσατε, δεν το είπατε, αλλά μπορεί να ερμηνευτεί ότι το κράτος θα μπει σε μια δικαστικού χαρακτήρα, ας πούμε, διαμάχη με τους γιατρούς. Θέλω όμως να πιστεύω ότι δεν είναι αυτή η πρόθεση, διότι είτε έχουν δίκιο οι γιατροί -και νομίζω ότι έχουν δίκιο- οπότε πρέπει να αναζητηθεί τρόπος ικανοποίησης έστω εκ των υστέρων του θέματος αυτού, είτε εκτιμά κανείς ότι δεν έχουν δίκιο, οπότε πάλι με πολιτικούς όρους πρέπει να αντιμετωπισθεί το θέμα.
Από τη μεριά μας επισημαίνουμε και σας δίνουμε την πληροφόρηση εάν δεν την έχετε, ότι οι γιατροί που προσφεύγουν ιδιωτικά στα δικαστήρια δικαιώνονται. 'Εχουμε ήδη κάποιες αποφάσεις, νομίζω στη Φθιώτιδα ή στο Καρπενήσι.
'Αρα, από την πλευρά των γιατρών ακριβώς οι δύο επιλογές είναι αυτές: Είτε θα πάνε σε ένα κύμα μαζικών προσφυγών στα δικαστήρια απαιτώντας και διεκδικώντας σε ιδιωτική βάση τη δικαίωσή τους είτε θα υπάρξει μια πολιτική, μια νομοθετική ρύθμιση η οποία βεβαίως επιτρέπει και το διάλογο και την αναζήτηση ενός τρόπου ικανοποίησης του αιτήματος που ενδεχομένως να διευκολύνει και το Υπουργείο Οικονομικών.
Μ' αυτήν την έννοια εμείς προκρίνουμε το δεύτερο δρόμο και θα λέγαμε ότι καλό θα ήταν να επιταχυνθούν οι διαδικασίες. Εγώ προτείνω να δείτε τους αρμόδιους φορείς των γιατρών, συζητήστε το θέμα και από κει και πέρα δείτε τις διαδικασίες, το χρονοδιάγραμμα και τον τρόπο ρύθμισης αυτού του προβλήματος.
Αν μπορείτε πάντως, πείτε μας ποια είναι η πρόθεση και η πολιτική βούληση της Κυβέρνησης επ' αυτού του θέματος.
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Οικονομικών κ.
Χριστοδουλάκης έχει το λόγο για δύο λεπτά να δευτερολογήσει.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, κατ' αρχήν θέλω να πω ότι η Κυβέρνηση ανέδειξε ως πολύ μεγάλη προτεραιότητα τους λειτουργούς του Εθνικού Συστήματος Υγείας και συγκεκριμένα τους γιατρούς, για τους οποίους δημιούργησε για πρώτη φορά ένα συγκεκριμένο μισθολόγιο που τους αφορά, δίδοντας μάλιστα όχι μόνο ικανοποίηση σε μια  σειρά θεσμικών αιτημάτων, αλλά και πολύ ουσιαστικές οικονομικές αυξήσεις.  Οι αποδοχές των γιατρών αυξήθηκαν ως συνολική δαπάνη 35% έως 40% μετά την ισχύ του νέου ιατρικού μισθολογίου.
Κατά συνέπεια η Κυβέρνηση δεν χρειάζεται να πει ότι πρέπει να κάνει το Α ή το Β ή ότι δεν έχει αγνοήσει τους γιατρούς, διότι έχει αποδείξει στην πράξη πόσο αναγνωρίζει τη θετική τους συνεισφορά στο λειτούργημα της υγείας και της περίθαλψης.
Από εκεί και πέρα, όπως σας είπα, είναι επίσης πολύ δύσκολο να απολογηθώ για θέματα τα οποία αφορούν πράξεις και αποφάσεις μιας άλλης κυβερνήσεως, τα οποία έλαβαν χώρα το 1991. Αυτό το οποίο σας είπα είναι ότι τα ζητήματα αυτά έχουν πολύ λεπτές νομικές πλευρές. Σας είπα ότι δεν έχουμε πάρει καν ακόμα την επίδοση της αποφάσεως του Συμβουλίου της Επικρατείας. Αλλά, και όταν την πάρουμε, θα υπάρξει μια μακρά νομική επεξεργασία. Θα πρέπει, για παράδειγμα, να εξετασθεί, γιατί η δεύτερη απόφαση η οποία δε δημοσιεύθηκε στην Εφημερίδα της Κυβερνήσεως είναι ακυρωτέα, σε σχέση με την πρώτη, η οποία επίσης δε δημοσιεύθηκε στην Εφημερίδα της Κυβερνήσεως, αλλά είναι κυρώσιμη.
Υπάρχουν μια σειρά από τέτοια θέματα, τα οποία θα πρέπει να διερευνηθούν. Συνήθως, αυτό κρατά πάρα πολλούς μήνες και μετά την ολοκλήρωση αυτής της νομικής διαδικασίας θα είμαστε σε θέση να σας ανακοινώσουμε προς τα πού θα στραφούν οι αποφάσεις, τις οποίες θα πάρουμε.  Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Η δεύτερη με αριθμό 678/21-2-2000 επίκαιρη ερώτηση πρώτου κύκλου του Βουλευτή της Νέας Δημοκρατίας κ.  Γεωργίου Καλαντζή, προς τον Υπουργό Εθνικής Οικονομίας, σχετικά με την ένταξη στο τρίτο Κοινοτικό Πλαίσιο Στήριξης έργων, της περιφέρειας Ανατολικής Μακεδονίας-Θράκης, η τέταρτη με αριθμό 672/21-2-2000 επίκαιρη ερώτηση πρώτου κύκλου του Βουλευτή του Συνασπισμού της Αριστεράς και της Προόδου, κ. Σπυρίδωνος Δανέλλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την πολεοδομική ανασυγκρότηση των περιοχών που επλήγησαν από το σεισμό της 7ης Σεπτεμβρίου, καθώς και η πέμπτη με αριθμό 668/18-2-2000 επίκαιρη ερώτηση πρώτου κύκλου του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την υλοποίηση της προγραμματικής σύμβασης μεταξύ του Υπουργείου και του Δήμου Ελευσίνας, διαγράφονται λόγω κωλυμάτων των Υπουργών.
Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Πολιτισμού "'Ιδρυση εταιρείας "ΟΛΥΜΠΙΑΚΟ ΧΩΡΙΟ 2000", προστασία Ολυμπιακών Συμβόλων και Σημάτων και άλλες διατάξεις".
Επίσης, η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμου: α) Του Υπουργείου Ανάπτυξης:"Κύρωση της Κοινής Σύμβασης για την ασφάλεια της διαχείρισης αναλωθέντων καυσίμων για την ασφάλεια της διαχείρισης ραδιενεργών αποβλήτων".
β) Του Υπουργείου Γεωργίας: 1) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για οικονομική επιστημονική και τεχνική συνεργασία στον τομέα της γεωργίας και των τροφίμων".
2) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για συνεργασία στον τομέα της κτηνιατρικής".
Κύριοι συνάδελφοι, ολοκληρώθηκε η συζήτηση των επικαίρων ερωτήσεων. ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητος Υπουργείου Ανάπτυξης: "Σύσταση και λειτουργία Εθνικής Επιτροπής Ενέργειας".
Εκ μέρους της Νέας Δημοκρατίας, εισηγητής είναι ο κ. Σαλαγκούδης.
Εκ μέρους του ΠΑ.ΣΟ.Κ., εισηγητής είναι ο κ. Χρυσανθακόπουλος.
Επίσης, με επιστολή του Κοινοβουλευτικού Εκπροσώπου του Κομμουνιστικού Κόμματος Ελλάδος, κ. Κολοζώφ, ορίζεται Κοινοβουλευτικός Εκπρόσωπος για τη συγκεκριμένη πρόταση νόμου ο κ. Νικόλαος Γκατζής.
Ο εισηγητής της προτάσεως νόμου εκ μέρους της Νέας Δημοκρατίας, κ.  Σαλαγκούδης, έχει το λόγο για είκοσι λεπτά.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, η ενέργεια είναι γεγονός ότι είναι μοχλός και το προαπαιτούμενο για την ανάπτυξη μιας χώρας, αλλά ταυτόχρονα είναι και το απαιτούμενο για την ποιότητα ζωής.
Γι'αυτό το λόγο η ενέργεια έχει πάρα πολύ μεγάλη σημασία για τις αναπτυγμένες χώρες και σε αυτόν τον τομέα κάθε χώρα έχει μία στρατηγική ενταγμένη μέσα στη στρατηγική της για την ανάπτυξη και μία ενεργειακή πολιτική.
Παρακολουθώντας τα θέματα της ενέργειας στη χώρα μας διαπιστώνουμε ότι αυτή η Κυβέρνηση όλο το τελευταίο χρονικό διάστημα δείχνει να μην έχει στρατηγική για την ενέργεια, να μην έχει ούτε καν πολιτική.  Αναλυτικά. Στον τομέα της ηλεκτρικής ενέργειας. 'Ηδη με την οδηγία της Ευρωπαϊκής 'Ενωσης για την απελευθέρωση της αγοράς της ηλεκτρικής ενέργειας, η χώρα μας  στις 19 Φεβρουαρίου του 2001, δηλαδή σε λιγότερο από ένα χρόνο από σήμερα, είναι υποχρεωμένη να απελευθερώσει το 30% της ηλεκτρικής ενέργειας και οι καταναλωτές θα μπορούν να επιλέγουν πλέον τον παραγωγό ηλεκτρικής ενέργειας που θα τους τροφοδοτεί με ενέργεια.  Δυστυχώς πολύ αργά η Κυβέρνηση έφερε ένα νομοσχέδιο που όμως προβλέπει ρυθμίσεις, προεδρικά διατάγματα, επιλογές των προσώπων που θα το λειτουργήσουν αυτό το νομοσχέδιο, που δεν επαρκεί οπωσδήποτε ο χρόνος των λίγων μηνών που μας απομένουν για τις 19 Φεβρουαρίου.
Παράλληλα η ΔΕΗ είναι τελείως απροετοίμαστη γι'αυτό το ενδεχόμενο της απελευθέρωσης της αγοράς ηλεκτρικής ενέργειας. Αυτό με τον ηλεκτρισμό.  Εάν πάμε τώρα στον πετρελαϊκό τομέα. Εκεί οι αποσπασματικές κινήσεις της Κυβέρνησης δείχνουν ότι δεν υπάρχει καμία απολύτως πολιτική, με τραγικά αποτελέσματα στο χώρο τα οποία παρακολουθούμε και αυτές τις μέρες με τις αυξήσεις των τιμών στα καύσιμα.
Εξηγούμε για τις αποσπασματικές ενέργειες. 'Εγινε η συνένωση σε έναν όμιλο, στον όμιλο της ΔΕΠ των διϋλιστηρίων ΕΛΔΑ και ΕΚΟ όπως επίσης και των εταιρειών εμπορίας. Δημιουργήθηκε ένας μεγάλος όμιλος, ο οποίος είναι προς τη σωστή κατεύθυνση. Ταυτόχρονα, όμως, εκεί διατηρήθηκαν και τα αποκλειστικά δικαιώματα του δημοσίου σε μία επιχείρηση η οποία μετοχοποιήθηκε και ήδη ετοιμάζεται να μπει ένα καινούριο πακέτο στο χρηματιστήριο, αλλά διατηρεί τα αποκλειστικά δικαιώματα του κράτους για παραχωρήσεις μέσα σε αυτόν τον όμιλο. Πράγμα που θεωρείται ότι είναι απαράδεκτο και δεν μπορεί να ασκεί μία επιχείρηση που βαίνει για την ιδιωτικοποίηση δικαιώματα του δημοσίου για τις παραχωρήσεις ερευνών, παραδείγματος χάρη πετρελαίου.
Ταυτόχρονα κατά τη συγχώνευση ανεξαρτητοποιήθηκε τρόπον τινά η δημόσια επιχείρηση αερίου η ΔΕΠΑ, παραχωρώντας το 85% στο δημόσιο η παλιά ΔΕΠ. Τώρα βλέπουμε ότι πάλι τα ελληνικά πετρέλαια προσπαθούν να ξαναπάρουν υπό την κηδεμονία τους τη ΔΕΠΑ και αγοράζουν ένα ποσοστό.  Από το 15% που είχαν πηγαίνουν τώρα στο 35%. Δεν μπορούμε να καταλάβουμε τι άλλαξε μέσα σε ένα χρόνο και ξαφνικά ο απογαλακτισμός της ΔΕΠΑ ξαναγίνεται πάλι γαλακτισμός, έρχεται πάλι ξανά στην αγκαλιά των ΕΛΠΕ.  Είναι πραγματικά μία αλλοπρόσαλλη πολιτική.
Ταυτόχρονα στο φυσικό αέριο. Συνεχείς μεταβολές του ν. 2364 και κατάργηση του σώματος ενεργειακού ελέγχου που είχε πολύ σωστά θεσπίσει ο 2364 τότε με την ευκαιρία του φυσικού αερίου, να αποκτήσουμε επιτέλους ενεργειακή πολιτική, αλλά δυστυχώς το σώμα ενεργειακού ελέγχου, παρά το ότι ήλθαν δύο-τρεις τροποποιήσεις στη Βουλή για να γίνει ευελικτότερο και καλύτερο, δεν συνεστήθη ποτέ.
'Ετσι, λοιπόν, βλέπουμε ότι δεν υπάρχει στρατηγική για την ενέργεια, δεν  υπάρχει πολιτική για την ενέργεια. Οι επιπτώσεις; Είμαστε η χώρα που  έχει τη μεγαλύτερη υπερκατανάλωση ενέργειας στην Ευρωπαϊκή 'Ενωση.                  Σπατάλη ενέργειας η οποία δημιουργεί εκτός από τη συναλλαγματική μας αιμορραγία, ταυτόχρονα τις υψηλές τιμές της ενέργειας.
Οι υψηλές τιμές των καυσίμων και της ενέργειας σημαίνουν τροχοπέδη για την ανάπτυξη. 'Ολες οι βιομηχανίες, ο Σ.Ε.Β. συνεχώς ζητά φθηνότερη ενέργεια, για να γίνει ανταγωνιστική η βιομηχανία μας. Η ανταγωνιστικότητά μας βρίσκεται σε τραγικά επίπεδα συγκρινόμενη με τις υπόλοιπες χώρες και μπαίνουμε στην παγκοσμιοποιημένη αγορά χωρίς, έναν από τους βασικούς συντελεστές του ανταγωνισμού για τα προϊόντα μας, όπως είναι η ενέργεια, να έχουμε με μια στρατηγική και σωστή πολιτική καταφέρει να τον κάνουμε να είναι ένας παράγων του ανταγωνισμού.
Σήμερα, παρατηρούμε τα δραματικά γεγονότα με την αύξηση της τιμής των πετρελαιοειδών. Υπήρχε καμία πρόβλεψη; Υπήρχαν με το Ιράν προτάσεις για συμφωνίες που μπορούσαν να γίνουν εάν υπήρχε στρατηγική και πολιτική, όταν ακόμη το πετρέλαιο είχε δέκα δολάρια το βαρέλι. Και τότε αποποιηθήκαμε αυτές τις προσφορές, δεν υπογράψαμε μακροχρόνιες συμβάσεις, γιατί ακριβώς δεν υπάρχει πολιτική ενέργειας, γιατί δεν υπάρχει στρατηγική ενέργειας.
Και σήμερα φθάσαμε στο σημείο να διακυβεύουμε ακόμη και την ένταξή μας στην Ο.Ν.Ε., επειδή ακριβώς αυξάνονται αλματωδώς οι τιμές των καυσίμων, με άμεσο αποτέλεσμα και επίπτωση στον πληθωρισμό που απειλεί να μην καταφέρουμε να πιάσουμε αυτό το κριτήριο, το κριτήριο του πληθωρισμού για την ένταξή μας στην Ο.Ν.Ε.
Αυτή, λοιπόν, η τραγική κατάσταση μας έκανε να ωθήσουμε την Κυβέρνηση, όπως σαν Αντιπολίτευση έχουμε αποδείξει το τελευταίο χρονικό διάστημα, προς τη σωστή κατεύθυνση. Και καταθέσαμε αυτήν την πρόταση νόμου. Μία πρόταση νόμου που σκοπός της είναι να δημιουργήσει επιτέλους μία επιτροπή -όπως την ονομάζουμε Εθνική Επιτροπή Ενέργειας- η οποία θα ασχολείται με τον ενεργειακό τομέα, θα χαράξει τη στρατηγική, θα εκπονήσει όλη τη στρατηγική και την πολιτική για την ενέργεια και θα την προτείνει στον Υπουργό Ανάπτυξης, ο οποίος με τη σειρά του θα τη φέρει στο Υπουργικό Συμβούλιο, αφού την εγκρίνουν θα έρθει στη Βουλή, για να αποκτήσει επιτέλους η χώρας μας, μακροχρόνια στρατηγική για την ενέργεια.  Παράλληλα, η Εθνική αυτή Επιτροπή Ενέργειας θα συντονίζει την ενέργεια από διάφορες πηγές, την ηλεκτρική ενέργεια, την ενέργεια από στερεά και υγρά καύσιμα, την ενέργεια από φυσικό αέριο και θα μπορεί να παρακολουθεί και να ρυθμίζει τους κανόνες της αγοράς, να παρακολουθεί και να επιβάλει τον υγιή ανταγωνισμό και μέσα στα πλαίσια αυτού του ανταγωνισμού να παρακολουθεί και να αποφεύγονται μονοπωλιακές ή ολιγοπωλιακές καταστάσεις.
Πιστεύω απόλυτα ότι με τη χάραξη αυτής της στρατηγικής από την Εθνική Επιτροπή Ενέργειας, θα αποκτήσει επιτέλους η χώρα μας, πολιτική για την ενέργεια, με στόχο και να υπάρχει επάρκεια ενέργειας, αλλά ταυτόχρονα να έχουμε και φθηνή ενέργεια που θα βοηθήσει στην ανάπτυξη της πατρίδας μας και στην καλυτέρευση του βιοτικού επιπέδου και της ποιότητας ζωής των Ελλήνων.
Η Εθνική αυτή Επιτροπή Ενέργειας είναι μία ανεξάρτητη διοικητική αρχή. Οι ανεξάρτητες διοικητικές αρχές στις Ηνωμένες Πολιτείες Αμερικής έχουν ξεκινήσει από το τέλος του περασμένου αιώνα και στη συνέχεια, εξελίχθηκαν και μεγεθύνθηκαν και μπήκαν σε πολλούς τομείς. Από το 1950 καθιερώθηκαν και στην Ευρώπη, Αγγλία, Γαλλία και σε άλλες χώρες και λειτουργούν σε πολύ ευαίσθητους και σημαντικούς τομείς, με αποτελέσματα τα οποία εκτιμώνται και από εκείνες τις κυβερνήσεις, αλλά και από τα αποτελέσματα των τομέων στους οποίους δρουν, πάρα πολύ σημαντικά για την εξέλιξη αυτών των χωρών.
(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ) 'Ετσι λοιπόν και εμείς θέλουμε τη λειτουργία αυτής της ανεξάρτητης διοικητικής αρχής που είναι η Εθνική Επιτροπή Ενέργειας και όπου μέσα σ'αυτήν την διοικητική αρχή θα συγκεντρώνονται οι υπόλοιπες αρχές που καθορίζονται από τις οδηγίες της Ευρωπαϊκής 'Ενωσης, την 9492 για την απελευθέρωση της αγοράς ηλεκτρικής ενέργειας, που προβλέπει τη δημιουργία ρυθμιστικής αρχής για την ηλεκτρική ενέργεια, την οδηγία 9830 για την απελευθέρωση της αγοράς των πετρελαιοειδών, που προβλέπει και εκεί τη δημιουργία ρυθμιστικής αρχής για την αγορά των πετρελαιοειδών και την οδηγία 9694 για την απελευθέρωση της αγοράς φυσικού αερίου που και εκεί προβλέπεται ρυθμιστική αρχή φυσικού αερίου.
Το ερώτημα που τίθεται είναι το εξής: Αφού υπάρχουν αυτές οι τρεις ρυθμιστικές αρχές, θα πάμε σε τρεις χωριστές ρυθμιστικές αρχές; Αν αφήσουμε αυτές τις ρυθμιστικές αρχές να υπάρχουν ανεξάρτητα και να λειτουργούν, οπωσδήποτε θα χρειαστεί ένας συντονιστής και ένας συντονισμός για να συντονίζει αυτές τις αρχές, μια και το αντικείμενο είναι το ίδιο, είναι η ενέργεια και ο στόχος είναι ένας, φθηνότερη ενέργεια και επάρκεια ενέργειας για τη χώρα μας για την ανάπτυξη και ποιότητα ζωής στην πατρίδα μας.
Γι'αυτόν ακριβώς το λόγο στην Εθνική Επιτροπή Ενέργειας εμείς τοποθετούμε και τις τρείς αυτές ρυθμιστικές αρχές.
Αυτή η Εθνική Επιτροπή Ενέργειας αποτελείται από πέντε μέλη τα οποία είναι επιστημονικώς καταξιωμένα με μεγάλες εμπειρίες και που με αδιάβλητες διαδικασίες επιλογής θα επιλεγούν για να ασκήσουν αυτό το σημαντικό ρόλο τους.
Επιπλέον για να μην υπάρχουν δυνατότητες εμπλοκής ή διαπλοκής σ'αυτό το σύστημα των μεγάλων αλληλοσυγκρουομένων συμφερόντων, η θητεία των μελών αυτών της επιτροπής είναι εναλλακτική ούτως ώστε να επέρχεται εναλλαγή. Θα έχουμε μόνο δύο θητείες, αλλά κάθε θητεία εκάστου μέλους θα είναι από ενιαύσια, διετής, τριετής, τετραετής, έτσι ώστε να υπάρχει η εναλλαγή και ο ικανός χρόνος για να αποδώσουν έργο, αλλά και ταυτόχρονα η εναλλαγή τους να δώσει νέες ιδέες στην επιτροπή αυτή και να εμποδίσει και τις τυχόν περιπτώσεις διαπλοκής που τόσο συχνές είναι στη χώρα μας.  Παράλληλα στο νόμο προβλέπουμε και ασφαλιστικές δικλείδες που δεν θα επιτρέπουν στα μέλη αυτά να εμπλακούν σε κάποιους πειρασμούς. Θα προβλέπονται έλεγχοι για τα μέλη τους καθώς και το "πόθεν έσχες" επίσης για τα μέλη τους.
Εκτός από αυτήν την πενταμελή επιτροπή ταυτόχρονα με την Εθνική Επιτροπή Ενέργειας εμείς θέλουμε να εντάξουμε σε ένα όργανο που θα συγκαλείται κατά τακτά χρονικά διαστήματα για να ενημερώνονται όλοι οι ενεργειακοί φορείς, αλλά και για να φέρνουν τις απόψεις τους επίσης στην Εθνική Επιτροπή Ενέργειας, εκπροσώπους από όλους τους φορείς που ασχολούνται με τα θέματα της ενέργειας. Και πρώτον, τους φορείς αυτούς που έχει συμμετοχή ή ακόμα ανήκουν στο κράτος, όπως η Δ.Ε.Η. τα ΕΛΠΕ, το ΙΓΜΕ, η ΔΕΠΑ, κλπ., που θα στέλνουν εκπροσώπους, αλλά και ιδιώτες φορείς εκπροσώπους των ιδιωτικών διϋλιστηρίων, των ιδιωτικών εταιρειών εμπορίας πετρελαιοειδών, των ιδιωτικών επίσης άλλων εταιρειών, εκπροσώπους της βιομηχανίας και γενικότερα όλους αυτούς που εμπλέκονται με την ενέργεια.  Η λειτουργία αυτής της επιτροπής πιστεύουμε ότι θα είναι πολύ αποτελεσματική. Και γι'αυτό δίνουμε και άλλες αρμοδιότητες για να μπορεί να έχει κανονιστικές, ρυθμιστικές, με τους ρυθμιστές που συντονίζουν και εποπτεύουν, και διοικητικές αποφασιστικές αρμοδιότητες, που αυτές φυσικά οι αρμοδιότητες της εκχωρούνται από το νόμο που θα ψηφίσουμε εδώ στη Βουλή.
Μέσα από το νομικό πλαίσιο που εμείς θα δημιουργήσουμε, θα δώσουμε τη δυνατότητα αποφασιστικής σημασίας παρεμβάσεων στην Εθνική Επιτροπή Ενέργειας. Θα θεσπίσει δηλαδή τους κανόνες λειτουργίας των ρυθμιστικών αρχών, θα προβλέψει τους κανόνες λειτουργίας για την απελευθέρωση της αγοράς στην ηλεκτρική ενέργεια, στο πετρέλαιο και στο φυσικό αέριο.  Μάλιστα θα παρεμβαίνει για να παρακολουθεί τη τήρηση αυτών των κανόνων. Επίσης αυτή θα φροντίζει και για την αδειοδότηση μέσα απο το γενικό προγραμματισμό που θα έχει γίνει, όπως σας είπα από την αρχή, για να αποκτήσουμε στρατηγική   για την  ενέργεια. Επαναλαμβάνω ότι μέσα απο αυτό τον προγραμματισμό θα καθορίζει την αδειοδότηση, αλλά και τους κανόνες του παιγνιδιού σε όλους αυτούς, αλλά παράλληλα θα έχει και την δυνατότητα να επιβάλλει κυρώσεις και πρόστιμα, ώστε να εμπεδώσει την εφαρμογή αυτών των κανόνων  στην αγορά της ενέργειας.
Θεωρώ ότι οι εξελίξεις στον ενεργειακό τομέα  και παγκόσμια αλλά και στην πατρίδα μας, αλλά και η εναρμόνισή μας με τις οδηγίες της Ευρωπαϊκής 'Ενωσης καθιστούν απαραίτητη την ύπαρξη ενός τέτοιου οργάνου.
Η ΡΑΕ  που προβλέπεται στο τελευταίο νομοσχέδιο που έφερε η Κυβέρνηση για την απελευθέρωση της αγοράς της ηλεκτρικής ενέργειας, είναι, θα λέγαμε, ένα κολοβό όργανο. Δεν αναφέρεται εκεί καμία δυνατότητα παρέμβασής της στην αγορά των πετρελαιοειδών, παρά την αναφέρουν μόνο σαν ρυθμιστική αρχή για τον ηλεκτρισμό, αλλά και για το φυσικό αέριο.Υπάρχει μόνο αυτή η αναφορά, αν και η οδηγία της Ευρωπαϊκής 'Ενωσης 9830 για την απελευθέρωση της αγοράς του φυσικού αερίου ρητώς ορίζει, ότι πρέπει να υπάρχει ρυθμιστική αρχή η οποία θα είναι διαφορετική για το φυσικό αέριο.  Η προκήρυξη εκδήλωσης ενδιαφέροντος για τη στελέχωση της ΡΑΕ πήρε παράταση λόγω της προεκλογικής περιόδου και η επιλογή θα γίνει μετά τις εκλογές. Επαναλαμβάνω όμως ότι αυτή είναι ένα κολοβό όργανο. Εμείς μιλάμε για μια επιτροπή η οποία θα συμπεριλαμβάνει όλους τους τομείς της ενέργειας, ηλεκτρισμός, πετρέλαιο, φυσικό αέριο, ανανεώσιμες πηγές ενέργειας. Θα συμπεριλαμβάνει δε μέσα της όλες τις ρυθμιστικές αρχές για να τις συντονίζει καλύτερα και να χαράσσει ανετότερα τους κανόνες γενικότερα παντού.
Κύριοι συνάδελφοι, νομίζω ότι δεν μπορούμε να προχωρήσουμε έτσι με αποσπασματικές κινήσεις σε έναν τόσο ευαίσθητο τομέα. 'Οταν στη χώρα μας υπάρχουν εξακόσιοι χιλιάδες άνεργοι, υπάρχουν τα 2,5 εκατομμύρια Ελλήνων που ζούν κάτω απο τα όρια της φτώχειας με εισόδημα κάτω από εκατόν πενήντα χιλιάδες δραχμές μηνιαίως, που δεν μπορεί να ζήσει άνθρωπος, το ζητούμενο είναι  η ανάπτυξη. Και σε τέτοιους τομείς ευαίσθητους, όπως είναι ο τομέας της ενέργειας που είναι ο μοχλός για την ανάπτυξη της χώρας μας, δεν μπορούμε να λειτουργούμε με τέτοιον αποσπασματικό τρόπο, να λειτουργούμε χωρίς στρατηγική και χωρίς μπούσουλα.
Εγώ αισθάνομαι άσχημα όταν η χώρα μας, που βρίσκεται πολύ πιο κοντά στις πηγές ενέργειας, τόσο στο φυσικό αέριο, όσο και στο πετρέλαιο, σπαταλά, κυρίες και κύριοι συνάδελφοι, ενέργεια, αλλά και έχει την ακριβότερη ενέργεια. Μπορούσαμε να κάνουμε άλματα προς αυτήν την κατεύθυνση και να δώσουμε ώθηση στην ανάπτυξη της πατρίδας μας  και οι ρυθμοί ανάπτυξης να φτάνουν το 6% και 7%. Με τέτοιους ρυθμούς ανάπτυξης θα είχαμε μειώσει ριζοσπαστικά την ανεργία, δημιουργώντας αξιοπρεπείς θέσεις εργασίας για τα Ελληνόπουλα και με μια σωστότερη πολιτική  θα είχαμε δημιουργήσει, προβλέψει τον απαραίτητο εκείνο αριθμό μεταναστών που θα χρειαζόταν η χώρα μας για την ανάπτυξή της και όχι αυτό που γίνεται σήμερα με τον υπερβολικό αριθμό λαθρομεταναστών που μπολιάζουν και την τοπική εγκληματικότητα.
Εκείνο που θέλω και απευθύνομαι στην Κυβέρνηση είναι, ας δεχθεί -τώρα βέβαια είναι προεκλογική περίοδος, ατυχώς τώρα ετέθη αυτή η πρόταση νόμου, έπρεπε να την είχαμε κάνει πιο νωρίς- όσο πιο γρήγορα όμως να αποφασίσει να στραφεί προς αυτήν την κατεύθυνση, τόσο ανετότερα θα δημιουργήσει έστω αυτό το μήνα που μένει και χειριζεται τα θέματα αυτή η Κυβέρνηση, να δημιουργήσει τις προϋποθέσεις, ώστε, όταν εμείς έρθουμε, να βρούμε κάποιο περιβάλλον για να πραγματοποιήσουμε στρατηγική και πολιτική για την ενέργεια την οποία εμείς έτσι κι αλλιώς θα την κάνουμε. Αλλά ας δημιουργήσει αυτό το μήνα τις προϋποθέσεις για να βρούμε εμείς σε λίγο καταλληλότερο έδαφος. Ευχαριστώ.
ΠΡΟΕΔΡΕΥΩΝ (Δημήτριος Β. Κωστόπουλος): Για τη σημερινή συζήτηση ο Συνασπισμός ορίζει ως Κοινοβουλευτικό Εκπρόσωπο τον κ. Σπύρο Δανέλλη και το ΔΗ.Κ.ΚΙ. ορίζει ως ειδικό αγορητή τον κ. Ρόκο.
Το λόγο έχει ο συνάδελφος κ. Χρυσανθακόπουλος.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Αγαπητοί κύριοι συνάδελφοι, η πρόταση νόμου της Νέας Δημοκρατίας δεν είχε λόγο να παρουσιαστεί στη Βουλή μετά την ψήφιση το 1999 του ν. 2773, που και τις προσαρμογές που οφείλει η χώρα μας απέναντι στο ευρωπαϊκό κεκτημένο, περιλαμβάνει και που στα θέματα τα οποία η Νέα Δημοκρατία επιχειρεί σήμερα να αναφερθεί, έχει ήδη απαντήσει.  'Ομως, ακριβώς αυτό είναι το ζήτημα, ότι ασκείται μία πολιτική αντιπολιτευτική που στοχεύει απλά στο να μας ενθυμίσει, για όσους ξέχασαν, ότι ο άκρατος νεοφιλελευθερισμός αποτελεί βασική ιδεολογική της πτυχή και κατά συνέπεια αυτά που εισηγείται δεν είναι τίποτε άλλο παρά η αποποίηση των πολιτικών ευθυνών, της ευθύνης του Υπουργού, της κυβέρνησης, του κρατικού χαρακτήρα της δράσης στον τομέα της ενέργειας για να στραφούμε σε έναν ιδιωτικό χώρο, ο οποίος θα αυτορυθμίζεται. Στην ουσία αυτό που αποκαλείται πολλές φορές ιδιωτικός τομέας, υπό την ευλογία της κρατικής μέριμνας δεν είναι παρά ένας χώρος ιδιαίτερης βοήθησης, είναι ένας χώρος ιδιαίτερης προστασίας. Θέλει δηλαδή να ασκήσει κρατικό προστατευτισμό ειδικών συμφερόντων η εισήγηση της Νέας Δημοκρατίας, γιατί φέρνει στο προσκήνιο τη δημιουργία μιας ανεξάρτητης διοικητικής αρχής η οποία δεν θα είναι απλά συμβουλευτικό όργανο, εποπτικό όργανο, γνωμοδοτικός φορεας, ένας σύνδεσμος μεταξύ της χώρας μας και της Ευρωπαϊκής 'Ενωσης, αλλά θα αποφασίζει για όλα από μόνη της. Θα ασκεί και διαχείριση. Θα υποκαθιστά τις ευθύνες για τον τομέα της ενέργειας του κράτους. Μία τέτοια αντίληψη σαφώς δεν μπορεί να γίνει δεκτή από εμάς.  Χαρακτηρίζει αυτούς που παλινωδούν μεταξύ της λαϊκής δεξίας και της νεοφιλελεύθερης χωρίς να ισορροπούν ποτέ, πότε στη μια και πότε στην άλλη κατεύθυνση.
Εδώ, λοιπόν, έχουμε μια πρόταση νόμου η οποία ένα και μόνο στοιχείο θέτει, ακριβώς την άρνηση της ύπαρξης της πολιτικής ευθύνης και της στροφής στον ιδιωτικό επιχειρηματικό κόσμο.
Πρέπει να πούμε ότι η ρυθμιστική αρχή ενέργειας, την οποία ψηφίσαμε στον 2773 είναι σαφέστατα ένα όργανο που έχει αρμοδιότητες, είναι αυτός ο φορέας, ο οποίος θα μπορεί να επικοινωνεί με την Ευρωπαϊκή 'Ενωση και να παρουσιάζει τις εκθέσεις. Είναι μία αρχή η οποία ταυτόχρονα θα εγγυάται τον ελεύθερο ανταγωνισμό. Είναι μία αρχη η οποία θα εισηγείται προς την κυβέρνηση. Αλλά η πολιτεία δεν θα αποποιηθεί ποτέ τουλάχιστον από το ΠΑΣΟΚ, τις ευθύνες της.
Ο Υπουργός -οφείλει και έτσι θα πράττει- θα φέρει πρόγραμμα στην αρμόδια Διαρκή Επιτροπή Παραγωγής και Εμπορίου της Βουλής, θα φέρει την εισήγησή του για το πενταετές ή δεκαετές αναπτυξιακό πρόγραμμα στον τομέα της ενέργειας. Και εκεί θα κριθεί αν αυτή η πολιτική είναι σωστή ή όχι και εκεί θα τεθεί προς έγκριση. 'Ετσι το Κοινοβούλιο θα συνεχίσει να ασκεί τα καθήκοντά του.
Γιατί η πρόταση της Νέας Δημοκρατίας στερεί από το Κοινοβούλιο την ευθύνη. Δημιουργεί ένα όργανο ανεξάρτητο. Στην ουσία η αρχική του επιλογή είναι διορισμός. 'Αρα, υπάγεται σε ένα κέντρο εξωθεσμικό, παρασκηνιακό, το οποίο θα λειτουργεί αυτόβουλα, για να μην πω και υστερόβουλα, διότι αυτοί που το κούρδισαν αυτό το πορτοκάλι θα το οδηγήσουν στο να λειτουργεί στη συνέχεια. 'Ετσι είναι τα πράγματα. Θα πρέπει να υπάρχουν σαφέστατα τα δεδομένα, το τι επιδιώκουμε.
Από τη μεριά μας υπάρχει η σύνεση αυτήν τη στιγμή. Παρά το ότι τριπλασιάστηκε διεθνώς η τιμή του πετρελαίου στα τριάντα δολάρια, εμείς καταβάλλουμε τεράστιες προσπάθειες συγκράτησης του πληθωρισμού. Δεν είναι θέμα άλλο παρά μόνο αυτή η σωφροσύνη την οποία ακολουθούμε για να μην έχουμε έκρηξη πληθωριστική. Και είδαμε ότι τα μέτρα που έχουν ληφθεί διατηρούν ομαλότητα και στον παραγωγικό τομέα.
Θα λέγαμε, λοιπόν, ότι έχοντας απέναντί μας ένα γινάτι της Νέας Δημοκρατίας, το οποίο θέλει να το επαναφέρει στο προσκήνιο ενώ ήδη το θέμα έχει κλείσει, απλά καταβάλλει προσπάθεια να θυμίσει σε όσους ξεχνούν τι πραγματικά πρεσβεύει.
Εμείς έχουμε μία Ρυθμιστική Αρχή Ενέργειας στο άρθρο 4 του ν. 2773 που έχει μια ανεξαρτησία σε σχέση με την Κυβέρνηση. Τοποθετείται απέναντί της με διαφορετικές εισηγήσεις, μια και έχει τη δυνατότητα να εκφέρει γνώμη και στα ευρωπαϊκά όργανα. 'Εχει όμως και αρμοδιότητα να καλύψει όλο το φάσμα της ενέργειας. Γι' αυτό ονομάστηκε Ρυθμιστική Αρχή Ενέργειας και όχι ρυθμιστική αρχή ηλεκτρικής ενέργειας.
Επίσης, ξεκαθαρίζουμε στο άρθρο 3 του νόμου αυτού ότι η ενεργειακή πολιτική ασκείται υπό την εποπτεία του κράτους. Εμείς παίρνουμε τις πολιτικές ευθύνες.
Το ενεργειακό θέμα στο παγκόσμιο πλέγμα αποτελεί βασικό ζήτημα για την ύπαρξη της οντότητας της κρατικής. Η ανεξαρτησία μας έγκειται στην ενεργειακή αυτοδυναμία και την αυτάρκεια πολλές φορές. Δεν μπορεί αυτό το θέμα να αφεθεί σε κύκλους οι οποίοι θα λειτουργήσουν με κριτήρια κερδοσκοπικά ή ιδιωτικά και σκοτεινά.
'Εχει επιχειρηθεί και από ξένες δυνάμεις, που έχουν ευρύτερες στρατηγικές στην περιοχή, να απλώσουν το χέρι τους στο ενεργειακό ζήτημα, δηλαδή, να ελέγξουν έμμεσα με ημετέρους. Στο παρελθόν από τη Νέα Δημοκρατία αυτά τα φαινόμενα έχουν παρατηρηθεί έντονα.
ΓΕΩΡΓΙΟΣ ΣΑΛΑΓΚΟΥΔΗΣ: Δεν μιλάνε για σκοινί στο σπίτι του κρεμασμένου.
ΠΡΟΕΔΡΕΥΩΝ (Δημήτριος Β. Κωστόπουλος): Σας παρακαλώ, κύριε Σαλαγκούδη! ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Σαλαγκούδη ...
ΓΕΩΡΓΙΟΣ ΣΑΛΑΓΚΟΥΔΗΣ: Διαπλοκή και διαφθορά...
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: ... αναφέρομαι σε εσάς, στις κλασικές σας συμβάσεις υποτέλειας όλα αυτά τα χρόνια στο ενεργειακό ζήτημα. Και δεν θα πρέπει εσείς να ξύνετε πληγές γιατί κάθε υπενθύμιση που κάνετε αποκαλύπτει την πολιτική σας γραμμή.
Εσείς πρέπει να ξεκαθαρίσετε ένα στοιχειώδες πράγμα. Εάν θέλουμε να είμαστε με τον καταναλωτή, τον πολίτη, τον παραγωγό, θα πρέπει να φροντίζουμε αυτόν. Εάν είσθε με συγκεκριμένα κυκλώματα ιδιωτικών συμφερόντων θα πρέπει να στραφείτε εναντίον τους.
Ως εκ τούτου η δική σας η πρόταση, που είναι εκποίηση των πάντων...
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Χρυσανθακόπουλε...
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Εάν δεν κάνω λάθος ο νεοφιλελευθερισμός υπεστάλη ως σημαία πριν από ένα διάστημα και σήμερα ξανασηκώθηκε. Πρέπει να ξεκαθαρίσετε ποια από τις πτέρυγες της Νέας Δημοκρατίας θα φτιάξει κυβερνητικό πρόγραμμα, εάν η παροχολογία σας εκ του μη έχοντος, όπως εμφανίζεσθε, είναι άνετη, αποτελεί πολιτική σας ή αν ο σκληρός φιλελευθερισμός, τον οποίο στελέχη σας σήμερα εξέφρασαν πρωί-πρωί, αποτελεί γραμμή σας.
ΓΕΩΡΓΙΟΣ ΣΑΛΑΓΚΟΥΔΗΣ:  Ιδεολογικοί γυρολόγοι δεν είμαστε όμως. ΠΡΟΕΔΡΕΥΩΝ (Δημήτριος Β. Κωστόπουλος): Κύριε Σαλαγκούδη, έχετε την καλοσύνη να αφήσετε το συνάδελφο να ολοκληρώσει, γιατί παρακολούθησα την ομιλία σας και είδα ότι δεν σας διέκοψε.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Αφού με διακόψατε θα σας απαντήσω κύριε Σαλαγκούδη. Είσαστε ένα πλέγμα της λαϊκής δεξιάς, του άκρατου νεοφιλελευθερισμού και των "hider" της Νέας Δημοκρατίας που αποτελεί έναν όμιλο αποτυχίας και σαφώς σύντομα θα κριθείτε γι' αυτό και θα λύσετε εσωτερικά τους λογαριασμούς σας.
Αυτό είναι δικό σας ζήτημα, όμως εδώ αναφερόμαστε σε ένα σχέδιο νόμου το οποίο καταθέσατε και το οποίο δεν έχει την παραμικρή τεκμηρίωση ότι οδηγεί σε μία σώφρονα πρόταση. Κινείται σε μία αντιστροφή της θεσμικής και πολιτειακής ευθύνης. Αφαιρείτε εξ' ολοκλήρου τις ενεργειακές αρμοδιότητες από την Κυβέρνηση, από την πολιτεία και από θεσμούς διαφάνειας όπως είναι το Κοινοβούλιο και φτιάχνετε μία ανεξάρτητη αρχή η οποία έχει πλήρη αυθαιρεσία, μπορεί να λειτουργήσει κατά το δοκούν της δικής της φιλοσοφίας την οποία εσείς θα έχετε εμφυτεύσει και θα κινηθεί χωρίς ποτέ να δώσει λογαριασμό σε κανένα.
Αν είναι δυνατόν να γίνει αποδεκτό ένα τέτοιο πνεύμα, το οποίο δεν μπορείτε να το υπερασπιστείτε, παρά μόνο επικαλούμενοι τις πραγματικές σας αρχές! Εμείς τις αρμοδιότητες του κράτους δεν τις εκχωρούμε. Η ανεξάρτητη αρχή δεν μπορεί να εμπλέκεται σε διαχείριση. Αυτά που λέτε ότι ισχύουν διεθνώς για τις ανεξάρτητες αρχές έχουν να κάνουν με ευαίσθητους τομείς στους οποίους ασκείται στην ουσία έλεγχος και ουσιαστική εποπτεία ή γνωμοδότηση, για να υπάρχει διαφάνεια. 'Εχουμε το ΑΣΕΠ για να παρουσιάζει  με διαφάνεια και να ελέγχει την εφαρμογή των νόμων που εμείς ψηφίζουμε.             'Εχουμε το "Συνήγορο του Πολίτη" για να ζητήσει και να επικροτήσει την εφαρμογή των νόμων και να ελέγξει πού αδικείται ο πολίτης από μη εφαρμογή των νόμων.
Δεν μπορούμε να φτιάξουμε μία ανεξάρτητη αρχή που θα πάρει όλο το ενεργειακό ζήτημα στα χέρια της ως κεντρικό συμβούλιο ανωνύμων εταιρειών, το οποίο θα διοικεί αυθαιρέτως. Στην πράξη, αυτή είναι η αντίληψή σας.  ΓΕΩΡΓΙΟΣ ΣΑΛΑΓΚΟΥΔΗΣ: Εμείς το κάνουμε για να απεμπλέξουμε την πολιτική από την πελατειακή σχέση με τα μεγάλα συμφέροντα.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Για να αντιμετωπίσει η πολιτική τα μεγάλα συμφέροντα θα πρέπει -να το ξεκαθαρίσουμε και αυτό- να κατευθυνθεί στις γραμμές του ΠΑΣΟΚ. Εμείς διατηρούμε τη ΔΕΗ. Εσείς ευχαρίστως θα την κομματιάζατε. Εμείς τη διατηρούμε, ανεξάρτητα αν οποιοσδήποτε ιδιώτης εμφανιστεί μπορεί να παράγει ενέργεια, γιατί έχει δικαίωμα να το κάνει στα πλαίσια του νέου κανονισμού στον οποίο προσαρμοστήκαμε. Είναι δεκτό να παράγει, δεν τον εμποδίζουμε, αλλά διατηρούμε τη ΔΕΗ και έχει σημασία για μας.
Εσείς θέλετε να διογκώσετε τον ιδιωτικό τομέα και κυρίως εκπροσωπείτε αυτήν την πλευρά του κερδοσκοπικού κεφαλαίου.
ΓΕΩΡΓΙΟΣ ΣΑΛΑΓΚΟΥΔΗΣ: Οδηγείτε τη ΔΕΗ σε μετοχοποίηση.
ΠΡΟΕΔΡΕΥΩΝ (Δημήτριος Β. Κωστόπουλος): Παρακαλώ, κύριε Σαλαγκούδη. ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Η μετοχοποίηση δεν σημαίνει ότι θα την αγοράσει προεπιλεγμένος ιδιώτης, αγαπητέ συνάδελφε. Αυτή είναι η δική σας γραμμή και πολιτική. Η δική μας πολιτική για τη μετοχοποίηση καθιστά τον 'Ελληνα πολίτη μέτοχο σ' αυτό το κεφάλαιο. Δεν δίνει προεπιλεγμένα σε έναν ιδιώτη το management για να κάνει αυτός τη διαχείριση του ενεργειακού ζητήματος.
Αυτή είναι η θεμελιώδης αντιπαράθεσή μας και να πού είναι η αδιαφάνεια και η διαπλοκή την οποία επικαλείστε. Πρέπει να ξεκαθαρίσετε: 'Η θα έχετε καθαρό πρόσωπο ή θα φοράτε τα εκάστοτε προσωπεία.
ΓΕΩΡΓΙΟΣ ΣΑΛΑΓΚΟΥΔΗΣ: Εμείς δεν έχουμε προσωπείο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Επιλέξατε διάλογο μαζί μου. Εγώ θεωρώ ότι οι παρεμβάσεις σας ενέχουν στοιχείο και δευτερολογίας. Θα συνεχίζουμε έτσι.
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Σαλαγκούδη, δεν είναι σωστό να γίνονται διακοπές την ώρα που μιλάει κάποιος συνάδελφος. Δεν βγάζουμε και άκρη, δηλαδή. Αν έχετε την καλοσύνη, κρατήστε σημειώσεις για να απαντήσετε. 'Εχετε και χρόνο και δυνατότητα να το κάνετε. Μόνο έτσι θα μπορέσουμε να κάνουμε πιο σωστά τη δουλειά μας. Ευχαριστώ.
ΓΕΩΡΓΙΟΣ ΣΑΛΑΓΚΟΥΔΗΣ: Μιλάω τώρα που έχει πλεονέκτημα και έχει το μικρόφωνο.
ΠΡΟΕΔΡΕΥΩΝ (Δημήτριος Β. Κωστόπουλος): Σε λίγο θα έχετε εσείς πλεονέκτημα.
Συνεχίστε, κύριε Χρυσανθακόπουλε.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Δεν χρειάζεται να εξαντλήσω το χρόνο για να πω αυτά, τα οποία με λιτότητα και καθαρά επιχειρήματα μπορούν να τεκμηριωθούν.
Η δική σας πρόταση, λοιπόν, την οποία πιστεύω ότι είσαστε στη δυσχερή θέση να την παρουσιάζετε στη Βουλή, γιατί ενέχει τα στοιχεία της ανεπάρκειας και αποκαλύπτει, όπως είπα προηγουμένως, μία άλλη πρόθεση, από τη δικιά μας πλευρά σαφώς είναι απορριπτέα.
Πρώτα απ' όλα γιατί το ουσιώδες σκέλος αντιμετώπισης του προβλήματος προσαρμογής στα ευρωπαϊκά δεδομένα στις συγκεκριμένες ευρωπαϊκές οδηγίες 96, 22, 98 και 30 συντελείται με το νόμο που έχουμε ψηφίσει. Στο θέμα της ρυθμιστικής αρχής είναι σαφέστατος ο νόμος και περιλαμβάνει και άλλες μορφές ενέργειας, επειδή αναφέρατε αν θα συμπεριλαμβάνει εκτός από το φυσικό αέριο και το πετρέλαιο. Και την ηλεκτρική ενέργεια σαφώς την περιλαμβάνει. Ως εκ τούτου το θέμα θεωρείται λήξαν.
Θα μπορούσαμε να πούμε ότι εδώ είναι θέμα του κυρίου Υπουργού να επιταγχύνει τη διαδικασία των προεδρικών διαταγμάτων της εφαρμογής -το κανονιστικό, δηλαδή, ζήτημα- των άρθρων του ψηφισμένου ήδη νόμου. Και σύντομα στη Βουλή να έλθει η εισήγηση για το σχεδιασμό και την πορεία της χώρας μας στον ενεργειακό τομέα τα επόμενα χρόνια.
Σε ό,τι αφορά τη δική σας αντίληψη, επειδή έχουμε θεμελιώδη διαφωνία, σαφώς και δεν μπορούμε να τη δεχθούμε. Εμείς δεν θέλουμε τον Υπουργό Ανάπτυξης να τον μετατρέψουμε σε ένα απλό διαβιβαστικό όργανο, που θα είναι εντολοδόχος μιας δήθεν ανεξάρτητης αρχής,  που θα έχει παντοδυναμία και η οποία θα τον κατευθύνει, θα τον καθοδηγεί και θα του ορίζει τα πλαίσια κίνησης. Αυτό είναι ένα θέμα για το οποίο δεν μπορούμε να υποχωρήσουμε σε καμία περίπτωση.
Δεν ασκήσατε μία εποικοδομητική αντιπολιτευτική στάση στη συγκεκριμένη σας εισήγηση. Γιατί τα στοιχεία που θέτετε δεν ταιριάζουν με τη δική μας φιλοσοφία. Θα έλεγα ότι η νομοθετική σας πρωτοβουλία είναι μία ιδιότυπη εσωκομματική αντιπαράθεση. Και πιστεύω ότι αν γίνονταν και εδώ συζήτηση με την παρουσία όλων των συναδέλφων, θα είχατε και διαφορετικές φωνές στους κόλπους σας κυρίως από το τμήμα της λαϊκής δεξιάς, που δεν ανέχεται τη νεοφιλελεύθερη.
Τελειώνω ξεκαθαρίζοντας ότι σαφώς απορρίπτουμε τη δική σας πρόταση νόμου, γιατί δεν μπορεί κανένα στοιχείο από αυτά τα οποία εσείς επιχειρείτε, να ευσταθήσει πάνω στη δική μας πολιτική γραμμή και πορεία, την οποία θα έχουμε τη δυνατότητα και στα επόμενα χρόνια να την ολοκληρώσουμε.
Και να σας απαντήσουμε και στα επιχειρήματά σας για το αν κουράζει ή όχι το ΠΑΣΟΚ. Η δημοκρατία δεν κουράζει τους πολίτες. Είναι κατάκτηση των  ενεργών πολιτών. Είναι μία παράμετρος η οποία δεν τίθεται σε αμφισβήτηση.  Και τα επιτεύγματα της πολιτικής δημοκρατίας, η διεύρυνσή της, πρέπει να συνεχιστεί ώστε να έχουμε ευημερία σε αυτόν τον τόπο. Σαφώς ο ελληνικός λαός δεν το σκέφτεται καν να πειραματιστεί ξανά γυρνώντας προς τα πίσω με τη Νέα Δημοκρατία.
Σας ευχαριστώ.
(Χειροκροτήματα από την πτέρυγα του ΠΑΣΟΚ) 
ΠΡΟΕΔΡΕΥΩΝ (Δημήτριος Β. Κωστόπουλος): Κύριοι Βουλευτές τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα πέντε μαθητές και δύο συνοδοί καθηγητές από το Γυμνάσιο "Ελληνογερμανική Αγωγή Αθήνας". Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες) Το λόγο έχει ο κ. Νίκος Γκατζής από το Κομμουνιστικό Κόμμα Ελλάδας. 
ΝΙΚΟΛΑΟΣ ΓΚΑΤΖΗΣ: Κύριε Πρόεδρε για μία ακόμη φορά παρακολουθήσαμε έναν αγώνα μεταξύ των εισηγητών της Νέας Δημοκρατίας και του ΠΑΣΟΚ για το ποιος ακολουθεί νεοφιλελεύθερη πολιτική, για το ποιος τελικά είναι πιο γνήσιος εκφραστής αυτής της πολιτικής.
Ο εισηγητής της Νέας Δημοκρατίας κ. Σαλαγκούδης είπε ότι η Κυβέρνηση δεν έχει στρατηγική για την ενέργεια. Θα έλεγα στον κύριο συνάδελφο ότι και στρατηγική έχει αλλά και πολιτική έχει. Μάλιστα είναι ενταγμένη μέσα στην ίδια ακριβώς φιλοσοφία, αντίληψη και πρακτική της Νέας Δημοκρατίας και βρίσκεται μέσα στους ίδιους κανόνες που επιδιώκει και αυτή η πρόταση νόμου της Νέας Δημοκρατίας, στους κανόνες της απελευθέρωσης της αγοράς.  Με λίγα λόγια, δηλαδή, στοχεύει στην πλήρη ιδιωτικοποίηση της ενέργειας σε όλους τους τομείας.
Επίσης, η Νέα Δημοκρατία με την πρότασή της εναποθέτει την ενέργεια σε μία επιτροπή και μάλιστα επιτροπή η οποία θα απαρτίζεται από πρόσωπα ιδιωτικού δικαίου. Αλλά μπαίνει το ερώτημα: Είναι δυνατόν έστω και σε αυτήν τη νεοφιλελεύθερη πολιτική που ακολουθούν τα δύο κόμματα να αφεθεί σε μία ανεξάρτητη αρχή η πολιτική ενέργειας μίας χώρας, όταν η ενέργεια είναι αποδεκτό, τουλάχιστον απ'όλους, ότι αποτελεί συστατικό στοιχείο κίνησης του πρωτογενούς, δευτερογενούς τομέα και όλων των άλλων ενεργειακών τομέων; Εδώ, κύριοι Βουλευτές, θα ήθελα να πω ότι στόχος της προτάσεως νόμου είναι -δεν το έκρυψε άλλωστε ο εισηγητής της Νέας Δημοκρατίας- να περάσει η πλήρης απελευθέρωση, δηλαδή, η ιδιωτικοποίηση, όπως έκανε προηγούμενα το ΠΑ.ΣΟ.Κ. και με τις άλλες πηγές παραγωγής ενέργειας, αέριο, πετρέλαιο, φυσικό αέριο και με τις ήπιες μορφές ενέργειας που έχουν περάσει.
Και μάλιστα επικαλέστηκε ο εισηγητής της Νέας Δημοκρατίας ότι είναι ανάγκη να γίνει αυτό το βήμα, διότι έτσι θα ανιμετωπίσει το μεγάλο πρόβλημα της ανεργίας. Μα, κύριοι Βουλευτές, η πολιτική του νεοφιλελευθερισμού με τις άκριτες ιδιωτικοποιήσεις -που για ΠΑ.ΣΟ.Κ. και Νέα Δημοκρατία έγιναν δόγμα και το πουλάμε και ό,τι ήθελε προκύψειέφθασε την ανεργία στο 13%, τη φτώχεια που ακούμε καθημερινά 22% ή 25%. Είναι δυνατόν να τα λέμε αυτά με αυτές τις ιδιωτικοποιήσεις που γίνονται; Και στη ΔΕΗ που θα το δούμε -έφυγε ο κ. Χρυσανθακόπουλος, που μας ανέφερε το παράδειγμα της ΔΕΗ- όταν θα εφαρμοστεί ουσιαστικά η πλήρης απελευθέρωσή της και μπει σε εφαρμογή, θα έχουμε κατά τους εργαζόμενους την ομοσπονδία τους κλπ. χιλιάδες υπάλληλοί της να πετιούνται στο δρόμο και έτσι να προστίθενται σε αυτήν την ουρά των ανέργων.
Μας είπε επίσης ο κ. Χρυσανθακόπουλος ότι διατηρείται η ΔΕΗ. Η ΔΕΗ δεν διατηρείται. Η υποδομή της ΔΕΗ διατηρείται, δηλαδή, το κόστος που ουσιαστικά θα επιβαρύνει το δημόσιο κορβανά διατηρείται. Γιατί η εκμετάλλευση θα είναι στους ιδιώτες.
Κύριοι Βουλευτές, χρειάζεται ένας ενεργειακός σχεδιασμός; Και βέβαια.  Εμείς λέμε ότι χρειάζεται και μάλιστα να είναι μακροπρόθεσμος. Ο οποίος όμως θα είναι ενταγμένος σε ένα συνολικό σχεδιασμό ανάπτυξης της χώρας, που θα προβλέπει τα βασικά σημεία και τις ανάγκες κάλυψης των βιομηχανιών, των βιοτεχνιών κλπ. με ενέργεια. Αυτό θα πρέπει να είναι κύρια ευθύνη της Κυβέρνησης, του κράτους, που θα προβλέπει και όλες τις ενεργειακές ανάγκες.
Η πρόταση νόμου βρίσκεται σε αυτήν την κατεύθυνση; Λαμβάνει υπόψη της τις ενεργειακές ανάγκες μέσα σε ένα ολοκληρωμένο σχεδιασμό ανάπτυξης της ενεργειακής πολιτικής για τη βιομηχανία κλπ.; Κατά την άποψή μας η πρόταση νόμου βρίσκεται μακριά από έναν τέτοιο σχεδιασμό. Μακριά βρίσκεται και από την προοπτική αν θέλετε της Κυβέρνησης. 'Ηδη τόσα χρόνια στην εξουσία δεν έχει καταθέσει μέχρι σήμερα έναν ολοκληρωμένο σχεδιασμό ενέργειας ο οποίος ουσιαστικά θα βοηθούσε μία αναπτυξιακή πολιτική, την οποία οπωσδήποτε πάλι δεν έχει και όλα βρίσκονται στα χέρια και στις προθέσεις των ιδιωτικοποιημένων επιχειρήσεων και στους ιδιώτες.  Κατά την άποψή μας, η πρόταση νόμου επιδιώκει μία προσπάθεια κάλυψης ενός μέρους του χάους που θα δημιουργηθεί από την απελευθέρωση της ενέργειας, την οποία επιβάλλει η Ευρωπαϊκή 'Ενωση και φυσικά συμφωνεί η Κυβέρνηση όπως και οι άλλες δυνάμεις πολιτικές, που στηρίζουν αυτήν την πολιτική.
Στόχος και αυτής της πρότασης πιστεύουμε ότι είναι η εισβολή των μεγάλων συμφερόντων στον τομέα της ενέργειας και η ιδιωτικοποίηση των δημόσιων ενεργειακών επιχειρήσεων. Αυτή η δήθεν ανεξάρτητη αρχή δεν είναι και τόσο ανεξάρτητη. Και έχουμε πολλά παραδείγματα από τις ανεξάρτητες αρχές. 'Ολες αυτές οι αρχές έχουν γίνει ουσιαστικά ένα μέτρο για να παρεμποδίσει τον κοινοβουλευτικό έλεγχο, να παρεμποδίσει την παρέμβαση του λαϊκού κινήματος και να υλοποιείται κατά το δοκούν χωρίς καμία παρέμβαση, ακόμα και μέσα από τη Βουλή, η πολιτική της Κυβέρνησης σε διάφορους τομείς.
Στη συγκεκριμένη περίπτωση, πέρα από την απεμπόληση των δικαιωμάτων της Βουλής για έλεγχο κλπ. αυτή η Εθνική Επιτροπή Ενέργειας θα δρα και με ιδιωτικοοικονομικά κριτήρια, που θα εμποδίζουν οποιονδήποτε έλεγχο από μαζικούς φορείς όπως είπαμε προηγούμενα. Θα δούμε τα παραδείγματα που αναφέρει ότι δεν επιτρέπεται να παρεμβαίνει σε διάφορες επιχειρήσεις, σε απόρρητα κλπ. Αυτό φαίνεται στο άρθρο 3. Πρέπει να σέβεται η επιτροπή το επιχειρησιακό απόρρητο. Θα έχει αυτοτέλεια στις αποφάσεις και δεν θα ελέγχεται από πουθενά. Η επιλογή δε των μελών της επιτροπής ανατίθεται σε ιδιώτες, όπως είπα, σύμφωνα με το άρθρο 4 παρ. 3.
'Αποψή μας είναι ότι δημιουργείται μία πολυάριθμη ομάδα, εκατό έως εκατόν είκοσι υπαλλήλων, και πρώτη φορά γίνεται σύσταση μίας τέτοιας επιτροπής, η οποία αφού κάνει αυτές τις προσλήψεις, η σύνθεση της θα διορίζεται από τον Πρωθυπουργό και από τον Υπουργό και η επιλογή αυτών των ανθρώπων, δεν θα έχει σχέση ούτε με τη σημερινή νομοθεσία για τις προσλήψεις, αλλά ούτε και η σύνθεσή της θα περνάει από κανένα άλλο κοινοβουλευτικό έλεγχο, όπως επιτροπές κλπ.
'Ενα άλλο στοιχείο: Θα υπάρχει μία δαπάνη δισεκατομμυρίων δραχμών κατ'έτος. Και το παράδοξο είναι ότι θα αντικαταστήσει σε μελέτες, προσλαμβάνοντας ιδιώτες και παραμερίζοντας όλη την τεχνογνωσία, την τεχνολογία, την υποδομή κλπ. που υπάρχει σήμερα στις δημόσιες υπηρεσίες, όπως η ΔΕΗ, η ΔΕΠΑ κλπ. υποβαθμίζοντας έτσι το επιστημονικό προσωπικό, το ερευνητικό δυναμικό των ανωτέρω φορέων και άλλων.
Για να καλυφθούν και στο μέλλον τυχόν απαιτήσεις των μεγάλων συμφερόντων, ζητείται εξουσιοδότηση με προεδρικό διάταγμα, ώστε να συμπληρωθεί η πρόταση νόμου, όπου χρειάζεται.
Κοιτάξτε το άρθρο 7 και το άρθρο 8. Τι θα συμπληρωθεί; Και πώς; Θα δοθεί εν λευκώ εξουσιοδότηση γι' αυτά που έχει καταθέσει να συμπληρώνονται από κει και κάτω ό,τι θέλει η Κυβέρνηση, όπως νομίζει.  Κύριοι Βουλευτές, το ΚΚΕ καταψηφίζει την πρόταση νόμου. Επίσης, θα θέλαμε να πούμε ότι η πρόταση νόμου δεν ξεφεύγει από την ίδια λογική, που εφαρμόζει μέχρι σήμερα το κυβερνών κόμμα. Θα πρέπει επιτέλους να δει ο λαός πως ακόμη και τις ενεργειακές πηγές, αλλά και την ίδια την ενέργεια της χώρας μας θέλουν τα δύο κόμματα να την παραδώσουν στους ιδιώτες.
Το καταψηφίζουμε και καλούμε τον ελληνικό λαό και στις εκλογές αυτές να δώσει και αυτός την απάντησή του.
ΠΡΟΕΔΡΕΥΩΝ (Δημήτριος Β. Κωστόπουλος): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα δύο μαθητές και τρεις συνοδοί καθηγητές από το Γυμνάσιο "Ελληνογερμανική Αγωγή Αττικής".
Σήμερα παρελαύνουν πολλοί από αυτούς τους χώρους.
Τους καλωσορίζουμε.
(Χειροκροτήματα απ' όλες τις πτέρυγες) Ο κ. Δανέλλης έχει το λόγο.
ΣΠΥΡΙΔΩΝ ΔΑΝΕΛΛΗΣ: Κυρία και κύριοι συνάδελφοι, δεν γεννάται αμφιβολία ότι το τοπίο, το περιβάλλον το ενεργειακό αλλάζει δραματικά στις μέρες μας, συνολικότερα στην Ευρωπαϊκή 'Ενωση και ειδικότερα στην Ελλάδα, όπου μέχρι σήμερα ίσχυε το απόλυτο κρατικό μονοπώλιο. Νέα δεδομένα, νέες προοπτικές, νέες προκλήσεις, αλλά παράλληλα εμφανίζονται και διαφορετικές μεγαλύτερες απαιτήσεις και επιβάλλονται και διαφορετικές λογικές προσέγγισης των ζητημάτων αυτών. Δεν μπορούμε να αμφισβητήσουμε το γεγονός ότι αυτή η νέα πραγματικότητα απαιτεί και διαφορετικά θεσμικά εργαλεία για τη διαχείρισή της. Η επιτυχής, κατά τη γνώμη μας, μετάβαση στο νέο έντονα ανταγωνιστικό περιβάλλον της ενιαίας απελευθερωμένης αγοράς προϋποθέτει και την καθιέρωση ενός συνολικού μακροχρόνιου ενεργειακού προγραμματισμού.
Το απαιτούμενο νέο παραγωγικό δυναμικό του συστήματος, ανεξάρτητα από το ποιος το παράγει, είτε η ΔΕΗ ή σε ποιο μέρος θα είναι και ποιοι ανεξάρτητοι παραγωγοί, πρέπει να οριοθετείται από την περιβάλλουσα, που προκύπτει από το μακροχρόνιο προγραμματισμό και να γίνεται με βάση συγκεκριμένα κριτήρια, όπως την ασφάλεια τροφοδότησης, την πολλαπλότητα των πηγών, την κατάλληλη χωροταξική παραγωγή, τις ιδιαιτερότητες του ελληνικού συστήματος και βεβαίως την αναγκαιότητα προστασίας του περιβάλλοντος.
Κατά τη συζήτηση σχετικά πρόσφατα δύο νομοσχεδίων, όπως η απελευθέρωση της αγοράς ενέργειας και η εναρμόνιση της δικής μας ενεργειακής νομοθεσίας με την ευρωπαϊκή και το δεύτερο ήταν το σχετικό με την ΚΑΒΑΛΑ ΟΙΛ, όπου είχαμε την ευκαιρία να εκφράσουμε τις απόψεις μας για την αναγκαιότητα θεσμοθέτησης μιας εθνικής επιτροπής ενέργειας, μιας ανεξάρτητης αρχής, η οποία θα διαθέτει μια συνεχή θεώρηση της αναπτυξιακής πορείας του τόπου στον τομέα της ενέργειας, όπου θα μπορεί να σχεδιάζει, να εποπτεύει, να συντονίζει και να ρυθμίζει συνολικά αυτόν τον τομέα. Βέβαια κάτι τέτοιο είναι διαφορετικό από τη ρυθμιστική αρχή ενέργειας, η οποία αναφέρεται σαφώς σε ένα στενότερο πεδίο, μια και αφορά μόνο την ηλεκτρική ενέργεια και το φυσικό αέριο.
Θα αναφερθώ στο δεύτερο νομοσχέδιο που ψηφίσαμε πριν από λίγο καιρό, σχετικά με την ΚΑΒΑΛΑ ΟΙΛ, όπου οι Βουλευτές κλήθηκαν να αποφασίσουν για ένα εξαιρετικά σοβαρό θέμα, δίχως να διαθέτουν την ειδική γνώση του να αναλύσουν και να αξιολογήσουν άκρως εξειδικευμένα θέματα, όπως είναι αυτά  της βιομηχανίας, έρευνας, εξόρυξης και διάθεσης των υδρογονανθράκων.                Εκτός του Υπουργού, καμία άλλη γνώμη σε επίπεδο θεσμών δεν υπήρχε, ώστε η Βουλή να έχει γνώμη ολοκληρωμένη και πιο αξιολογική, για να αποφασίσει για ένα τόσο σοβαρό θέμα.
Θυμίζω ότι η χώρα μας είναι η μόνη μέλος της ευρωπαϊκής οικογένειας, η οποία δεν διαθέτει Εθνική Επιτροπή Ενέργειας. Με τη λογική αυτή δεν θεωρώ ότι είναι σκόπιμο να επανέλθω στις απόψεις και στις αντιλήψεις που έχουμε σχετικά με τα γενικότερα ζητήματα του νέου τοπίου της απελευθερωμένης αγοράς ενέργειας, μια και πρόσφατα έχουμε αναφερθεί σε αυτά, με αυτήν τη λογική θεωρώ θετική την πρωτοβουλία της Νέας Δημοκρατίας. 'Εχουμε όμως πλήρεις αντιρρήσεις και διαφωνίες για τον τρόπο οργάνωσης και λειτουργίας και τη σχέση της προτεινόμενης από τη Νέα Δημοκρατία Εθνικής Επιτροπής Ενέργειας και το συνολικό σχεδιασμό, αλλά κυρίως με τη λήψη των αποφάσεων για το ενεργειακό ζήτημα.
Η δική μας γνώμη είναι ότι η ανεξάρτητη αυτή αρχή που απαιτείται, όπως προανέφερα, θα πρέπει να είναι συμβουλευτικού γνωμοδοτικού χαρακτήρα, διότι η πολιτική ευθύνη δεν μπορεί παρά να ανήκει στην Κυβέρνηση και στον αρμόδιο Υπουργό. Και βεβαίως η λήψη των αποφάσεων εκείνη βαραίνει και σαφώς ο έλεγχος για την ορθότητα και τη νομιμότητα των αποφάσεων δεν μπορεί παρά να ανήκει στην Εθνική Αντιπροσωπεία.
Με αυτήν την έννοια ο Συνασπισμός καταψηφίζει το προτεινόμενο σχέδιο νόμου. Ευχαριστώ.
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, κύριοι συνάδελφοι, υπάρχουν πολλές ανάγκες σ' αυτόν τον τόπο -κορυφώνονται βέβαια με βάση το κλίμα της εποχής και το διεθνές οικονομικό περιβάλλον- όπως η ανάγκη νομοθετικής παρέμβασης στα κύρια θέματα, που είναι αυτά της ενεργειακής πολιτικής της χώρας μας.
Οι μέχρι σήμερα προσπάθειες που έχουν γίνει από πλευράς της Κυβέρνησης, δείχνουν να θέλουν να προσαρμόζονται με απολυτότητα σ' αυτήν την κατεύθυνση και έτσι προηγήθηκαν νομοσχέδια που είχαν να κάνουν είτε με το φυσικό αέριο είτε με την ηλεκτρική ενέργεια στη χώρα μας.
Βλέποντας αυτήν την πρόταση νόμου, διαπιστώνει κανείς πως η Νέα Δημοκρατία έχοντας χάσει το ζωτικό της χώρο και τα επιχειρήματά της σ' αυτά τα θέματα, προσπαθεί να δείξει, με βάση τους ρυθμούς ταχύτητας και όχι το περιεχόμενο και τις αναλύσεις των θεμάτων, τη δική της φιλοσοφία. Ξεκίνησε δειλά-δειλά η σημερινή Κυβέρνηση την ιδιωτικοποίηση κάτω από τις ευρωπαϊκές ντιρεκτίβες. Δεν έχει αποτολμήσει η ίδια μέχρι σήμερα να ολοκληρώσει αυτήν την υποταγή και έρχεται η πρόταση νόμου της Νέας Δημοκρατίας σήμερα να υποδείξει τον πλήρη έλεγχο αυτών των θεμάτων από το ιδιωτικό κεφάλαιο, από τα ιδιωτικά συμφέροντα και αυτό περιγράφεται με σαφήνεια μέσα στο σχέδιο νόμου.
Η κρατική παρέμβαση, αναγκαίο στρατηγικό στοιχείο και ευθύνης των πολιτικών και των κομμάτων, μεταφέρεται και αυτή σιγά-σιγά, μέσα από τον τρόπο που εκφράζει το νομοσχέδιο, στο παιχνίδι των συμφερόντων και των διαπλοκών σ' αυτόν τον τόπο.
Αν υπάρχει μία ανάγκη μέσα από τους ρυθμούς και τις ταχύτητες είναι μία. Να μπορέσει να είναι το κράτος στρατηγείο και η Εθνική Αντιπροσωπεία εργαλείο ελέγχου. Δυστυχώς και αυτό θέλει η Νεα Δημοκρατία με αυτήν την πρόταση να το εκχωρήσει. 'Ετσι, δημιουργεί μία τάχα εθνική επιτροπή. Και λέω "τάχα" διότι -ενώ έχουμε διαπιστώσει όλοι ότι αυτές οι περιβόητες ανεξάρτητες αρχές δεν είναι στην πραγματικότητα προς το συμφέρον της χώρας, αλλά προς το συμφέρον των κομμάτων, μέσα σ' αυτήν την κρίση της πολιτικής- θέλει να το επιβεβαιώσει με τον τρόπο που η ίδια θέλει να ρυθμίσει, που η ίδια θέλει να συγκροτήσει αυτές τις επιτροπές. Δεν είναι υπόθεση μιας κυβέρνησης και μόνο η στρατηγική κατεύθυνση σε μία τέτοια περίοδο, είναι υπόθεση της Βουλής των Ελλήνων, είναι υπόθεση όλου του ελληνικού λαού. Δεν είναι ανεξάρτητες αρχές, δεν είναι εθνικές επιτροπές αυτές που συγκροτούνται, όταν διορίζονται από την εκάστοτε κυβέρνηση, χωρίς τον έλεγχο της Βουλής. Στην πραγματικότητα εκχωρείται με αυτόν τον τρόπο και μέσα από την επικυριαρχία του δικομματισμού στην πολιτική μας πραγματικότητα, η δυνατότητα, είτε είναι η μία πλευρά είτε είναι η άλλη πλευρά, να μπορεί αυτή να ασκεί τη δική της πελατειακή συνέχεια σ' αυτήν την κρίσιμη περίοδο με κόμματα, τα οποία είναι τα ίδια σε κρίση, μιας και το ένα προσπαθεί να πείσει το άλλο ότι είναι το πλέον κατάλληλο εργαλείο του συντηρητισμού στην Ευρώπη και στη χώρα.
Φτιάξαμε ανεξάρτητη εθνική επιτροπή με το νομοσχέδιο, για την εποπτεία της ενέργειας.
Η Νέα Δημοκρατία ωθεί τα πράγματα σε ρυθμούς και σε ταχύτητες για να υπάρξει η ίδια λογική και στο σύνολο του ενεργειακού πλούτου της χώρας. Εργαλείο, πέντε διοικούντες και εκατό γραμματείς, οι οποίοι παρακάμπτουν τις κλασικές συνήθειες που επικρατούν σε άλλες χώρες, όπου αυτοί αναζητούνται με βάση την επιστημονική τους κατάρτηση και επίπεδο, διαγωνίζονται και δεν διορίζονται και με τα προσόντα τους πράγματι επιβεβαιώνουν ή θέλουν να επιβεβαιώσουν προς το μέλλον ότι τα πράγματα θα βελτιώνονται. Παρακάπτονται ακόμα και νόμοι που έχουν ψηφιστεί μέσα από δυσκολίες, όπως είναι ο ν. 2190.
Ζητείται και γι' αυτό το θέμα εξαίρεση, για να είναι όλο το επιτελείο πια μια ομάδα ανθρώπων που θα υπακούει στα καλέσματα της εκάστοτε κυβέρνησης, είτε αυτή αντιστοιχεί στην πλειοψηφία του λαού είτε όχι, με βάση εξάλλου τον τρόπο που ασκείται η πολιτική στη χώρα μας και με βάση τα εκλογικά συστήματα.
Θα ήταν μια επιτροπή αναγκαία -και είναι αναγκαία για το συντονισμόόταν πράγματι έχει εθνικά χαρακτηριστικά, όταν ορίζεται η επιτροπή από τη Βουλή, όπου η κυβέρνηση δεν θα έχει πλειοψηφία, για να μπορεί πράγματι να έχει ένα τεκμήριο πλειοψηφίας των συμφερόντων του ελληνικού λαού, για να είναι πράγματι αντιπροσωπευτική και να μην είναι έτσι κι αλλιώς ένα εργαλείο άσκησης πολιτικής των εκάστοτε κυβερνήσεων που προκύπτουν μέσα από τα νοθευμένα εκλογικά συστήματα στη χώρα μας.
Επιμένουμε πως θα ήταν απαραίτητη η σύσταση μιας επιτροπής, αλλά σε καμιά περίπτωση δεν θα μπορούσε ούτε να εκχωρείται σε ιδιωτικά συμφέροντα ούτε να εκχωρείται σε μειοψηφίες στη χώρα, όσον αφορά τον ορισμό τους.
Θα πρέπει να προχωρήσει πράγματι η Κυβέρνηση, η οποιαδήποτε κυβέρνηση που προκύπτει, στη συγκρότηση μιας τέτοιας επιτροπής, αλλά σε καμιά περίπτωση μέσα από τη λογική των ιδιωτικών συμφερόντων και αντιπαραθέσεων και σε καμιά περίπτωση μέσα απ' αυτόν τον έλεγχο που προϊδεάζει από την αρχή την αποτυχία του. Δηλαδή, τη συγκρότηση με βάση τις πελατειακές σχέσεις της στιγμής.
Εμείς το καταψηφίζουμε.
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Βερυβάκης έχει το λόγο. ΕΛΕΥΘΕΡΙΟΣ ΒΕΡΥΒΑΚΗΣ: Κύριε Πρόεδρε, θέλω να αναφερθώ σε δύο θέματα. Το πρώτο είναι η καρδιά του νομοσχεδίου. Θα έλεγα ότι αυτό το νομοσχέδιο ουσιαστικά ξεκίνησε σαν μια παλαιοημερολογήτικη ιδέα, γιατί για ανεξάρτητη επιτροπή ενέργειας ή επιτροπή ενέργειας ακούμε από το 1974 και μετά.
Πρέπει να πω ότι υπήρξε νομοθέτηση στην πρώτη κυβέρνηση Καραμανλή, η οποία είχε θεσπίσει επιτροπή ενέργειας, η οποία δεν λειτούργησε ουσιαστικά ποτέ και η οποία εν συνεχεία όχι μόνο απέτυχε, αλλά απέδειξε το ατελέσφορό της και άλλες φορές, παρά το γεγονός -και το τονίζω ιδιαίτερα- ότι τότε υπήρχε ένας ικανοποιητικός έλεγχος του κράτους πάνω στις πηγές και στους δρόμους του πετρελαίου και της ενέργειας εντός Ελλάδος. Γι' αυτό πραγματικά εγώ διερωτώμαι κατά πόσο είναι μελετημένη αυτή η ιδέα.
Πρέπει όμως, να προσθέσω ότι, όταν διαβάζω ορισμένα πράγματα απ' αυτό το νομοσχέδιο, δεν διερωτώμαι, αλλά βρίσκομαι σε σύγχυση, διότι λέει ότι ιδρύεται ανεξάρτητη διοικητική αρχή με έδρα την Αθήνα, είναι το ανώτατο όργανο του κράτους σε θέματα ενέργειας, αλλά είναι νομικό πρόσωπο ιδιωτικού δικαίου, που έχει τους κανόνες της ιδιωτικής οικονομίας, αλλά το δημόσιο συμφέρον. Αυτά μου είναι αδύνατον να τα βάλω σε μια τάξη. Πολύ περισσότερο μου είναι αδύνατο εν όψει των προοπτικών οι οποίες ανοίγονται και οι οποίες θα αποδυναμώσουν τους δημόσιους μοχλούς.
Διερωτώμαι, λοιπόν, οι συντάκτες και όσοι συζητούν μια τέτοια ιδέα -πράγμα το οποίο βεβαίως μπορεί να μην αποκλείεται 100% να συζητηθεί, αρκεί να είναι σωστά δομημένη- τι ακριβώς έχουν στο μυαλό τους, πού αποβλέπουν και σε τι αποσκοπούν.
Ιδιαίτερα πρέπει να ληφθεί υπόψη ότι οι ιδιωτικοποιήσεις στο μέλλον θα εντατικοποιηθούν, εκτός εάν θέλουμε μια πενταμελή επιτροπή εποπτείας στην Ελλάδα των ξένων συμφερόντων.
Συνεπώς, απ' αυτήν την πλευρά, έχω πολλές επιφυλάξεις και γι'αυτό θα έλεγα η ότι η ιδέα αυτή, όπως εδώ διατυπώνεται, δεν έχει βρει ουσιαστικά τους λόγους μέσα από τους οποίους μπορεί να δικαιολογήσει την ύπαρξή της, εκτός από τους λόγους εκείνους, οι οποίοι πιθανόν να μην είναι δυνατόν να ομολογηθούν και γι'αυτό δεν συζητούνται.
Θέλω όμως να έλθω και στο πετρέλαιο, στις τιμές του πετρελαίου και χαίρομαι που είναι εδώ ο κύριος Υπουργός Ανάπτυξης, που καλύπτει και την ενέργεια. 'Εχω και άλλες φορές μιλήσει στη Βουλή και είχα πει πως θερούσα ότι είναι παράλειψη το γεγονός ότι κανείς δεν συγκινείται, όταν οι διεθνείς τιμές πετρελαίου ξεκίνησαν από τα 12, αναρριχήθηκαν στα 18, έφτασαν στα 20, πήγαν στα 24, στα 25, και χρειάστηκε να ακουμπήσουν τα 30, για να επέμβει η Ευρωπαϊκή 'Ενωση, να επέμβει ο Πρόεδρος Κλίντον, να απειλήσει ότι θα απελευθερώσει τα ενεργειακά αποθέματα για να ξαναγυρίσουμε εμείς τώρα εδώ ξανά με την ελπίδα ότι εντάξει, όλα μπορεί να πάνε καλά.
Φοβάμαι ότι εδώ θα έστεκε η κατηγορία, η οποία κάποτε εκτοξεύθηκε κατά του Ελευθερίου  Βενιζέλου, από τον Παπαναστασίου, την οποία απέκρουσε, όταν τον είπε μοιρολάτρη. Θυμάστε εκείνο το ωραίο κομμάτι που είπε "έθεσα όλο το πυρ της ψυχής μου, προκειμένου να υπάρξει αυτό το έθνος και μοιρολάτρης ποτέ". Αυτό εγράφη και στην πλάκα του.
Φοβάμαι όμως, κύριε Υπουργέ, και θέλω να μου αποδείξετε το αντίστροφο, ότι το αυτό ισχύει και για σας. Διότι θα μπορούσα να σας κατηγορήσω ότι εν πάση περιπτώσει, εν πλήρη μοιρολατρία, η Κυβέρνηση ολόκληρη και εσείς, βλέπετε να ανεβοκατεβαίνει το πετρέλαιο, η διεθνής τιμή του πετρελαίου και εμείς να μην κάνουμε αποθέματα στις ευνοϊκές τιμές, για να μπορέσουμε να αντέξουμε τις ακριβές τιμές.
Θέλω να σας πω ότι αυτό δεν είναι δική μου ευρεσιτεχνία, αυτό είναι διεθνής ευρεσιτεχνία. Εγώ, όσες φορές μετείχα σε διεθνείς συνάξεις, άκουγα σε αντίστοιχες περιπτώσεις και έπεσα σε μια αντίστροφη συγκυρία το 1985-1986 όπου μίλαγαν όλοι για δημιουργία αποθεμάτων πετρελαίου στις χαμηλές τιμές για να προλάβουν τις υψηλές τιμές. Εδώ ή πρόγνωση δεν υπάρχει ή μοιρολατρία υπάρχει.
Θα σας πω, λοιπόν, ότι και τώρα, σήμερα που είναι ευνοϊκή η τιμή, παραδείγματος χάριν που είμαστε στα 26, δεν είμαστε στα 30, κανείς δεν ξέρει αν τυχόν φθάσουμε στα 30 και περάσουν τα 30. Συνεπώς όλοι πρέπει να μελετούν το εάν θα υπάρξει η χειρότερη συγκυρία. Θα σας πω επίσης ότι από τα 12 στα 18 και από τα 18 στα  20 και 24, ήταν βέβαιο ότι θα υπάρξουν αυτές οι εξελίξεις, γιατί τα διεθνή μεγαθήρια πετρελαίου είχαν συμφωνήσει.
Εμείς, δεν μπορούμε να επέμβουμε στην οικουμενική αγορά, δεν μπορούμε να κάνουμε επέμβαση στη διεθνή αγορά. Πρόγνωση δεν μπορούμε να κάνουμε για το προς τα πού πάει η αγορά; Εάν τυχόν μπορούμε να κάνουμε πρόγνωση, τότε θα πρέπει εν πάση περιπτώσει να μην αδειάσουμε το πορτοφόλι μας, διότι σ'εκείνη την περίπτωση, αν τυχόν το δούμε παθητικά το όλο θέμα, είναι βέβαιο ότι θα πληρώσουμε και δεν πληρώνουμε παραπάνω. 'Ηδη ο 'Ελληνας καταναλωτής από πέρσι πληρώνει παραπάνω πενήντα δραχμές και τη βενζίνη. Αυτό, θα μπορούσε αν μη τι άλλο να έχει μερικώς προληφθεί ή να έχουμε ελαφρώς ανακουφιστεί.
Είναι η πέμπτη φορά που μιλάω και έχω ένα παράπονο. Δεν έχω ακούσει μια λέξη αντίκρουσης, για να ειπωθεί ότι έχετε άδικο, διότι οι διεθνείς τιμές πετρελαίου δεν ελέγχονται, διότι τα διάφορα τραστ, διότι ο ΟΠΕΚ, διότι εν πάση περιπτώσει οι πετρελαιοπαραγωγικές χώρες τσακώνονται, διότι υπάρχουν τα διάφορα τραστ και εντός Αμερικής και εκτός Αμερικής και εκεί που ελέγχει η TEXACO και εκεί που η ΑRAMCO κάνει ό,τι θέλει κ.ο.κ. δεν μπορούμε να βάλουμε το χέρι μας. Δεν έχω ακούσει λέξη.
'Ηρθα λοιπόν εδώ περίεργος βάζοντας για πέμπτη φορά το θέμα, να δω εάν θα ακούσω μία λέξη. Θα είμαι χαρούμενος να διαψευσθώ πλήρως και ακόμη πιο χαρούμενος να μη διαψευσθείτε οι σιωπώντες, υμείς, όταν ενδεχομένως η τιμή του πετρελαίου ξεπεράσει και τα τριάντα δολάρια, οπότε τα πάντα διακυβεύονται. Ξέρετε καλά ότι σε εκείνη την περίπτωση -το ξέρουν όσοι ασχολούνται με αυτά, έστω και αν δεν το ομολογούν- όλα είναι εις διακύβευσιν. 'Ολα πράγματι κινδυνεύουν, ακόμη και η ΟΝΕ.
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Υπουργέ, έχετε το λόγο, αλλά θα σας παρακαλούσα να το λάβετε υπόψη σας στην παρέμβασή σας ότι στη μία παρά πέντε, αν δεν έχουμε τελειώσει, θα διακόψουμε, γιατί γίνεται μία εκδήλωση εδώ στη Βουλή και θα σας την ανακοινώσω.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μέχρι τη μία η ώρα θα έχουμε τελειώσει, για να μπορέσουμε να απελευθερωθούμε, αν συμφωνούν ... ΠΡΟΕΔΡΕΥΩΝ (Δημήτριος Β. Κωστόπουλος): 'Οχι, θα χρειαστεί να δευτερολογήσουν οι συνάδελφοι που καταθέτουν την πρόταση νόμου. Το λέω για να το λάβουμε υπόψη μας. Ο κύριος Υπουργός θα επισπεύσει κάπως την παρέμβασή του, θα δώσει τα στοιχεία που πρέπει, για να μπορέσουμε να τελειώσουμε στη μία η ώρα. Αν δεν τα καταφέρουμε, θα διακόψουμε, δεν χάλασε ο κόσμος.
Ορίστε, κύριε Υπουργέ, έχετε το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριοι συνάδελφοι, θα αναφερθώ κατ' αρχάς στην υπό συζήτηση πρόταση νόμου της Νέας Δημοκρατίας και στη συνέχεια θα δώσω, όσο γίνεται πιο συνοπτικά, αλλά και με πληρότητα, θέλω να πιστεύω, απάντηση στα παρεμπίπτοντα, αλλά πολύ κρίσιμα, ζητήματα που ετέθησαν.
Κατ' αρχάς βλέπω με ενδιαφέρον τη Νέα Δημοκρατία να εγκαταλείπει ουσιαστικά ανυπαράσπιστη αυτήν την πρόταση νόμου. Και θέλω να πιστεύω ότι αυτό οφείλεται στο γεγονός πώς από τη συζήτηση στη Διαρκή Επιτροπή αλλά και από τη συζήτηση του ν. 2773/99 για την απελευθέρωση της αγοράς της ηλεκτρικής ενέργειας ακόμη και οι υπογράφοντες Βουλευτές έχουν πεισθεί ότι ατύχησαν με την πρωτοβουλία τους αυτή.
Βέβαια υπάρχει και μια άλλη εξήγηση. Υπάρχει η εξήγηση της συγκυρίας, που δεν επέτρεψε ίσως σε όλους τους υπογράφοντες Βουλευτές και τις υπογράφουσες κυρίες συναδέλφους να είναι εδώ σήμερα, ώστε να υπερασπιστούν το κύρος της υπογραφής τους.
Θέλω να επαινέσω τον κ. Σαλαγκούδη, γιατί έμεινε επικεφαλής της οπισθοφυλακής της Νέας Δημοκρατίας, αλλά περίμενα να είναι εδώ τουλάχιστον η αρμοδία σκιώδης Υπουργός, η κ. Μπακογιάννη. Βεβαίως, η σκιά προσφέρει και μία ασφάλεια. 'Οταν πρέπει κανείς να εμφανισθεί για να υποστηρίξει τις απόψεις του επί ενός πολύ συγκεκριμένου κειμένου, τότε βεβαίως η πιο απλή λύση είναι η απουσία.
Κύριοι συνάδελφοι, στην πρόταση νόμου της Νέας Δημοκρατίας αποτυπώνονται με πολύ εναργή τρόπο δύο βαθύτατα προβλήματα που έχει η Νέα Δημοκρατία. Πρώτον, η προχειρότητά της ως προς τη διαμόρφωση πολιτικών θέσεων και πολιτικών προτάσεων. Η προχειρότητα δεν είναι χαρακτηριστικό αυτής της πρότασης νόμου, είναι χαρακτηριστικό κυρίως του Αρχηγού της Νέας Δημοκρατίας, του κ. Κώστα Καραμανλή, ο οποίος, θυμίζοντας πολιτικές περιστάσεις του προηγουμένου αιώνος, ή των αρχών του 20ου αιώνος, περιφέρεται από συγκέντρωση σε συγκέντρωση πολυτελώς οργανωμένη και πολυέξοδη, καταγγέλλει τις συγκεντρώσεις, διεκδικεί το νομοθετικό περιορισμό των συγκεντρώσεων, που ο ίδιος αφειδώς οργανώνει και στη συνέχεια υπόσχεται τα πάντα στους πάντες, κάνοντας έναν κακώς νοούμενο "συνδικαλισμό" της πολιτικής και όχι μία υπεύθυνη πολιτική που κοστολογεί αυτά που λέει.
Σε αντίθεση με τη Νέα Δημοκρατία, εμείς μετράμε τις λέξεις μας και μπορούμε να διασφαλίσουμε τις πηγές χρηματοδότησης όλων των προγραμματικών εξαγγελιών μας, κάτι το οποίο γίνεται και στον τομέα της ενέργειας.
Το πρώτο λοιπόν χαρακτηριστικό είναι η προχειρότητα, η ανευθυνότητα, η δημαγωγική διάθεση.
Το δεύτερο χαρακτηριστικό, που είναι και πιο επικίνδυνο, είναι μία βαθύτατη ιδεολογική σύγχυση. Μία σύγχυση ως προς τη σχέση του κράτους με την ιδιωτική οικονομία και την κοινωνία των πολιτών. Μία πλήρης σύγχυση ως προς τη διάρθρωση των πολιτειακών μας θεσμών. Μία πλήρης σύγχυση ως προς το τι σημαίνει Ευρωπαϊκή 'Ενωση και παγκόσμια αγορά σε κρίσιμους τομείς, όπως είναι η ενέργεια και οι τηλεπικοινωνίες.
Δεν πιστεύω ότι πρόκειται για έλλειψη πληροφόρησης, για απουσία επαγγελματισμού, για έλλειψη καλών και ενημερωμένων συμβούλων. Πρόκειται για ένα ιδεολογικό κατά βάθος πρόβλημα, διότι δεν υπάρχει συγκροτημένη και ενιαία στάση της Νέας Δημοκρατίας απέναντι σε αυτό που λέγεται κράτος, κρατικές λειτουργίες, οικονομικές λειτουργίες του κράτους και σχέση κράτους και οικονομίας. Αυτό αποτυπώνεται κατά τρόπο διαφανέστατο στην πρόταση νόμου.
Η πρόταση νόμου ουσιαστικά είναι ταυτοχρόνως μία εκδήλωση καθυστερημένου και άκρατου κρατισμού, που θέλει να υποτάξει το σύνολο της ενεργειακής αγοράς σε μία δήθεν ανεξάρτητη διοικητική αρχή και από την άλλη, στο όνομα της αποκρατικοποίησης ουσιαστικά έχουμε μία πλήρη αποδυνάμωση του Κοινοβουλίου, της νόμιμης κυβέρνησης της χώρας και βεβαίως τελικά των ελεγκτικών μηχανισμών και των μηχανισμών διαφάνειας.  Στο όνομα της ανεξαρτησίας των διοικητικών αρχών επιβάλλεται η παντελής έλλειψη κοινοβουλευτικού ελέγχου,  η έλλειψη πολιτικού ελέγχου τελικά από το εκλογικό Σώμα, επιβάλλεται η αδιαφάνεια της δήθεν τεχνοκρατικής νομιμοποίησης πέντε μελών της εθνικής αρχής ενέργειας.
'Ολα αυτά θα μπορούσαμε σήμερα να μην τα συζητάμε, διότι η χώρα έχει αποκτήσει το νομοθετικό μας σύστημα πολύ πρόσφατα, πριν από λίγους μήνες, ένα πλήρες σύστημα οργάνων και κανόνων με το ν. 2773. Ανάλογη ρυθμιστική αρχή  υπάρχει. Είναι η Ρυθμιστική Αρχή Ενέργειας, η οποία ως ανεξάρτητη διοικητική αρχή- ασκώντας αυτοτελείς αρμοδιότητες εκεί που πρέπει και εισηγητικές αρμοδιότητες εκεί που πρέπει, ώστε η Κυβέρνηση να αποφασίζει και να ελέγχεται από τη Βουλή και τον ελληνικό λαό- είναι το κορυφαίο όργανο εποπτείας του όλου συστήματος.
Αλλά ο ν. 2773 έχει κατανοήσει αυτό που έχουν κατανοήσει οι νομοθεσίες όλων των χωρών και της Ευρωπαϊκής 'Ενωσης και των Ηνωμένων Πολιτειών και που αδυνατεί να κατανοήσει η Νέα Δημοκρατία, δηλαδή ότι άλλο πράγμα είναι ο ενεργειακός σχεδιασμός, άλλο πράγμα η εφαρμογή του σχεδιασμού αυτού και η ελεύθερη λειτουργία της αγοράς και άλλο πράγμα η άσκηση διοικητικής εποπτείας. Δεν είναι δυνατόν το ίδιο όργανο να σχεδιάζει, να εκτελεί, παραγκωνίζοντας ή εκβιάζοντας την αγορά πολλές φορές και εκεί που δεν χρειάζεται και ταυτόχρονα να εποπτεύει. Πρόκειται για σύστημα ερμαφρόδιτο, πρόκειται για ένα συμφυρμό αρμοδιοτήτων και οργάνων που είναι πρωτοφανής διεθνώς.
Διότι, φυσικά, η ανεξάρτητη αυτή εθνική αρχή ενέργειας, όπως την προτείνουν οι συνάδελφοι της Νέας Δημοκρατίας, είναι το ανώτατο όργανο σχεδιασμού, είναι ένα όργανο που παρεμβαίνει στην καθημερινή λειτουργία της αγοράς και μάλιστα ετεροβαρώς, διότι τελικά θέτει υπό ασφυκτικό έλεγχο μόνο τους κρατικούς φορείς ενέργειας, δηλαδή τους φορείς του ευρύτερου δημόσιου τομέα στο χώρο της ενέργειας και ταυτόχρονα υποδύεται και την ανεξάρτητη διοικητική αρχή, η οποία για ακόμα μία φορά εμφανίζεται εδώ ως η πανάκεια των δήθεν προβλημάτων του κοινοβουλευτικού συστήματος και της δημοκρατικής αρχής.
'Εχω πει πολλές φορές, κύριοι συνάδελφοι, ότι είναι τραγικό φαινόμενο για το κοινοβουλευτικό μας σύστημα αυτή η δήθεν λατρεία των ανεξάρτητων διοικητικών αρχών. Οι ανεξάρτητες διοικητικές αρχές έχουν σημασία, όταν θωρακίζουν ατομικά δικαιώματα, όταν όμως αφορούν οικονομικές λειτουργίες του κράτους, όταν αφορούν τη λειτουργία του πολιτικού μας συστήματος, τότε ουσιαστικά είναι προσχήματα, είναι άλλοθι που θέτουν ολόκληρους θύλακες της δημόσιας ζωής εκτός κοινοβουλευτισμού, εκτός πολιτικού ελέγχου και εκτός δημοκρατικής νομιμοποίησης. Διασπούν τη δημοκρατική αρχή, υποβαθμίζουν τον πολίτη, υποβαθμίζουν το Κοινοβούλιο, υποβαθμίζουν τελικό το πολιτικό μας σύστημα.
Θα επικαλεστώ ένα μόνο παράδειγμα. Η ρυθμιστική αρχή ενέργειας, όπως την προβλέπει ο ισχύον ν.  2773/99 υπόκειται στον έλεγχο της Βουλής και ο Πρόεδρος και ο Αντιπρόεδρος διορίζονται μετά από ακρόαση της αρμοδίας κοινοβουλευτικής επιτροπής.
Η εθνική αρχή ενέργειας, σύμφωνα με την πρόταση της Νέας Δημοκρατίας, συγκροτείται από πέντε μέλη που επιλέγονται ενδεχομένως από εταιρεία, η οποία προσφέρει αυτές τις υπηρεσίες μέσα από διαγωνισμό και η τελική επιλογή γίνεται από τον Πρωθυπουργό και τον Υπουργό Ανάπτυξης, χωρίς να μεσολαβεί προηγούμενη ακρόαση και προηγούμενη γνώμη της αρμόδιας κοινοβουλευτικής επιτροπής.
Δεν προβλέπεται στην πρόταση νόμου η παρεμβολή του αρμοδίου κοινοβουλευτικού οργάνου που είναι νομοθετημένη και ισχύουσα διαδικασία για τη ΡΑΕ, όπως την προβλέπει ο πρόσφατος νόμος που ψηφίστηκε από την κοινοβουλευτική πλειοψηφία. Τι άλλη μαρτυρία πρέπει να επικαλεσθώ για να δείξω τις αντιφάσεις, τις αδεξιότητες και τους κινδύνους  που περικλείει η πρόταση αυτή; 'Ερχομαι, όμως, στην ουσία του πράγματος. 'Εχει την εντύπωση η Νέα Δημοκρατία ότι η χώρα χρειάζεται ένα όργανο, το οποίο θα λειτουργεί ταυτόχρονα, ως πανίσχυρο υποκατάστατο του Υπουργείου Ανάπτυξης.  Καταργούμε το κρατικό Υπουργείο και φτιάχνουμε ένα Υπουργείο, το οποίο λειτουργεί, ως ανεξάρτητη διοικητική αρχή, αλλά είναι νομικό πρόσωπο ιδιωτικού δικαίου! Αυτούς τους ερμαφροδιτισμούς, εγώ πρώτη φορά τους βλέπω. Σε νομοτεχνικά καταστρωμένο κείμενο τέτοιες αντιφάσεις ως προς τη νομική φύση των πραγμάτων, υποδηλώνουν αντίφαση ως προς τις πολιτικές επιλογές και τις πολιτικές στοχεύσεις.
'Εχουμε, λοιπόν, δήθεν μια επιτροπή, η οποία λειτουργεί, ως υπερυπουργείο ανάπτυξης, αλλά ιδιωτικού δικαίου. Ταυτόχρονα λειτουργεί ως μητρική εταιρεία, η οποία στο χαρτοφυλάκιό της εκ των πραγμάτων και διά της βίας συνενώνει όλους τους δημόσιους τομείς του ενεργειακού τομέα, τα Ελληνικά Πετρέλαια, τη ΔΕΗ, το ΙΓΜΕ κ.ο.κ. και θέλει να λειτουργεί ως οριζόντιος και κεντρικός συντονιστής όλου αυτού του συστήματος.
Τελικά, όμως, αυτό που κάνει είναι να εξοπλίζει με ένα συγκριτικό πλεονέκτημα ευελιξίας τις ιδιωτικές επιχειρήσεις του ενεργειακού τομέα, γιατί καθηλώνει και παρεμποδίζει την ανάπτυξη των δημοσίων επιχειρήσεων.  Δεν επιτρέπει στις δημόσιες επιχειρήσεις να λειτουργήσουν ανταγωνιστικά, λειτουργεί εκ των πραγμάτων, εις βάρος των συμφερόντων των Ελληνικών Πετρελαίων, της ΔΕΗ, της ΔΕΠΑ, του ΙΓΜΕ, του ΚΑΠΕ και αφήνει το πεδίο ελεύθερο, ουσιαστικά χωρίς κανέναν περιορισμό στους ιδιωτικούς τομείς.  'Εχουμε, δηλαδή, ταυτόχρονα στο όνομα του φιλελευθερισμού κρατικοποίηση των πάντων, έναν στείρο παλαιού τύπου κρατισμό εκ του παραθύρου και ταυτόχρονα ασυδοσία του ιδιωτικού κεφαλαίου. Αυτό είναι το μοντέλο της πρότασης της Νέας Δημοκρατίας. Και όλα αυτά, χωρίς κανένα λόγο και χωρίς κανένα σκοπό. 'Οπως είπα, όλα αυτά είναι περιττά, γιατί έχουμε μια πλήρη, νωπή, συμφωνημένη, με όλους τους φορείς νομοθεσία, που έγινε αποδεκτή από τους πάντες, από τους εργαζόμενους και από την αγορά. Αλλά χωρίς λόγο και χωρίς σκοπό, γιατί όλα αυτά τα οποία συζητούμε είναι μια εκδήλωση βαθύτατη πολιτικού επαρχιωτισμού, που δείχνει ότι η Νέα Δημοκρατία δεν έχει καμία εικόνα για το τι σημαίνει ευρωπαϊκό κεκτημένο, ευρωπαϊκή αγορά, διεθνής αγορά ενέργειας. 'Ολα αυτά που περιλαμβάνονται στην πρόταση νόμου της Νέας Δημοκρατίας είναι αντίθετα με την ισχύουσα κοινοτική νομοθεσία. Είναι αντίθετα με τις βασικές οδηγίες για την απελευθέρωση της αγοράς ηλεκτρικής ενέργειας, για την απελευθέρωση της αγοράς φυσικού αερίου. Ουσιαστικά, δηλαδή, είναι νομικώς αλλά και οικονομικώς ανυπόστατα. Δεν έχουν καμία σχέση με τη λειτουργία των αγορών.
Πρόκειται για μια εικόνα, η οποία εμένα μου δημιουργεί ένα αίσθημα φόβου και αγωνίας, όχι μην τυχόν και η Νέα Δημοκρατία κληθεί να ασκήσει κυβερνητικά καθήκοντα σε τόσο ευαίσθητους τομείς και εμφανισθεί με αυτό το απόθεμα ιδεών -ελπίζω ότι αυτό δεν θα το επιτρέψει ο ελληνικός λαός να γίνει- αλλά διότι αξιώνει κανείς από την Αξιωματική Αντιπολίτευση -η οποία καλείται να παίξει έναν ουσιώδη θεσμικό ρόλο- να βοηθάει και να συμβάλλει στη συζήτηση με επεξεργασμένες προτάσεις, οι οποίες όμως έχουν αρχή, μέση και τέλος, εντάσσονται σε ένα σύστημα και μπορούν να εφαρμοστούν, αν υποθέσουμε ότι η Βουλή θα τις έκανε δεκτές.  Αλλά ευτυχώς δεν θα τις κάνει δεκτές. Θα τις απορρίψει επί της αρχής, προστατεύοντας τη θεσμική της αξιοπιστία και τη λειτουργία της αγοράς.
Πιστεύω, λοιπόν, ότι πρόκειται για μια πρόταση νόμου, η οποία για λόγους σωφροσύνης και αυτοπροστασίας των υπογραφόντων Βουλευτών και της Νέας Δημοκρατίας, ως κόμματος, θα έπρεπε να έχει αποσυρθεί, αλλά, τι να κάνουμε, δεν αποσύρθηκε και έτσι έχουμε και εμείς την ευκαιρία να αναφερθούμε στα πεπραγμένα μας, τουλάχιστον στον τομέα της ενέργειας.  Γιατί, κύριοι συνάδελφοι, στον τομέα της ενέργειας τους τελευταίους δώδεκα μήνες, κατά τη διάρκεια των οποίων έχω την ευθύνη του τομέα αυτού, όπως και όλων των τομέων του Υπουργείου Ανάπτυξης, έχουν συντελεστεί πολύ σημαντικά γεγονότα, που αλλάζουν την εικόνα των αγορών. Διότι έχουμε την ολοκλήρωση και την ψήφιση του νόμου για την απελευθέρωση της αγοράς της ηλεκτρικής ενέργειας, την επίλυση συναινετικά του ασφαλιστικού  προβλήματος των εργαζομένων της Δ.Ε.Η., την πλήρη προετοιμασία της Δ.Ε.Η. για την είσοδο στις τηλεπικοινωνίες, τη μείωση της τιμής του οικιακού ρεύματος κατά 8% ταυτόχρονα με την ψήφιση του νόμου για την απελευθέρωση της αγοράς και τη μείωση του κόστους ενέργειας στη μεταποίηση με δέσμη μέτρων που έχουμε λάβει.
Επίσης έχουμε την αντιμετώπιση πολλών εργασιακών θεμάτων, όπως του θέματος της εντοπιότητας των εργαζομένων της Δ.Ε.Η.  στις περιοχές που έχουν σταθμούς λιγνιτικούς ή λιγνιτωρυχεία, έχουμε μια σειρά από μέτρα ανθρωπιστικού χαρακτήρα που αφορούν το Κοσσυφοπέδιο, την Αλβανία κ.ο.κ., έχουμε μεγάλα έργα της Δ.Ε.Η. που αλλάζουν την εικόνα σε πολλούς νομούς, όπως είναι ο Ιλαρίωνας στην Κοζάνη και η Αγία Βαρβάρα στην Ημαθία.
Ακόμα έχουμε τις μέρες αυτές τη δεύτερη εισαγωγή των Ελληνικών Πετρελαίων στο χρηματιστήριο και βεβαίως είχαμε την επαναγορά του 22% του μετοχικού κεφαλαίου της ΔΕΠΑ από τα Ελληνικά Πετρέλαια. Τελειώνει η μονάδα προπυλαινίου στη Θεσσαλονίκη, εγκαινιάσαμε τη μονάδα της DIAXON που είναι θυγατρική των Ελληνικών Πετρελαίων, στην Κομοτηνή για το φιλμ; προπυλαινίου και υπογράψαμε τη συμφωνία για το διυλιστήριο των Σκοπίων και για τον αγωγό Σκοπίων-Θεσσαλονίκης.
Επίσης είμαστε παρόντες στην αλβανική αγορά. 'Αρχισε από 1.1.2000 η διάθεση των καυσίμων AUTO-OIL από τα Ελληνικά Πετρέλαια. Ολοκληρώθηκε το έργο της Ρεβυνθούσας για το υγροποιημένο φυσικό αέριο και άρχισε να λειτουργεί. Στις 29 του μηνός ολοκληρώνεται ο διαγωνισμός για τα δίκτυα πόλων του φυσικού αερίου. Ανακοινώθηκε από τον Πρωθυπουργό η επέκταση του δικτύου φυσικού αερίου στον 'Εβρο. Εντάχθηκε το έργο της αποθήκης στρατηγικών αποθεμάτων φυσικού αερίου στη Νότιο Καβάλα στο Γ' Κοινοτικό Πλαίσιο Στήριξης. Εξομαλύνθηκαν οι σχέσεις μας με τους Ρώσους προμηθευτές φυσικού αερίου. 'Εχουμε νέο καθεστώς για την εμπορία υγρών καυσίμων με το ν.2741, έχουμε νέα νομοθεσία για το ΙΓΜΕ, έχουμε ένα νέο επιχειρησιακό πρόγραμμα ενέργειας στο Γ' Κοινοτικό Πλαίσιο Στήριξης, το οποίο είναι πάρα πολύ σημαντικό για τα επόμενα έξι χρόνια, για την περίοδο 2000-2006.  'Ερχομαι τώρα στο θέμα της διεθνούς τιμής αργού πετρελαίου και στην στάση της ελληνικής πολιτείας και της ελληνικής αγοράς.
'Ακουσα με μεγάλη προσοχή τον εκλεκτό, αγαπητό και έμπειρο συνάδελφο  κ. Λευτέρη Βερυβάκη. Πρέπει να πω ότι απήλαυσα την παρομοίωση που έκανε.            Δεν ξέρω αν βλέπει τον εαυτό του στο ρόλο του Παπαναστασίου. Αλλά φαίνεται ότι εμένα μου ανέθεσε το ρόλο του Ελευθερίου Βενιζέλου, τον οποίο ευχαρίστως αποδέχομαι...
ΕΛΕΥΘΕΡΙΟΣ ΒΕΡΥΒΑΚΗΣ: Για να τον μιμηθείτε έργοις.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): ...για τις ανάγκες της συζήτησης και θέλω να του διευκρινίσω ότι με εμένα παρόντα στη Βουλή υπό την ιδιότητα του Υπουργού Ανάπτυξης, δύο φορές προηγουμένως έχει θέσει τα θέματα αυτά. Στη μία δεν μπόρεσα να απαντήσω για λόγους διαδικαστικούς οφειλόμενους στον Κανονισμό και στο Προεδρείο της Βουλής και τη δεύτερη φορά απήντησα, αλλά απουσιάζατε κατά τη διάρκεια της απάντησης.  Επαναλαμβάνω, λοιπόν, την απάντησή μου και λέω ότι από τη στιγμή που το ζήτημα των αποθεμάτων ασφαλείας της χώρας έπαψε να είναι αρμοδιότητα του Υπουργείου αυτού καθ'εαυτού και διακανονίζεται μέσω των Ελληνικών Πετρελαίων και των άλλων ιδιωτικών διυλιστηρίων καθώς και μέσω των εταιρειών εμπορίας, που έχουν υποχρέωση να τηρούν αποθέματα, το κράτος ελέγχει ως αρχή εποπτείας, αν τα αποθέματα τηρούνται. Και η χώρα μας έχει και ως μέλος της Ευρωπαϊκής 'Ενωσης και ως μέλος του Διεθνούς Οργανισμού Ενέργειας την υποχρέωση να τηρεί συγκεκριμένο όγκο αποθεμάτων, τον οποίον πλήρως τηρεί. 'Ολοι δε οι διαθέσιμοι αποθηκευτικοί χώροι βεβαίως και χρησιμοποιούνται στο έπακρο, γιατί οι εταιρείες που διαχειρίζονται τους χώρους αυτούς με κορυφαία εταιρεία τα Ελληνικά Πετρέλαια έχουν κάθε εμπορικό λόγο να έχουν πλήρη αποθέματα, γιατί τα χρηματοοικονομικά οφέλη, που τους προσφέρει η αύξηση της διεθνής τιμής του αργού πετρελαίου, είναι πολύ σημαντικά. Η αύξηση της διεθνούς τιμής του αργού πετρελαίου έχει προσφέρει φέτος τεράστια χρηματοοικονομικά οφέλη πρωτίστως στα Ελληνικά Πετρέλαια.
'Ομως ακόμη και αν είχαμε θεωρητικώς περισσότερα αποθέματα, άρα μεγαλύτερα χρηματοοικονομικά κέρδη για τα Ελληνικά Πετρέλαια, δεν θα μπορούσαμε να τα διαθέσουμε αυτά σε μια χαμηλότερη τιμή από τη διεθνή τιμή, όχι πλέον του αργού πετρελαίου αλλά από τη διεθνή ή για την ακρίβεια από την περιφερειακή μεσογειακή τιμή της βενζίνης, του πετρελαίου θέρμανσης και του πετρελαίου κίνησης, διότι τα προϊόντα αυτά κινούνται στη διεθνή αγορά. Η τιμή τους προσδιορίζεται οιονεί χρηματιστηριακά, η δε τιμή πώλησης στην κατανάλωση είναι τιμή αντικατάστασης και δεν είναι τιμή απόκτησης του προϊόντος που διατίθεται τη συγκεκριμένη στιγμή στην αγορά. Δεν διαθέτεις το προϊόν με βάση την τιμή κτήσης, αλλά με βάση την τιμή αντικατάστασης.
Η Ελλάδα, λοιπόν, αντί να κάνει εικονικούς μικρομεγαλισμούς, ισχυριζόμενη ότι μπορεί να επηρεάσει τη διεθνή τιμή του αργού πετρελαίου, έπαιξε και παίζει με συνέπεια το ρόλο της στα δύο FORA, στα δύο όργανα,  στα οποία έχει την ελπίδα μαζί με άλλες χώρες να επηρεάσει την κατάσταση. Και τα δύο αυτά όργανα είναι η Ευρωπαϊκή 'Ενωση ως μεγάλος εταίρος της παγκόσμιας αγοράς, σε σχέση με τις ΗΠΑ και την Ιαπωνία και ο Διεθνής Οργανισμός Ενέργειας ως ο αντίπους του ΟΠΕΚ, γιατί ο Διεθνής Οργανισμός Ενέργειας συγκροτήθηκε στην προηγούμενη μεγάλη πετρελαϊκή κρίση, ακριβώς για να υπάρχει ένας αντίποδας στον ΟΠΕΚ, για να μπορεί να υπάρχει ένας άλλος διεθνής συνομιλητής. Αλλά βλέπετε ότι αυτό το πρόβλημα της διεθνούς τιμής του αργού πετρελαίου είναι πρόβλημα αμιγώς πολιτικό. Δεν το καθορίζει η αγορά. Αυτό το προσδιορίζει μια ωμή πολιτική απόφαση, που έχει σχέση με το ρυθμό άντλησης του πετρελαίου από τα κοιτάσματα των πετρελαιοπαραγωγών χωρών. Και, τελικώς, η μόνη γλώσσα η οποία γίνεται αντιληπτή είναι η γλώσσα των πολιτικών και οικονομικών πιέσεων. Και τη γλώσσα αυτή εν μέρει μόνο μπορεί να χρησιμοποιήσει η Ελλάδα. Μπορεί περισσότερο να τη χρησιμοποιήσει ως μέλος της Ευρωπαϊκής 'Ενωσης, μπορεί ακόμα περισσότερο στο Διεθνή Οργανισμό Ενέργειας, όπου μετέχουν και οι ΗΠΑ. Και τελικά μέσα από την άσκηση μιας διεθνούς πολιτικής πίεσης φαίνεται να έχουμε μια ελαφρά αντίστροφη της κίνησης, να έχουμε μία τάση αύξησης της άντλησης και άρα μείωσης της διεθνούς τιμής, η οποία μεταφέρεται στην τιμή της βενζίνης και του πετρελαίου κίνησης και θέρμανσης με μία υστέρηση που υπολογίζεται σε περίπου υστέρηση μιας εβδομάδος, διότι πάντα οι τιμές της βενζίνης επηρεάζονται λίγες ημέρες μετά από την αύξηση ή τη μείωση της διεθνούς τιμής του αργού πετρελαίου. Και άρα θα έχουμε τώρα μείωση της τιμής της βενζίνης και του πετρελαίου κίνησης και θέρμανσης.  'Εχουμε δε λάβει όλο το καλοκαίρι και το φθινόπωρο σωρεία μέτρων και σε σχέση με τον ειδικό φόρο κατανάλωσης, που τον έχουμε πάει σε πολύ χαμηλά επίπεδα και σε σχέση με την καταλογράφηση των πρατηρίων και τον έλεγχο της αγοράς και σε σχέση με πιθανές συμφωνίες κυρίων, τόσο με τα διυλιστήρια όσο και με τις εταιρείες. Αλλά θα ήταν πραγματικά ατελέσφορο να χρησιμοποιήσει κανείς τα μέσα αυτά, όταν είναι μέσα σε μια συγκυρία παγιδευμένη διεθνώς, διότι τελικώς εξαντλεί τα πυρομαχικά του, χωρίς να μπορεί να κάνει τίποτα υπέρ του καταναλωτή και υπέρ της εσωτερικής αγοράς, ενώ όταν είναι πιο ήπιες οι διεθνείς συνθήκες, τότε τα εθνικά μέσα άσκησης πολιτικής και παρέμβασης και διοικητικού ελέγχου, όπου πρέπει, είναι λυσιτελή και τότε τα χρησιμοποιούμε. Αλλά όταν η τιμή σκαρφαλώνει από το 20 έως το 25 και από το 25 έως το 30, είναι λάθος τα λίγα μέσα που έχεις να τα δαπανήσεις χωρίς να μπορείς να έχεις αποτέλεσμα. 'Αρα, λοιπόν, νομίζω ότι έχουμε ακολουθήσει μία σώφρονα, επεξεργασμένη και υπεύθυνη πολιτική στο θέμα αυτό.
Τούτοις τοις λόγοις -για να τελειώνω- εισηγούμαι προς το Σώμα βεβαίως την απόρριψη της πρότασης νόμου επί της αρχής. Και θέλω να πιστεύω ότι την επόμενη φορά που θα συζητήσουμε ενεργειακά θέματα, οι συνάδελφοι της Νέας Δημοκρατίας θα έχουν λάβει υπόψη τους όλα αυτά τα στοιχεία, όχι τα στοιχεία  που προσκομίζω εγώ, αλλά τα στοιχεία που η δική τους υπεύθυνη και σε βάθος μελέτη των θεμάτων αυτών θα τους επιτρέψει να έχουν αποκομίσει. Ευχαριστώ πολύ.
ΕΛΕΥΘΕΡΙΟΣ ΒΕΡΥΒΑΚΗΣ: Παρακαλώ, κύριε Πρόεδρε, να μου δώσετε το λόγο. ΠΡΟΕΔΡΕΥΩΝ (Δημήτριος Β. Κωστόπουλος): 'Εχει ζητήσει το λόγο ο εισηγητής της Νέας Δημοκρατίας κ. Σαλαγκούδης.
Θα ήθελα, όμως, κύριοι συνάδελφοι, να σας πω ότι στις 13.00' γίνεται εκδήλωση για τα αποκαλυπτήρια του ανδριάντα του Χαριλάου Τρικούπη.  ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Καλά και 13.10' να πάμε... ΕΛΕΥΘΕΡΙΟΣ ΒΕΡΥΒΑΚΗΣ: Κύριε Πρόεδρε, εγώ θέλω το λόγο μόνο για δύο λεπτά.
ΠΡΟΕΔΡΕΥΩΝ (Δημήτριος Β. Κωστόπουλος): Η πρόταση που γίνεται είναι μία παρά να διακόψουμε...
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, τώρα είναι 12.50'.
ΠΡΟΕΔΡΕΥΩΝ (Δημήτριος Β. Κωστόπουλος): Θα διακόψουμε στις 12.58' για να πάμε. Στον περίβολο του Κοινοβουλίου είναι η εκδήλωση.
Ορίστε, κύριε Σαλαγκούδη, έχετε το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, ο κύριος Υπουργός έθεσε αρκετά θέματα. 'Ηδη έχω σημειώσει κάποιες παρατηρήσεις και θα ήθελα να έχω το χρόνο για να μπορώ να απαντήσω.
Είναι πραγματικά -με χαμόγελο το αντιμετωπίζει κανείς- το κόμμα των ιδεολογικών γυρολόγων. Διότι έτσι έχει καταντήσει το ΠΑ.ΣΟ.Κ., να μιλάει για ιδεολογική σύγχυση στο κόμμα που έχει σταθερή, αναλλοίωτη ιδεολογία από τη στιγμή της ίδρυσής του έως σήμερα, που μάλιστα έχει την ιδεολογία η οποία έχει καταξιωθεί παγκοσμίως και που τις συνταγές αυτής της ιδεολογίας αποπειράται και η σημερινή Κυβέρνηση να εφαρμόσει.
Φαίνεται ότι η μελέτη της πρότασης νόμου έγινε από την Κυβέρνηση και με προχειρότητα και με ανευθυνότητα και με ιδεολογική σύγχυση. Γιατί η πρόταση νόμου της Νέας Δημοκρατίας έγινε για να υπηρετήσει ανάγκες που παρατηρούνται σήμερα και μόνο η Κυβέρνηση δεν τις βλέπει. Ανάγκη να χαράξουμε ενεργειακή στρατηγική, που δεν υπάρχει, ανάγκη να έχουμε ενεργειακή πολιτική στοιχειώδη, που πάλι δεν υπάρχει. Διότι επέρεται ο κύριος Υπουργός ότι επί υπουργίας του έγιναν φοβερά πράγματα στην ενέργεια. Μας είπε αυτά που εξαγγέλθηκαν. Από αυτά που πραγματικά έγιναν, ελάχιστα ανέφερε, διότι δεν υπάρχουν.
Τι να μας πει; 'Οτι συνενώθηκαν οι εταιρείες πετρελαιοειδών του δημοσίου και έκαναν τα ΕΛΠΕ και παραχώρησαν τότε το 85% από το 100% της Δημόσιας Επιχείρησης Φυσικού Αερίου και ξαφνικά μετά από λίγους μήνες διαπίστωσαν ότι έπρεπε να ξαναπάρουν πίσω τη ΔΕΠΑ; Υπάρχει πολιτική, υπάρχει στρατηγική ή πραγματικά υπάρχουν αποσπασματικές ενέργειες που, για την εξυπηρέτηση πρόσκαιρων, πραγματικά, άδηλων σκοπών, προβαίνουν σε τέτοιες ενέργειες; Τη μία δίνουμε και την άλλη ξαναπαίρνουμε πίσω.
'Οσο για τα υπόλοιπα που είπε, για τις επεκτάσεις στην Αλβανία και στα Σκόπια, με σειρά ερωτήσεών μου κατήγγειλα αυτές τις καταστάσεις.  Διότι είναι ωραίο να πηγαίναμε στα Σκόπια. Είναι ωραίο επίσης να ελέγξουμε και την αγορά της Αλβανίας. 'Ομως, και οι δύο αυτές έγιναν με έναν τρόπο που δεν νομίζω ότι θα είναι κανείς υπερήφανος να τις αναφέρει από το Κοινοβούλιο, όταν μάλιστα λέει ότι υπάρχει εδώ ο κοινοβουλευτικός έλεγχος, τον οποίον υποβαθμίζουμε κατά τον τρόπο που και προηγούμενα παρατηρήσαμε στις επίκαιρες ερωτήσεις.
Στα Σκόπια έγινε ένας συνεταιρισμός με μία εταιρεία χρεοκοπημένη, η οποία κάθε μέρα είναι στα πρωτοσέλιδα των εφημερίδων για τα προβλήματα που πραγματικά έχει, προβλήματα που έχει δημιουργήσει με κρατικούς φορείς και κρατικές τράπεζες. Και χρηματοδοτείται από τα ΕΛΠΕ με δισεκατομμύρια, χωρίς να έχει πραγματοποιήσει ουσιαστικά κανένα έργο. Και δεν φθάνει μόνο αυτό, αλλά προχωρούμε μαζί της, παρά τον Τύπο που βοά για την αφερεγγυότητα αυτής της εταιρείας και με άλλη εταιρεία, την "ΑΛΓΚΡΕΑ Α.Ε." που κάναμε, εταιρεία χαρτοφυλακίου και επενδύσεων, για να μπορούμε να διοχετεύουμε και από εκεί τα δισεκατομμύρια των ΕΛΠΕ, για να καλύψει τα ελλείμματά της και τα χρέη της αυτή η απίθανη εταιρεία, η "ΜΕΤΩΝ" του κ.  Χιώνη.
Ας έρθουμε, όμως, στο νομοσχέδιο, που πραγματικά με πολλή προχειρότητα και ανευθυνότητα το μελέτησε η Κυβέρνηση.
Βέβαια, κύριε Πρόεδρε, εμείς δεν είχαμε καμία αμφιβολία ότι το ΠΑ.ΣΟ.Κ. δογματικά είναι αντίθετο σε κάθε πρόταση νόμου που κάνει η Νέα Δημοκρατία, αλλά και σε κάθε πρόταση επί μέρους της Νέας Δημοκρατίας. Εμείς επιμένουμε. Μερικές φορές καταφέρνουμε με την πίεση να τη σύρουμε προς τη σωστή κατεύθυνση. Και μερικές φορές, αφού μετά από πολύ χρονικό διάστημα αντιλαμβάνεται την αλήθεια των όσων λέμε, καθυστερημένα έρχεται να φέρει εισηγήσεις που τις είχαμε κάνει πριν από πολλά χρόνια.
Για παράδειγμα, ο κύριος Υπουργός υπερηφανεύθηκε ότι επιτέλους έβαλε στο Γ' Κοινοτικό Πλαίσιο Στήριξης τη δεξαμενή για το απόθεμα φυσικού αερίου του Πρίνου, μια πρόταση που από το 1996 επίμονα, επί μήνες και χρόνια κάνω συνεχώς και εδέησε εν έτει 2000, μετά από τέσσερα χρόνια καθυστέρηση δηλαδή, να την προγραμματίσουμε.
Αλλά εκεί πραγματικά δεν με άκουσε από την αρχή ο κύριος Υπουργός, για να δει ότι πραγματικά εδώ δεν υπάρχει στρατηγική καμία για την ενέργεια και γι' αυτό ακριβώς χρειάζεται η Εθνική Επιτροπή Ενέργειας.  Διαπιστώνοντας αυτό το τεράστιο κενό και αυτήν την ανάγκη που έχουμε γι' αυτό το σημαντικό αγαθό, που είναι μοχλός για την ανάπτυξη και για την ποιότητα ζωής των κατοίκων, θα πω λίγα πράγματα μόνο.
Επισκεφθήκαμε με την κ. Μπακογιάννη την ΕΚΟ στη Θεσσαλονίκη και μας μίλησαν για έναν επενδυτικό σχεδιασμό διακοσίων δισεκατομμυρίων. Και όταν τους ζητήσαμε να μας πουν ποια είναι αυτά τα έργα που θα κάνουν διακόσια δισεκατομμύρια, δεν ήξεραν να μας απαντήσουν τίποτα.
Εγώ θυμήθηκα μία εξαγγελία του κυρίου Υπουργού για μια μονάδα συμπαραγωγής εκεί μικρή, που θα κόστιζε είκοσι δισεκατομμύρια. Και τους ρώτησα για τα υπόλοιπα εκατόν ογδόντα. Και τότε μου είπαν "τώρα θα αναθέσουμε σε ένα σύμβουλο να δει μακροπρόθεσμα, πώς κινείται η πετρελαϊκή αγορά και να μας υποδείξει ποιες επενδύσεις θα πρέπει να  κάνουμε για να αντιμετωπίσουμε αυτές τις εξελίξεις στον πετρελαϊκό τομέα.  Και όταν τους είπαμε, μα το Γ' Κοινοτικό Πλαίσιο Στήριξης έχει αρχίσει, οι προτάσεις σας ποιες ήταν; Δεν υπάρχουν προτάσεις, θα τελειώσει αυτός ο σύμβουλος και μετά θα επεξεργαστούμε τις προτάσεις του συμβούλου και θα βγάλουμε το επενδυτικό πρόγραμμα, το οποίο όμως στο ύψος και στα λόγια έχει καθοριστεί. Είναι διακόσια δισεκατομμύρια, αλλά δεν υπάρχει κανένας σχεδιασμός.
Δεν χρειάζεται, λοιπόν, μία εθνική επιτροπή, η οποία να χαράσσει μία τέτοια στρατηγική και να παρακολουθεί; 'Οσο για την ανεξάρτητη, όπως τη λέμε, διοικητική αρχή και για τους όρους που αιτιάται ο κύριος Υπουργός, δεν είμαι νομικός για να παρακολουθήσω τις νομικές περιφορές του. Εκείνο που θέλω να πω είναι ότι και νομικοί το επεξεργάστηκαν και η πρόταση νόμου αυτή διαμορφώθηκε στην πορεία και εκσυγχρονίστηκε και επικυρωποιήθηκε τώρα από το 1992 βαθιά και σοβαρά μελετημένη, για να υπηρετήσει δύο στόχους: Στρατηγική για την ενέργεια, χάραξη πολιτικής για την ενέργεια και απεμπλοκή κυρίως της πολιτικής ηγεσίας του Υπουργείου Ανάπτυξης, της πολιτικής γενικότερα, από τη διαπλοκή με τα μεγάλα συμφέροντα, τα οποία πραγματικά κινούνται μέσα σ' αυτόν το χώρο και εν όψει της απελευθέρωσης της αγοράς ηλεκτρικής ενέργειας. Μου έκανε κατάπληξη όταν είδα τον Υπουργό να παραδέρνει μεταξύ κρατισμού και των οδηγιών της Ευρωπαϊκής 'Ενωσης για την απελευθέρωση της αγοράς της ηλεκτρικής ενέργειας και να λέει σε μας ότι δεν κατανοήσαμε. Φοβάμαι πολύ ότι αυτή η Κυβέρνηση δεν κατενόησε ότι οι δημόσιες αυτές επιχειρήσεις προχωρούν προς την ιδιωτικοποίηση. Τη λένε μετοχοποίηση και τώρα πακέτα πακέτα μιλάμε ότι έχουμε ένα νόμο για το 49%, ο οποίος όμως σε λίγο θα αλλάξει και να γίνει πάνω από 51%. Δεν θα μπορεί να λειτουργεί διαφορετικά, γιατί οι δημόσιες επιχειρήσεις δεν θα μπορούν να στηρίζονται στον κρατικό κορβανά και αν παραμείνουν έτσι, έπειτα από λίγο δεν θα αντέχουν στον ανταγωνισμό και θα κλείσουν.
Γι' αυτό, λοιπόν, εμείς έχουμε συλλάβει τα μηνύματα της Ευρωπαϊκής 'Ενωσης. Δυστυχώς το ΠΑΣΟΚ, το οποίο ούτε πριν από το 1981 αντιλαμβανόταν τα μηνύματα της Ευρωπαϊκής 'Ενωσης και έλεγε "έξω από την ΕΟΚ", "έξω από το ΝΑΤΟ", "ΕΟΚ και ΝΑΤΟ το ίδιο συνδικάτο", "θα φύγουμε από την ΕΟΚ". Και μετά, όταν μπήκαμε μέσα και ανέλαβε τη διακυβέρνηση της χώρας και αφού χαιρόταν τα ωραία κονδύλια και τους πακτωλούς των δισεκατομμυρίων, που ερχόταν εδώ, έλεγε για πέντε χρόνια ότι θα φύγουμε, θα κάνουμε ειδική σχέση και μετά, στο τέλος, βρήκε το επιχείρημα "το κόστος της εξόδου είναι μεγαλύτερο από το κόστος παραμονής". Και έμεινε με το ζόρι περισσότερο από πέντε χρόνια μέσα στην Ευρωπαϊκη 'Ενωση και τώρα φυσικά είναι διαπρύσιος κήρυξ της Ευρωπαϊκής Ενώσεως. Δυστυχώς, όμως, όπως απεδείχθη από τον κύριο Υπουργό, η Κυβέρνηση δεν κατανόησε προς τα πού πάει η Ευρωπαϊκή 'Ενωση, πώς θέλει την απελευθέρωση των αγορών.
Περίμενα ότι η Κυβέρνηση ίσως θα ευαισθητοποιείτο, τουλάχιστον πιο προσεκτικά να αναγνώσει και να δει ότι υπάρχει πλήρης κοινοβουλευτικός  έλεγχος, ότι τη στρατηγική την αποφασίζει και τη φτιάχνει η Κυβέρνηση.     'Ομως έχει μία επιτροπή, η οποία της προτείνει μεθόδους και λύσεις στρατηγικής.  Αυτές τις παίρνει η Κυβέρνηση, τις επεξεργάζεται ο Υπουργός Ανάπτυξης, τις προτείνει στο Υπουργικό Συμβούλιο, εγκρίνει το Υπουργικό Συμβούλιο και τελικά έρχεται στη Βουλή, την επικυρώνει και η Βουλή, και αποτελεί τη στρατηγική για την ενέργεια την οποία εφαρμόζει αυτή η επιτροπή.
Η λειτουργία επίσης αυτής της επιτροπής ενέργειας νομοθετείται από τη Βουλή σαν ανεξάρτητη διοικητική αρχή. Αυτό το νομοθετικό πλαίσιο λειτουργίας της επιτροπής μπορούμε να το αλλάζουμε εμείς όποτε θέλουμε, για να κάνουμε ακριβώς αυτήν την ανεξάρτητη διοικητική αρχή να λειτουργεί μέσα στα νομικά πλαίσια που καθορίζει η Βουλή.
Δεν πρόσεξε επίσης ότι τα πεπραγμένα της...
ΠΡΟΕΔΡΕΥΩΝ (Δημήτριος Β. Κωστόπουλος): Παρακαλώ, τελειώστε, γιατί έχει αρχίσει η εκδήλωση.
ΓΕΩΡΓΙΟΣ ΣΑΛΑΓΚΟΥΔΗΣ: Κάθε εξάμηνο αυτή η Εθνική Επιτροπή Ενέργειας αποδίδει λογαριασμούς στη Βουλή και καταθέτει στη Βουλή τους σχεδιασμούς της, τις ενέργειες και τις πράξεις της. 'Ολα τα υπόλοιπα, όπως τα διαχειριστικά της, ελέγχονται από ορκωτούς λογιστές. Ανά πάσα στιγμή μπορεί η Κυβέρνηση ή η Βουλή να παρεμβαίνει για τις ενδεχόμενες αλλαγές μετά από προτάσεις της που μπορεί να κάνει για την πολιτική στην ενέργεια.
Το ζητούμενο νομίζω ότι είναι πως πρέπει επιτέλους η χώρα μας να αποκτήσει στρατηγική για την ενέργεια. Πρέπει να αποκτήσει μία πολιτική για να φτάσουμε στο στόχο μας, που είναι επάρκεια ενέργειας, φτηνή ενέργεια για την ανάπτυξη, που είναι το ζητούμενο και την ποιότητα ζωής των κατοίκων.
Νομίζουμε ότι εμείς κάναμε το καθηκόν μας, κάναμε μία εποικοδομητική πρόταση. Δυστυχώς, η αλαζονεία της Κυβέρνησης δεν επιτρέπει δικές μας προτάσεις να βοηθήσουν τον τόπο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, να μιλήσω τώρα...
ΠΡΟΕΔΡΕΥΩΝ (Δημήτριος Β. Κωστόπουλος): Στο σημείο αυτό, κύριοι Βουλευτές, διακόπτουμε τη συνεδρίαση και θα επανέλθουμε στην Αίθουσα μετά το πέρας της εκδήλωσης για τα αποκαλυπτήρια του ανδριάντα του Χαριλάου Τρικούπη, που θα γίνει στον περίβολο του Μεγάρου του Κοινοβουλίου.  (ΔΙΑΚΟΠΗ) (ΜΕΤΑ ΤΗ ΔΙΑΚΟΠΗ) (Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, επαναλαμβάνεται η διακοπείσα συνεδρίαση.
Ο Βουλευτής κ. Γκαλήπ Γκαλήπ με αίτησή του ζητεί ολιγοήμερη άδεια απουσίας στο εξωτερικό. Η Βουλή εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε τη ζητηθείσα άδεια.
Συνέχιζεται η συζήτηση επί της αρχής της πρότασης νόμου.
Θέλει κάποιος κύριος συνάδελφος να δευτερολογήσει; Ουδείς.
Συνεπώς κηρύσσεται περαιωμένη η συζήτηση επί της αρχής της πρότασης νόμου της Νέας Δημοκρατίας " Σύσταση και λειτουργία Εθνικής Επιτροπής Ενέργειας" και τίθεται προς ψήφιση.
Οι αποδεχόμενοι την πρόταση νόμου παρακαλώ να εγερθούν.
(Εγείρονται οι αποδεχόμενοι την πρόταση νόμου) Δεν ηγέρθη ο απαιτούμενος και προβλεπόμενος, από τον Κανονισμό της Βουλής, αριθμός Βουλευτών και η πρόταση νόμου "Σύσταση και λειτουργία Εθνικής Επιτροπής Ενέργειας" απορρίπτεται.
Κύριοι συνάδελφοι, μη υπάρχοντος άλλου αντικειμένου δέχεσθε να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 13.55' λύεται η συνεδρίαση για αύριο ημέρα Παρασκευή 25 Φεβρουαρίου 2000 και ώρα 10.00', με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως Βουλευτών του ΔΗ.Κ.ΚΙ. προς τους Υπουργούς Εμπορικής Ναυτιλίας, Εργασίας και Κοινωνικών Ασφαλίσεων, Εθνικής Οικονομίας και Οικονομικών σχετικά με τη ναυτιλιακή πολιτική της Κυβέρνησης.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ 

